כשנתניהו לן על הרצפה ושרה שוב הרגישה דיילת :  חופשת הקיץ של ראש הממשלה
הרחק מהמתיחות והפרשות בארץ ,  נתניהו אלתר כדי לזכות בשעות שינה בדרך לפריז ,  סעד על גדות הדנובה לצלילי  " הבה נגילה "  ואיחל הצלחה להפועל ב"ש ,  ששחקניה שמעו משרה כי אצלם בבית הבן דווקא  " שרוף על בית"ר ".  וגם :  דרמת המיקרופון הפתוח והמחווה המפתיעה של שרה לעיתונאים
ראש הממשלה בנימין נתניהו סיים ביקור בן חמישה ימים באירופה ,  והוא יכול להתפאר בלא מעט הישגים :  קבלת פנים חמה ומחבקת חיכתה לו גם בצרפת וגם בהונגריה ,  כשמנהיגי שתי המדינות יצאו מגדרם כדי לשבח את היחסים עם ישראל ולשחרר הצהרות מעודדות בנוגע לעתיד .  
נשיא צרפת ,  עמנואל מקרון ,  נשא לצדו נאום היסטורי שבו קיבל אחריות מלאה על מעשיה של צרפת במלחמת העולם השנייה והצהיר כי אנטי ציונות היא האנטישמיות המודרנית ;  ראש ממשלת הונגריה ,  ויקטור אורבן ,  שיגר גם הוא מילים כדורבנות לחלל העולם כשהודה שארצו חטאה ופשעה ביחסה ליהודים בתקופת השואה ועשה מאמץ ניכר לפזר את המתיחות והמבוכה שנוצרה לפני הביקור לנוכח החשש בקהילה היהודית להתגברות האנטישמיות .
 עוד בוואלה !  NEWS:עימותים בהפגנת הלהט"ב בת"א נגד מדיניות האימוץ ;  שישה נעצרוארה"ב :  או-ג'יי סימפסון ישוחרר מהכלא לאחר תשע שנות מאסר"החוקר המיוחד מולר בוחן קשרים עסקיים בין טראמפ לגורמים ברוסיה "  
בתווך ,  נתניהו קיים גם מפגש היסטורי עם מנהיגי מדינות וישגראד - הונגריה ,  פולין ,  צ'כיה וסלובקיה - וגייס אותם למאבק בהטיה האנטי ישראלית באיחוד האירופי ומוסדות בינלאומיים אחרים .  בין לבין ,  ראש הממשלה טיפל בשלט רחוק גם במתיחות בהר הבית והודיע לעולם על התנגדותו להסכם המעצמות על הפסקת האש בדרום סוריה .  
בזירה המדינית נתניהו מסכם ביקור מוצלח ,  שעיקרו עסק בנושאים שהוא רצה - בראשם איראן וחיזבאללה ,  לצד עיסוק מועט בנושא הפלסטיני וגם חדשנות ,  עסקים וטכנולוגיה - מילות קוד נוספות שחביבות על נתניהו .  ומעבר לכל ,  בעוד בארץ הרוחות סוערות סביב התפתחויות דרמטיות בפרשת הצוללות ,  נתניהו נהנה גם מחופשת קיץ מפנקת ,  הפוגה קלה מרעשי הרקע המטרידים של הפרשות והלחצים הפוליטיים ,  ומאחורי הקלעים של ההתרחשויות המדיניות ,  הוא בהחלט עשה גם קצת חיים .  
לוח הטיסות העמוס של אזרחי ישראל בחופשת הקיץ הותיר לטיסת אל על של ראש הממשלה רק מטוס 737 קטן ,  נטול אפשרות לשדרוג להתקנת מיטה זוגית מפנקת ,  ואפילו בלי הנוחות של מחלקה ראשונה .  כך שבמקום מיטה או כורסה נפתחת ,  נתניהו בילה את טיסת הלילה מנתב"ג לפריז במוצאי שבת בשינה על הרצפה .  
ראש הממשלה דווקא הביע שביעות רצון מהסידור המאולתר ,  שהתאפשר לאחר שהוצאו ממחלקת העסקים במטוס חלק מהכסאות ;  הוא הסביר לכתבים שהוא סובל מכאבי גב ושהמשטח הקשה דווקא מיטיב עמו .  עד שמטוס אייר פורס 1 הישראלי ,  שאמור להיכנס לשימוש תוך שנה וחצי ,  יפתור את הבעיות ,  כנראה שעוד נשמע על סידורי השינה של נתניהו .  
יומיים בלבד אחרי שנשיא צרפת מקרון אירח את נשיא ארצות הברית דונלד טראמפ לארוחת ערב ,  במסעדת המישלן  " ז'ול ורן "  שממוקמת באמצע הדרך של מגדל האייפל ,  גם נתניהו ורעייתו הגיעו לסעודה במסעדה עטורת השבחים ,  ואכלו לצד הסועדים הרגילים שאף ניגשו אליהם וביקשו להצטלם עמם .  
מדובר במסעדה של השף הנודע אלן דוקאס ,  שבה ארוחת טעימות בת שש מנות עולה כ-262 יורו ,  אך לא נמסר איזו ארוחה משפחת נתניהו בחרה להזמין .  עם זאת ,  נתניהו הקפיד לציין בפני הכתבים כי אכל  " רק כשר ".  גם בבודפשט בני הזוג נתניהו סעדו סעודה רומנטית במסעדה מקומית על גדות נהר הדנובה ,  ואפילו קיבלו תשומת לב מיוחדת מנגני המסעדה ,  שזימרו להם את צלילי הבה נגילה .  
פמליית ראש הממשלה לא היתה האורח הישראלי רם הדרג היחיד שביקר בבודפשט השבוע ,  אלא גם אלופת המדינה הפועל באר שבע ,  שרשמה ניצחון חשוב על קבוצת בודפשט הונבדז ,  בדרך לשלב הבא במוקדמות ליגת האלופות .  נתניהו ורעייתו ביקרו ביום שלישי בערב באימון המסכם לקראת המשחק ,  והוא הפגין את כישורי הכדרור והבעיטה שלו ,  שלא נס ליחם .  בפעם הקודמת שנתניהו עלה על מגרש הכדורגל זה הסתיים ברגל שבורה ,  אך הפעם זה נגמר בשלום .  
נתניהו ורעייתו שוחחו עם בעלי הקבוצה אלונה ברקת ,  המאמן ברק בכר והשחקנים ,  ואיחלו להם בהצלחה ,  אבל שרה נתניהו סיפרה שבביתם דווקא בית"ר ירושלים היא הקבוצה המועדפת ושבנם ,  אבנר , " אוהד שרוף "  של הקבוצה . " אבל גם אתם בסדר ",  אמרה לאנשי באר שבע .  נתניהו תיקן והדגיש שהפועל באר שבע מייצגת  " כל ישראלי ".  הוא סירב לענות לעיתונאים על כל שאלה שלא עסקה בכדורגל ,  או כמו שנאמר , " ואף מילה על הצוללות ". 
נתניהו לא צפה במשחק בסופו של דבר ,  אבל מי שכן צפה היה עוד שגריר מוצלח של הכדורגל הישראלי שהגיע לעיר ,  המאמן אברם גרנט ,  שאף נצפה לפני המשחק במלון של נתניהו .  
יש עיתונאים שממתינים כל החיים לרגע שבו יהיו  " זבוב על הקיר ",  ולפמליה התקשורתית שליוותה את נתניהו בביקורו היה רגע כזה בוועידת הווישגראד .  העיתונאים הוכנסו לאולם ההצהרות בעוד בחדר השני נתניהו קיים פגישה סגורה עם המנהיגים ,  והופתעו לגלות שבאוזניות שחולקו כדי להעניק תרגום סימולטני מאוחר יותר הם שומעים בשידור חי את נתניהו מדבר בחופשיות ,  ובעיקר מלכלך על האיחוד האירופי .  
הסנסציה נמשכה בערך כרבע שעה ,  עד שאנשי לשכת נתניהו הבינו מה מתרחש ,  אך זה כבר היה מאוחר מדי ,  כל האתרים כבר בישרו על הקלטות השיחה הסגורה .  עם זאת ,  באחדות נדירה של אינטרסים בין נתניהו והתקשורת נראה שזה דווקא הסתדר לו לא רע ,  הוא קיבל כותרות ראשיות וחשיפה בולטת למסרים התוקפניים שלו כלפי האיחוד ,  מה שדווקא יכול לשחק לטובתו אצל תומכיו .  מה הפלא שתאוריות קונספירציה נפוצו ברחבי הרשת שכל האירוע היה בכלל מתוכנן .  
רגע נדיר של הפוגה במלחמה האינסופית של משפחת נתניהו בכלי התקשורת נרשם אתמול ,  כמה דקות לפני ההמראה מהונגריה חזרה לישראל .  העיתונאים שהמתינו בירכתי המטוס הוזמנו לקדמתו ,  להשתתף בחגיגות יום ההולדת של עדנה חלבני ,  ראש אגף ביקורים ואחת מהעובדות הוותיקות במשרד ראש הממשלה ,  שב-44 שנות עבודתה במשרד כבר ראתה את כל ראשי הממשלה מגולדה ובגין ועד נתניהו .  
כמה דקות אחר כך ,  רעיית ראש הממשלה ,  שרה נתניהו ,  יצאה עם פרוסות עוגה חתוכות לחלקו האחורי של המטוס ,  וחילקה אישית לעיתונאים פרוסות נדיבות מעוגות הקרם המקומיות .  בחיוך ובאדיבות ,  נתניהו עברה אחד אחד בין כל העיתונאים ,  ואמרה כי היא  " עדיין זוכרת איך זה להיות דיילת ",  ומבלי לסנן אפילו מילה אחת רעה על מי שבעלה נוהג תמיד להכפיש כמייצרי  " פייק ניוז ".  

כשנתניהו לן על הרצפה ושרה שוב הרגישה דיילת :  חופשת הקיץ של ראש הממשלה
הרחק מהמתיחות והפרשות בארץ ,  נתניהו אלתר כדי לזכות בשעות שינה בדרך לפריז ,  סעד על גדות הדנובה לצלילי  " הבה נגילה "  ואיחל הצלחה להפועל ב"ש ,  ששחקניה שמעו משרה כי אצלם בבית הבן דווקא  " שרוף על בית"ר ".  וגם :  דרמת המיקרופון הפתוח והמחווה המפתיעה של שרה לעיתונאים

