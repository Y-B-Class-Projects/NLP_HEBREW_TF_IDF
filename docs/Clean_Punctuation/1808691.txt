החברים של נתניהו :  מימנו למשפחתו טיסות לחו"ל
ערוץ 10 חשף פרטים על 16 נסיעות לחו"ל של נתניהו ומשפחתו שמומנו לכאורה ע"י גופים פרטיים .  בפנקס הטלפונים שלו התגלו גם הערות על הפוטנציאל הטמון בקשרים עם בעלי הון בעולם
לצד שמו של מתיו ברונפמן ,  בעל השליטה בבנק דיסקונט ,  נכתב בספר הטלפונים של ראש הממשלה בנימין נתניהו : " ממשפחת ברונפמן .  שמאלני ".  הספר ששימש את נתניהו בין שתי הקדנציות שלו כראש הממשלה נחשף אתמול בתוכנית  " המקור "  בערוץ 10 ,  במסגרת תחקיר העוסק בקשריו של ראש הממשלה עם בעלי ההון בעשור האחרון ובנסיעותיו לחו"ל .  
רביב דרוקר חשף בתוכנית חלקים מתוך הספר כפי שנכתב ב-2002 ,  רגע לפני חזרתו של נתניהו לזירה הפוליטית וכשלוש שנים לאחר שסיים את הקדנציה הראשונה שלו כראש ממשלה .  
דרוקר תוהה כיצד נתניהו ,  שעזב ב-1999 את לשכת ראש הממשלה באמירה ש"יצא כמעט ללא נכסים ועם פנסיה ממשלתית מצומקת "  - נהפך בתוך שלוש שנים לאדם אמיד במיוחד עם בית בקיסריה ובית בירושלים .  
בספר נכללות הערות על בעלי הון שונים לצד מספרי הטלפון שלהם .  כך למשל ,  על ג'ורג' קליין נכתב : " עשיר דתי מניו יורק בעל השפעה ב-West side בניו יורק .  הקשר איתו לא מספיק טוב ,  צריך לשפר ".  
חיים קורן-קירש מתואר כ"ישראלי .  צרפתי .  נפגשו בצרפת .  קשר ברמה העסקית .  אולי בעתיד יוכל לתרום .  נשיא של חברה .  עשיר ".  על טוני גלברט נכתב שהוא  " חבר עסקי .  גר בפלורידה .  עשיר .  יכול לפעמים לעזור להביא תורמים .  יש לו ארגון 'נפש בנפש' ". 
בספר הטלפונים נכללות הערות גם על מקורביו של נתניהו .  כך למשל ,  לצד שמו של המפיק הישראלי-אמריקאי ארנון מילצ'ן נכתב : " חבר .  מפיק  ( "אשה יפה "  שלו )  ,  תורם .  גר בצרפת ,  קליפורניה וניו יורק ויש לו דירה בארץ ".  דמות מעניינת נוספת בספר הטלפונים של נתניהו הוא ג'ושוע ראו .  בזמן מלחמת לבנון השנייה ,  כאשר משפחת נתניהו נסעה ללונדון ,  היה זה ראו ששילם את חשבון המלון של המשפחה .  על ראו נכתב בפנקס : " מאנגליה  ( מנצ'סטר )  ,  עשיר גדול .  הוא היה תורם גדול .  התיידדו .  מעוניין בקשר ,  מוכן לתרום ולעזור ".  
בעל הון נוסף ברשימה הוא ספנסר פרטרידג' ,  שעליו נכתב : " חבר .  עשיר .  המונית האווירית של נ .  בארה"ב .  לא תרם ישירות אבל עזר במעשים ".  לדברי דרוקר ,  לפרטרידג' יש מטוס פרטי ונתניהו טס בו פעמים רבות .  פרטרידג' סירב להגיב ל"המקור ".  
בתוכנית נחשף גם מסמך ששלח נתניהו לחברת אלקטריק פיול  ( כיום אירוטק )  - המייצרת מוצרים לתעשיות ביטחוניות ,  ובין היתר ספקית לצבא ארה"ב - ששכרה אותו לייעוץ ,  ובו הוא מבקש תשלום של 120 אלף דולר על ארגון 15 פגישות בינו לבין בעלי הון במהלך 2001 .  אחד האנשים שעמם נפגש נתניהו בשירות אלקטריק פיול ,  בעלות של 8,000 דולר לפגישה ,  היה איל עופר .  עופר הוא בנו הבכור של סמי עופר ואחיו של עידן עופר ,  בעל השליטה בחברה לישראל .  הוא אחראי על הפעילות העולמית בספנות ונדל"ן של המשפחה .  
פגישה נוספת נערכה עם המיליארדר פויו זבלודוביץ' ,  במארס 2001 בלונדון .  זבלודוביץ' הוא איל ממון בריטי שמחזיק בין היתר במניות חברת התעופה אל על .  בסיום המכתב ששלח נתניהו לאלקטריק פיול הוא כתב כי הרשימה לא מכילה את זמן הנסיעות שבוצעו בכדי להגיע לפגישות ,  השווה ערך לכשישה ימי עבודה . " חשבונית ",  הוא חתם את המסמך , " תישלח בנפרד ".  
בתוכנית נחשף גם סיכום נסיעותיה של משפחת נתניהו לחו"ל ב-2004-2008 .  המסמך כולל נסיעות של המשפחה בשנים שבהן נתניהו לא שימש בתפקיד ציבורי - אך גם בשנים שבהן חזר לכהן כשר האוצר ושר החוץ .  
על פי המסמכים ,  ב-1999-2001 נסעה שרה נתניהו לחו"ל 24 פעמים וכרטיסי הטיסה שלה מומנו על ידי גופים או בעלי הון שונים כמו קרן היסוד ,  טוני גלברט - איש עסקים ופילנתרופ ,  צ'רלי קושנר - איל נדל"ן אמריקאי ,  בעל ההון מצרפת מאיר חביב הנחשב ידידו של ראש הממשלה ,  ועוד .  בסך הכל ,  שילמו אנשים וגופים אלה 108 אלף דולר בגין נסיעות של שרה נתניהו לחו"ל במשך 22 חודשים - רגע לפני שבעלה חוזר לפוליטיקה .
 עוד נחשף בתוכנית כי מיד לאחר שנתניהו הודח מתפקיד ראש הממשלה ,  שילם גוף בשם אמפאואר אמריקה ,  שנוסד בין היתר על ידי פוליטיקאי רפובליקאי בשם ג'ק קמפ ,  25 אלף דולר בעבור חופשה של משפחת נתניהו בארה"ב .  חביב הצרפתי ,  על פי דרוקר ,  מימן למשפחת נתניהו חופשת סילבסטר בפאריס בערב המילניום ,  ב-3,000 דולר לפחות .  חביב מסר לתוכנית כי  " ביבי הוא אח שלי ,  אני אף פעם  ( לא )  שילמתי לו כרטיס טיסה ,  אני אומר לך ,  מה פתאום .  זה לא היום ולא אף פעם ".  
חופשה אחרת מומנה לבני משפחת נתניהו בקיץ 2000 על ידי עמותת עזר מציון ,  ששילמה על כך 25 אלף דולר .  עזר מציון היא עמותה שהוקמה על ידי ברכה זיסר לסיוע לחולים ומוגבלים .  זיסר ,  אשתו של איש העסקים מוטי זיסר אמרה לתוכנית : " גם מישהו שיהיה הכי צדיק והכי ישר והכי מקסים והכי נהדר והכי חכם - התקשורת הורגת אותו .  אי אפשר ,  המדינה שלנו נראית חרא רק בגלל דברים כאלה ".  
בתוכנית נשאלה זיסר : " אולי המדינה שלנו נראית ככה כי ראש הממשלה ואשתו נוסעים ב-30 אלף דולר על חשבון עמותה שאמורה לתת צדקה ?  ".  בתשובה אמרה זיסר : " אני אומרת שזה לחלוטין לא נכון ".  
לדברי  " המקור ",  הנסיעות של משפחת נתניהו על חשבון גופים פרטיים לחו"ל נמשכו גם אחרי שחזר לפוליטיקה .  דרוקר חושף 16 נסיעות שונות שבהן יש בעיה לכאורה .  ביוני 2004 נסע שר האוצר נתניהו לכנס מכון המחקר האמריקאי אנטרפרייז ,  כאשר מכון המחקר שילם 23 אלף דולר על טיסת בני הזוג נתניהו .  
ארגון הבונדס שילם פעם אחר פעם בגין נסיעות של משפחת נתניהו לארה"ב ,  בסך עשרות אלפי דולרים .  תפקידו של ארגון הבונדס הוא לגייס כספים עבור מדינת ישראל באיגרות חוב ,  ובראשו עומד יהושע מצא .  בסך הכל ,  לשכת נתניהו טענה ,  בתגובה ל"המקור ",  שגברת נתניהו הופיעה בפני נשות הבונדס .  מצא שוחח עם  " המקור "  בעניין ,  אבל לא התייחס לטענות על מימון כרטיסי הטיסה לשרה נתניהו ולילדיהם של בני הזוג .
 מלשכת נתניהו נמסר בתגובה כי  " הכתבה היא חלק ממגמה רבת שנים של רביב דרוקר לפגוע בשמו של ראש הממשלה ובבני משפחתו .  אחרי חודשים רבים של נבירה מיקרוסקופית התברר שלא נמצא כל פגם .  מעולם לא שילם שום גוף חיצוני עבור טיסות ילדיו של מר נתניהו ,  בעת שכיהן בתפקיד ציבורי כלשהו .  עד 2007 רשאית היתה גברת נתניהו להתלוות לבעלה כאשת ראש הממשלה לשעבר על חשבון הגורם המזמין .  לאחר מכן שולמו נסיעותיה על ידה ,  על ידי בני משפחתה ,  או על ידי גופים שהזמינו אותה להרצות בפניהם בנפרד .  לגבי הטיסות עם מר פרטרידג' ,  מדובר בטיסות שבהן טס מר פרטרידג' בעצמו ,  במטוסו ,  להרצאות של מר נתניהו ".  
מהבונדס נמסר בתגובה כי  " כחלק מיישום מדיניות הארגון והשגת יעדיו ,  מוזמנים גם אישי ציבור ישראליים להרצות בפני משקיעים על פי נוהל הקיים מאז הקמת הארגון ".  
מעזר מציון נמסר : " נתניהו נענה לבקשתנו להיות הנואם המרכזי באירוע גיוס תרומות שהתקיים בארה"ב ב-2000 .  עבור השתתפותו קיבל נתניהו תשלום ,  כשמדובר בסכום שאינו משמעותי ביחס לגובה התרומות שנאספו ". 

החברים של נתניהו :  מימנו למשפחתו טיסות לחו"ל
ערוץ 10 חשף פרטים על 16 נסיעות לחו"ל של נתניהו ומשפחתו שמומנו לכאורה ע"י גופים פרטיים .  בפנקס הטלפונים שלו התגלו גם הערות על הפוטנציאל הטמון בקשרים עם בעלי הון בעולם

