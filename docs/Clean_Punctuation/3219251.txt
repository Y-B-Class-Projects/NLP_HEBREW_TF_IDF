הסרטון שהודלף והפגישה שנחשפה :  לא רק הטיסה קרטעה בביקור נתניהו
ועידת ורשה הציגה אחדות מסרים נדירה בין ישראל למדינות ערב והמפרץ ,  וסיפקה לנתניהו הוכחה שהאזהרות מבידוד מדיני קרסו .  אך מעבר לסיסמאות וההצהרות היפות ,  ביקורו של ראש הממשלה היה רצוף תקלות ותקריות מביכות
כשצאצאי צאצאינו יפתחו את ספרי ההיסטוריה בעוד עשרות או מאות שנים ,  קשה להאמין שוועידת ורשה מ-2019 תתפוס יותר מכמה מלים בודדות .  למרות ההצהרות האנטי איראניות החריפות ואחדות המסרים הנדירה בין ישראל למדינות ערב והמפרץ ,  בסופו של יום ,  מה שייוותר מהוועידה הזו אלה בעיקר סיסמאות יפות .  אבל במורשת הקרב של אל על ,  ביקורו של ראש הממשלה בנימין נתניהו בוורשה ייכנס גם ייכנס ,  וכך גם לרשימת הנסיעות הפחות מוצלחות של ראש הממשלה בהיסטוריה .  התקלה הלילית הקשה שגרמה לקרקוע המטוס על הקרקע ולעיכוב משמעותי בחזרה לארץ הייתה אקורד סיום צורם והולם לביקור רצוף תקלות .
 אבל לפני שנואשם בחמיצות האופיינית והמסורתית ,  נתחיל בחדשות הטובות :  כינוס של 60 מדינות - ובהן כ-11 מדינות ערביות ומוסלמיות - שמתמקד באיום האיראני ומהדהד את האזהרות והחששות של ירושלים - אינו עניין של מה בכך .  מאז ועידת אנאפוליס - לפני כעשור - לא ישבו נציגים ישראליים ונציגי מדינות המפרץ באותו חדר באופן פומבי ,  וההתבטאויות של חברינו החדשים-ישנים מערב הסעודית ,  בחריין והאמירויות אכן נשמעו כאילו נכתבו עמוק בתוך בלשכת ראש הממשלה .  
כתבות נוספות בנושא:פרסום ראשון :  הפגישה החשאית של נתניהו עם שר החוץ של עומאןמטוס רה"מ הושבת בפולין בשל נזק :  נתניהו שהה בוורשה לילה נוסף"השפעת איראן רעילה ":  לשכת רה"מ פרסמה שיחה סגורה של בכירים ערביים 
נתניהו מגחך בזלזול כעת על הצקצקנים שהזהירו מצונאמי מדיני ומבידוד בינלאומי אם לא תהיה התקדמות בסוגיה הפלסטינית ,  ועידת ורשה תשמש לו הוכחה לכאורה שהתזה הזו קרסה .  הפלסטינים לא היו שם - ולאף אחד לא באמת היה אכפת .  
גם בקרבה הבלתי אמצעית עם הממשל האמריקני נתניהו מנפנף במידה רבה של צדק :  ארבע שנים אחרי שנלחם לבדו בממשל אובמה ובהסכם הגרעין של המעצמות עם איראן ,  התמונה התהפכה לחלוטין :  ההצהרות הלוחמניות של סגן הנשיא מייק פנס ושר החוץ מייק פומפאו שקראו להתעמת עם איראן בכל מחיר וקטלו את הפייסנות והפראייריות של האיחוד האירופי נלקחו ישירות מהספר  " נתניהו נגד איראן 101 ".  
על כל הדברים הטובים וההישגים המופלאים של נתניהו תוכלו לשמוע רבות בימים הקרובים אצל אלירז שדה ב"ליכוד טיוי ".  נתניהו אמר בוורשה שהבחירות  " רחוקות מלהיות מוכרעות  " ולנסיעות שלו לחו"ל שמור מקום של כבוד בקמפיין .
 הביקור בוורשה השיק את החלק המדיני והחיובי של קמפיין הליכוד שבו יסופר על מסעותיו ברחבי תבל ועל פריצות הדרך ביחסים עם העולם הערבי וכמה הוא מדינאי יותר גדול וחשוב מכל הגמדים הקטנים שמסביב - איראן ,  במקרה הזה ,  היא בעצם רק תירוץ .  מה ששלו שלו ,  כמו שאומרים ,  אבל אנחנו ,  מתוקף תפקידנו כתקשורת עוינת ,  ניאלץ להרוס במעט את האידיליה של סרטוני הפייסבוק ולשפוך עליהם קורט מלח ,  ולציין לפרוטוקול שהביקור של נתניהו היה רצוף תקלות ותקריות מביכות .  

שר החוץ של עומאן יוסוף בן עלאווי השיק את עונת הפדיחות ,  כאשר הגיע למלון של נתניהו בחשאי וניסה להיכנס דרך כניסה צדית בחניון התחתון - עד שנתקל בעיתונאים ישראליים שחשפו את דבר הפגישה עוד לפני התחלתה .
 כמה שעות אחר כך ,  חצי ממדינות העולם עברו לכוננות מלחמה במזרח התיכון ,  כשנתניהו אמר לכתבים שמטרת ועידת ורשה היא לייצר קואליציה למלחמה נגד איראן .  הוא נאלץ לתקן ולהבהיר שהוא התכוון למאבק ,  ולא למלחמה של ממש ,  אבל בבירות רבות היו משוכנעים שמטוסי חיל האוויר עוד רגע מתודלקים על המסלולים .  
לא כאן הסתיימו ההבהרות והתיקונים .  מתוך רצון עז להשוויץ בהתקרבות והתחממות היחסים עם המפרציות ,  לשכת ראש הממשלה חרגה מהכללים הדיפלומטיים המקובלים והדליפה סרטון מארוחת ערב סגורה עם ציטוטים מרעישים מבכירים ערבים מסעודיה ,  בחריין והאמירויות ;  זמן קצר לאחר מכן ,  היא נאלצה להסיר אותו ולהתנער מכל קשר .  יתרה מכך ,  נתניהו התגאה בפני הכתבים שהוא ישב לצדו של שר החוץ התימני - שאפילו חלק איתו מיקרופון !  - רק שהתימני ,  מצדו ,  מיהר לצייץ הכחשה ולהבהיר שסידורי הישיבה היו בכלל  " טעות של המארגנים ".  
ולסיום סיומת ,  התקרית הפולנית ,  שבה נתניהו הסתבך כהוגן אחרי שהעז לומר לכתבים שהפולנים ,  או לפחות חלק מהם ,  שיתפו פעולה עם הנאצים בשואה .  ובדיוק בזמן שבכירי ממשלת פולין החלו לגנות את דברי נתניהו ולדרוש הבהרות ,  תוך איומים בביטול הגעתם לוועידה בינלאומית שצפויה להתקיים בשבוע הבא אצלנו בארץ הקודש - אירעה התקלה החריגה במטוס ,  אם תרצו ,  כסמל ומשל לבלגאן ששלט במהלך הביקור כולו .  
בזמן שנתניהו ישב עם חבריו הערבים החדשים בוורשה ,  במרחק של כמה מאות קילומטרים ,  בעיירת הנופש סוצ'י שלחופי הים השחור ,  התכנסה פסגה אחרת ,  שבה נשיא רוסיה ולדימיר פוטין נשיא איראן חסן רוחני ונשיא טורקיה רג'פ טייפ ארדואן חילקו ביניהם גזרות בסוריה שאחרי המלחמה .  בזמן שארצות הברית וישראל חוגגות את הברית האנטי איראנית המתחזקת ,  וושינגטון נערכת להסגת הכוחות שלה מסוריה ,  ויש שריף אחר לגמרי בעיירה .  
בשבוע הבא נתניהו ייסע בעצמו לקרמלין - לפגישה רשמית ראשונה עם פוטין אז הפלת המטוס הרוסי בסוריה לפני כחצי שנה .  בלשכת ראש הממשלה יצטרכו לעשות בימים הקרובים הפקת לקחים ,  כי מהביקור התקול בוורשה נראה שייתכן ויש לו יותר מדי על הצלחת .  ראש ממשלה ,  שר ביטחון ,  שר חוץ ושר בריאות באמצע מערכת בחירות ורגע לפני החלטה גורלית של היועץ המשפטי לממשלה על הגשת כתב אישום .  במוסקבה ,  לעומת ורשה ,  יש הרבה יותר מהצהרות וסיסמאות על הפרק - והרבה פחות מרווח לטעויות .  
לפני הקרמלין ,  נתניהו אמור לארח בירושלים ובאר שבע את ראשי מדינות הוישיגראד - הונגריה ,  צ'כיה ,  בולגריה ופולין .  או שלא ;  במידה וההבהרות של נתניהו על חלקם של הפולנים בשואה לא יספקו את מנהיגי פולין והתקרית הדיפלומטית תמשיך להידרדר .  הוא לא מפסיק לפזר רמזים על ביקורים מיסתורין עתידיים במדינות ערב חדשות ,  ואנשי הבית הלבן מתחילים לחמם גם מנועים לקראת הצגת תוכנית השלום של הנשיא טראמפ .  
סדר היום המדיני העמוס שנתניהו ימלא את עצמו בו בשבועות הקרובים מבלבל ומטעה ומייצר דיסוננס תקשורתי וציבורי אל מול החדשות הרעות שעשויות לתייג אותו עם כתב אישום על שוחד ,  בכפוף לשימוע .  נתניהו מנסה לשחק אותה מדינאי וביטחוניסט על אבל במקביל הוא טרוד ומוטרד מהקרב המשפטי והפוליטי על חייו ,  וכנראה שזה מתחיל לתת את אותותיו ;  כל כך הרבה טעויות לא קורות סתם .  

הסרטון שהודלף והפגישה שנחשפה :  לא רק הטיסה קרטעה בביקור נתניהו
ועידת ורשה הציגה אחדות מסרים נדירה בין ישראל למדינות ערב והמפרץ ,  וסיפקה לנתניהו הוכחה שהאזהרות מבידוד מדיני קרסו .  אך מעבר לסיסמאות וההצהרות היפות ,  ביקורו של ראש הממשלה היה רצוף תקלות ותקריות מביכות

