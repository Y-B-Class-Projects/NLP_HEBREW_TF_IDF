 " הנזק מהתייקרות החשמל - 1.85 מיליארד שקלים "
 התאחדות התעשיינים הגישה לראש הממשלה נתניהו תוכנית חלופית למימון רכש סולר ,  והזהירה : " העלאת התעריף תגולגל למוצרי הצריכה "
 תוספת העלות למגזר העסקי כתוצאה מהייקור המתוכנן בתעריף החשמל נאמדת ב-1.85 מיליארד שקל - כך עולה מתחשיב שהגישה אתמול התאחדות התעשיינים לראש הממשלה ,  בנימין נתניהו .  התחשיב הוגש בתגובה לכוונת רשות החשמל לייקר את החשמל במשק ב-20% .  
מהתחשיב עולה כי עלות הייקור הנגזרת למפעלי התעשייה בלבד תסתכם ב-800 מיליון שקל . " תוספת הוצאה כבדה זו תרע את כושר התחרות של המפעלים ,  המתמודדים בתקופה האחרונה עם התייקרות עלויות ותשומות רבות אחרות ",  כתבה ההתאחדות לנתניהו .  עוד הזהירו כי העלאת התעריפים תגולגל בחלקה גם להתייקרות מוצרים ולפגיעה נוספת בהכנסה הפנויה של הצרכנים .  נשיא ההתאחדות ,  שרגא ברוש ,  אמר : " העלאת תעריפי החשמל היא לא גזרה משמיים ,  ניתן לפתור אותה בדרכים אחרות ומבלי להיכנס שוב לכיסם של הצרכנים ".  
במכתב ששיגרה לנתניהו ,  הציעה ההתאחדות מודל משולב שיחסוך לדבריה את הצורך בייקור החשמל - או יפחיתו .  מדובר בהפחתת הבלו המוטל על הסולר והמזוט לייצור חשמל בהיקף של כ-1.7 מיליארד שקל .  זאת בטענה כי תוספת הכנסות זו לקופת המדינה ממילא לא הובאה בחשבון באומדן ההכנסות המדינה ל-2011 .
 איך נמנעים מייקור תעריף החשמל ?  עוד מוצע כי יבוטל הסדר פרישת החוב שאושר באחרונה לחברת החשמל עבור מימון תוכנית החירום למשק החשמל .  בהסדר חויבה החברה להחזיר לציבור 2 מיליארד שקל בגין גביית יתר .  תחת זאת מציעים בהתאחדות להעמיד ערבות מדינה לגיוסי חברת החשמל לצורך פיתוח המשק .  
עוד מציעים בהתאחדות לרשות החשמל להרחיב את הסדרי ניהול הביקושים לחשמל ,  כדי להסיט את הביקושים לחשמל משעות שיא הצריכה ,  ולחסוך את השימוש בסולר .  מדובר בהגדלה מיידית של התמריצים הניתנים לייצור חשמל עצמי בגנרטורים ולהסדרי  " פסגה ניידת "   ( הנחה בחשמל בתמורה להסרת ביקושים בשעות שיא )  .  זאת לצד הגברת המודעות הציבורית להסדרי הצריכה לפי תעריפי עונות וזמן  ( תעו"ז )  ,  וכן יישום  " מודל קליפורניה ",  לפיו זוכים צרכני חשמל גדולים בהנחה של 10% בחשמל בתנאי שיחסכו 20% מהצריכה .  בהתאחדות דורשים עוד מהאוצר לבטל את הבלו שהוטל השנה על הפחם למשך שנתיים ,  בסך כ-34 שקל לטונה .  
במקביל ,  פנה אתמול לממשלה בנושא גם איגוד לשכות המסחר .  יו"ר האיגוד ,  אוריאל לין ,  הגיש לשרי האוצר והתשתיות מודל דומה לצמצום הייקור הנדרש בחשמל .  מודל זה מציע כי המדינה תעניק לחברת החשמל  " הלוואה "  בגובה הבלו שיידרש ממנה לשלם בעבור רכש הסולר המוגבר .  החזר ההלוואה יתפרש לאורך עשר שנים .  במקביל ,  יצומצם זמן פירעון חוב 2 מיליארד השקלים של חברת החשמל לציבור מ-15 לחמש שנים בלבד ,  באמצעות הפחתת תעריף הדרגתית .  
לצד אלה ,  מציע האיגוד כי המשרד להגנת הסביבה ידחה את התנגדותו לשריפת מזוט למשך חצי שנה - כדי למנוע את הייקור הקיץ בתעריף .  זאת לצד הכרזה ממשלתית על תוכנית חירום להתייעלות בחברת החשמל ,  ולצמצום עלויות השכר בחברה . " חייבים לשים סוף להתנהלות המונופול הגדול במדינה המעביר לציבור את הבעיות אליהן הוא נקלע ,  ובהרבה מהמקרים כתוצאה מקבלת החלטות שאינה כלכלית על גב הציבור ובכלל זה המגזר העסקי ",  כתב לין .
 פקידי משרד האוצר ורשות החשמל נפגשו השבוע כדי לדון בהודעת הרשות לפיה יש לייקר את החשמל ב-20% .  בימים הקרובים ייבחנו הצוותים את חישובי עלות סל הדלקים שהגישה חברת החשמל ,  ואת התרחישים לפיהם חושבו עלויות אלה .  עם סיום הבחינה יתברר באיזה שיעור בדיוק נדרש להעלות את התעריף ,  ומה מידת הגמישות האפשרית בייקור .  
לפי המסתמן ,  האוצר יסרב להפחית את הבלו הנגבה ממחיר הסולר לחברת החשמל .  לחלופין ,  תיבחן האפשרות לפרוש את הייקור לאורך תקופה .  זאת במטרה להקל על המשק את ההסתגלות .  
בראיון ל-TheMarker אמר יו"ר רשות החשמל ,  אמנון שפירה ,  כי ברשות בוחנים את האפשרות ליישם מודל תעריפים דינמי ,  במסגרתו יועלה התעריף בשיעור הנדרש לקיץ בלבד ,  כשזה ייבחן מחדש באוקטובר .  
חברת החשמל הגישה בשבוע שעבר לרשות החשמל ולממשלה בקשה לסיוע במימון רכש עצום של סולר שבו נדרשה ותידרש לשאת ב-2011 .  מדובר ברכש של 650 מיליון טונה סולר בעלות כוללת של כ-3.5 מיליארד שקל .  מתוכם 250 מיליון טונה מיועדים לשימוש רק בחודשים יולי-אוגוסט .  רכש הסולר היקר פי 7-9 מהגז הטבעי נדרש בשל השיבושים החוזרים ונשנים באספקת הגז ממצרים .  כמו כן ,  הוא צפוי להידרש אם תאומץ המדיניות הנבחנת בימים אלה לצמצום צריכת הגז ממאגר מאריB שמול חופי אשקלון ,  מחשש להאצת אזילתו .

" הנזק מהתייקרות החשמל - 1.85 מיליארד שקלים "
 התאחדות התעשיינים הגישה לראש הממשלה נתניהו תוכנית חלופית למימון רכש סולר ,  והזהירה : " העלאת התעריף תגולגל למוצרי הצריכה "
 
