הממשלה ה-33 יוצאת לדרך :  לפיד ובנט ינסו לחנך את החרדים
מינוי פירון לשר החינוך אינו סידור עבודה לחבר קרוב ,  כי אם יישומה של משנה סדורה שתכריח שינוי מבני בחברה החרדית .  וגם :  הפוליטיקה הישנה של בנט וההחלטה הנכונה של לבני
נהרות של ציניות נשפכו סביב כניסתו של יאיר לפיד לפוליטיקה .  ממטרי סאטירה - לעתים מדויקת ולעתים נגועה ברדיפת מתנחלים - הומטרו על נפתלי בנט מאז ליל הראיון אצל נסים משעל ,  שהעלה אותו לגדולה .  אם לשפוט לפי ההסכמים הקואליציוניים שחתמו השניים בסוף השבוע האחרון עם הליכוד-ביתנו ,  השניים הללו הם אלה שסופרים עכשיו את הכסף .
 אם השינויים המבניים שיש עתיד והבית היהודי חתומות עליהם יבואו לידי ביטוי ,  תחווה החברה הישראלית תמורות מרחיקות לכת בשנים הקרובות .  נכון ,  לא בכל התחומים השינויים שהשתיים מבקשות לחולל באים לידי ביטוי  וחבל  וחלקם הצהרתיים בלבד ונטולי אופק מעשי ,  אבל ניכר שהן הצליחו לשים את האצבע על הנקודה הבוערת ביותר ,  זו שהתחילה את בערתה בשדרות רוטשילד בקיץ 2011 .  
נושא השוויון בנטל ,  שבשמו נשארו המפלגות החרדיות מחוץ לממשלה ,  אולי עמד במרכז המצע של לפיד ,  אבל התמקדות בו מחייבת לפני כן לעמוד על השינויים בחינוך .  קריאה מעמיקה בהסכמים מבארת את ההתעקשות של לפיד על משרד החינוך ומוכיחה כי לא היה בה רק משום סידור עבודה לחבר .  ביש עתיד מתכוונים לשנות מהיסוד את היחס למוסדות החינוך החרדיים ,  על מנת שיגיעו מוכנים לנשיאה בנטל .  לכן מתכוון שר החינוך החדש ,  שי פירון ,  להפעיל בתוך שנתיים וחצי תכנית לימודי יסוד במערכת החינוך ,  שתחייב לימודי ליבה .  מוסד שלא יעמוד בכך  תקצובו ייפגע אנושות .  שליטתו של המשרד בחינוך ילדי ישראל תושלם כשגם האחריות על הגיל הרך תועבר ממשרד התמ"ת .  או בשמו החדש :  הכלכלה והמסחר .  
פירון לא מתכוון לאכול חרדים לארוחת בוקר .  גם לא לצהריים .  אולי הוא נאיבי ,  אבל עודנו מאמין שאפשר לעשות את הדברים בהידברות ,  ולא בכוחנות .  בעיתונים החרדיים מתקיימת תחרות עזה בשבועות האחרונים - מי יקצין יותר את עמדותיו בנוגע ל"ממשלת הגזרות "  שבאה עלינו לכלותינו .  כל דימוי מההיסטוריה רוויית הדם והפוגרומים של העם היהודי מקבל חותמת כשרות לשימוש במאבק .  גם טיעונים מגוחכים נכנסים לרשימה ,  אחד מהם מתאר ברעד איך ילדים חרדים רכים בשנים ילמדו אנגלית מספרי לימוד שבהם מופיעות נשים ,  רחמנא ליצלן .  זה בסדר ,  מבחינת פירון אפשר ללמוד את השפה דרך קריאת פרקי אבות באנגלית .  ומי שרוצה ללמוד מתמטיקה דרך המבנה של מסכת סוכה - שיהיה לו בהצלחה .
 בבית היהודי וביש עתיד משוכנעים שהשינויים המבניים שייעשו בחינוך יגרמו לצעירים החרדים להגיע בשלים ומוכנים יותר לשלב ההכרעה בנוגע לגיוס לצה"ל ולשירות האזרחי .  לפיד ואנשיו ביצעו לא מעט פשרות ביחס לתכנית שהציגו במצע שלהם :  לא כולם יגויסו בגיל 18 ,  ובמקום 400 בחורים שיוגדרו  " עילויים "  ולא יגויסו כלל ,  יזכו 1,800 להגדרה זו ועל המשתמטים לא יושתו סנקציות פליליות ,  אלא כלכליות בלבד .  
אבל זו רבע הכוס הריקה .  בתחתיתה טמונה מהפכה של ממש בערכים  ( שוויון בנטל )  ובכלכלה  ( תעסוקה )  .  אם הכל ילך כשורה ,  עשרות אלפי בחורי ישיבה יקבלו בתוך חודש וחצי מכתב שמשחרר אותם משירות צבאי .  המשמעות היא שאלו שמבלים בישיבה רק כדי לחמוק משירות צבאי יוכלו לצאת לעבודה ברשות ובסמכות .  במקום לתחמן באוהלה של תורה הם יעבדו באישורה של המדינה .  ברור שההתחלה תהיה קשה ,  הרי כניסתם של עשרות אלפי בחורים צעירים לשוק העבודה בישראל לא תיטיב איתו בשלב הראשון .  מה גם שההשכלה שהם רכשו בישיבות לא בהכרח תסייע במציאת עבודה .  אך עם השנים ,  כאשר יגיעו לשוק העבודה התוצרים הראשונים של לומדי הליבה ,  התמונה תתאזן .  
למרות שחלק מהמהלכים עוגנו באבני דרך ממשיות ובלוחות זמנים צפופים ,  עדיין רוב סיכויי ההצלחה של הממשלה בנויים בעיקר על רצונם של נתניהו ,  לפיד ובנט לעבוד יחד .  החודשיים האחרונים היטיבו עם השניים האחרונים ,  אבל לא בטוח ששיפרו את יחסי האמון עם הבוס החדש שלהם .  השאלה המרכזית שתעמוד על הפרק תבחן את יכולתם להשכיל ולהניח בצד את החודשיים האחרונים ,  שבהם טיפסו על עצים ,  הגביהו לצמרות ,  חיפשו סולמות ,  לפעמים מצאו ולפעמים נפלו ונחבטו .  בסופו של דבר ,  עליהם להבין ,  זה לא משנה אם לפיד רצה להיות במשרד החוץ ומצא את עצמו באוצר ,  או אם בנט רצה להיות סגן ראש הממשלה ולבסוף נשאר נטול התואר חסר החשיבות הזה .  מה שחשוב באמת זה האם ראש הממשלה יסייע לשריו להצליח בתפקידיהם למרות שלפחות חלקם הצהיר שירצה להחליף אותו בבוא היום ,  ומנגד - האם השניים הללו יבואו לעבוד בלי לחשוב ולנהל כבר את קמפיין הבחירות הבא .  
1 .  נכון שבשדרות רוטשילד לא דיברו על הנושא המדיני ,  נכון שכשאתה אומר לבן שיחך את המילים  " המשא ומתן עם הפלסטינים "  הוא נרדם כבר במילה השנייה .  ובכל זאת ,  התייחסות כה עלובה לנושא בהסכמים קואליציוניים כל כך מפורטים ,  מעלה את החשש שהממשלה ויתרה מראש .
 2 .  כמה עיתונאים בכירים כתבו בשבוע שעבר בעיתוניהם על מסכת הלחצים הקשה שהופעלה על נפתלי בנט בימים שלישי ורביעי .  יו"ר הבית היהודי מתואר שם כמי שעמד בגבורה מול מבול הטלפונים והלחצים שהגיע מדמויות מרכזיות בציונות הדתית ,  שדחקו בו לזרוק את לפיד ולחבור לנתניהו יחד עם החרדים .  לפחות שלושה מאלה שהוזכרו בכל הפרשנויות ,  ככאלו שדיברו איתו או שלחו אליו שליחים  זבולון אורלב ,  דני דיין ודניאל הרשקוביץ  התפלאו לקרוא את שמם מעל דפי העיתונים .  הם לא שוחחו עם בנט בשבועות האחרונים ,  בוודאי שלא משכו בחוטים .  הדמיון בין התיאורים שהופיעו בכל הכתבות ,  אם לא לחשוד בטלפתיה מופלאה בין החברים ,  מעלה לסבירות גבוהה את האפשרות שבנט או מי מטעמו תידרך את כולם .  ולמרות זאת ,  בלשכת בנט טענו אמש בתוקף שהם לא נקבו בשמות השלושה .  כך או כך ,  בואו נסכם שפוליטיקה חדשה  וכמעט שכחנו ,  אך גם ישנה  כוללת דיוק בעובדות ויחס מכובד לעמיתים שלך ,  אפילו למי שאינו אח שלך .
 3 .  נתניהו ראוי להערכה על הנחישות שגילה בשמירת ההסכם עם ציפי לבני .  לבני נטולת כוח פוליטי ממשי ,  ולו היה נתניהו לוקח לה את משרת השר השני ,  קשה לראות כיצד היתה מצליחה לפגוע בו .  ובכל זאת הוא התעקש .  ויש כאן עוד מוסר השכל יפה :  מי שמעז לקפוץ ראשון למים - מרוויח .  
ממשלת נתניהו השלישית - כותרות אחרונותשטייניץ ימונה לשר האסטרטגיה והמודיעין ;  שלום בתשתיותנתניהו מחלק תיקים :  סער שר הפנים ,  יעלון לביטחוןבנט הפתיע במינויים והצהיר : " כולנו מאחורי נתניהו "  

הממשלה ה-33 יוצאת לדרך :  לפיד ובנט ינסו לחנך את החרדים
מינוי פירון לשר החינוך אינו סידור עבודה לחבר קרוב ,  כי אם יישומה של משנה סדורה שתכריח שינוי מבני בחברה החרדית .  וגם :  הפוליטיקה הישנה של בנט וההחלטה הנכונה של לבני

