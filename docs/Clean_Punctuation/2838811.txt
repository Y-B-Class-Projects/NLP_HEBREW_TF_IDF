הפלסטינים תחילה :  נתניהו ייאלץ לכבות במהרה את השריפות שהצית
ההערכות שלפיהן תחל הסלמה בגדה המערבית בעוד כשבועיים והודעת הפלסטינים כי יגבירו מאמציהם בבית הדין בהאג ,  לא יותירו לראש הממשלה ברירה אלא להניח לחגיגות הניצחון ולטפל בבעיה שטיפח לאורך הקמפיין שלו
 ( צפו בנאומים של נתניהו והרצוג ,  אמש )   
" השבט אמר את דברו ",  אמר אמש דני דנון ,  סגן שר הביטחון לשעבר ואיש הליכוד ,  כשתיאר נכוחה את המציאות לאחר פרסום המדגמים באמצעות הציטוט שנאמר בסוף כל פרק של תכנית הריאליטי  " הישרדות ".  זו אכן החלטת השבט .  ישראל במרץ 2015 היא מדינה ימנית ,  ויותר מכל  היא המדינה של נתניהו .  כמה סמלי היה שיורש העצר יאיר ,  בנו של ראש הממשלה ,  נשלח אתמול לאולפני הטלוויזיה על מנת להתמודד עם השאלות הנוגעות לאביו .  שלל הסיפורים על אמו שרה ,  ההתנהלות בבית ראש הממשלה ,  הסרטונים המעליבים והנאום בקונגרס ,  לא סדקו את התמיכה בנתניהו .  להיפך  - " ככל שירדפוהו ,  כן יפרוץ וכן ירבה ".  הסקרים האחרונים גם עשו את שלהם ,  והזעיקו את תומכי המחנה הימני להציל את נתניהו מתבוסה ובכך העניקו לו את אחד הניצחונות הגדולים ביותר בתולדותיו .  
ואכן זה לא היה הערב ,  או אפילו מערכת הבחירות ,  של הסוקרים או של המדגמים .  כולם נכשלו מלבד אחד .  אבי דגני ממכון גיאוקטוגרפיה ,  שתשעה ימים לפני הבחירות חזה בערוץ i24 פער של חמישה מנדטים לטובת הליכוד .  אחד הנוכחים באולפן שאל אותו על הפער בהשוואה לשאר הסקרים ,  אבל דגני התעקש שמספריו הם הנכונים .  ניתן לייחס זאת רק לקמפיין של הימים האחרונים , " הגוועלד ",  או ההתעוררות של ביבי .  אפשר גם להיות כנים מספיק ולומר שהציבור ,  בניגוד לתקשורת ,  ימני ,  ורובו גם אוהב את נתניהו ואת רעייתו .  
אלא שהניצחון של נתניהו ,  הברור והמוחץ כל כך ,  עלול להיות בעוכריו ובעוכרי מדינת ישראל .  הממשלה הימנית שהוא מתכנן ,  תתקשה להתמודד מול שלל האתגרים המחכים לה .  ההתנערות של נתניהו מנאום בר אילן ואמירתו כי לא יאפשר הקמת מדינה פלסטינית ,  ישמשו את הרשות הפלסטינית בנימוקיה מול מועצת הביטחון ובית הדין הפלילי הבינלאומי בהאג .  כבר אמש ,  הודיע ראש צוות המשא ומתן הפלסטיני סאיב עריקאת שבכוונת הרשות להגביר את מאמציה להעמיד לדין את ישראל .
 חמאס ,  מתמוגג כולו מהישגו של נתניהו ,  הודיע שתוצאות הבחירות מהוות הוכחה שלרשות הפלסטינית אין עם מי לנהל מו"מ על הקמת שתי מדינות .  ואכן ,  מדובר בהישג גם עבור חמאס ,  שרצה בניצחון נתניהו ולו רק כדי לפגוע בתמיכה ברשות .  כמו כן ,  אי אפשר שלא להתייחס לאמירותיו הגזעניות של נתניהו ביום הבחירות ,  כי  " הערבים נוהרים אל הקלפיות ",  שבוודאי ייצרו כאן שבר קשה עם האוכלוסייה הערבית .  
במערכת הביטחון בישראל מתכוננים זה כמה שבועות לאפשרות של התלקחות או הסלמה בגדה ב-1 באפריל .  ההערכה הייתה כי כשבועיים לאחר הבחירות ,  במקרה של ניצחון של הימין ,  הפלסטינים יתחילו במהלך של חיכוך מול ישראל ,  בוודאי אם נתניהו יתעקש שלא לשחרר את כספי המיסים .  במילים כאלה או אחרות ,  נתניהו ייאלץ לקטוע די מהר את חגיגות הניצחון ולהתחיל לכבות את השריפות השונות שהוא עצמו הצית .
 לפניות לכתב אבי יששכרוף :  aviissacharoff@walla.com 

הפלסטינים תחילה :  נתניהו ייאלץ לכבות במהרה את השריפות שהצית
ההערכות שלפיהן תחל הסלמה בגדה המערבית בעוד כשבועיים והודעת הפלסטינים כי יגבירו מאמציהם בבית הדין בהאג ,  לא יותירו לראש הממשלה ברירה אלא להניח לחגיגות הניצחון ולטפל בבעיה שטיפח לאורך הקמפיין שלו

