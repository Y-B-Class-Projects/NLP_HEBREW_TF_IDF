חשש באוצר :  נתניהו יפרוץ את תקרת הגירעון
במשרד האוצר חוששים כי נתניהו ינסה לזכות בפופולריות ולהיענות למחאת האוהלים באמצעות הגדלה ניכרת של ההוצאה התקציבית ,  שעלולה לסכן את היציבות הפיננסית של ישראל
במשרד האוצר חוששים כי במענה למחאת האוהלים ,  ראש הממשלה בנימין נתניהו יבחר לפרוץ את תקרת הגירעון .  זאת מכיוון שפריצת הגירעון יכולה להיעשות בקלות רבה יחסית ,  ולאפשר הגדלה ניכרת של ההוצאה הממשלתית .  באוצר חוששים כי החלטה כזו תסכן את היציבות הפיננסית של ישראל .  גם נגיד בנק ישראל ,  סטנלי פישר ,  השמיע אתמול אזהרה דומה .
 החשש באוצר הוא כי נתניהו ינסה לזכות בפופולריות ולהיענות למחאת האוהלים באמצעות הגדלה ניכרת של ההוצאה התקציבית .  מכיוון שישראל עובדת לפי חוק תקציב דו-שנתי ,  עד לסוף 2012 ,  הרי שכל שינוי בתקציב יחייב הגשת חוק תקציב חדש - הליך ארוך ומסורבל שמסכן את יציבות הממשלה  ( אי-אישור חוק התקציב משמעו שהממשלה נופלת )  .  ההערכה לכן היא שנתניהו לא ייגע בחוק התקציב .
 לעומת זאת ,  תקרת הגירעון נקבעת במסגרת חוק שונה ,  חוק הפחתת הגירעון ,  ששינויו אינו מהווה הצבעת אמון בממשלה .  בנוסף ,  כל תוספת של אחוז גירעון משמעה הוצאה של 8.5 מיליארד שקל - ולכן הפיתוי לפרוץ את תקרת הגירעון בכדי להיענות לדרישות התקציביות של מאות אלפי המפגינים ,  הוא רב מאוד .  העובדה שישראל קבעה לעצמה מתווה של גירעון יורד - 2% בשנה הבאה ,  1.5% גירעון ב-2013 ו-1% גירעון בלבד מ-2014 ואילך - מגבירה עוד יותר את הפיתוי לפרוץ את תקרת הגירעון .
 באוצר חוששים מאד כי ראש הממשלה יבחר לשנות את חוק הפחתת הגירעון ,  כדי לפנות את המקורות הנדרשים להגדלת ההוצאה התקציבית .  להערכתם מהלך כזה יסכן את ההישג הגדול ביותר של המדיניות הכלכלית של ישראל בעשור האחרון - ההגעה ליציבות פיננסית ,  שבזכותה צלחה ישראל את המשבר של 2008 .
 באוצר מזכירים כי ישראל נכנסה למשבר במצב של תקציב מאוזן  ( אפס גרעון )  ,  ותוך חצי שנה היא קפצה לגירעון של 5.2% .  כלומר ,  ההידרדרות של ישראל לגירעון ממשלתי כבד יכולה לקרות בקלות רבה מאוד ,  ומכאן החשיבות הרבה של שמירה על תוואי גירעון יורד .
 באוצר חוששים במיוחד לאור סימנים ראשונים להאטה בתקבולי המסים .  תקבולי המסים העקיפים עומדים בדיוק בתחזית וזאת למרות שהצמיחה של המשק גבוהה מהתחזית ,  מכאן שקצב גביית המסים העקיפים הוא נמוך מכפי שנצפה .  החשש הוא כי כלכלת ישראל מתחילה לשלם מחיר על ההאטה הנמשכת בעולם ,  ולפיכך כל פתיחה של הגירעון עלולה להידרדר במהירות ,  כפי שאירע ב-2008 .
 גם נגיד בנק ישראל ,  סטנלי פישר ,  הצטרף אתמול לאזהרה של האוצר והתריע כי כל שינוי שייעשה במדיניות הממשלתית אסור שייעשה על חשבון הגדלת הגירעון .  פישר הוסיף כי  " כבר היו מקרים כאלה במדינה - ב-94-95 פרצו את תקרת הגירעון ".  פישר לא פירט ,  אבל צריך להזכיר כי פריצת התקציב של אמצע שנות ה-90 הסתיימה בשלוש שנים של האטה כלכלית חריפה שבאה בעקבותיה .
 
חשש באוצר :  נתניהו יפרוץ את תקרת הגירעון
במשרד האוצר חוששים כי נתניהו ינסה לזכות בפופולריות ולהיענות למחאת האוהלים באמצעות הגדלה ניכרת של ההוצאה התקציבית ,  שעלולה לסכן את היציבות הפיננסית של ישראל

