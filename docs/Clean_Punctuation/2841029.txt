רגב : " בגלל הסחטנות - שלא יתפלאו אם נלך לממשלת אחדות "
 לאחר שבנט איים ללכת לאופוזיציה וכחלון הודיע על החרמת המשא ומתן הקואליציוני ,  בליכוד מבהירים כי מקומם בממשלה אינו מובטח : " התנהלותם היא פשוט יריקה לציבור בפנים ".  ארדן : " מקווה שלא יגרמו לנו לפנות ללפיד ולהרצוג ".  דיווח מאולפן וואלה חדשות
על רקע ה"שרירים "  של יו"ר הבית היהודי נפתלי בנט ויו"ר כולנו משה כחלון לקראת המשא ומתן הקואליציוני ,  בליכוד מבקשים להבהיר כי מקומם בממשלה אינו מובטח . " שהציבור לא יבוא בטענות לליכוד אם נלך לממשלת אחדות ובעוד שנתיים נלך שוב לבחירות ",  כתבה הבוקר  ( חמישי )  ח"כ מירי רגב בעמוד הפייסבוק שלה . " זו התוצאה של ההתנהלות הסחטנית של בנט ,  כחלון וליברמן .  התנהלותם היא פשוטה יריקה לציבור בפנים .  הליכוד ,  עם 30 מנדטים ,  לא ישמש ועדת קישוט בממשלה הבאה ".  
רגב עוד כתבה כי ראש הממשלה פועל להקים ממשלה יציבה וקראה לציבור שתמך במפלגות הקטנות והבינוניות לשלוח מסר ברור לנבחריו ,  שלפיו הם רוצים ממשלה לאומית ויציבה בראשות נתניהו שתוקם כמה שיותר מהר  ." די עם הסחטנות ",  סיכמה ח"כ רגב את דבריה .
 גם שר הפנים ,  גלעד ארדן ,  אמר היום דברים דומים . " הרצון הוא להקים ממשלה לאומית כפי שהתחייבנו ,  ואני מקווה שהם לא יגרמו לראש הממשלה בלית ברירה לפנות ללפיד ולמחנה הציוני כי הדרישות שלהם בלתי-סבירות ומנוגדות להכרעת הציבור ",  אמר ארדן לוואלה חדשות . " ככל שיעבור הזמן הברירה תהיה או ללכת לבחירות ,  או להיכנע ,  או ללכת ללפיד ולמחנה הציוני .  אני מקווה מאוד שזה לא יקרה ושהם יבינו שיש רצון של הציבור שהממשלה תוקם מהר ".  ארדן קרא לראשי המפלגות לכבד את הכרעת הבוחר ולבקש תיקים בפרופורציות . " הליכוד חייב להחזיק הפעם בתיקים חברתים-כלכליים כי יש לו חוב אדיר לפריפריה ",  אמר .
 ממשלת נתניהו הרביעית - סיקור מיוחד:נתניהו ירכיב ממשלה : " אפעל לאיחוי הקרעים שנפערו בבחירות"נתניהו נפגש עם כחלון וימנה אותו לשר האוצר בממשלתומוקדי המריבה המסתמנים בדרך לממשלה :  ועדת הכספים ומשרד הדתות 
הדבר באו לאחר שבנט אמר הבוקר כי אינו פוסל את האפשרות ללכת לאופוזיציה . " לצערי ,  נראה כי ראש הממשלה מתכנן להכניס את בוז'י/ציפי ,  ולכן מדלג עלינו .  הוא גם חזר בו מאמירתו שלא יאפשר הקמת מדינה פלסטינית ,  ובכלל מתנער מכלל התחייבויותיו הלאומיות ",  כתב בנט בפייסבוק בתגובה לגולש שהפציר בו לא ללכת לאופוזיציה . " מהאופוזיציה ,  אם כך יהיה ,  נוכל לשרת את עם ישראל בצורה שתשפיע לא פחות על מדיניות הממשלה .  לפעמים דווקא מבחוץ ,  בהעמדת עמדות ברורות ואלטרנטיבה ברורה ,  ההשפעה המעשית על הממשלה גדולה יותר ". 
מוקדם יותר הודיע יו"ר מפלגת כולנו ,  משה כחלון ,  כי החליט לבטל את פגישת המשא ומתן הקואליציוני עם הליכוד שתוכננה להיום .  זאת בשל הבטחה עקרונית של ראש הממשלה ,  בנימין נתניהו ,  למסור לידי יהדות התורה את ראשות ועדת הכספים בפגישה אתמול עם נציגיה ,  בניגוד לדרישותיו של כחלון ,  שמעוניין להתמנות לשר האוצר ולקבל לידיו גם את תפקיד יו"ר הוועדה .
" בעקבות המעשה הפוליטי של הליכוד של חלוקת תפקידים על חשבון כלי העבודה הדרושים להורדת מחירי הדיור וטיפול ביוקר המחיה ,  עוד לפני שצוותי המשא ומתן הקואליציוני ישבו ,  הורה כחלון לצוות המשא ומתן של המפלגה לבטל את הפגישה עם צוות הליכוד שתוכננה להיום ",  נמסר בהודעה לעיתונות .  
אמש פרסם כחלון הודעה בעמוד הפייסבוק שלו ובה הביע מחאה על החלטת נתניהו . " במקום לעסוק בטיפול במצוקת הדיור והורדת יוקר המחיה ,  מישהו חושב שדחוף יותר לחלק את כלי העבודה הנדרשים לשם כך באופן פוליטי וחסר היגיון חברתי ",  כתב . " איש לא ניהל אתנו עדיין משא ומתן ולכן איש לא יכול היה להסכים בשמנו לדבר וחצי דבר .  לפני שקוראים כותרות - האזינו לדברים שאני אומר בקולי או על ידי מי שהוסמכו לכך .  כל היתר זה ספינים של בעלי עניין ". 
בתגובת הליכוד למהלך של כחלון נטען כי מדובר בצעד  " תמוה ומיותר ".   " הציבור מצפה להקמת ממשלה במהירות לטובת כלל אזרחי ישראל ,  והמקום לבירור הנושאים והמחלוקות הוא סביב שולחן המשא ומתן הקואליציוני ",  נמסר .  
פגישת צוות המשא ומתן של הליכוד עם נציגי כולנו תוכננה להיות הראשונה היום מבין פגישות המשא ומתן הקואליציוני ,  והייתה אמורה להתקיים ב-9:30 .  תחת זאת ,  פתח הצוות את השיחות עם נציגי הבית היהודי .  בפתח הישיבה אמר נציג המשא ומתן מטעם הליכוד ח"כ זאב אלקין כי בכוונתם להתנהל בדיוק כפי שהבטיח ראש הממשלה . " הבטחנו שהטלפון השני אחרי מרים פרץ יהיה לבנט ,  וכך היה .  אנחנו פותחים היום את המשא ומתן עם השותפים הטבעיים ",  אמר אלקין . " ננהל את המשא ומתן ברוח טובה .  החדר הזה הוא המקום למצוא פתרונות ".  בנוגע להחלטת כחלון לבטל את הפגישה ,  הוסיף : " זה טבעי שיהיו דרישות סותרות לכמה מפלגות ,  אבל המקום לברר אותם זה החדר הזה ".  
בתום הפגישה ציין אלקין כי נציגי הבית היהודי הציגו 39 דרישות בעלויות של מיליארדים .  עם זאת ,  הצוות לא הופתע מהדרישות הללו . " טבעי שהיום הזה עומד בסימן דרוש ככל יכולתך ,  אבל השיחה עם הבית היהודי הייתה פרודוקטיבית ",  הוסיף יריב לוין .  
אחרי כן נפגש הצוות עם נציגי ש"ס . " הבחירות היו על דרך ולא על תיקים ,  לפיכך לא נדון כלל על נושא התיקים לפני שיסוכמו הנושאים החברתיים של ש"ס ",  אמר יו"ר המפלגה אריה דרעי בפתח הפגישה בהתייחסו לשורת נושאים שאותם הורה ליו"ר צוות המשא ומתן של המפלגה אריאל אטיאס לדרוש :  העלאת שכר המינימום ,  הורדת מע"מ על מוצרי יסוד והקצאת 7.5% מכל פרויקט של רשות מקרקעי ישראל לדיור הציבורי .  מלבד זאת ,  ש"ס דורשת לקבל לידיה את תיק הפנים ,  שאותו כלל הנראה תקבל ואת תיק הדתות  בקשה שעלולה ליצור עימות עם הבית היהודי ,  שדורש גם הוא את התיק .  בתום הפגישה ציין עו"ד דוד שומרון מטעם הליכוד בנושא זה : " יהיו דרישות סותרות .  יש לנו כמה רעיונות לפתרון ". 
בהמשך היום צפויים חברי צוות המשא ומתן להיפגש עם נציגי ישראל ביתנו ויהדות התורה .  
יו"ר המחנה הציוני יצחק הרצוג שב והדגיש היום את כוונתו להיות באופוזיציה . " אם מישהו רוצה לדעת מה הכוונות שלי ושל המפלגה שלנו ,  מוזמן לשאול ולהקשיב למה שאני אומר ",  הוא כתב בעמוד הפייסבוק שלו .  הוא ביקש להדגיש כי מפלגתי אינה  " כלי משחק במרוץ להריסת מדינת ישראל שבנט וביבי רצים בו ",  והוסיף : " בנט מתבכיין ומאיים באופוזיציה ,  הכול כדי לסחוט עוד התנחלות ,  עוד תקציב לעמותה של מקורבים או תפקיד שר שבאמצעותו יסכן את כל האינטרסים של מדינת ישראל .  אני אמרתי ואגיד שוב :  אנחנו הולכים להיות אופוזיציה לוחמת ,  חזקה ובועטת מול ממשלה מסוכנת שתחריף את הבידוד הבינלאומי ,  תעמיק את העוני ואי-השוויון ,  תמשיך להפיץ פחד ותהרוס כל סיכוי לאופק מדיני בשנים הקרובות ".  
 ( עדכון ראשון :  7:43 ) 
לפניות לכתב :  omri_n@walla.net.il 

רגב : " בגלל הסחטנות - שלא יתפלאו אם נלך לממשלת אחדות "
 לאחר שבנט איים ללכת לאופוזיציה וכחלון הודיע על החרמת המשא ומתן הקואליציוני ,  בליכוד מבהירים כי מקומם בממשלה אינו מובטח : " התנהלותם היא פשוט יריקה לציבור בפנים ".  ארדן : " מקווה שלא יגרמו לנו לפנות ללפיד ולהרצוג ".  דיווח מאולפן וואלה חדשות

