נתניהו מאותת להרצוג : " יש סיבות טובות להרחיב את הממשלה "
 ערב כינוס ועידת העבודה קרא רה"מ להצטרפות לקואליציה בשל האתגרים שישראל ניצבת מולם .  על יוזמת ביטן לסגירת תאגיד השידור ודברי רגב בנושא : " לא מייצג את עמדתי .  לא שותף לדעה הזו "
  ( הרצוג התקבל בקריאות בוז בוועידת העבודה : " בוז'י הביתה ")  
ראש הממשלה בנימין נתניהו אמר היום  ( ראשון )  כי הוא עדיין מעוניין להרחיב את הממשלה שלו ,  אף שהמגעים שניהל עם יו"ר האופוזיציה ,  יצחק הרצוג ,  על הצטרפות סיעת המחנה הציוני לממשלה ,  הסתיימו בכישלון .  בשיחה עם תא הכתבים המדיניים הבהיר נתניהו כי אין כרגע מגעים בנושא ,  אבל  " אני משאיר את הדלת פתוחה ".  נתניהו אמר כי יש  " סיבות טובות "  לכך שהוא מעוניין בהרחבת הממשלה .  לדבריו ,  האתגרים שמדינת ישראל ניצבת מולם מצד אחד ,  וההזדמנויות שעומדות לפניה מצד שני ,  מצדיקים ממשלה רחבה .  דבריו של נתניהו נאמרים ערב כינוס ועידת מפלגת העבודה לדיון על הבחירות ליו"ר המפלגה .  
נתניהו סיפר כי שוחח היום עם שר החוץ האמריקני ,  ג'ון קרי ,  שעדכן אותו על פגישה שקיים אתמול עם יו"ר הרשות הפלסטינית ,  אבו מאזן .  נתניהו אמר כי הוא וקרי משוחחים לעתים תכופות .  לדברי ראש הממשלה ,  ישראל מעוניינת ביוזמה מדינית שאותה יובילו מדינות ערב ,  בהן מצרים .  נתניהו אמר כי ישראל רואה יתרון במסלול כזה .  הוא לא פירט לגבי תוכן המגעים בין ישראל למצרים בנושא ,  כולל בביקור שערך לאחרונה בארץ שר החוץ המצרי ,  סאמח שוקרי .  נתניהו חזר על עמדתו לפיה המכשול העיקרי לחידוש המשא ומתן הוא ההסתה ברשות הפלסטינית .
 נתניהו נשאל בשיחה על הדיון הסוער שהתקיים הבוקר בממשלה בנושא תאגיד השידור הציבורי ,  והדברים שאמרה במהלכו שרת התרבות מירי רגב ,  לפיה הממשלה צריכה לשלוט בתאגיד השידור הציבורי ,  כי אם לא , " מה זה שווה לנו ".  נתניהו הסתייג מהדברים הללו ,  כמו גם מהצעתו של יו"ר הקואליציה ,  דוד ביטן ,  שהתפרסמה לראשונה בוואלה !  NEWS ,  לסגור כליל את תאגיד השידור הציבורי .  אף שרגב וביטן נחשבים לשניים מהפוליטיקאים המקורבים ביותר לנתניהו בשורות הליכוד כיום ,  לטענת ראש הממשלה : " זה לא מייצג את עמדתי ,  אני לא שותף לדעה הזו ".  
בשיחה התייחס ראש הממשלה גם לפרסומים לפיהם יש לו ,  כביכול ,  העדפה למועמד הרפובליקני לנשיאות ארצות הברית ,  דונלד טראמפ .  בשבוע שעבר אמר ראש העירייה ניו יורק לשעבר ,  רודי ג'וליאני ,  כי הוא יודע בוודאות שההנהגה הבכירה בישראל מעוניינת בניצחון של טראמפ .  גם העיתון  " ישראל היום ",  הידוע בתמיכתו הבלתי-מסויגת בנתניהו ,  ושנמצא בבעלות ידידו של ראש הממשלה ,  שלדון אדלסון ,  מגויס לחלוטין למען טראמפ .  עם זאת ,  ראש הממשלה עצמו הכחיש בתוקף כל העדפה או התערבות שלו בבחירות באמריקה .  
נתניהו התעקש כי אין כל קשר בינו לבין אף אחד מהרצים לנשיאות בארה"ב ,  ושישראל תדע לעבוד עם מי שינצח בבחירות בארצות הברית ,  טראמפ או המועמדת הדמוקרטית הילרי קלינטון .  עוד בהקשר של היחסים עם ארצות הברית אמר ראש הממשלה כי הוא מקווה שבקרוב ייחתם מזכר ההבנות החדש עם ממשלו של הנשיא ברק אובמה על הרחבת הסיוע הצבאי לישראל לעשור הקרוב .  ממלא מקום היועץ לביטחון לאומי ,  תא"ל  ( מיל' )  יעקב נגל ,  ייצא הלילה לוושינגטון כדי לדון בנושא זה עם בכירי ממשל אובמה ,  מתוך כוונה להגיד לחתימה בהקדם .  
אחת הסוגיות העיקריות על סדר יומו של ראש הממשלה בעת הזו היא הדוח הצפוי של מבקר המדינה בנושא מבצע  " צוק איתן "  וההיערכות לטיפול בתופעת המנהרות .  נתניהו דחה על הסף את הטענות לפיהן לשכתו מנסה לגנוז את הדוח המתוכנן ,  ואמר כי ההיפך הוא הנכון   " אנחנו רוצים שהדוח יתפרסם ושהעובדות יהיו ידועות ".  נתניהו גם שלל את הטענות שהעלו שרים שהיו חברים בקבינט המדיני-ביטחוני בתקופת המבצע ,  לפיהן לא התקיימו דיונים מעמיקים בנושא המנהרות בקבינט טרם המבצע .  

נתניהו מאותת להרצוג : " יש סיבות טובות להרחיב את הממשלה "
 ערב כינוס ועידת העבודה קרא רה"מ להצטרפות לקואליציה בשל האתגרים שישראל ניצבת מולם .  על יוזמת ביטן לסגירת תאגיד השידור ודברי רגב בנושא : " לא מייצג את עמדתי .  לא שותף לדעה הזו "
 
