אדלשטיין מול רגב :  הקרב על הנאום בטקס הדלקת המשואות מתחדש
בשיחה סגורה עם מרכז ההסברה המפיק את הטקס אמר יו"ר הכנסת כי אם לא ייצג את הטקס בהר הרצל ,  כמו בכל שנה ,  לא יוכל להגיע .  רגב : " אדלשטיין הופך את הטקס הממלכתי להתנצחות אישית וקטנונית "
 בעוד שרת התרבות והספורט מירי רגב ,  האחראית על חגיגות ה-70 ,  ממשיכה לדחוף לכך שראש הממשלה בנימין נתניהו ינאם בטקס הדלקת המשואות ,  יו"ר הכנסת ,  יולי אדלשטיין ,  מאיים שלא להגיע לטקס אם תכניותיה של רגב יישאו פרי .  בשיחה סגורה שהתקיימה אתמול  ( שני )  עם מרכז ההסברה ,  המפיק את הטקס ,  אמר אדלשטיין כי אם הוא והכנסת לא ייצגו ,  כמו בכל שנה ,  את הטקס בהר הרצל ,  אז הוא ומשמר הכנסת לא יוכלו להגיע .  
רגב ,  בתגובה ,  תקפה את אדלשטיין ואמרה שהוא  " הופך את הטקס הממלכתי להתנצחות אישית וקטנונית ".  אדלשטיין השיב לה כי  " צר לי ששרת התרבות מנסה לפגוע בפעם הראשונה בתולדות המדינה בטקס שהוא הביטוי המזוקק והיפה של עם ישראל ושל הישראליות ".  
מדובר בעימות שהחל כבר בשלהי השנה שעברה ,  כאשר רגב הודיעה שהיא מתכוונת לכלול ,  לראשונה אי פעם ,  נאום של ראש הממשלה בטקס הדלקת המשואות ,  שפותח מדי שנה את חגיגות יום העצמאות ומנוהל על ידי יו"ר הכנסת ומשמר הכנסת ,  ולשבור את המסורת של הדלקת המשואות כטקס של הכנסת שבו הדמות הבכירה ביותר היא יו"ר הכנסת .  רגב תכננה לערוך טקס בינלאומי ,  ולהזמין אליו מנהיגים מכל רחבי העולם בהם גם נשיא ארצות הברית דונלד טראמפ ונשיא רוסיה ולדימיר פוטין .  
ההחלטה עוררה זעם וביקורת גדולה אצל אדלשטיין ,  שהעביר מסרים קשים בנושא ללשכת ראש הממשלה ואף איים שלא להגיע לטקס .  בסופו של דבר לשכת נתניהו הודיעה כי הוא לא יגיע לטקס ,  משיקולי אבטחה ,  לאחר שהובן שההיערכות הביטחונית לקראת הגעתו של ראש הממשלה עלולה לפגוע במשפחות השכולות המתאחדות עם יקיריהן בערב יום הזיכרון בבית הקברות בהר הרצל .  
אולם ,  בשבועות האחרונים רגב חזרה לקדם את הרעיון שראש הממשלה ,  וגם נשיא המדינה ראובן ריבלין ,  ינאמו בטקס .  אתמול ,  במהלך פגישה של יו"ר הכנסת עם מפיקי האירוע ,  הוא הודיע כי אם יחליט ראש הממשלה להגיע לטקס ,  הוא ומשמר הכנסת לא ייטלו בו חלק .  לדברי מקורביו ,  הוא  " הרגיש חובה "  להודיע להם מבעוד מועד כדי לא להרוס להם ולאזרחים את הטקס וכדי שמפיקי האירוע יוכלו להכין חלופה .  
רגב תקפה את אדלשטיין ואמרה כי  " הר הרצל אינו נחלה פרטית שלו ובכל הכבוד זה לא טקס אישי והעניינים האישיים צריכים לרדת מסדר היום .  גם משמר הכנסת איננו המשמר המלכותי של אדלשטיין ". 
אדלשטיין השיב לה כי  " טקס הדלקת המשואות הוא טקס של כל אזרחיה של מדינת ישראל ולכן הכנסת ,  שמייצגת את כל חלקי העם ,  היא הרשות היחידה שיכולה לתת לכך ביטוי וכך נהוג מקום המדינה .  טקס הדלקת המשואות הוא אחד המסורות היפות והמאחדות שלנו ומי שייפגע בו - יחבל באחד הערכים הישראלים הכי יפים ומרגשים שיש לנו ".  

אדלשטיין מול רגב :  הקרב על הנאום בטקס הדלקת המשואות מתחדש
בשיחה סגורה עם מרכז ההסברה המפיק את הטקס אמר יו"ר הכנסת כי אם לא ייצג את הטקס בהר הרצל ,  כמו בכל שנה ,  לא יוכל להגיע .  רגב : " אדלשטיין הופך את הטקס הממלכתי להתנצחות אישית וקטנונית "
 
