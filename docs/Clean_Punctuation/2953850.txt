קריצה לימין או מסר לאסד :  מדוע נתניהו העלה שוב את נושא הגולן ? 
הצהרת רה"מ לפיה הגולן  " יישאר תחת ריבונות ישראל "  באה על רקע ניסיונותיו לגייס תמיכה בימין ,  אך מנסה לשדר מסר לעולם .  אך למרות שהסיכוי שהאזור יוחזר לסוריה קלוש ,  העולם לא ממהר להשתכנע
ישיבת הממשלה שנערכה אתמול בבוקר  ( ראשון )  ברמת הגולן נפתחה בהצהרה של ראש הממשלה בנימין נתניהו על כך ש"הקהילה הבינלאומית צריכה להפנים שהגולן יישאר בידינו ".  העיתוי של ההצהרה נראה מוזר ותלוש מהקשר ,  מאחר שכבר חמש שנים לפחות ,  שאף אחד בעולם לא באמת חושב שישראל צריכה להחזיר את הגולן לשליטת סוריה .  מלחמת האזרחים הסורית הפכה את הדיון בנושא לתיאורטי לחלוטין .  למעשה ,  עד שראש הממשלה יצא בהכרזתו ,  הפעם האחרונה שמישהו בכלל דיבר על הנושא הייתה בסוף 2010 ,  כאשר ישראל ,  בראשות נתניהו ,  וסוריה עוד ניהלו ביניהן משא ומתן חשאי על החזרת הגולן תמורת שלום .
 אז מה בכל זאת גרם לראש הממשלה להעלות את הגולן על ראש שמחתנו כעת ?  יש לכך שני הסברים ,  אחד מהתחום הפוליטי והשני מהתחום המדיני .  האמת היא כנראה שילוב של השניים .  
בתחום הפוליטי ,  ההצהרה נראית כמו המשך ישיר לשורת צעדים והצהרות של ראש הממשלה בשבועות האחרונים ,  מאז פרשת הירי בחברון ,  שנועדו לתקן את הנזקים שנתניהו חושש שנגרמו לו בחלקים ממחנה הימין .  כזכור ,  הוא מיהר לאחר תקרית הירי לתת גיבוי לחקירה הצה"לית נגד החייל ,  אבל אחרי שהתברר עד כמה רחבה התמיכה בחייל בשורות הימין ,  הוא השאיר את שר הביטחון והרמטכ"ל לבדם במערכה ,  והחל לשדר מסרים מפויסים יותר כלפי היורה .  נקודת השיא הייתה שיחת הטלפון למשפחתו של החייל ,  אירוע חסר תקדים ברמה הלאומית .  
לקריאה נוספת:דמשק מגיבה לנתניהו : " מנסה ליצור פרובוקציה - הגולן שטח כבוש"נתניהו בגולן : " פועלים בעשרות התקפות כדי למנוע מחיזבאללה נשק "  
בתוך סל הצעדים הללו אפשר לציין את הקאמבק של רן ברץ ,  האיש המיועד לתפקיד ראש מטה ההסברה הלאומית ,  שנתניהו עיכב והקפיא את המינוי שלו במשך כחצי שנה אחרי שהתברר שכינה את נשיא ארצות הברית אנטישמי ,  ואת נשיא מדינת ישראל הציע להעביר לידי דאעש .  כעת ,  כידוע ,  ברץ שוב מועמד לתפקיד הבכיר .  בהמשך הגיעה ההדלפה ש"נתניהו הורה ליעלון להפסיק להעביר גופות מחבלים לרשות הפלסטינית ",  שבינתיים כבר עמדה למבחן בסוף השבוע כאשר התברר שצה"ל דווקא כן החזיר גופה של מחבל לידי הרשות  ( בצבא ובסביבת ראש הממשלה התעקשו שמדובר בתקלה טכנית שמקורה בחוסר הבנה - א.ת )  .  אתמול ,  כאמור ,  כבר יצאה ההצהרה על הגולן ,  שיישאר בידינו לנצח .
 אם המטרה הייתה להרגיע את האלקטורט הימני ,  לא בטוח שהיא הושגה .  השר אורי אריאל מהבית היהודי מיהר להכריז כי  " ההמשך הוא סיפוח שטחי C "  בגדה המערבית ,  וגם ברדיו הימני  " גלי ישראל "  עלתה התהייה אם נתניהו לא בחר באפשרות הקלה ביותר ,  ומה הסיכוי שיום אחד תיערך ישיבת ממשלה דומה גם באריאל או בגוש עציון .  
אלא שההקשר הפוליטי אינו עומד לבדו במקרה הזה ,  ויש גם רקע מדיני להצהרה .  בימים אלה מתנהלות בעצלתיים שיחות בין המעצמות ,  בעיקר רוסיה וארצות הברית ,  על שירטוטו של הסדר עתידי כלשהו בנושא סוריה .  המלחמה שם נמשכת במלוא עוזה ,  אבל בכל הצדדים ניכרת עייפות ,  ומטרת השיחות הבינלאומיות היא לנסות ולחשוב על היום שאחרי .  אם אי פעם ייצא מהשיחות הללו איזשהו מסמך מוסכם ,  סביר להניח שהוא יכלול בתוכו את ההתנסחות השחוקה על כך ש"רמת הגולן הכבושה "  צריכה לחזור לידי סוריה .  נתניהו יוצא נגד הסעיף הפוטנציאלי הזה ,  ודבריו מאתמול היוו מסר לשרי החוץ שעוסקים בניסוחים הרלוונטיים .  
נתניהו שוחח כבר עם בכירי הממשל האמריקני ,  כולל הנשיא ברק אובמה ושר החוץ ג'ון קרי ,  על האפשרות שארצות הברית תכיר בסיפוח הישראלי של רמת הגולן .  כאשר ממשלת בגין סיפחה את הגולן בתחילת שנות ה-80 ,  הממשל האמריקני הגיב בזעם .  קשרים אסטרטגיים עם ישראל הוקפאו ,  והממשל אף איפשר למועצת הביטחון של האו"ם להעביר החלטות נגד הצעד הישראלי .  הנשיא באותה תקופה היה רונלד רייגן ,  רפובליקני שהצהיר מעל כל במה אפשרית על תמיכתו בישראל  אלא שהצעד הזה הצליח להרגיז גם אותו .  אובמה וקרי ,  מצידם ,  התעלמו מהצעתו של נתניהו בנושא הגולן .  
בדרישה של נתניהו מן המעצמות יש היגיון  הרי ברור לכל שהסיכוי שישראל תחזיר את רמת הגולן לסוריה כיום שואף לאפס .  סוריה היא מדינה בתהליכי התפרקות ,  שלא ברור מי שולט בה היום ועוד פחות ברור מי ישלוט בה בעוד שנתיים .  אין לה את היכולת לספק לישראל הסכם שלום יציב כמו זה שמצרים מספקת לישראל מאז פינוי חצי האי סיני .
 למרות זאת ,  בעולם לא ממהרים לאמץ את המסר הישראלי ,  בין השאר מכיוון שרוסיה ,  התומכת העיקרית של משטר אסד ,  מתעקשת על כך שהנשיא הסורי בסופו של דבר ישלוט מחדש בכל ארצו ,  ולכן יהיה זכאי גם לנהל שוב משא ומתן עם ישראל על הגולן .  הרוסים שואלים מדוע נתניהו ,  שניהל משא ומתן מעמיק על הגולן עם אסד האב בשנות ה-90 ,  ואחר כך עם אסד הבן בתחילת העשור הנוכחי ,  לא יסכים לעשות זאת שוב בעוד שנתיים או שלוש ?  
בניגוד לאובמה וקרי ,  שמולם נתניהו ניסה בעבר לנהל מאבק כוחות פוליטי דרך הקונגרס האמריקני ונכשל ,  לפחות בנושא האיראני ,  מול נשיא רוסיה ולדימיר פוטין אין לישראל קלפים כאלה .  נתניהו אמור להמריא לפגוש אותו בהמשך השבוע ,  רגע לפני חג הפסח ,  כדי לדון בהתפתחויות בסוריה וגם בתמיכה הרוסית ההולכת וגוברת באיראן .  אם פוטין יסכים לשנות את עמדתו בנושא הגולן ,  אפשר יהיה לסמן הישג אמיתי .  האם אחרי שפוטין סיפק לאיראנים את מערכת ההגנה האווירית המתקדמת S-300 ,  למרות תחינותיו של נתניהו שיימנע מכך ,  הוא יסכים לתת לישראל  " פיצוי "  בגזרה המדינית ?  את התשובה נגלה רק בהמשך .
  ( עדכון ראשון :  22:40 )  

קריצה לימין או מסר לאסד :  מדוע נתניהו העלה שוב את נושא הגולן ? 
הצהרת רה"מ לפיה הגולן  " יישאר תחת ריבונות ישראל "  באה על רקע ניסיונותיו לגייס תמיכה בימין ,  אך מנסה לשדר מסר לעולם .  אך למרות שהסיכוי שהאזור יוחזר לסוריה קלוש ,  העולם לא ממהר להשתכנע

