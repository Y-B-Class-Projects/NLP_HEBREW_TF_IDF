אולמרט :  נתניהו הכריז מלחמה על הממשל האמריקני
בכנס בנושא ההסכם בין איראן למעצמות ,  תקף ראש הממשלה לשעבר את נתניהו ואמר כי הוא מנהל  " קרב נגד בעל הברית מספר 1 של ישראל ".  הנגבי השיב לו : " הניתוח שלך - פחות משטחי "
 שבוע לאחר חתימת הסכם הביניים בין המערב לאיראן באשר לתכנית הגרעין של הרפובליקה האיסלאמית ,  התייחס הערב  ( ראשון )  לראשונה ראש הממשלה לשעבר ,  אהוד אולמרט ,  להסכם ההיסטורי .  אולמרט מתח ביקורת על המדיניות של ראש הממשלה ,  בנימין נתניהו ,  ועל העימות הפומבי עם ארצות הברית בעקבות ההסכם ואמר כי נתניהו הכריז  " מלחמה על הממשל האמריקני ". 
ההסכם עם איראן - סיקור מיוחד :" ישראל מחפשת את ה'אקדח מעשן' שיהרוס לאובמה"רוחאני :  אין סיכוי שנפרק את מתקני הגרעיןסקר :  רק 22% מהאמריקנים נגד ההסכם עם איראן
בכנס במכון למחקרי ביטחון לאומי תחת הכותרת  " ההסכם בין המעצמות ואיראן  איום או סיכוי ?  ",  אמר אולמרט כי ממשלות ישראל עסקו בסוגיית הגרעין האיראני הרבה יותר מאשר בעשר השנים האחרונות . " אינני זוכר ,  למעט הצהרה כללית אחת או שתיים בתקופתי ,  וגם לא בתקופת שרון ,  איזשהן הצהרות ,  איומים ,  אזהרות - אלא דיונים שקטים ואינטנסיביים ,  בלתי פוסקים ,  שניהלה ממשלת שרון ושניהלה גם הממשלה שלי .  אני לא מדבר רק על דיונים בדרגי עבודה ,  אלא דיונים רבים ,  שהוקדשו להם עשרות שעות ,  שקיימתי עם נשיא ארה"ב בתקופתי ,  ג'ורג' וו .  בוש ,  שעסקו בסוגיה האיראנית ".  
אולמרט המשיך בביקורת נגד ראש הממשלה נתניהו ואמר : " בשום מקרה ,  לא רצינו שהדיונים הללו עם ארה"ב ,  שבהם השמענו דאגות ,  יהפכו נושא להתנצחות פומבית בינינו ובין בעלי בריתנו .  לא עלה על דעתנו לנהל קרב נגד בעל הברית מספר 1 של מדינת ישראל ,  או לשסות את הקונגרס בנשיא ,  דבר שהוא חסר תקדים ,  ושסכנתו ונזקיו גדולים לאין ערוך מההישגים הפוטנציאליים ". 
לדבריו , " ידענו לנהל את הדיון עם ארה"ב ,  גם כאשר היו מחלוקות ,  אבל לעולם לא עשינו את הדברים באופן שעלולה להשתמע ממנו ,  חס וחלילה ,  גם אם אין כוונה כזו ,  איזושהי נימה פרובוקטיבית של התנגחות אישית עם האדם שרצונו הטוב ,  שתמיכתו במדינת ישראל ,  הם אולי הבסיס החשוב ביותר לאינטרס האסטרטגי של מדינת ישראל .  אנחנו צריכים להישמר מכל דבר שעלול להשתמע ממנו רצון להתנגח עם בעלת הברית הגדולה ביותר שלנו ".  
ראש הממשלה לשעבר ציין כי הממשלה בראשה עמד התמודדה עם  " אתגרים קיומיים לא פחות מסוכנים ודחופים מהאתגר האיראני ,  ולא תמיד היו בינינו לבין הממשל האמריקני הבנות והסכמות לגבי דרכי הפעולה "  - בכך רמז אולי לתקיפת הכור הגרעיני בסוריה ב-2007 ,  שיוחסה על פי מקורות זרים לישראל .  העובדה שהיו או לא היו הסכמות הייתה לא רלוונטית ,  כי היא נשמרה כסוד כמוס ולא נחשפה .  ניסיון העבר מלמד שכאשר ישנה סכנה של ממש למדינת ישראל ,  אפשר לפעול ,  לא צריך לדבר ". 
הוא טען כי מאז עלה נתניהו לשלטון ב-2009 , " חל שינוי יסודי בהתנהלות של מדינת ישראל בכל מה שקשור לטיפול שלנו בסוגיה האיראנית ".  לדבריו , " עד 2009 המעטנו לדבר ולצאת בהכרזות ואיומים ,  פעלנו בשקט .  ייתכן שהיו או לא היו פעולות ,  שאני לא אדבר עליהן ,  שאולי תרמו לכך שלאיראן עדיין אין נשק גרעיני בסוף שנת 2013 ".  הוא כינה את הטענה שללא המדיניות של ישראל כיום לא היו נולדות הסנקציות  " חסרת שחר "  והסביר : " מועצת הביטחון של האו"ם קיבלה החלטות על סנקציות עוד לפני שנת 2008 .  הסנקציות הן תהליך ממושך .  אני אישית עמדתי בקשר עם גורמים בכירים ביותר בעולם הפיננסי בנושאים האלה .  כל זה התחיל הרבה קודם לכן ".  
הוא התייחס לתוכנו של ההסכם ואמר : " חלק ניכר מההסכם הזה חסוי ,  ואנחנו לא יודעים מה כתוב בו ,  ואנחנו לא יודעים מה עוד יש בו - לחיוב או לשלילה .  עלינו להיות זהירים .  אחד הדברים הראשונים שאנחנו צריכים לעשות זה לדעת .  כדי לדעת אנחנו צריכים לשתוק ,  להקים צוות של מיטב המוחות והמומחים שיש לנו ,  ולהגיע להידברות - בראש ובראשונה ,  עם המדינה שמובילה הכל ,  ארה"ב ,  וגם עם המדינות האחרות ששותפות לעניין .  כל זאת ,  כדי שנוכל להשפיע על ההסכם הסופי ".  לדבריו , " אין הסכם ,  יש מזכר הבנות חלקי ,  שצריך להיות השלב הראשון בדרך להסכם .  יש במזכר פנים לכאן ולפנים לכאן ,  ואני שותף לדאגות .  זה לא הישג היסטורי ,  אבל גם לא כישלון היסטורי .  הוא מהווה תפנית שצריך לנסות להשפיע על תוכנה ". 
ראש הממשלה לשעבר נגע גם במשא ומתן בין ישראל לפלסטינים ואמר : " נקודת המפתח שתשנה את כל המצב האסטרטגי במזרח התיכון ,  ותהיה לה השפעה גם על העניין האיראני ועל כוח ההשפעה של מדינת ישראל ,  היא אם נשכיל להגיע להסכם שלום עם הפלסטינים .  בלי התפתחות דרמטית בנושא הזה ,  שאפשרית תוך חודשים ספורים ,  נחמיץ את העמדה החשובה ביותר שיכולה להביא לשינוי בכל הנושאים של המזרח התיכון ,  כולל הנושא האיראני ".  
ח"כ הנגבי ,  לשעבר יו"ר ועדת חוץ וביטחון של הכנסת ,  התייחס לדברי אולמרט ואמר : " הניתוח שלך על ההסכם היה פחות משטחי .  בתקופת כהונתך ,  נעשתה פריצת דרך בתכנית הגרעין האיראנית .  המתקנים החשאיים הוקמו ,  והחלו להעשיר .  כשאתה עזבת את לשכת ראש הממשלה התכנית שלהם הייתה במקום הרבה יותר מתקדם .  אתה הפכת את ראש הממשלה לאויב העם ,  כאילו אין לנו את רוחאני וחמינאי - נתניהו הוא האויב ויש לחסל אותו ?  ". 
קודם לכן אמר הנגבי כי בהסכם ישנן כמה סכנות משמעותיות לישראל ,  בראשו ההתחייבות שכלולה בו  " להגיע להבנות בדבר קיומה של תכנית להעשרת אורניום באיראן ,  שתהיה מוסכמת על שני הצדדים ".  לדברי הנגבי ,  שנחשב אחד מחברי הכנסת המקורבים לראש הממשלה נתניהו בליכוד ,  במיוחד בסוגיה האיראנית , " המערב הסכים שההסכם הסופי יתיר לאיראן להעשיר אורניום במתקניה של איראן - מתקנים שהוקמו בחשאי ,  בניגוד לאמנה למניעת הפצת נשק גרעיני ".  הנגבי הוסיף : " אם זו לא כניעה מוסרית ,  מה היא כניעה מוסרית ?  ". 
לדברי הנגבי , " בפועל איראן לא ויתרה על דבר אחד שיש לו ערך או משקל ארוך טווח .  היא תמיר את 200 הקילוגרמים של אורניום מועשר ברמת 20% שהיא צברה ,  אבל כדי לצבור מחדש את הכמות הזו היא תזדקק רק לכמה שבועות בודדים ".  הנגבי הוסיף כי גם ההסכמה של איראן להמיר את כל האורניום שתעשיר בעתיד לרמה של 3.5% ,  לחומר בלתי מועשר ,  הינה  " חסרת משמעות "  בשל כמות האורניום המועשר לרמה זו שאיראן צברה עד כה .  הנגבי הוסיף כי  " איראן אמנם חדלה מריצתה לעבר הפצצה לתקופה של שישה חודשים ,  אבל אין לכך כל משמעות מעשית - איראן כבר עשתה התקדמות אדירה לעבר פצצה ".  
בנוגע להקלת הסנקציות מעל איראן אמר הנגבי כי המשמעות הכלכלית של המהלך על איראן תהיה  " גבוהה משמעותית ,  במיליארדים ,  מההערכות שמשמיע הממשל האמריקני ".  הנגבי הוסיף כי  " לדעת ישראל לא הייתה כל הצדקה להקלת הסנקציות - זו לא עמדת ראש הממשלה כאדם פרטי ,  וגם לא עמדת שרי הממשלה בלבד ,  זו העמדה החד-משמעית ,  המגובה בנימוקים מפורטים ,  של קהיליית המודיעין ,  משרד הביטחון ,  צה"ל ומשרד החוץ ".  
הוא שיגר  " עקיצה "  לעבר ראשי מערכת הביטחון בעבר ,  שתקפו את נתניהו על רצונו לתקוף באיראן ,  ואמר כי  " תמוה שאותם גורמים שדיברו בעבר על הרפתקאות שמנוגדות לעמדת מערכת הביטחון ,  מתעלמים כעת מהעמדה האחידה בין מערכת הביטחון לבין ראש הממשלה בנושא הקלת הסנקציות ".  
ראש המכון למחקרי ביטחון לאומי וראש אמ"ן לשעבר ,  אלוף  ( מיל' )  עמוס ידלין ,  אמר בכנס : " ישראל לא צריכה לחבל בהסכם עם איראן בששת החודשים הקרובים .  צריך להעמיד את איראן למבחן בששת החודשים הללו .  עם זאת ,  צריך לדבר עם האמריקנים על תכנית ב' - מה יקרה אם ההסכם לא ישיג את מטרתו ".  הוא הביע דאגה  " מהירידה בנחישות האמריקנית לטפל בגרעין האיראני .  ראינו בז'נבה סדרה של טיעונים לא משכנעים ,  שצריכים להטריד אותנו .  האמריקנים באו לז'נבה כאילו הסנקציות עליהם ולא על האיראנים .  מי שרוצה להגיע להסכם צריך לשדר יותר נחישות .  הנימוק החזק היחיד בעד ההסכם ,  שאני מקבל ,  הוא שללא הסכם ביניים האיראנים היו יכולים להמשיך להתקדם ,  ולכן האלטרנטיבה להסכם הזה היא המשך ההתקדמות של איראן ".  
לדבריו , " ישראל מדינה חזקה ,  לא צריך לרדת למקלט .  נדע להתמודד עם כל תרחיש עתידי ,  אבל עלינו להגיע לשם כאשר אנחנו מתואמים עם הידידה העיקרית ,  ולפעמים היחידה ,  שיש לנו בעולם .  התמיכה של ארה"ב בישראל במועצת הביטחון ,  הווטו האמריקני ,  הוא נכס ביטחון לאומי מהחשובים ביותר של מדינת ישראל .  צריך לדבר עם האמריקנים ,  ולשמור את הברית המאוד חשובה הזו ,  שהתקדמה היטב בשנים האחרונות ".  
לפניות לכתב אמיר תיבון :  amir.tibon@walla.co.il
 ( עדכון ראשון :  17:00 )  

אולמרט :  נתניהו הכריז מלחמה על הממשל האמריקני
בכנס בנושא ההסכם בין איראן למעצמות ,  תקף ראש הממשלה לשעבר את נתניהו ואמר כי הוא מנהל  " קרב נגד בעל הברית מספר 1 של ישראל ".  הנגבי השיב לו : " הניתוח שלך - פחות משטחי "
 
