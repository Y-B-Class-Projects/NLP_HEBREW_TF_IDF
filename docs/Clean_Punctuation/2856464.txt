נתניהו : " תומך בחזון של שתי מדינות לשני עמים "
 בפתח פגישתו עם שרת החוץ של האיחוד האירופי בירושלים ,  התייחס ראש הממשלה לסכסוך עם הפלסטינים ואמר : " אני מחויב לשלום ".  הפלסטינים :  עד סוף יוני נגיש לבית הדין הבינלאומי מסמכים נגד ישראל
ראש הממשלה בנימין נתניהו הבהיר הערב  ( רביעי )  כי הוא תומך בפתרון שתי המדינות לשני עמים לסכסוך עם הפלסטינים . " אני מנצל הזדמנות זו לחזור על מחויבותה של ישראל לשלום ועל מחויבותי לשלום ",  אמר נתניהו בפתח פגישתו בירושלים עם שרת החוץ של האיחוד האירופי ,  פדריקה מוגריני . " איני תומך בפתרון מדינה אחת ,  איני מאמין שזה פתרון כלל .  אני תומך בחזון של שתי מדינות לשני עמים  מדינה פלסטינית מפורזת המכירה במדינה היהודית ".  אין זו הפעם הראשונה שנתניהו אומר כי הוא תומך בפתרון שתי המדינות מאז נאום בר אילן .
 הוא התייחס גם לאיום האיראני ואמר : " האויב הגדול ביותר של השלום הוא איראן .  איראן מאמנת ומחמשת את מחבלי חיזבאללה בלבנון ואת מחבלי חמאס בעזה .  איראן פותחת חזית טרור שלישית נגד ישראל ברמת הגולן והיא מתמידה בתכניתה הגרעינית .  אני מאמין שתכנית זו היא האיום הגדול ביותר על האזור ועל העולם ".  
על ההסכם בין המעצמות לרפובליקה האיסלאמית ,  הוסיף ראש הממשלה : " ההסכם המתגבש עם מעצמות העולם מסייע לאיראן להמשיך לפתח את יכולותיה לייצר נשק גרעיני ,  ונותן לכך לגיטימציה .  בהקלה בסנקציות בטרם עת ,  ההסכם יעניק לאיראן מיליארדי דולרים שבהם תוכל לממן את תוקפנותה ואת מסע הטרור העולמי שלה .  אם נרצה לדעת מה יקרה עם איראן כתוצאה מהסכם זה ,  צריך רק לראות מה קרה בקוריאה הצפונית כתוצאה מההסכם ההוא - למרות הביקורות ולמרות ההתחייבויות ,  קוריאה הצפונית הפכה למעצמה גרעינית ". 
מוקדם יותר היום אמר חבר הועדה המרכזית של פתח ,  מוחמד שתייה ,  כי צוות פלסטיני של עורכי דין מהקהילה הבינלאומית מגבש מסמכים הקשורים בהתנחלויות ובמבצע  " צוק איתן "  והם יוגשו לבית הדין הפלילי בהאג עד סוף חודש יוני .  סוכנות הידיעות הפלסטינית  " מען "  דיווחה כי במהלך פגישתו עם השגריר הסיני החדש ברמאללה ,  הסביר שתייה כי הפלסטינים ינקטו צעדים בינלאומיים משום שהם אינם רואים כוונה אמיתית לשלום מהצד של ישראל .  

נתניהו : " תומך בחזון של שתי מדינות לשני עמים "
 בפתח פגישתו עם שרת החוץ של האיחוד האירופי בירושלים ,  התייחס ראש הממשלה לסכסוך עם הפלסטינים ואמר : " אני מחויב לשלום ".  הפלסטינים :  עד סוף יוני נגיש לבית הדין הבינלאומי מסמכים נגד ישראל

