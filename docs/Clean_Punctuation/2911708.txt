במצב הנוכחי ,  נתניהו חסר האשליות יסתפק בתמונה עם אבו מאזן
ראש הממשלה נועד עם שורה של מנהיגים בוועידת האקלים ,  אך דווקא הפגישה הקצרה ביותר ,  לחיצת היד עם יו"ר הרשות ,  זכתה לאור הזרקורים .  גם שיחת המסדרון הקורקטית עם אובמה לא מעידה על שיפור ביחסים ,  אולם במצב הקיים נתניהו יקבל זאת בשמחה
ראש הממשלה בנימין נתניהו נפגש אתמול  ( שני )  בפריז עם שורה ארוכה של מנהיגים מרחבי העולם .  בין היתר ,  הוא התהלך במשך עשר דקות במסדרונות ועידת האקלים עם נשיא ארצות הברית ברק אובמה ושוחח עמו ,  דיבר על הנעשה בסוריה עם נשיא רוסיה ולדימיר פוטין ,  פגש לראשונה את ראש הממשלה צעיר של קנדה ג'סטין טרודו ,  והעמיק את הידידות הפורחת בינו לבין ראש ממשלת הודו נרנדרה מודי .  
אלא שמתוך כל הפעלתנות המדינית הזו ,  הפגישה שיצרה הכי הרבה כותרות בארץ ובעולם הייתה דווקא הקצרה ביותר של נתניהו .  יהיה נכון יותר לכנות אותה  " מפגש ",  שארך כמה שניות בודדות בלבד .  הכוונה היא ללחיצת היד בינו לבין יו"ר הרשות הפלסטינית ,  אבו מאזן - הפעם הראשונה שבה שני המנהיגים נפגשים זה עם זה מאז שנת 2010 .  הם אמנם שוחחו בטלפון כמה פעמים לאורך תקופה זו ,  אבל לא התראו פנים אל פנים .  
לקריאה נוספת:ועידת האקלים נפתחה : " לשכנע את העולם להתקדם בכיוון הנכון"אובמה נפגש עם פוטין בפריז והביע צער על הפלת המטוס הרוסיהמתיחות נמשכת :  פוטין וארדואן לא ייפגשו בשולי ועידת האקלים 
בסביבתו של נתניהו אומרים כי ראש הממשלה נהג בהתאם לכללי הפרוטוקול הדיפלומטיים .  מרגע שמארגני הוועידה החליטו להציב אותו ואת אבו מאזן קרוב יחסית אחד לשני בתמונה המשותפת של כל מנהיגי העולם בתחילת הוועידה - רק ראש ממשלת ניו זילנד ג'ון קי חצץ ביניהם - הפכה לחיצת היד ביניהם לבלתי נמנעת . " אין לי אשליות לגבי המצב ",  מיהר נתניהו לומר אחרי שהרגע הנדיר תועד במצלמות .  גם בצד הפלסטיני מיהרו לצנן את ההתלהבות ,  ולהבהיר שלחיצת היד לא מבשרת על פריצת דרך מדינית כלשהי .  
היו בישראל מי שקיוו שעצם התמונה של לחיצת היד תסייע לשנות במעט את האווירה .  הקבינט המדיני-ביטחוני שמע כבר מכמה בכירים במערכת הביטחון אמירה ברורה שחידוש התהליך המדיני ,  אפילו אם ברור שזהו  " תהליך לשם התהליך בלבד ",  יוכל לסייע לאורך זמן לכבות את התבערה הגדולה בגדה המערבית . " עצם האפשרות שתהיה תמונה של שניהם ,  יוצאים ביחד מחדר ולוחצים ידיים ,  יכולה להשפיע ",  הסביר אחד מאותם בכירים .  זה בדיוק מה שניסה לארגן שר החוץ האמריקני ,  ג'ון קרי ,  בביקורו בארץ בשבוע שעבר .  עם זאת ,  נתניהו ואבו מאזן התחפרו בעמדותיהם וסירבו להראות אפילו גמישות מינימלית ,  מה שגרם לקרי לעזוב את אזורנו בכעס ותסכול .  
לחיצת היד המאולתרת בפריז אפילו לא קרובה לתסריט שקרי ניסה לביים .  זו לא רק העובדה שהיא התרחשה באופן מקרי ונמהר :  אפילו רגע הלחיצה עצמו לא באמת תועד כמו שצריך ,  שכן נשיא איי קומורוס ,  מדינה קטנה לחופי מערב אפריקה ,  ביצע  " פוטובומב "   ( הרס צילום תמונה )  מרשים במיוחד ,  ולמעשה הסתיר את כפות ידיהם של שני המנהיגים .  מבחינה פוליטית ,  ההידחפות שלו לקדמת התמונה דווקא משרתת את נתניהו ואבו מאזן ,  שכן היא מנעה מיריביהם לזכות בתמונה של לחיצת היד .  
מלבד לחיצת היד עם אבו מאזן ,  האירוע החשוב ביותר בסדר היום של נתניהו הייתה הפגישה עם הנשיא פוטין .  הם שוחחו במשך כשעה ,  וסיכמו על העמקת התיאום הצבאי בין שתי המדינות בזירה הסורית .  המילה  " תיאום "  יכולה להטעות :  אין מדובר על שיתוף פעולה של ממש בין הצבאות ,  מאחר שישראל ורוסיה לא רואות עין בעין בכלל את המצב בסוריה .  כך ,  בעוד שישראל מקיימת יחסי  " שכנות טובה "  עם קבוצות המורדים שיושבות על גבול רמת הגולן ,  ורואה במשטר אסד חלק משרשרת הטרור של איראן וחיזבאללה ,  מנסה פוטין לחסל את האופוזיציה הסורית ולחזק את נשיא סוריה ואת איראן .  

חרף חוסר ההסכמה העמוק הזה ,  שני הצדדים בכל זאת מתואמים לגבי כמה כללי משחק בסיסיים .  החשוב מביניהם הוא מניעת תסריט כמו זה שהתרחש בטורקיה בשבוע שעבר ,  שבו כוחות נ"מ ישראליים או מטוס ישראלי יפילו כלי טיס רוסי בגזרה הסמוכה לגבול רמת הגולן .  בנוסף לכך ,  ישראל שומרת לעצמה את הזכות לתקוף מטרות מסוימות בשטח סוריה כאשר עולה הצורך בכך  העברת נשק מתקדם לחיזבאללה ,  למשל - וחשוב לשני הצדדים למנוע מצב שבו כוחות רוסיים פוגעים במטוס ישראלי בדרכו לביצוע תקיפה .  
על הדברים הללו קיימת הסכמה בין ישראל לרוסיה ,  שגובשה כבר בפגישה הקודמת בין נתניהו לפוטין שנערכה במוסקבה לפני כשלושה חודשים .  הבעיה היא שבינתיים ,  רוסיה הגדילה את מידת מעורבותה בסוריה ופוטין נראה נחוש ללכת עוד כמה צעדים קדימה .  הוא מציג את קמפיין ההפצצות שלו כחלק מהמאבק בדאעש ,  אבל לפי טענות של ארגוני אופוזיציה סוריים ,  רוסיה מפציצה גם קבוצות מורדים מתונות יותר ,  מאותו סוג של הקבוצות המקיימות שיתוף פעולה שקט ומוגבל עם ישראל .  
לישראל חשוב שהפעילות הרוסית לא תתקרב לגבול רמת הגולן ,  ושרוסיה לא תסייע בשום צורה לפעילות של איראן וחיזבאללה בגזרה זו ,  שהייתה סוערת בעבר ובחודשים האחרונים נראית שקטה יחסית .  על פי התדרוכים שהפיצו בסביבתו של ראש הממשלה ,  הפגישה עם פוטין הייתה חיובית ,  והנשיא הרוסי אף העביר לראש הממשלה ברכה לרגל חג החנוכה ,  שאותו כינה  " חג של גבורה יהודית ".  אבל עד כמה יקפיד פוטין לשמור על כללי המשחק החשובים לישראל ?  זאת נגלה רק במרוצת הזמן .  
באופן כללי ,  לשכת נתניהו השתמשה במלים  " פגישה חמה וידידותית "  לתיאור כמה מהמפגשים שנתניהו ערך בפריז ,  כולל השיחות עם מנהיגי הודו ,  קנדה ,  אוסטרליה ויפן .  לעומת זאת ,  המפגש הקצר בין נתניהו לאובמה תואר במלים  " שיחה חשובה ",  בלי להיסחף למחוזות הידידות האישית .  שני המנהיגים כבר לא יהיו חברים ב-13 החודשים שנותר להם לעבוד ביחד ,  אבל אם שיחת המסדרון החטופה אתמול הצליחה לצמצם במעט את הנזקים שנותרו מביקורו של קרי בארץ ,  זו תוצאה שנתניהו מוכן בשמחה להסתפק בה .  

במצב הנוכחי ,  נתניהו חסר האשליות יסתפק בתמונה עם אבו מאזן
ראש הממשלה נועד עם שורה של מנהיגים בוועידת האקלים ,  אך דווקא הפגישה הקצרה ביותר ,  לחיצת היד עם יו"ר הרשות ,  זכתה לאור הזרקורים .  גם שיחת המסדרון הקורקטית עם אובמה לא מעידה על שיפור ביחסים ,  אולם במצב הקיים נתניהו יקבל זאת בשמחה

