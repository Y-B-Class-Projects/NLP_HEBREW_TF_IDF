הכותרות המרכזיות שעשו את סוף השבוע
רומני בחר בפול ראיין לתפקיד סגן הנשיא ,  רעידת אדמה קטלנית באירן ,  ארה"ב הטילה סנקציות על חיזבאללה ,  וצעירה בת 20 נרצחה בתל אביב .  הכותרות שעשו את השבת
המועמד הרפובליקני לנשיאות ארצות הברית ,  מיט רומני ,  הודיע ,  כצפוי ,  כי מועמדו לתפקיד סגן הנשיא ,  אם ייבחר ,  הוא פול ראיין ,  חבר קונגרס מוויסקונסין .  
ההודעה נמסרה בצהריים  ( שבת )  באמצעות אפליקציה מיוחדת לטלפון סלולרי .  מטה רומני עודד לאחרונה את תומכיו להוריד את התוכנה ,  כדי שיהיו הראשונים לדעת מי יזכה לרוץ לצדו .  ההכרזה המלאה התקיימה זמן קצר לאחר מכן ,  בטקס בנורפוק שבמדינת וירג'יניה ,  שנערך בספינת הקרב  " ויסקונסין "  העוגנת במוזיאון הימי בעיר .  
לפחות 40 בני אדם נהרגו היום  ( שבת )  ו-400 נוספים נפצעו בשתי רעידות אדמה שפקדו את העיר תבריז שבאירן - כך דיווחה הערב רשת  " אל ג'זירה ".  רעשי האדמה שהורגשו בצפון-מערב המדינה - בעוצמה של 6.3 ו-6.4 דרגות בסולם ריכטר - פגעו גם בקווי התקשורת באזור ,  וקיים חשש כי הכפרים הסמוכים ינותקו מחשמל .
" הגישה שלנו לכפרים נחסמה ואנו יכולים לתקשר איתם רק באמצעות שידורי רדיו ",  אמר ראש הסוכנות הלאומית להצלה באירן ,  מחמוד מוזפר ,  לסוכנות הידיעות האירנית MEHR .  לגבי מניין הפצועים עד כה ,  הוא הוסיף כי  " אין עוד מספר ברור ,  אך ישנם פצועים המועברים כעת לבית החולים ".  מוזפר טען כי  " מסוקים וצוותי הצלה נמצאים בדרכם לכפרים ".  
מתחזק הלחץ בישראל נגד כינוס המדינות הבלתי מזדהות של האו"ם ,  שצפוי להתכנס בסוף החודש בטהרן ,  על אף ניסיונותיהן של מעצמות המערב להביא לבידוד המשטר האירני בזירה הבינלאומית :  ראש הממשלה ,  בנימין נתניהו ,  שוחח היום  ( שישי )  עם מזכ"ל האו"ם ,  באן קי מון ,  ותקף אותו בחריפות לנוכח הדיווחים על כוונתו להשתתף בכינוס . " התאכזבתי לשמוע על כוונתך להשתתף בכינוס ",  אמר נתניהו לבאן והדגיש : " נסיעתך הצפויה לטהרן החודש היא טעות גדולה ,  גם אם היא נעשית מכוונות טובות .  איני רואה כל סיבה לביקור במדינה ששלטונה הוא אנטישמי ושם לו למטרה להשמיד את מדינת ישראל ".   
" בשנים בהן אתה מכהן כמזכ"ל האו"ם נהגת בצורה הגונה .  גם אם זאת לא כוונתך ,  ביקורך באירן יעניק לגיטימיות למשטר שמהווה את האיום הגדול ביותר לשלום וביטחון העולם ",  ציין נתניהו .  בסיום השיחה הדגיש נתניהו בפני באן   " אדוני המזכ"ל ,  מקומך אינו בטהרן ".  
משרד האוצר האמריקאי הודיע הערב  ( שישי )  על הטלת סבב נוסף של סנקציות כלכליות על ארגון חיזבאללה ,  על כך שהוא מספק סיוע למשטרו של נשיא סוריה ,  בשאר אסד .  במסגרת זו ,  יוקפאו כל נכסי הארגון הלבנוני תחת תחום השיפוט של ארצות הברית ,  וכן חל איסור על אזרחים וחברות אמריקאיות לסחור עמו .  
מוקדם יותר ,  מסר גורם מדיני בכיר בוושינגטון לסוכנות הידיעות רויטרס כי ארצות הברית תודיע הערב על הטלת סנקציות חדשות על סוריה ועל אסד ,  כמו גם על  " ישויות אחרות המסייעות לו ".   " אנו נהדק את הלחץ בסנקציות נוספות ,  שיגרמו למי שעוזר לאסד ,  כמו גם לרשויות הסוריות עצמן ,  לדכא את העם הסורי ",  אמר הגורם ,  שהתלווה למזכירת המדינה ,  הילרי קלינטון ,  בביקורה בגאנה .  
צעירה בשנות ה-20 לחייה נמצאה אחר הצהריים  ( שישי )  בדירתה ברחוב וולפסון בדרום תל אביב כשהיא במצב אנוש ,  ועל גופה סימני אלימות בפלג גופה העליון .  פרמדיקים של מגן דוד אדום שהגיעו למקום ניסו לבצע בצעירה פעולות החייאה ,  אך לבסוף נאלצו לקבוע את מותה .
 אזרח אריתראי ,  גם הוא בשנות ה-20 לחייו ,  המתין בדירה עד להגעת צוות מגן דוד אדום והמשטרה .  כשהשוטרים הגיעו למקום ,  הם מצאו אותו כשהסכין עדיין בידו ,  ועצרו אותו .  מהחקירה עולה כי השניים הכירו היכרות מוקדמת ,  ייתכן שהיו בני זוג .  במסגרת החקירה ,  המשטרה מתשאלת עדים ואוספת ראיות מהדירה .  החשוד נלקח לחקירה במשרדי מרחב יפתח ,  והוא ככל הנראה יובא במהלך סוף השבוע לדיון בהארכת מעצרו .  
ביום שישי בערב אמר הבית הלבן כי המודיעין האמריקאי יוכל להבחין בהאצת תכנית הגרעין האירנית במידה ותתרחש . " יש לנו עיניים ויכולת לראות את ההתפתחויות בתכנית ",  אמר דובר הבית הלבן ג'יי קרני . " אנחנו בטוחים שנוכל לזהות צעד פורץ דרך של אירן בדרך להשגת נשק גרעיני ",  הוסיף . 
" אנחנו מאמינים כי יש עוד זמן ומרחב לטפל בנושא ",  אמר קרני .  קרני התייחס לסנקציות הכלכליות המוטלות על אירן ואמר כי  " זוהי הדרך הטובה ביותר לוודא שאירן לא תשיג נשק גרעיני .  אנחנו לא מורידים אף אופציה מהשולחן ואנחנו מתייעצים עם בעלות בריתנו באופן רציף בנושא ".  

הכותרות המרכזיות שעשו את סוף השבוע
רומני בחר בפול ראיין לתפקיד סגן הנשיא ,  רעידת אדמה קטלנית באירן ,  ארה"ב הטילה סנקציות על חיזבאללה ,  וצעירה בת 20 נרצחה בתל אביב .  הכותרות שעשו את השבת

