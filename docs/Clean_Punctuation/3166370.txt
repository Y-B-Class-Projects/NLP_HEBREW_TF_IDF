נתניהו ריאיין את מפקד סיירת מטכ"ל לשעבר לתפקיד מזכירו הצבאי
פרסום ראשון :  מח"ט גולני לשעבר אל"מ שלומי בינדר ,  שבעבר פיקד על  " היחידה ",  התראיין בסוף השבוע לתפקיד .  יחד עמו רואיין מפקד חטיבת הקומנדו אל"מ אבי בלוט ,  שבשבוע שעבר נגנב מרכבו מסמך בעל סיווג נמוך .  אם התיק בעניינו ייסגר במהרה סיכוייו של בלוט להיבחר גבוהים יותר
מפקד חטיבת גולני לשעבר אלוף-משנה שלומי בינדר התראיין ביום שישי האחרון אצל ראש הממשלה בנימין נתניהו לתפקיד מזכירו הצבאי - כך נודע לוואלה !  NEWS .  זאת ,  על אף שבינדר צפוי להתמנות בעוד שנה לתפקיד מפקד עוצבת הגליל בפיקוד צפון ואמור לצאת בקרוב לשנת לימודים בארצות הברית .
 בשלב זה המועמדים לתפקיד המזכיר הצבאי של ראש הממשלה הם מפקד אוגדת עזה לשעבר תת-אלוף איתי וירוב - ומפקד אוגדת עזה הנוכחי תא"ל יהודה פוקס .  מועמד נוסף הוא תא"ל טל קלמן שעד לאחרונה שימש כראש מטה חיל האוויר .  גם שמו של תא"ל אורי גורדין ,  מח"ט הנח"ל ומי שבדומה לבינדר פיקד בעבר על סיירת מטכ"ל ,  הועלה כמועמד אך ירד מהפרק והוא מונה לראש מטה זרוע היבשה .  
לוואלה !  NEWS נודע כי בשבוע שעבר חלה תפנית סביב תפקיד המזכיר הצבאי כשראש הממשלה והרמטכ"ל החליטו על רקע חוסר שביעות רצונו של נתניהו מהיקף המועמדים לצרף לרשימה עוד שני קצינים :  את אל"מ בינדר וכן את מפקד חטיבת הקומנדו אל"מ אבי בלוט .  ראש הממשלה ראיין את שני הקצינים ביום שישי וטרם קיבל החלטה בנושא .  בשל נסיעתו הקרובה ללימודים בחו"ל ותפקיד מפקד האוגדה שיועד לו ,  סיכויו של בינדר לקבל את התפקיד נמוכים .  
בתוך כך ,  בשבוע שעבר נפרץ רכבו של אל"מ בלוט ונגנב ממנו תיקו האישי .  צה"ל פתח בחקירת הנושא .  גורמי צבאי סיפרו כי אל"מ בלוט הוציא מרכבו את תיק המסמכים והטלפון המסווג מסוג  " ורד הרים ".  בתיקו האישי שברכב נותר מסמך בעל רמת סיווג מאוד נמוכה והיחס בצבא למקרה הוא בהתאם .  
לא ברור מה תהיה ההשפעה של האירוע על תהליך הבחירה לתפקיד המזכיר הצבאי אך גורמי צבא הדגישו כי אין להשוות את המקרה הזה בחומרתו לאירועים אחרים כמו גניבת מחשב אישי או תכנית אופרטיבית .  ההערכות הן שברגע שהחקירה תסתיים יכריע ראש הממשלה בנושא .  אם ייסגר התיק במהרה סיכוייו של בלוט להיבחר לתפקיד גבוהים יותר .  
בשנה האחרונה התפתחה ביקורת רבה בתוך הצבא ומחוצה לו סביב התהליך לבחירת מזכיר צבאי לראש הממשלה .  המזכיר הצבאי הנוכחי תא"ל טולדנו אמור לסיים את תפקידו ולהיערך לקראת תפקיד מפקד אוגדה שאליו נבחר לפני כשנה אך ראש הממשלה לא הכריע בעניין .  גורמים בסביבתו טענו כי לא מצא את המועמד אותו חיפש והתהליך מתבצע יחד עם הרמטכ"ל גדי איזנקוט .  מנגד ,  ישנם גורמי ביטחון שטוענים כי נתניהו היה רוצה לכאורה לראות את תא"ל עופר וינטר כמזכירו הצבאי .  
גורמי צבא הבהירו לכל אורך התהליך כי ראש הממשלה יכול לבחור את מזכירו הצבאי רק מתוך אשכול המועמדים שאותו בחר הצבא ואישר הרמטכ"ל בהתאם לתהליכי בניין הכוח של צה"ל ובניית השירות של הקצינים .  
עמדה זו נשמעה בצורה חדה וברורה גם כשהועלה שמו של וינטר כמועמד לא רשמי לתפקיד ,  אך גורמי צבא רשמיים טענו כי הוא אינו מועמד לתפקיד .  וינטר מכהן כיום כראש מטה פיקוד המרכז ולמורת רוחו - בלשון המעטה - לא נבחר על ידי הרמטכ"ל לתפקיד מפקד אוגדה בפעם השנייה .  גורמי צבא טענו כי תא"ל וינטר שוקל את צעדיו על רקע החלטת הרמטכ"ל וקיימת אפשרות שיפרוש מצה"ל .  

נתניהו ריאיין את מפקד סיירת מטכ"ל לשעבר לתפקיד מזכירו הצבאי
פרסום ראשון :  מח"ט גולני לשעבר אל"מ שלומי בינדר ,  שבעבר פיקד על  " היחידה ",  התראיין בסוף השבוע לתפקיד .  יחד עמו רואיין מפקד חטיבת הקומנדו אל"מ אבי בלוט ,  שבשבוע שעבר נגנב מרכבו מסמך בעל סיווג נמוך .  אם התיק בעניינו ייסגר במהרה סיכוייו של בלוט להיבחר גבוהים יותר

