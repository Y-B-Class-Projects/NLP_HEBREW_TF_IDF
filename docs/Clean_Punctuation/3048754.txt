סרנה טיפס על עץ גבוה מדי ,  כולנו נשלם את המחיר
צר לי על יגאל סרנה שמתפנק עכשיו באמבטיית המרשמלו של אוהדיו - אבל יותר צר לי עלינו :  המשפט שלו יהפוך למנטרה קבועה בתגובותיו של ראש הממשלה ובנאומיו כמעט כמו איראן ויוני .  דעה
מי שעוקב אחרי הפוסטים של יגאל סרנה מאז הוגשה נגדו תביעת דיבה מצידם של בנימין ושרה נתניהו ,  יכול לחשוב בטעות שהנתבע מנהל את מאבקה של העיתונות החופשית בארץ ישראל על הזכות לחשוף אמת מוחנקת אודות ראש ממשלתה .
 זה היה יכול להיות הירואי  ( הייתי גם שמח להשתתף בצעדה הזו )  ,  רק שבפועל כמות האנרגיה המושקעת בסיפור-זוטא שאיש אינו יודע להעיד אם היה או לא ,  אינה עומדת ביחס ישר לחשיבותו .  סרנה הוא עיתונאי ותיק וכותב ששמו הולך לפניו .  אלמלא היה כזה ספק אם יכל להחזיק קהל אוהדים כה מסור שממשיך לעבות באדיקות את קירות הבועה שבתוכה הוא מתנהל .  וככל שיותר מריעים לו ,  כך נדמה שסרנה שוקע בקצף :  שמח שמתקיים בכלל דיון ,  מתנבא שראש הממשלה יחמוק ממנו ,  מבסוט לעמוד מולו בבית משפט ,  מפיק הנאה צרופה מחקירות פרקליטיו וכו' .  

בכל הנוגע ל"אמת דיברתי "   ( והמשפט בסוף מתנהל על זה )  - נדמה שסרנה זקוק לנס של ממש .  לא צריך להיות ראש דסק תחקירים של שומקום כדי להבין שעדות עלומה מ"חבר של חבר "  הנאמרת בבית קפה  " התחתית "   ( אפילו הקלישאות על עיתונות תל-אביבית שחוקות בסיפור הזה )  אינה בסיס לפרסום על  " מקרה שהיה ".  
מי מאיתנו לא מכיר את תחושת התסכול :  יושבים בארוחת שישי ,  שומעים מאורח סיפור נפלא שקרה בשב"כ או במוסד או במפעל לשימורים ,  וכשיום ראשון מפציע העובדות והעדויות לא מתגבשות לכלום .  מה עושים ?  מחניקים את תאוות הפרסום ומאפסנים את פריט המידע בכספת ,  ליום אביבי שבוא מישהו ילחש לנו באוזן חתיכה נוספת בפאזל .  
אז סרנה טיפס על עץ גבוה מדי וחשב שבגלל שבפייסבוק מדובר ,  איש לא ישים לב .  שזה כבר מוזר ,  כי סרנה יהיה הראשון לטעון שמולו במסדרון הסטרילי בבית המשפט צועד אחד השועלים הנכלוליים בתולדות הפוליטיקה הישראלית ,  אדם שכונה  " קוסם "  בגלל יכולתו לסחרר כמעט כל מצב מגוחך לטובתו .  

באחד המפגשים הארוכים להחריד של נתניהו עם עיתונאים ,  עלה שמו של סרנה .  חלק מהנוכחים בשלב ההוא  ( שלוש שעות אחרי תחילת המפגש פלוס שעתיים המתנה בחוץ )  כבר רצו לחתוך את הורידים מגודש הדיאגרמות והחפירות של רה"מנו .  ובכל זאת את מבט  " החתול שבלע את השפמנון "  שביבי עטה על פרצופו כששמו של סרנה הוזכר ,  יתקשו למחוק מזכרונם . " הוא עוד ישלם על זה ",  הפטיר החקיין של מריאנו אידלמן ,  ולא היה ספקות שהוא מתכוון לכל מילה . " מי יודע ?  כשנהנים למה לא ",  התוודה בבית המשפט אתמול כשנשאל אם ינהל תביעות דיבה נוספות .  
צר לי על סרנה שמתפנק עכשיו באמבטיית המרשמלו של אוהדיו - אבל יותר צר לי עלינו .  כי כשנתניהו יצא עם רעייתו את בית המשפט אחרי מה שהולך ומסתמן כהחלטה שהוציאו דיבתו רעה ,  הוא לא ימהר לחמוק לתוך האוטו הממוגן  ( ולא בגלל שהוא מפחד ממה ששרה תעשה בכביש 1 )  .  במקום זאת הוא ישים פעמיו אל בית סוקולוב ושם ירקוד על המדרגות עד שתיפח רוחו בקירבו .  מקרה סרנה יהפוך למנטרה קבועה בתגובותיו ובנאומיו כמעט כמו איראן ויוני .  
מראש ממשלה שתובע תביעות-סרק משתיקות שנדחות או נעלמות כלא-היו ,  מאדם שהאמת השגורה בפיו סלקטיבית  ( במקרה הטוב )  - הוא יהפוך לראש הממשלה שלא נבהל מעיתונאים בריוני-מקלדת כביכול ,  שהוציאו לו ולאישתו האומללה שם רע ,  ולא בחלו באמצעים כדי לשים אותם ללעג .  אני אומר  " עיתונאים "  כי סרנה כאישיות עצמאית ,  אינו חשוב לנתניהו כלל .  הוא המשל ,  ואנחנו - כולנו - הנמשל .  
אז סרנה אכל בוסר ושיני כולנו תקהינה .  אפשר כמובן לצפות שהציבור יבין שנתניהו ממנף פוסט זעיר למימדי ענק לשם ביסוס מעמדו התמידי כקורבן .  אבל יש לי תחושה שגם הפעם ,  אלה תהיינה ציפיות שווא .
  *  הכותב משמש כראש דסק תחקירים בגל"צ 

סרנה טיפס על עץ גבוה מדי ,  כולנו נשלם את המחיר
צר לי על יגאל סרנה שמתפנק עכשיו באמבטיית המרשמלו של אוהדיו - אבל יותר צר לי עלינו :  המשפט שלו יהפוך למנטרה קבועה בתגובותיו של ראש הממשלה ובנאומיו כמעט כמו איראן ויוני .  דעה

