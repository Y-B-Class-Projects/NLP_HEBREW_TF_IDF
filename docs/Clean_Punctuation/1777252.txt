ש"ס :  פרסום ההצעה לגיוס חרדים בצהרי שישי מתמיה
גורמים בש"ס תקפו את ראש הממשלה ,  בנימין נתניהו ,  בעקבות הפרסום כי ההצעה להעלאת מספר החרדים שיתגייסו לצה"ל תובא להצבעת הממשלה ביום ראשון .  ח"כ גילאון : " המספרים זניחים "
 גורמים בש"ס תקפו היום  ( שישי )  את ראש הממשלה ,  בנימין נתניהו ,  ואת לשכתו ,  בעקבות פרסום התוכנית לגיוס חרדים .  הגורמים מחו על העובדה שלשכת ראש הממשלה הוציאה את ההודעה על ההצעה ביום שישי בצהריים .  בשיחה עם וואלה !  חדשות אמרו הגורמים כי  " מתמיה לראות כיצד יוזמות חשובות שכאלה שבות ועולות דווקא ביום שישי בצהרים ".  
עם זאת ,  יו"ר ש"ס ,  שר הפנים אלי ישי ,  הספיק להגיב להצעה טרם כניסת השבת ואמר כי  " בעשור האחרון יזמתי עידוד תעסוקה ,  עידוד הכשרה מעשית והרחבת הנח"ל החרדי ,  תוך יישום התאמות תרבותיות מול ציבור מיעוטים ובכלל זה ,  גם מול הציבור החרדי .  אם בתכנית המוצעת יש את ההתאמות הנדרשות נתמוך בה ,  ואם לא  נדרוש שיוכנסו ההתאמות הנדרשות ,  טרם תמיכתנו ". 
יו"ר סיעת מרצ ,  ח"כ אילן גילאון ,  אמר בתגובה כי  " דומה שאצל נתניהו היחצ"נות היא המדיניות .  ספק גדול אם יש בשורה של ממש בתוכניתו ,  היות שמדובר במספרים זניחים שטרם מלמדים על מגמות של השתלבות ,  אבל כנראה שהרעש והצלצולים והסיפורים על מהפכות הם חזות הכל אצל ראש הממשלה .  נראה אותו מעביר שבוע בלי מסיבות עיתונאים ועורבים פורחים .  זה יהיה שינוי אמיתי ". 
גם בישראל ביתנו יש מי שהביע ספקות על יעילות התוכנית .  ח"כ משה מטלון הבהיר כי  " אני מברך על הכיוון ,  אבל התכנית רחוקה מלהיות מספקת .  ההצבעה על הצעת החוק שלי נדחתה בכמה שבועות בטענה שישנה תכנית ממשלתית חלופית ,  אך התכנית הממשלתית סמלית מדי ודלה מדי .  דורש לצרף את הצעת החוק שהגשתי בעניין - הצעת חוק שבבסיסה מודל כלכלי שזה לתמיכה מראשי המשק בישראל - ולהרחיב את תכניתו של רה"מ אליה ". 
יו"ר הבית היהודי ,  השר דניאל הרשקוביץ ,  הממונה גם על השירות האזרחי-לאומי ,  בירך על ההצעה ואמר כי  " התכנית להכפלת גיוס החרדים לשירות הצבאי והאזרחי היא פריצת דרך היסטורית .  ניצבת בפנינו משימה לאומית לשלב את האוכלוסייה החרדית במרקם החברתי והכלכלי של ישראל ". 
מלשכת נתניהו נמסר בשעות הצהריים כי ראש הממשלה החליט להביא לאישור הממשלה את הצעת ההחלטה לגיוס חרדים כבר ביום ראשון הקרוב .  ההחלטה בנושא התקבלה הבוקר בתום ישיבה שקיים נתניהו עם שר האוצר יובל שטייניץ וראש אכ"א ,  האלוף אבי זמיר .  נתניהו החליט לאמץ את ההמלצות שהגיש לו הרמטכ"ל גבי אשכנזי והמטה הכללי של צה"ל בפגישתם ביום רביעי .
 על פי הצעת ההחלטה שתובא להצבעה בממשלה ביום ראשון הקרוב ,  בשנת 2011 יגויסו 2,400 מתגייסים חרדים שחל עלייהם צו דחיית גיוס מכוח חוק טל .  מחציתם יגויסו לצבא ומחציתם יגויסו לשירות אזרחי .  מאז ועד 2015 ,  מספר המתגייסים יעלה ב-600 כל שנה ,  כך שבשנת 2015 יגויסו 4,800 חרדים - מחציתם לצבא ומחציתם לשירות אזרחי .  
כמו כן סוכם כי צה"ל יכשיר מסגרות לוחמות נוספות לקליטת החרדים ,  וכי על מנת לעמוד במטרה זו ,  תקצה הממשלה 130 מיליון שקלים לשנה לצורך גיבוש מסגרות גיוס חדשות וייחודיות למגזר החרדי וכן 70 מיליון שקלים לשנה לפיתוח מסגרות חדשות בשירות האזרחי .  
בנוסף מוצע להגדיל את הפרויקט הצבאי  " שחר "  לאוכלוסיה החרדית ,  בו משרתים חרדים במסגרות טכנולוגיות בצה"ל לתקופה של כשנתיים המכשירה אותם לשוק העבודה האזרחי .  כמו כן ,  מוצע כי משרד האוצר ,  התמ"ת ,  הביטחון והמדע לגבש תוכנית לסיוע לחרדים המשרתים בצה"ל ובשירות האזרחי להשתלב בתעסוקה עם תום שירותם הצבאי .
 נתניהו אמר כי  " מדובר בהחלטה חשובה מאין כמוה שתגביר את ההתגייסות של צעירים חרדים לצבא ולשרות לאומי אזרחי וכמו כן תעודד את השתלבותם בשוק העבודה ותעזור לחלוקת נטל צודקת יותר בחברה ". 

ש"ס :  פרסום ההצעה לגיוס חרדים בצהרי שישי מתמיה
גורמים בש"ס תקפו את ראש הממשלה ,  בנימין נתניהו ,  בעקבות הפרסום כי ההצעה להעלאת מספר החרדים שיתגייסו לצה"ל תובא להצבעת הממשלה ביום ראשון .  ח"כ גילאון : " המספרים זניחים "
 
