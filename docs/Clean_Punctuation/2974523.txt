הסכם הפיוס עם טורקיה יובא לקבינט :  5 דברים שאתם צריכים לדעת
שלושה שרים הודיעו כי יתנגדו להסכם ,  שעליו חתם נתניהו עם מקבילו הטורקי .  משפחות גולדין ,  שאול ומנגיסטו יפגינו בירושלים ,  ריבלין יעניק את אות הנשיא למתנדב ועוד שני דברים שצריך לדעת
אתם צריכים לדעת שהיום יובא לאישור הקבינט הסכם הפיוס שנחתם אתמול בין ישראל לטורקיה לאחר שש שנות נתק דיפלומטי .  שלושה שרים  אביגדור ליברמן ,  איילת שקד ונפתלי בנט  הודיעו שיתנגדו להסכם .  עם זאת ,  לראש הממשלה בנימין נתניהו ,  שחתם על ההסכם יחד עם מקבילו הטורקי בינאלי יילדרים ,  עדיין יש רוב .  במסגרת ההסכם ,  ישראל תפצה את טורקיה על תקרית משט המרמרה ובתמורה ,  טורקיה תחוקק חוק שימנע הגשת תביעות נגד קציני צה"ל וחייליו שהיו קשורים למבצע .  בנוסף לכך ,  ישראל תקל במצור על עזה וטורקיה תגביל את פעולות חמאס בשטחה .  
אתם צריכים לדעת שהיום משפחות שאול ,  גולדין ומנגיסטו ,  צפויות להפגין מול משרד ראש הממשלה בירושלים בטרם תתכנס ישיבת הקבינט .  המשפחות מוחות על הסכם הפיוס שנחתם עם טורקיה בטענה כי הוא יזיק להשבת בניהם ,  החללים סמל ראשון אורון שאול וסגן הדר גולדין שנפלו במבצע צוק איתן והאזרח אברה מנגיסטו ,  שמוחזקים ברצועת עזה .  אתמול נועדו המשפחות עם ראש הממשלה בנימין נתניהו ועם מזכ"ל האו"ם באן קי מון שביקר בישראל והביעו את מורת רוחם על ההסכם .  
אתם צריכים לדעת שהיום יעניק נשיא המדינה ,  ראובן ריבלין ,  את אות הנשיא למתנדב לשעת תשע"ו באירוע חגיגי בבית הנשיא .  האות מוענק זו השנה ה-42 לבודדים וארגונים על עשייתם ההתנדבותית .  האות הוא פרי יוזמתם של מוסד הנשיאות בשיתוף המועצה הלאומית להתנדבות ומטרתו לעודד רוח התנדבות בחברה ולהביע הוקרה לאלו שעושים כן .  הזוכים הם :  אוהל המתנדבים שפועל לשותפות בין בדואים ליהודים ;  אליאב בטיטו ,  יו"ר מועצת התלמידים והנוער ;  תיסיר ג'בארין על פעילות למען דו קיום ;   " גיבורים קטנים "  על שילוב מוגבלים בקהילה ;  התנועה הדרוזית-ציונית ;  לבב וינברג על שימוש בספורט כגשר בין אוכלוסיות ;   " לאורו נלך "  שמקרב בין חילונים לדתיים ;  הרבנית אסתר לנדמן על קישור בין קהילות ;  יואל מרשק על סיוע הומניטרי ולאומי תוך שיתוף בין מגזרים ;   " נגב בר קיימא "  על חינוך לשמירת ערכי הטבע ;  שי ראשוני על פעילות למען חולי ALS ;  רעיה שטראוס בן דרור על פעילות למען החינוך ,  הבריאות והתרבות בחברה הישראלית .  
אתם צריכים לדעת שהיום לפני 70 שנה התקיימה  " השבת השחורה "  שבה ערך השלטון הבריטי בארץ ישראל סדרה של פעולות נגד היישוב היהודי בתגובה למרי היהודי ובראשו  " ליל הגשרים ".  במסגרת הפעולות של הבריטים נגד ישראל באותה שבת ,  הוטל עוצר על ערים רבות  בהן תל אביב ,  ירושלים ,  חיפה ורמת גן ,  נערכו חיפושים בבתים ורבים ממנהיגי היישוב נעצרו .  מטרת המבצע של הבריטים היה לצאת נגד הפלמ"ח וההגנה ולשבור את תנועות המרי העבריות .  במבצע השתתפו 17 אלף חיילים בריטים ונעצרו יותר מ-2,700 בני אדם .  
אתם צריכים לדעת שהיום לפני תשע שנים ,  בשנת 2007 ,  נמכר לראשונה מכשיר האייפון של אפל .  הטלפון החכם הראשון של אפל מסדרת אייפון הוצג ב-9 ביוני ושלושה שבועות לאחר מכן הוצע למכירה בחנויות בארצות הברית .  המכשיר הראשון עורר תגובות נלהבות ותוך 30 שעות כבר נמכרו 270 אלף מכשירים .  באותה שנה נמכרו שבעה מיליון מכשירים רק בארצות הברית .  לאחר שנה בשוק ,  90% מהמשתמשים השיבו כי הם שבעי רצון מהמכשיר ,  מה שהוביל להשקת דורות חדשים והכנסת שדרוגים נוספים למכשיר ,  תהליך שממשיך עד היום .  האייפון במידה רבה אחראי להחדרת תרבות מסכי המגע לציבור .  

הסכם הפיוס עם טורקיה יובא לקבינט :  5 דברים שאתם צריכים לדעת
שלושה שרים הודיעו כי יתנגדו להסכם ,  שעליו חתם נתניהו עם מקבילו הטורקי .  משפחות גולדין ,  שאול ומנגיסטו יפגינו בירושלים ,  ריבלין יעניק את אות הנשיא למתנדב ועוד שני דברים שצריך לדעת

