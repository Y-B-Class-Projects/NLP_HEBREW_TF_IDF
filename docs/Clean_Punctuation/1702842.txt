נתניהו :  אי אפשר להגיד שחרור  " בכל מחיר "
 בעקבות הצעדה ההמונית של משפחת שליט ממצפה הילה לירושלים ,  נשא ראש הממשלה נאום מיוחד בו התייחס לטיעוניו נגד שחרור החייל החטוף לפי דרישות חמאס הנוכחיות . " ישראל מוכנה לשלם מחיר כבד תמורת שליט ,  אבל היא איננה יכולה לומר 'בכל מחיר' .  זאת האמת ואני אומר אותה כאן "
  ( באדיבות הערוץ הראשון ) 
חמישה ימים לאחר שהחלה צעדה המונית למען שחרורו של החייל החטוף גלעד שליט ,  התייחס ראש הממשלה בנימין נתניהו בנאום מיוחד לאומה ,  לפרטי העסקה העומדת על הפרק .  בנאום שנשא בלשכתו בירושלים ,  אמר נתניהו כי  " עם ישראל מאוחד ברצונו לראותו חוזר בריא ושלם למשפחתו ,  לביתו ,  לארצו .  אין בינינו כאלה שרוצים בשובו וכאלה שאינם רוצים .  אצל כולם מפעם רצון עז לראות את גלעד שב להוריו אביבה ונעם ,  לסבו צבי ,  לאחותו הדס ולאחיו יואל .  אין מי שפגש את משפחת שליט ,  שאינו חושב לעצמו ,  'הרי גלעד יכול היה להיות בני ,  או אחי ,  או נכדי' ועל כן ,  תגובת המשפחה היא טבעית וגם הרצון לסייע לה ,  לתת לה כתף ,  להשמיע קול ,  גם זה טבעי .  זה מובן לכולנו וז מובן גם לי ". 
נתניהו התייחס בדבריו לעסקאות קודמות שבהן שוחררו מחבלים ואמר כי  " מדינת ישראל היתה תמיד מוכנה לשלם מחיר כבד לשחרור חטופיה ,  אני מכיר את המחיר הזה מקרוב .  איבדתי את אחי יוני זכרו לברכה ,  במבצע לשחרור חטופי 'אייר פראנס' באנטבה .  אני נפצעתי במבצע לשחרור חטופי מטוס 'סבנה' .  במקרים אלה ,  וגם במקרים אחרים ,  כמו בניסיון לחלץ את החייל נחשון וקסמן ,  היתה היתכנות מבצעית ומדינת ישראל לא היססה לסכן את מיטב בניה ,  לשחרר את שבוייה וחטופיה .  בנסיבות אחרות החלטה מדינת ישראל כמה פעמים לשחרר מחבלים ומרצחים תמורת שחרור ישראלים .  כמעט מחצית ממשוחררי 'עסקת ג'יבריל' חזרו לעסוק בטרור ושבו לרצוח ישראלים במו ידיהם וגם משוחררים ב'עסקת טננבאום' הביאו לרציחתם של ישראלים ". 
נתניהו הוסיף כי  " ההחלטה לשחרר את המחבלים ,  היא החלטה קשה ומורכבת לכל ממשלה ,  לא מדובר בהצלת נפשות ,  אלא גם בסיכון נפשות ,  במעשי רצח נוספים ,  ביצירת גרעין לטרור .  אין זה מקרה שמדינות כארצות הברית ובריטניה מסרבות כלל לשאת ולתת עם טרוריסטים .  אני סירבתי בהיותי ראש אופוזיציה לבקר את ממשלת אולמרט בעניין שחרור שליט .  אמרתי שאסור להפוך את עניינו של שליט לקרדום פוליטי וכך נהגתי באופן אישי .  אמרתי שאת הדרישות הציבוריות צריך להפנות לא לממשלת ישראל ,  אלא לחמאס ". 
על העסקה העומדת על הפרק אמר נתניהו כי  " עם כניסתי לתפקיד ,  לפני למעלה משנה ,  נקטתי בארבעה צעדים :  1 .  מיניתי את חגי הדס למתאם בעניין שליט .  2 .  הסכמתי לתיווכו של המתווך הגרמני ,  שהוא בעל ניסיון במצבים האלה .  3 .  הישגנו קלטת וידאו חשובה שבה נראה גלעד מדבר ומתפקד קוגניטיבית וגם פיזית .  מטרתי היתה לקבע בתודעה הבינלאומית את האחריות של חמאס .  4 .  לאחר משא ומתן קשה נעניתי להצעת המתווך הגרמני לעסקה ,  עסקה שתחזיר את שליט ,  אך תשמור את ביטחון ישראל .  החלטתי לקבל את ההצעה החדשה של המתווך ,  היא כוללת שחרור של 450 מחבלים ,  שאגב את שמות כולם סיפק חמאס ,  הוא נתן רשימה יותר גדולה ,  ברשימה מדובר על שחרור של 1,000 מחבלים ". 
עוד אמר נתניהו בנושא העסקה כי  " יש דברים שאני לא מוכן שנשלם ואני עומד על שני עקרונות בסיסיים :  1 .  מחבלים מסוכנים לא יחזרו לשטח יהודה ושומרון ,  כי משם הם ימשיכו לפגוע באזרחי ישראל .  אלה מחבלים שגורמי הביטחון מגדירים אותם כמסוכנים .  הם יכולים להשתחרר לעזה או לטוניס ,  או לכל מקום אחר ,  אבל לא ליו"ש ,  כי משם הם יכולים להגיע לכל מקום .  זו בדיוק הסיבה שבגינה חמאס עומד על כך שהם יוכלו לחזור ליהודה ושומרון .  2 .  שחרור של רבי-מרצחים ,  כי אלה ביוצאם מהכלא יחזקו את חמאס .  מדובר בארכי-מרצחים .  בלב כבד ,  הסכמתי להצעת המתווך הגרמני ועד לרגע זה לא התקבלה תגובת חמאס להצעה .  בימים האחרונים ,  כמה מדוברי חמאס אפילו מסלימים את הדרישות .  אני חושב שחמאס טועה ,  אבל ההחלטה בידיו ". 
נתניהו סיכם ואמר כי  " כולנו רוצים בשובו של גלעד ,  אני רוצה בשובו ,  אני פועל לשובו בדרכים שונות ,  גם גלויות וגם נסתרות מהעין .  אני מביט בעיניהם הכואבות של בני משפחת שליט ואני כואב יחד איתם .  משפחת שליט ,  אני מסתכל גם בעיניהם הכואבות של מאות בני משפחות נפגעי הטרור ואני כואב את כאבם ובאותה נשימה ,  אני חושב על אותן משפחות שיקיריהן יירצחו אם ייפרצו העקרונות של ישראל .  כראש ממשלה אני חייב לשקול את כל השיקולים האלה .  הקריאה לשלם כל מחיר היא זעקה טבעית של אבא ,  של אמא ,  של סבא ,  של אחות ,  של אח .  כאח ,  כאב ,  כבן ,  אני מבין את הזעקה הזאת מעומק לבי .  לנגד עיניי ושל כל ראש ממשלה ,  צריך לעמוד ביטחונם של כלל אזרחי ישראל .  ישראל מוכנה לשלם מחיר כבד תמורת שליט ,  אבל היא איננה יכולה לומר 'בכל מחיר' .  זאת האמת ואני אומר אותה כאן ". 
התגובות לנאום ראש הממשלה לא איחרו להגיע :  בכיר חמאס איסמעיל רדוואן אמר ,  כי נתניהו מוליך שולל את דעת הקהל הישראלית . " אין כל חדש במגעים לגיבוש עסקת שליט .  אם ישראל רוצה לגבש עסקה לשחרורו ,  עליה לשלם את המחיר ולהיענות לדרישות של חמאס ",  הוסיף רדוואן .
 במטה המאבק למען שליט הגיבו בחריפות לנאום ראש הממשלה ,  מהמטה נמסר ,  כי  " ההחלטה היא לא האם לשחרר מחבלים ,  אלא האם להרוג את גלעד ?  ציפינו מראש הממשלה לומר כיצד יחזיר את גלעד הביתה .  ציפינו מראש הממשלה שלא להלך עלינו באיומים .  ציפינו שלא יטיל את האחריות להחזרת האסירים על משפחת שליט .  ציפינו מראש הממשלה ליזום ,  לפעול ולקחת סיכונים בהחזרתו של גלעד ,  כפי שעשו ראשי ממשלה קודמים .  אנחנו נמשיך במסע שלנו ,  עם אלפי ישראלים ,  על מנת לומר לראש הממשלה :  נקוט במעשים ולא בדיבורים ". 
יואל מרשק ,  מנהל הצעדה למען החזרת שליט ,  תקף את ראש הממשלה ואמר ,  כי  " ארבעה שרי ביטחון ,  עמיר פרץ ,  פואד ,  מופז וברק המליצו לקחת את הצעת חמאס .  הצעת חמאס ידועה ,  ונתניהו בנאומו סירב לה .  נתניהו נושא באחריות לחיי גלעד שליט .  הוא בורח מאחריות וכך לא דואגים לביטחון המדינה .  ביבי מזיע .  המסע הזה גורם לו לא להירדם בלילות והוא קיבל החלטה שגויה מהיועצים שנתנו לא עצות שגויות .  בשורה התחתונה הוא אומר 'אני לא עושה שום דבר' ". 
גם ח"כ אילן גילאון  ( מרצ )  הגיב בחריפות לנאום נתניהו .  לדבריו , " אין חידוש בעמדתו המהוססת של נתניהו .  אם יש בידיו אופציה צבאית לשחרור החייל ,  שיבצעה מיד .  אם לאו ,  יש לשחרר את המחבלים מתוך הרשימה הנקובה של החמאס כולל את החמורים ביותר ,  לסיים את הפרשה הטראגית ולהשיב את החייל גלעד שליט הביתה ". 
יו"ר השדולה למען גלעד שליט ,  ח"כ מירי רגב  ( ליכוד )  השמיע דבריה מתונים יותר .  היא אמרה ,  כי  " אני מבינה מאוד את הדילמה של ראש הממשלה .  אני חושבת שהמחיר ידוע למתווך הגרמני ,  לצוות הישראלי ולצוות המצרי .  מי שיחזור לפעילות טרור ,  תפקיד מערכת הביטחון לשים עליו את היד .  אני מעדיפה להחזיר מחבלים על חייל חי ולא על גופת חייל .  אני רוצה לחזק את ראש הממשלה שכבר התקדם מעבר למה שעשה ראש הממשלה הקודם אהוד אולמרט ,  וייקח החלטה אמיצה ולא פשוטה שגם שר הביטחון וגם הרמטכ"ל תומכים בה ". 

נתניהו :  אי אפשר להגיד שחרור  " בכל מחיר "
 בעקבות הצעדה ההמונית של משפחת שליט ממצפה הילה לירושלים ,  נשא ראש הממשלה נאום מיוחד בו התייחס לטיעוניו נגד שחרור החייל החטוף לפי דרישות חמאס הנוכחיות . " ישראל מוכנה לשלם מחיר כבד תמורת שליט ,  אבל היא איננה יכולה לומר 'בכל מחיר' .  זאת האמת ואני אומר אותה כאן "
 
