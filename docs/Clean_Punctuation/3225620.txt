לפני שנתניהו יטבע בפרשת הצוללות :  סירת ההצלה של גנור
בעוד תיק 3000 צף לפתע מהמצולות בתזמון רע לראש הממשלה ,  הופיע עד המדינה בחרטה חלקית בטענה שנתקף צניעות פרשנית לגבי מעשיו .  בעיני משקיף חיצוני ,  התנהגותו נראית כהימור פרוע ,  אך קפיצתו למים אינה צריכה להסוות את הגילויים שקדמו לה
בסרטי קרבות הצוללות האמריקניות נגד משחתות יפניות או גרמניות במלחמת העולם השנייה ,  רגע השיא - או השפל ,  מבחינת עומק המים - מגיע כשפצצות העומק מזעזעות את הצוללת והמפקד מחליט לרדת עוד עשרות מטרים ,  אף שהיא עומדת להתפקע .  אם תישאר שם ,  אולי תאבד על צוותה .  אם תעלה כדי להיחלץ ,  תיפול טרף לאורבים .  לעלות או לרדת ?  הכול תלוי בעיתוי .
 בפרשת הרכש המפוקפק של כלי השיט ,  תיק 3000 ,  התרחשו בשבועות האחרונים שני אירועים בעיתוי מעניין במיוחד ,  ערב הבחירות .  האירוע הראשון נבע מרצונו של מי שלא היה עד כה חשוד בתיק ,  בנימין נתניהו ,  לממן את הגנתו המשפטית בתיקיו הפליליים - 1000 ,  2000 ו-4000 - מתרומות של חבר עשיר ,  ספנסר פרטרידג' ,  ושל חבר עשיר שהוא גם קרוב משפחה ,  נתן מיליקובסקי .  המונח  " קרוב "  כאן הוא עממי ולא משפטי .  רק הורים ,  צאצאים ,  אחים ובני זוגם נחשבים לקרובים .  דודן - לא .  מיליקובסקי אף אינו בדיוק דודן של נתניהו .  בן ציון נתניהו ,  אביו של ראש הממשלה ,  היה דודנו של מיליקובסקי .  שמות שניהם הנציחו את הרב נתן מיליקובסקי ,  סבם המשותף .
 דרמה בפרשת הצוללות - עוד בוואלה !  NEWS:אחרי הדרמה בפרשת הצוללות :  מיקי גנור יובא לדיון בהארכת מעצרולמרות השינוי בגרסה :  הפרקליטות תוכל להשתמש בעדויות של גנורדרמה בפרשת הצוללות :  מיקי גנור ביקש לבטל את הסכם עד המדינה 
מיליקובסקי הצעיר ,  שקלסתרו דומה להפליא ,  במבעו ובסנטרו ,  לזה של האח הצעיר למשפחת נתניהו ,  עדו ,  הוא לפיכך דודן שני .  בערך כמו הזיקה המשפחתית בין נתניהו לבין דוד שמרון .  במשפחת נתניהו ,  כמו במשפחות איטלקיות מסוימות ,  סומכים רק - או לכל היותר - על קרובים .  איתם גם עושים עסקים .  
שמרון וגיסו יצחק מלכו ייצגו את נתניהו ואת אשתו שרה .  מלכו היה נאמנו של ראש הממשלה לשליחויות מדיניות שהרתיחו את המוסד ומשרדי החוץ והביטחון .  מיליקובסקי ,  התברר עכשיו ,  בעדכון של פרסומים קודמים ,  הוא גם מישפוחה ,  גם נדבן שהעתיר קצבה קבועה על בן ציון וגם שותף של ראש הממשלה בעסקים של תוספי פלדה הנחוצים לייצור צוללות במספנה מסוימת מאד בעיר הגרמנית קיל .  החשבון שהוגש לאותה מספנה יתואר בסרט  " קיל ביל "  6 עד 9 .  
לאכזבת נתניהו ,  בקשתו להתחבר לקרן השפע של מיליקובסקי ופרטרידג' נתקלה לא סתם בסירוב ,  אלא בכזה שהציף את רקמת הקשרים בין קרובי הפלדה .  מציאות עמומה של שנים התבהרה .  עד כה נהנה נתניהו מההפרדה שבין מבקר המדינה ,  שם מופקדות הצהרות הון של שרים ,  בתוך חודשיים מתחילת כהונתם ואז מדי שנה ,  לבין היועץ המשפטי ,  שאצלו נערך הסדר ניגוד העניינים .  כך יכולה להיעלם מהעין סתירה בין המסמכים המוגשים לשני הגורמים .  
החיבור נוצר והסתירה נחשפת אם השר ,  או ראש השרים ,  מבקש לחרוג מהסדר ניגוד העניינים .  אז הוא עובר מתחומו של היועץ לזה של המבקר ,  שבחצרו פועלת ועדת ההיתרים .  הוועדה ,  שעשתה מלאכה רצינית וקפדנית ויודעת חומר ותקדימים - כשנתניהו עתר נגדה וביקש דיון נוסף ,  ייצג אותה עו"ד רנטו יאראק ,  לשעבר חבר בוועדה וגם מי שהתייצב לצד מנדלבליט בפרשת הרפז - התרעמה על תרגילי נתניהו ונציגיו ,  ששינו את עמדותיהם ופתחו חזיתות חדשות .  בזכות ועדת ההיתרים נודע לציבור בין השאר שנתניהו לא המתין להיתר וקיבל ממיליקובסקי 300 אלף דולר .
 הנתונים ,  שמשמעותם משוועת לחקירה ,  הוזרקו למערכת הבחירות והפכו לאחד הנושאים המשכנעים ביותר בתעמולת הרמטכ"לים בדימוס של  " כחול לבן "  נגד נתניהו .  רבי-האלופים בדימוס בני גנץ ,  גבי אשכנזי ומשה  ( בוגי )  יעלון אינם רק יריבים פוליטיים של נתניהו .  הם שירתו בחוד המערכת ,  מי כרמטכ"ל ומי כשר הביטחון ,  בשנות הדיונים על מספר הצוללות ומועד הזמנתן ,  בין 2009 ל-2016 .  הם מדברים מידע אישי ,  לא כתוכים של יועצים .  

אמנם הזווית הטרייה ביותר בפרשה עוסקת בצוללת מספר 6 ,  אח"י  " דרקון ",  ולא בשלוש הצוללות 7 עד 9 שבמוקד תיק 3000 ,  אך ציבורית - הכול צוללות ,  הכול התמונה הנדבקת אליו כספחת מביקורו הזחוח בכלי התת-ימי בבסיס חיפה .  הוא קיווה אז להרתיע את איראן ולתחזק את טענתו לכתר הביטחון ,  ויצא שמי שרודף אחר תהילת הצוללת ,  הצוללת רודפת אחריו ,  כמו טורפדו הנורה ממנה ,  משתגע וחוזר לפגוע בספינת-האם שלו .
 זאת התפתחות רעה מאד לנתניהו ,  כי דווקא בתיק היחיד שממנו נחפז היועץ המשפטי לממשלה אביחי מנדלבליט לטהר אותו עוד לפני החקירה - ולא בשלושת תיקי השוחד והמרמה שהניבו נגדו כתב חשדות - הוא מסתכן בנזק הרסני .  הרי המאבק בבחירות הוא על הרבע המתלבט .  גם מי שאינם בקיאים בדקויות יחסי נתניהו עם ארנון מילצ'ן ,  נוני מוזס ושאול אלוביץ' חרדים לאפשרות ,  שנהדפה עד כה בהכחשות נתניהו ובחקירת 3000 ,  שנתניהו - לא שמרון ,  לא מקורבים אחרים ,  לא קצינים לאחר שפשטו מדים - הרוויח אישית מהחלטותיו על רכש ביטחוני .  
ובעוד תיק 3000 צף לפתע מהמצולות בתזמון רע לנתניהו ,  הוא - התיק ולא נתניהו - גם מאיים לכאורה לשקוע ,  בעיתוי שאין טוב ממנו למועמד הליכוד לראשות הממשלה ,  שהוא גם מועמד מערכת אכיפת החוק לכתב אישום .  הופעתו הפתאומית של עד המדינה מיקי גנור ,  בחרטה חלקית על הגרסה שעליה מושתת התיק ,  מצטיירת כסירת הצלה לשכנו בקיסריה ,  נתניהו .  הנה ,  המשטרה והפרקליטות התרשלו ,  או חטאו בלהיטות יתר .  הסכמים עם עדי מדינה נחתמו בלחץ והעדים יקרסו בבית המשפט ,  או בעימות עם נתניהו ;  אין כלום כי לא יהיה כלום .  גנור מקזז את מיליקובסקי .  השני רע לנתניהו ,  הראשון טוב לו .
 מפולת ,  הייתה ההתרשמות הראשונה למראה הודעת המשטרה אמש ,  ב-20:53 .  לחשודים האחרים בתיק הייתה קצת אורה ושמחה .  אם נגרעת עדות גנור נגדם ,  אפשר שלא יהיה לפרקליטות ,  ההופכת בהמלצות המשטרה ,  בסיס מוצק דיו לאישום .  בהמשך הערב התברר שעדיין לא בטוח שכצעקתה :  גנור לא חזר בו מהפירוט העובדתי של מי אמר מה למי ומתי וגם מי שילם למי וכמה .  הוא נתקף בצניעות פרשנית .  אם עד כה צבע את הסיפור בגוונים עזים של תן וקח ,  השתלט עליו עכשיו מצב רוח אפור .  אולי התשלומים נועדו רק לקניית ייעוץ .  זה לא ייתנו-יקבלו ,  רק עוץ לי גוץ לי .  
עם אור הבוקר נרגעו קצת הרוחות וגברה התמיהה :  מה בעצם קרה פה ,  אם - כטענת השוטרים והתובעים - תיק 3000 לא נפגע אנושות מהתפנית של גנור .  אם יש די ראיות בלעדיו ,  וגרסתו הראשונה במשטרה ,  לאורך 40-50 פגישות בחדרי החקירות ,  עודנה שמישה בבית המשפט ,  מה מניע אותו ?  כתרגיל מיקוח לשיפור תנאיו ,  השיטה מפוקפקת מדי ,  מה גם שהבין שייעצר .  בלי משהו חדש ומרעיש שימסור ,  איזה תוסף פלדה לתיק ברזל ,  הוא מזיק לעצמו בלי לסייע לאחרים .  הפתרונים לו ולסנגורו ,  עו"ד בעז בן צור ,  שהוא גם פרקליטם של אפי נווה ושל ארנון מילצ'ן .  צפוף שם ,  בחדרי ההמתנה של המומחים להגנת אישים חשודים מאד .
 בשני תיקיו של נתניהו בסוף שנות ה-90 ,  חברון ועמדי ,  היו - בנפרד - היבטים המהדהדים בסיפור גנור .  בחברון מסר העד המרכזי ,  עו"ד דן אבי יצחק ,  תיאור עובדתי מפורט ,  מהימן ולכאורה מפליל על מעורבות נתניהו ,  אבל הלחן דילל את עוצמת המלים :  אולי נתניהו לא הפנים .  יצא שהעד צלב את החשוד ,  אבל שיחרר שלושה מסמרים .  לעומתו ,  המוביל אבנר עמדי חתם עם פרקליט מחוז ירושלים משה לדור על הסכם עד מדינה שלא רק נראה כממסמר את נתניהו בפרשת העמסת השירותים הפרטיים למשפחת נתניהו על אוצר המדינה ,  אלא גם תרם לתביעה בונוס ,  גניבת מתנות - אלה שהוענקו לנתניהו וגם לקודמיו  ( ושמאות מהן לא נמצאו עד היום ,  20 שנה אחר כך ,  מטמון המצפה לארכיאולוג של העתיד אי שם בירושלים )  .  אלא שלבסוף החליטה התביעה שהראיות אינן די מוחצות ,  ונתניהו וגם עמדי לא הועמדו לדין .  
בעיני משקיף חיצוני ,  התנהגותו של גנור מאתגרת את ההיגיון ונראית כהימור פרוע .  הוא מסתכן בעונש כבד .  ציפייה לחנינה ,  במורד הדרך ,  כהכרת תודה מצד נתניהו או שותפיו ,  היא הזיה ,  אפילו תחזור איילת שקד - יוצרת סרטון הבושם שכמותו כתביעת דיבה עצמית - למשרד המשפטים ותמנה את היועץ המשפטי הבא ואת שופטי העליון גם יחד .
 אם תיק 3000 לא התערער ,  ותת-ניצב אלי אסייג וקציניו ביחידה הארצית לחקירת פשיעה כלכלית  ( יאל"כ )  התעשתו מהפתעת גנור ,  מתבקשת אמירה חדה וברורה של ראשי המערכת - מנדלבליט ,  פרקליט המדינה שי ניצן או פרקליטת מיסוי וכלכלה ליאת בן ארי .  לא פחות מכך ,  זה הזמן הנכון מקצועית ,  אם גם לא פוליטית ,  להחלטה פומבית של מנדלבליט בפרשת הצוללת  " דרקון "  וקשרי נתניהו-מיליקובסקי .  

קפיצת גנור למים ,  ברעש גדול ,  אינה צריכה להסות את הגילויים שקדמו לה .  פעלתנותו החריגה של נתניהו לכפיית ההחלטה על רכש הצוללת השישית ,  בעודו שותף של מיליקובסקי ולקראת מימוש אחזקתו בשותפות באופן שהניב לו הכנסה של 16 מיליון שקלים ,  צורמת כל כך ,  ומתמיהה לנוכח חובתו להגיש הצהרות הון ,  להפקיד את השקעותיו בנאמנות עיוורת ולהתנזר מניגוד עניינים ,  שאין הסבר מהותי לעובדה שטרם נפתחה חקירה פלילית בפרשה .  
כל אדם אחר ,  בכל תפקיד ,  בכל זמן ,  כבר היה נחקר באזהרה ,  כחשוד בהפרת אמונים .  מה יותר פשוט מזה ?  שר בממשלה ,  ולא סתם שר אלא העומד בראשה ,  השתתף בדיונים על עסקה שהיה בכוחה להיטיב איתו ,  ולא רק השתתף ואישרר את המלצות הדרג המקצועי - כטענת ההגנה של שר התקשורת לשעבר נתניהו בתיק 4000 - אלא הפך אותן על פניהן והכריע אישית נגדן ובעד עצמו .  
זה היה נכון גם אילו ההזמנה הממשלתית עסקה במשאיות או בחמגשיות .  קל וחומר ,  ואיזה חומר ,  כשקונים צוללת .  למה הדבר דומה ?  אילו הרמטכ"ל יצחק רבין ומפקד חיל הים יוחאי בן-נון המליצו באמצע שנות ה-60 שלא להצטייד ב"דקר ",  אך ראש הממשלה ושר הביטחון לוי אשכול היה מחליט בניגוד לעמדתם משיקוליו הפרטיים .  
אלה עובדות בדוקות ,  שאין צורך לסייג בסיומת המחסנת  " לכאורה "  ושנובעות מתהליך שהתנהל בשנים 2009-10 ולא מהחלק המאוחר של פרשת שלוש הצוללות הנוספות ,  לאחר כשש שנים - זה שנחקר עד כה בתיק 3000 ושמטיהורו ממנו התמוגג נתניהו השבוע ,  בהסחת הדעת מעניין  " דרקון ". 
מחלוקת יכולה להיות ,  וצפויה להישמע מצד נתניהו ,  על המצב הנפשי ,  על מידת מודעותו להימצאותו בניגוד עניינים .  אם לא היה ער - באמת ,  לא מתוך עצימת עיניים - לכך של"טיסנקרופ "  ולו גם יחד כדאי שיתבטל רצונם של חיל הים והמטכ"ל להסתפק בחמש צוללות ,  כי אז הייתה כאן רק מקריות מוצלחת ,  ללא קשר סיבתי שהוא גם פלילי .
 גם כנגד קו הגנה זה יש ראיות סותרות ,  אך עריכת המאזן אינה אמורה להתבצע לפני חקירה ,  אלא רק בסיומה ;  ובכל זאת ,  אין עדיין חקירה .  הסיבה היחידה לכך היא סמיכות הבחירות לכנסת .  מנדלבליט מתחפר עד שהקלפיות ייסגרו והצוללות יעלו .  רק ב-10 באפריל ,  יום מסירת חומרי החקירה מהתיקים התלויים ועומדים נגד נתניהו ,  יואיל היועץ לאשר לניצב גדי סיסו ,  ראש אגף החקירות והמודיעין במשטרה ,  לפתוח בחקירת  " דרקון ".  עד אז ,  בשלושת השבועות הקרובים ,  גם הפרקליטות והמשטרה הן צוללות ,  הנחבאות מתחת לגלי מערכת הבחירות .  
שלשום הוצגו לדובר משרד המשפטים השאלות הבאות :  האם היועץ המשפטי או פרקליט המדינה הורו למשטרה לבצע השלמות חקירה בתיק 3000 ?  האם בעקבות המידע שהתפרסם מאז סיום החקירה בתיק 3000 והעברת התיק לפרקליטות ,  כולל קשריו העסקיים של נתניהו עם נתן מיליקובסקי ,  מתבצעת בהנחיית היועמ"ש או הפרקליטות פעילות לאיסוף ראיות ולניתוחן ,  לקראת החלטה על פתיחת או חידוש חקירה פלילית ?  האם ההחלטות בנושאים אלה מושפעות מקרבת הבחירות לכנסת ? 
על כל השאלות הכרוכות זו בזו ניתנה תגובה תמציתית אחת : " הפרקליטות עדיין לומדת את החומרים ואת הנתונים כפי שהתפרסמו בעקבות בקשת ראש הממשלה למימון הגנתו המישפטית בידי מיליקובסקי .  לא נתבטא מעבר לכך ".  
המסקנה ההכרחית מתגובה זו היא שלחקירה ,  שלפנים הוסוותה בתחילתה רק במונח  " בדיקה ",  נולדה הקדמה חדשה - למידה .  ההבדל היחיד ביניהן הוא שבחקירה מותר לעצור חשודים ולזמן עדים למשרדי להב 433 ולפשוט על נכסיהם בעזרת צווי חיפוש .  בבדיקה ,  למידה ,  בחינה ,  בירור ,  ליבון ,  עיון ושאר מלים נרדפות או שכנות יכולים היועץ ,  התביעה והמשטרה לפשפש במסמכים ,  להצליב נתונים ,  לכרות מידע ממאגרים ממוחשבים ואף לבצע מחקרי תקשורת - איכונים טלפוניים ,  תיעוד שיחות ,  שליפת מסרים - ובלבד שלא תתפרסם הכותרת המהדהדת , " תיק 6 :  באישור היועץ ,  חקירה נוספת נגד נתניהו ".  
אם יתגלו ראיות לכאורה לכך שהנדיבות במשפחת מיליקובסקי-נתניהו הסוותה סידור בין שותפים ,  התיק עשוי להתפתח גם לחקירת עבירות על חוקי מיסוי והלבנת הון .  עו"ד פנחס רובין ,  שהצטרף לצוות התופח של הגנת נתניהו ,  ייצג את הנשיא עזר ויצמן ,  לצד יעקב וינרוט ,  כשנודע שאנשי העסקים אדוארד סרוסי ורמי אונגר הרעיפו עליו מטובם .  היועץ המשפטי אליקים רובינשטיין ביקש אז לאזן את סגירת תיק ויצמן בנזיפה עתידית באנשי ציבור ,  לבל יתפתו לקבל מתנות או טובות הנאה - ההבדל נעוץ בשאלת התמורה - מנדיבים ידועים .  
מנדלבליט מנסה לאזן בין פעולות שמועדן אינו מושפע מהבחירות - ובראשן הגשת כתב החשדות נגד נתניהו ואחרים - לבין אלה שלדעתו עשויות להשפיע על ההצבעה ולפיכך מוטב להשהותן .  זאת גישה מתקפדת ,  מתגוננת מפני תעמולת נתניהו ופולשת לתחום ציבורי שאינו בסמכות היועץ ,  כי גם העיכוב הוא מהלך ,  מחדל ,  העלול להשפיע על בוחרים .  
זה הנתיב שפילס למנדלבליט קודמו ולעתים יריבו ,  יהודה וינשטיין ,  בחקירת שרה נתניהו בתיק המעונות .  ערב בחירות 2015 ,  כשלאחר גרירת רגליים בעקבות דוח מבקר המדינה ותלונת מני נפתלי נאלצה המשטרה להודות שהכרח לחקור ,  המציא וינשטיין משפט שלומו  ( של נתניהו )  :  חקירה תיפתח ,  אבל רק בחלקים הנסתרים מהעין הציבורית .  עד לבחירות ,  שרה לא תידרש להזדמנויות צילום מול חדרי החקירות בלוד .  חלפו ארבע שנים ,  וינשטיין התגלגל במנדלבליט ,  ושוב מגוננים על שרה נתניהו ,  פן תיאלץ לשבת חלילה על ספסל הנאשמים לפני הבחירות .
 להתנהגותו של מנדלבליט אפשר לייחס גם פרשנות נדיבה :  ליבת התיקים נגד בנימין נתניהו כה מוצקה ,  בעיניו ,  כה מובילה בהכרח לכתב אישום ,  עד שהוא מעדיף להפגין רכות בשוליים ,  בתיק של שרה ,  בעיתוי מסירת החומרים בתיקים שהבשילו לכתב חשדות ,  בחקירת הצוללת השישית .  לפני חודש כתב המבקר ליועץ כי בכוונתו לבדוק את רכש כלי השיט מגרמניה וכי השהה בדיקה זו כל עוד התנהלו החקירות בתיק 3000 .  אפשר כבר להיכנס ?  התעניין שפירא .  לא ,  התבצר מנדלבליט מאחורי הדלת ,  עדיין עסוקים כאן ;  ואז בא מיקי-טריקי ולכאורה הצדיק את הזהירות .  

המכנה המשותף לפעולותיו של נתניהו הוא הדיווח החסר והמאוחר .  מעולם לא היה אביר השקיפות .  מקומם ,  אבל לא בהכרח פלילי - עד שמופרת חובת אי-דיווח .  היו מבקרי מדינה ,  כגון אליעזר גולדברג ,  שלא מחלו כשנתקלו בעבירות אי-דיווח ,  למשל מצד אריאל שרון בפרשת התרומות בהתמודדותו על ראשות הליכוד ב-1999 ,  בעקבות התפטרות נתניהו .  מתלונת גולדברג לרובינשטיין נולדה פרשת אננקס מחקרים/סיריל קרן ,  שהצטרפה לתיקים הקודמים נגד שרון - האי היווני וקרקעות לוד - בגלל קשריו עם היזם דוד אפל .  
בעת ההיא ,  עוד שנה ויותר לפני בחירתו לראשות הממשלה והרבה לפני הקמת להב 433 ,  פעל במשטרה - ביאח"ה וביאחב"ל - צח"ם שרון .  כיום ,  אולי בגלל העומס ,  אין צח"ם נתניהו .  תיקי יאח"ה ויאל"כ נחקרו בנפרד ,  נוספו  ( בתיק 4000 )  לחקירת רשות המסים ,  שלא עסקה כלל בנתניהו ,  ובעבעו מעלה ,  לפרקליטות מיסוי וכלכלה ,  לפרקליט המדינה וליועץ .
 בין שני הגורמים הבכירים ,  היועץ והמבקר ,  נראה הפעם השופט בדימוס יוסי שפירא יוזם והחלטי יותר מהשופט לעתיד אביחי מנדלבליט ,  אך אין להתרשם ממראית העין .  לא המבקר תקיף ,  אלא ועדת ההיתרים הפועלת מטעמו ונאנקת תחתיו - אילו הוא הקובע ,  היה המיליונר נתניהו נעזר במולטי-מיליונר מיליקובסקי .  שפירא יוצא לעצמאות ב-4 ביולי ,  יום תום כהונתו .  שלושה חודשים לפני כן ,  ערב הבחירות ובין שתי כנסות ,  ייפתח חלון של חודשיים להצגת מועמדויות לכהונת המבקר הבא .  רצוי :  לוחם נחרץ בשחיתות .  צפוי :  גמלאי של מערכת החוק שלא יאיים מדי על נתניהו ,  בפרפוריו לקראת כתב האישום והלאה .  

לפני שנתניהו יטבע בפרשת הצוללות :  סירת ההצלה של גנור
בעוד תיק 3000 צף לפתע מהמצולות בתזמון רע לראש הממשלה ,  הופיע עד המדינה בחרטה חלקית בטענה שנתקף צניעות פרשנית לגבי מעשיו .  בעיני משקיף חיצוני ,  התנהגותו נראית כהימור פרוע ,  אך קפיצתו למים אינה צריכה להסוות את הגילויים שקדמו לה

