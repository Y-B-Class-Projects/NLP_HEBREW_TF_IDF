מנתניהו ועד לבני : " אפקט הפרפר "  של הפריימריז בעבודה
ההכרעה בין גבאי לפרץ לא תעניין רק את ציבור הבוחרים  אלא גם את השחקנים פוליטיים שיצטרכו לחשב מסלול מחדש .  נתניהו מעדיף את פרץ המוכר על גבאי הלא ידוע ,  לבני תחזיק אצבעות לתכנית  " הגוש ",  כחלון מחכה לנקמה  ולפיד צריך לשמור על המנדטים שקיבל
הערב ,  לקראת השעה 22:00 ,  כשבגני התערוכה יבשרו על הזוכה בקרב המותח בין עמיר פרץ לאבי גבאי על ראשות מפלגת העבודה ,  לא רק בוחרי העבודה ומתפקדיה יעקבו אחרי התוצאות .  לזהותו של המנהיג הבא של מפלגת העבודה יש השפעה על לא מעט שחקנים אחרים במערכת הפוליטית והיא קורצת אפילו מעבר לים ולממשל טראמפ ,  שממתין להבין את המפה הפוליטית המעודכנת בישראל כדי להעריך אם ניתן להשיק כאן תהליך שלום .
 הסיבוב השני בפריימריז לעבודה :  משדר מיוחד בוואלה !  NEWS הערב מ-20:30
בשביל בכירים רבים במערכת הפוליטית ,  המועמד המועדף בבחירות המקדימות לראשות העבודה היה יצחק הרצוג ,  היו"ר הנוכחי המוכר והידוע ,  שאמנם הוביל את המפלגה להישג שיא של 24 מנדטים בבחירות הקודמות אבל היה מתקשה כנראה לשחזר את ההישג בפעם הבאה והיה מבטיח יציבות במאזן הפוליטי בממשלה .  מה שהיה  הוא שיהיה .  ואולם ,  הרצוג הודח מכיסא היו"ר ,  והבחירה שנוצרה כעת היא בין שתי אפשרויות שכל אחת מהן מבטיחה - או מאיימת - ליצור סדר חדש בפוליטיקה הישראלית .  לכל אחד מהם יתרונות וחסרונות שיכולים לשחק תפקיד בחלוקת המנדטים בבחירות הבאות .  
בשבוע שעבר קרה אירוע די נדיר .  אחרי חודשים של קמפיין ער לראשות מפלגת העבודה ,  ראש הממשלה התייחס לראשונה לבחירות במפלגת השלטון לשעבר . " שמעתי שפרץ רץ לראשות ההסתדרות ,  סליחה ,  לראשות העבודה ",  נתניהו אמר במפתיע בוועידת  " מקור ראשון "  ותקף את משנתו הכלכלית של פרץ ,  בדיוק ביום שבו עשרות אלפי חברים בעבודה יצאו לקלפיות לסיבוב ההצבעה הראשון .  גורמים בסביבתו ניסו לטעון שהתזמון היה מקרי ,  אך זה היה מאוחר מדי ;  במערכת הפוליטית כבר נפוצה הערכה רחבה שנתניהו מעונין בבחירתו של פרץ .
 האמת היא שמהסקרים שפורסמו בשבוע החולף עולה כי לנתניהו זה לא ממש צריך לשנות .  אין לו מה לפחד מאף אחד מהמועמדים ,  כי בשלב זה אף אחד מהם לא מצליח לחצות את רף ה-20 מנדטים .  גם גבאי וגם פרץ הצהירו שלא ייכנסו לממשלה עם נתניהו ,  כך ששינויים דרמטיים בקואליציה לא ממש נראים באופק ,  ונתניהו מעריך כי שניהם ייקחו מנדטים בעיקר מיאיר לפיד ויגרמו למפלגות המרכז-שמאל לאכול אחת את השנייה  ובכך יש בשני המועמדים אפילו ברכה .  ובכל זאת ,  נתניהו הוא שמרן ,  ובבחירה בין הישן והמוכר של פרץ לחדש ולרוח השינוי שמייצג גבאי  נטיית לבו הטבעית היא לטובת פרץ .  

אמנם פרץ מתהדר ביכולתו להביא קהלים חדשים ולהביא לזליגה של ליכודניקים לשורות העבודה ,  אך הטענה הזו עדיין טעונה הוכחה .  2017 היא לא 2006 ,  ונתניהו יודע שהציבור בארץ היום הרבה יותר ימני .  פרץ הוא יריב מוכר ושחוק ,  שיהיה קל יותר לתקוף אותו בקמפיין בחירות עתידי ,  לעומת גבאי ,  שעשוי להפוך לגרסה הישראלית של האאוטסיידר שבא לעשות פוליטיקה אחרת ולזכות בתנופה תחת אפקט טראמפ או אפקט מקרון הצרפתי .  מעבר לכך ,  פרץ גם יחסום כנראה את כל התוכניות לבניית גוש מרכז-שמאל ופריימריז פתוחים לראשותם ,  ובכך יסתום את הגולל על תוכניות הקאמבק של ראש הממשלה לשעבר אהוד ברק ,  שהפך לקול האופוזיציוני הנחרץ ביותר נגד נתניהו בחודשים האחרונים .
 ולסיום ,  אם פרץ ינצח ,  יש סיכוי גדול יותר שנתניהו יוכל לחזור לעסוק באחד התחביבים הפוליטיים האהובים עליו  פיצולים .  אחרי שהרג את קדימה כשהכניס את שאול מופז לממשלה וריסק את מפלגת העבודה עם אהוד ברק שהקים את מפלגת העצמאות ,  העוינות האישית המובחנת בין פרץ ליו"ר התנועה ציפי לבני מייצרת פרצה מפתה באחדות המחנה הציוני .  נתניהו רצה שהרצוג ינצח בתקווה לייצר מרחב פוליטי לתזוזות מדיניות ולהיפרדות לשלום מהבית היהודי ונפתלי בנט ,  אבל גם לבני יכולה להיות פרטנר טוב כדי לשנות את הפאזל הפוליטי ולהניע מהלך מדיני .  נכון לעכשיו ,  ההיתכנות למהלך כזה לא נראית גבוהה ,  אבל נתניהו כבר גישש אצל לבני בנושא ,  וכל עוד ממשל טראמפ ממשיך לבחון דרכים לחידוש המשא ומתן ,  לא כדאי להוריד אותו מהשולחן .  

כמו נתניהו ,  גם לבני קיוותה שהרצוג יוכרז כמנצח הפריימריז .  אמנם היא נמנעה מהתייצבות מאחוריו בתמיכה ישירה ,  אך השותפות עמו הייתה המתכון ליציבותה הפוליטית ,  והכר שעליו תכננה לקדם את רעיון הפריימריז הפתוחים לראשות גוש המרכז-שמאל .  
ההפסד של הרצוג השאיר את לבני עם שני מועמדים שמתלהבים פחות מהתוכנית שהיא מקדמת במרץ ,  אבל מצד שני להוטים לשמור על שלמות המחנה הציוני .  בפגישות שקיימו עם לבני בשבוע החולף ,  גם גבאי וגם פרץ הציעו ללבני שריון במקום גבוה ברשימה ,  ופרץ אף התחייב בפני הרצוג שישמור על בכורתה ועל שיתוף הפעולה עם מפלגת התנועה כתנאי לקבלת תמיכתו .  אבל ללבני יש רק דבר אחד בראש :  גוש .  ואף שבאופן פומבי היא נמנעה מלהביע עמדה ,  די ברור מי המועמד שאיתו היא מזדהה יותר ושהיא סבורה שיוכל לעזור לה להביא להרחבת השורות .  
ההיסטוריה של לבני ופרץ כמובן משחקת תפקיד .  השניים שיתפו פעולה בעבר אבל היחסים ביניהם הפכו למרירים אחרי שפרץ נטש את מפלגת התנועה ,  ולא התחזקו במיוחד בחודשים האחרונים ,  כשטרח להבהיר מעל כל במה שהוא סוגר את הדלת ליוזמת הפריימריז הפתוחים שהיא מקדמת בלהט .  לבני גם לא מעריצה גדולה של הממסד והמנגנון המפלגתי שעומד מאחורי פרץ ,  ולפי ההערכה עם גבאי יהיה לה קל יותר למצוא שפה משותפת .  החיבור לגבאי בנושאים כלכליים חברתיים הרבה יותר טבעי מאשר עם פרץ ,  איתו יהיה לה קל יותר להמשיך לקדם את  " הגוש ",  והכי חשוב ,  אין איתו אפילו בדל של דם רע ;  להיפך ,  הוא אפילו הודה שהצביע לה ב-2013 .  

לאור העובדה שמרבית המנדטים שהפכו את יש עתיד לאלטרנטיבה שלטונית בשנתיים האחרונות מגיעים ממפלגת העבודה ,  ליאיר לפיד יש מניות לא מעטות בבחירות המקדימות שלה .  אמנם השינויים הפרסונליים בצמרת לא בהכרח יצליחו להרים את העבודה מהשפל כל כך מהר ,  ומי שלא ייבחר מבין שני המועמדים עדיין יצטרך להילחם על שיקום המותג ,  אבל ביום שאחרי ההכרעה והניצחון ,  שניהם יסתערו על המנדטים של יש עתיד ,  בתקווה להתחיל לשנות את המומנטום .
 על פניו ,  כמו נתניהו ,  ללפיד עדיף את פרץ המיושן והמוכר מאשר את גבאי הרענן שכבר מנסה לגזול ממנו את משבצת הפוליטיקה החדשה ,  והמנכ"ל המצליח יקרוץ למצביעי יש עתיד יותר מאשר פרץ הסוציאליסט מנהיג הפועלים .  מצד שני ,  הניסיון הפוליטי המכובד ,  הכריזמה ויכולות ניהול הקמפיין של פרץ עשויות להיות מאתגרות יותר עבור לפיד .  אם פרץ ינצח ,  הוא ימונה ליו"ר האופוזיציה ,  ויקבל במה רשמית נרחבת כדי להגביר את הנראות הציבורית שלו ולהעפיל על לפיד .  האחיזה שלו יכולה להתחזק אם יצליח לגייס לצדו את בן בריתו הרמטכ"ל לשעבר גבי אשכנזי ,  שגם לפיד חיזר אחריו .  אם גבאי יזכה בגביע  הניסיון המועט שלו בפוליטיקה ובמסדרונות השלטון הופכות אותו למטרה הרבה יותר קלה להתנגחות וגורמות אפילו ללפיד להיראות כפוליטיקאי ומדינאי מיומן ומשופשף ,  והוא כבר לא יהיה הכי  " צעיר "  במערכת .  

הבחירה בין גבאי לפרץ מייצרת עבור יו"ר כולנו דילמה קשה בין הראש והלב .  מבחינה פוליטית ,  גבאי צריך היה להיות המועמד המועדף על כחלון .  הסקרים שבוצעו בשבוע האחרון מנבאים ,  בנוסף להתחזקות דרמטית של שר האוצר לאור הקמפיין האגרסיבי של תוכנית משפחה נטו ,  שפרץ  שהוא שותף רעיוני לדרך החברתית-כלכלית של כחלון - קורץ לאותם קהלים כמוהו ושעדיף לו להתחרות מול גבאי .  בנוסף ,  אם גבאי ינצח ,  כחלון יוכל לזכות בתמיכת בן ברית שמשותף לו ולפרץ ,  יו"ר ההסתדרות אבי ניסנקורן ,  וגדודים של תומכים בהסתדרות ,  שעשויים לתת את קולם לכחלון במידה ופרץ יפסיד .  
אבל ברמה האישית ,  ניצחון של גבאי יכאיב לכחלון מאוד ,  כי המחשבה שרק שנה אחרי שהתפטר מכולנו ונטש את הספינה הוא יחזור לזירה - ועוד כמנהיג של מפלגה שמתחרה על השלטון - מעוררת בו חלחלה .  בהכרעה בין נקמה ומנדטים ,  נראה שכחלון מעדיף את הראשון .  בשיחות שקיים בימים האחרונים עם בכירים במפלגת העבודה הוא הבהיר כי בחירה של גבאי תהיה מכת מוות לכל ניסיון לבנות גוש או קואליציה משותפת ,  ואנשי פרץ הדהדו את המסר הזה בחפץ לב - בתוספת אזהרה קטנה : " אם גבאי ינצח ,  עד הבחירות כחלון ירסק את מפלגת העבודה ".  

הרחק מעבר לאוקיינוס האטלנטי יעקוב אחרי התוצאות יו"ר המפלגה הקודם אהוד ברק .  אחרי חודשים של פעילות פוליטית הולכת וגוברת ,  שהתחילה בטוויטר אך התרחבה מאז לחוגי בית ולסרטוני פייסבוק שמטיפים לצורך באיחוד השורות כדי להביא לחילופי שלטון ,  ההכרעה בין פרץ לגבאי תעצב את צעדיו הבאים של ברק ועשויה להכריע אם וכיצד הוא יעשה את הקאמבק הסופי בחזרה לביצה .  
בעוד ברשתות החברתיות הוא בונה עצמו כאופוזיציה הלוחמנית ביותר נגד נתניהו ,  מאחורי הקלעים ברק מקיים קשרים הדוקים עם בכירים במפלגה ,  ובעצם ,  הוא ממתין שיקראו לו חזרה לדגל .  לכן ,  כמו רבים מהנסקרים בכתבה זו ,  הרצוג היה המועמד המועדף עליו ,  מתוך הערכה שהוא עשוי לספק תשתית לבניית גוש שעליה אפשר יהיה בסופו של דבר לחזור להנהגה .  משנותר בבחירה בין גבאי ופרץ ,  ברק התעשת מהר ,  והתגייס בצורה מובהקת מאחורי גבאי .  ברק פרסם שני סרטונים בשבוע החולף בהם הרעיף מחמאות על גבאי והסביר שהוא האיש שיכול  " להביא למהפך ",  תוך הטחת עלבונות בפרץ כמי  " ששייך לעשור הקודם ".  הבחירה של ברק די ברורה :  בעוד פרץ כבר טרק את הדלת בפני תוכניות הגוש והפריימריז של לבני ,  אצל גבאי  לפחות כעת  הדלת עדיין פתוחה ,  וכך גם האופק לחזרה של ברק לפעילות מלאה ורשמית במערכת הפוליטית .  

מנתניהו ועד לבני : " אפקט הפרפר "  של הפריימריז בעבודה
ההכרעה בין גבאי לפרץ לא תעניין רק את ציבור הבוחרים  אלא גם את השחקנים פוליטיים שיצטרכו לחשב מסלול מחדש .  נתניהו מעדיף את פרץ המוכר על גבאי הלא ידוע ,  לבני תחזיק אצבעות לתכנית  " הגוש ",  כחלון מחכה לנקמה  ולפיד צריך לשמור על המנדטים שקיבל

