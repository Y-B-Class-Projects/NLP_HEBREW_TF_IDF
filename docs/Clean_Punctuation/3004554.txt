 " איגרת חיה מהעבר ":  כשנתניהו הקשיב להקלטה עם הלוחם שיוני הציל
למשמע קולו של אחיו ,  כשלצדו אלוף במיל' יוסי בן חנן ,  נדרך ראש הממשלה והתרגשות ניכרת על פניו . " זה לא כל כך דומה לקול שלו ,  אבל החדות שלו ברורה ".  וואלה !  NEWS תיעדה באופן בלעדי את המפגש ,  שבמהלכו האזינו השניים להקלטות הקשר מקרב תל שאמס
זה היה אחד הקרבות הקשים ביותר במלחמת יום הכיפורים ,  והוא הפגיש שניים מהלוחמים הנועזים שידע צה"ל .  יוסי בן חנן ,  לימים אלוף בצה"ל ,  ויוני נתניהו ,  לימים מפקד סיירת מטכ"ל .  במשך ארבע שעות בן חנן ,  אז מפקד גדוד 53 ,  שכב פצוע בלב מובלעת שכבש צה"ל בקרבות בצפון רמת הגולן ,  ונתניהו הצעיר ,  שפיקד על כוח סיירת מטכ"ל ברמה עמד בראש חוליית החילוץ .  
לימים ,  כל אחד מהם יהפוך לאייקון של גבורה :  נתניהו נתן את חייו במבצע לחילוץ חטופי מטוס  " אייר פראנס "  באנטבה ,  ובן חנן  שתמונתו הופיעה על שער מגזין לייף מניף רובה קלצ'ניקוב בתעלת סואץ .  כשנה וחצי אחרי המלחמה ,  העניק הרמטכ"ל מרדכי  ( מוטה )  גור לנתניהו את עיטור המופת על מבצע החילוץ ההרואי שהוביל ,  כמה חודשים לאחר מכן ,  בן חנן קיבל את עיטור העוז על גבורתו .  23 שנים אחרי ,  עם חשיפת ההקלטה הנדירה של רשת הקשר בזמן מבצע החילוץ ,  הגיע בן חנן ללשכת ראש הממשלה בנימין נתניהו כדי להאזין לראשונה להקלטות יחד עם אחיו של מי שהציל את חייו . 
" עשר כאן יוני ,  עשר כאן יוני ",  נתקל נתניהו בקולו של אחיו . " זה לא כל כך דומה לקול שלו כי זה מעוות ,  אבל הבהירות והחדות שלו ברורים ",  אמר ראש הממשלה במפגש שתועד בלעדית על ידי וואלה !  NEWS .  הקלטות הקשר ,  שחושפות את השעות הגורליות ב-12 באוקטובר 1973 ,  כשמטח טילים קיבל את פני הכוח של בן חנן בקרב על תל שאמס ופגע בטנק שלו במהלך ההסתערות ונתניהו יצא בראש הכוח לחילוצו ,  מכילות בליל של קולות והפרעות קשר .
 לקריאה נוספת :" המצב קשה ,  כל הקודקודים פצועים ":  הקלטות נדירות מהמערכה בסיני"יוסי ,  אל תוציא את הראש ":  הקלטת החילוץ ההירואי ממלחמת כיפור נחשפת 

בתוך בליל זה נשמעים מפקד חטיבת שבע יאנוש בן גל ,  מי שהיה מפקד אוגדת המילואים של פיקוד צפון ,  רפאל איתן ,  ולוחמים ומפקדים אחרים ,  שדנים ומתלבטים איך יהיה הכי טוב להגיע למובלעת הסורית שצה"ל כבש ,  איך ליצור קשר ,  איך להנחית את המסוק וכיצד לחלץ .  בכל פעם שעולה קולו של אחיו ברשת ,  נתניהו מזהה  ונדרך מיד . " כמעט שאין לנו הקלטות ותמונות ,  זה עולם אחר ,  זה לא העולם של היום - טלפונים סלולריים ומצלמות אוניברסליות .  זה עולם של מכתבים וגלויות .  זו פעם ראשונה אחרי עשרות שנים שאני שומע את זה .  זה כאילו מסר מהעבר ",  הסביר את התרגשותו .
 לא רק את קולו של אחיו מזהה נתניהו ;  בהאזנה לקטע בן יותר מרבע שעה הוא קופץ למשמע האלוף בן גל ,  או רפול ,  נותנים ליוני הוראות ,  כמו  " יוני ,  אל תתכוון לפי השריפות ",  או מרגיעים את בן חנן שהחילוץ בדרך . " יוסי ,  אל תוציא את הראש  כבר יגיעו אליך ,  אל תהיה מודאג ".  בן חנן ,  בן 71 ,  שהגיע ללשכה מלווה ברס"ן שמוליק אסקרוב ,  סגן מפקד הגדוד שלו במלחמה ,  מתרגש גם הוא לשמוע את הקולות ולחזור אחורה לאותן שעות גורליות . " אני בקושי יכול לענות לו ",  הוא משחזר את רגעי הימצאותו בשוחות הגולן הצפוני , " אבל הוא כל הזמן עודד אותי ".  
עוד קודם לרגע החילוץ הדרמטי ,  טוען בן חנן ,  שיוני הציל את חייו בכך שנתן לו את מכשיר הקשר מ"ק 25 כמה ימים לפני כן . " צריך להבין שהיכולת בכלל לתקשר עם סגן אלוף ששוכב פצוע 20 מטרים מהטנק שלו היא בזכות יוני .  נשאלת השאלה איך הוא היה יכול לדבר איתי ,  הרי לא היה אז אייפון 6 או אייפון 4 .  התשובה היא פשוטה  יוני נתניהו ".  
בנקודה זו חושף בן חנן בפני נתניהו סיפור שלא הכיר .  כמה ימים לפני הקרב בתל שאמס ,  הוא משחזר ,  יוני נתן לו את מכשיר הקשר ,  שאפשר לו להנחות את כוחות החילוץ בעודו שוכב פצוע ומתבוסס בדמו בשדה הקרב . " אני חושב על האירוע הזה כמעט כל יום ",  אומר בן חנן ,  שקרא לבתו יוני על שמו של יוני נתניהו ,  וליווה גם את ראש הממשלה בביקורו ההיסטורי באפריקה בקיץ הקודם לציון 40 שנות למבצע  " כדור הרעם ",  ששמו הפך אחר כך למבצע יונתן . " היה רגע שאותו אני זוכר ,  שלא מופיע בקשר ,  הרגע שבו יוני והאנשים שלו הגיעו ואמרתי להם :  'תיזהרו יורים פה' ,  והוא אמר לי :  'יוסי תירגע ,  עכשיו אני המפקד פה' ".  
כמו בקרבות היסטוריים רבים ,  גם בקרב זה נרשמו חוויות מסוג אחר ,  של מוות ,  בהלה ונטישה .  ארבעה מתוך ששת הטנקים שבן חנן הוביל נפגעו במהלך הקרב מירי טילים ,  מרבית הלוחמים נפצעו או נהרגו . " אני אחראי על הקרב הלא מוצלח על התל עצמו וארבעת ההרוגים שלא חזרו ",  מאשים את עצמו בן חנן ,  ומונה את שמותיהם של אדיר שטרן ,  אדוארד אברמוב ,  הנרי וידאל ומאיר כהן .  

גם לקרב תל שאמס נפוצו גרסאות שונות המטילות את האחריות למוות על תפקוד המפקדים בשטח ,  אך לדברי בן חנן ,  זה אך טבעי . " כל עשייה קרבית מטבעה מעוררת מחלוקות וגרסאות ,  אבל בסופו של דבר כשמדברים על מלחמת יום הכיפורים זה היה אחד הניסיונות המדהימים ביותר של צה"ל כי הוא ניצח מלמטה למעלה ,  ואני אומר את זה אף שאני לוקח אחריות על קרב אחד של ההסתערות על תל שאמס שלא הצליח לי ". 
ברבות השנים ,  מורשת הגבורה של יוני הפכה לחלק בלתי נפרד מההיסטוריה הפוליטית של אחיו וראש הממשלה מואשם השכם והערב בעיצוב מופרז של אתוס הגבורה שלו ,  בחודשים האחרונים ביקורת זו נשמעה שוב בעקבות הטקס הגרנדיוזי באוגנדה לציון 40 שנה למבצע אנטבה ,  וגם אתמול ,  אחרי שחרור ההקלטות מיום כיפור .  נתניהו הוא אכן טיפוס פוליטי קר ומחושב ,  אך במבט בפניו ניכר כי חוויית השכול והגעגוע הם רגעים אנושיים וחמים נדירים .  בכל פעם שקולו של אחיו נשמע ברשת הקשר ,  הוא נראה משתוקק לעוד משפט ,  עוד מילה ,  עוד פיסת מידע על אחיו שנפל ,  ומתפאר ביכולות הפיקוד וההנהגה של אחיו הבכור . 
" כשהייתי בן 12 ",  הוא נזכר בבילוי משותף של שלושת האחים  יוני ,  בנימין ועידו ,  ובאתגר שהציב לאחיו הבכור . " שאלתי אותו ,  'תגיד לי ,  נגיד אתה במדבר ,  יש לך מימייה אחת ואתה עם עוד מישהו ,  והמימייה הזו יכולה להציל רק אחד מכם מה אתה עושה  תשתה או תיתן לו ? ' הוא אמר 'תלוי  אם זה עידו  אני נותן לו' .  והאמנו לו לגמרי ",  סיפר נתניהו ,  ופנה לבן חנן : " אז במקרה הזה האדם השני היה אתה ".  נתניהו שחזר את שיחתם האחרונה : " שמעתי אותו אומר שכשהוא במצבים של סכנת מוות  שמשתקת אחרים  היא לא שיתקה אותו .  הוא היה מאוד קר רוח .  יוני היה מחלץ נועז ,  אדם עם אומץ לב ,  קור רוח וצניעות גדולה שקשה לתאר אותו ".  
זו הפעם השנייה בשנתיים האחרונות שבמסדרונות הארכיונים מתגלות הקלטות שנוגעות ללבו של נתניהו .  במאי 2014 הוא שמע הקלטה של התחקיר המבצעי שבה נשמע קולו של אחיו בזמן מבצע לחילוץ שבויים ישראלים מהשבי הסורי במלחמת ההתשה .  
יוני נתניהו הוא ככל הנראה אחד הנופלים המתועדים ביותר בתולדות ישראל ;  חלופת המכתבים שכתב למשפחתו וחבריו ופורסמה אחרי מותו בספר  " מכתבי יוני "  חושפת את נבכי נפשו ;  לתמלולי הארכיונים הממשלתיים והצבאיים שלפני אנטבה נוסף השנה ספר זיכרון מיוחד שמביא את גרסתם של 35 מלוחמי סיירת מטכ"ל לאירועים .  אך הקול והצלילים ,  כך מתברר ,  מספקים לנתניהו ממד נוסף של הנצחה וחיבור לאבלו . " זה דבר לא ייאמן ,  לא ייאמן .  אני צריך לבדוק אם יש עוד הקלטות כאלה ",  קבע נתניהו בסיום והביע הערכה לארכיון צה"ל ומשרד הביטחון . " זה כמו איגרת חיה מהעבר .  זה חי ".  
הפקה :  רחלי ורדי
מנהל טכני ובימוי מצלמות :  מייקל ברהם
צילומי ארכיון :  ארכיון צה"ל ומשרד הביטחון מתוך הסרט  " יוני נתניהו הסיפור האמיתי "
 צלמים :  בני בן סימון ,  טל אנגלנדר ,  נועם מוסקוביץ
סאונד :  אורי רז
עורך וידאו :  רן צימט  

" איגרת חיה מהעבר ":  כשנתניהו הקשיב להקלטה עם הלוחם שיוני הציל
למשמע קולו של אחיו ,  כשלצדו אלוף במיל' יוסי בן חנן ,  נדרך ראש הממשלה והתרגשות ניכרת על פניו . " זה לא כל כך דומה לקול שלו ,  אבל החדות שלו ברורה ".  וואלה !  NEWS תיעדה באופן בלעדי את המפגש ,  שבמהלכו האזינו השניים להקלטות הקשר מקרב תל שאמס

