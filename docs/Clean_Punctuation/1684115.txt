סימן לאחריות
משהו מתחיל לזוז .  זה שבוע מדברים בצה"ל ובמערכת הביטחון שנחוצה בדיקה מקצועית בלי זיקה למהומה המדינית המלווה את ועדת החקירה הנדרשת על ידי מדינות שונות .  מינויו של האלוף  ( מיל' )  גיורא איילנד לבדוק את הסוגיה המקצועית של הפעילות במרמרה הוא דבר בעיתו ,  שנעשה על דעת כל הגורמים האזרחיים הממונים ,  אך אינו מעלה ואינן מוריד באשר ללחץ הבינלאומי .
 סוגיית הוועדה לוהטת .  הנשיא שמעון פרס התכוון לטוב ,  אבל העניק לבנימין נתניהו עצה רעה .  הנשיא אמר לראש הממשלה כי על מנת להיחלץ מוועדות חקירה בעניין המשט עליו להיכנס לעומקו של משא ומתן עם הפלסטינים .
 פרס רצה לסייע אבל יצא שוגה ,  מפני שלנתניהו אין שום אינטרס להיות מוצג כמי שנאלץ לנהל משא ומתן כדי להפיג לחץ המופעל עליו בתחום אחר .  העניין הישראלי הוא דווקא להדגיש כי רצונה של ישראל במשא ומתן עם הפלסטינים לגופו ,  וזה גם מה שעלה מתשובתו של אהוד ברק להצעת אי האמון של ציפי לבני ,  שהיתה מנוסחת היטב אבל לא בהירה דיה .  אין ספק שהמשא ומתן נחוץ לשני הצדדים כאוויר לנשימה ,  ויש שני נתיבים לחדשו :  בתנאים שהתקיימו בשנותיו של אהוד אולמרט בלי לפגוע בבנייה בירושלים ,  או בנכונות הפלסטינית להכיר בישראל כמדינת היהודים .  אין ארוחות חינם ואין ויתור ישראלי תמורת לא כלום .
 לבני עצמה נחלצה כראוי להגן בתקשורת העולמית על חסימת דרכה של המרמרה לעזה ,  ואם קדימה מבינה כי הסגר נחוץ ,  ואם היא מגינה על לוחמי הקומנדו שלא ייחקרו באנגלית  ( כלשון ראש האופוזיציה )  וגם לא בעברית  ( כדברי שר הביטחון בשם הממשלה )  כי אז על מה קמה הצעת אי האמון בדרג המדיני שנדונה אתמול בכנסת ?  שאולי היה צריך להפעיל ספינת טילים במקום מסוק ?  סולם חבלים במקום כבל ? 
אבל הלחץ הבינלאומי עשה את שלו ותוקם ועדת בדיקה של מומחים ישראלים מחוזקת במשקיפים בינלאומיים ,  בראש ובראשונה אמריקנים .  עם ההתנגשות האלימה על סיפון המרמרה הוצע כאן להעמיד בראשה את מאיר שמגר .  בראיונות שהעניק אתמול לכלי התקשורת סירב להתייחס לאפשרות זו .  הוא מועמד ראוי .
 קיים חשש שלא ייאות .  יש עוד מועמדים .  מוצע גם לגוון את קבוצת המשקיפים .  אין ספק כי יש בעולם טורקים נשואי פנים ואחראים ,  שיכולים לשמש משקיפים הוגנים במעקבם אחרי דיוני ועדת הבדיקה .  ישראל תיראה יצירתית מאוד אם תציע לאחד מהם לעשות את השבועות הקרובים בתחומה ,  במעקב רציף אחרי ועדת הבדיקה .
 
סימן לאחריות
nan
