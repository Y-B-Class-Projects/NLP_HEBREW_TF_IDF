נאום הקונגרס :  נתניהו החליט להכפיל את ההימור
ההחלטה לנאום בוושינגטון שבועיים בלבד לפני הבחירות מגדילה את הרווח הפוטנציאלי עבור נתניהו - אבל גם את הסיכון ,  במיוחד על רקע התחזקות אובמה בחודש האחרון .  אילו הפתעות מכינים בבית הלבן ? 
ההחלטה של ראש הממשלה בנימין נתניהו לארגן לעצמו בסיוע חבריו הרפובליקנים נאום בחירות בפני הקונגרס האמריקני ,  הייתה מלכתחילה בגדר הימור .  נאום כזה עשוי להציג את נתניהו לציבור כמי שזוכה למחיאות כפיים נלהבות באחת מהבמות החשובות בפוליטיקה העולמית ,  אך גם עלול להציג אותו כמי שמסכן את מערכת היחסים החשובה עם ארצות הברית למען רווח פוליטי אישי .
 ההחלטה שקיבל אתמול  ( חמישי )  נתניהו ,  להזיז את מועד הנאום מה-11 בפברואר ל-3 במרץ ,  כך שיתקיים שבועיים בלבד לפני הבחירות ,  היא בגדר הכפלת ההימור .  נתניהו הולך על כל הקופה .  התירוץ הרשמי להזזת התאריך ,  כביכול כדי להצמיד את הנאום לוועידה השנתית של השדולה הפרו-ישראלית איפא"ק ,  הוא תכסיס שקוף ,  שאף אחד בוושינגטון לא לוקח ברצינות .  
עוד בוואלה !  חדשות:הבית הלבן : " אובמה לא ייפגש עם נתניהו במהלך ביקורו"הבית הלבן נגד הזמנת נתניהו : " הפרה של הפרוטוקול"נתניהו על עדות בהלול : " נחשף אופיו של המחנה האנטי-ציוני "  

גם חבריו של ראש הממשלה בקונגרס מבינים היטב שהשיקול המרכזי של נתניהו הוא לקיים את הנאום כמה שיותר סמוך למועד הבחירות .  אם הביקור בוושינגטון יעבור בהצלחה ,  הרווח יהיה גדול יותר .  עם זאת ,  אם ייווצר סקנדל - כפי שקורה כמעט בכל נסיעה של נתניהו לחו"ל - גם הנזק יחריף .
 נתניהו ודאי זוכר שנסיעתו האחרונה לארה"ב ,  בחודש ספטמבר ,  התחילה ברגל ימין והסתיימה במשבר מביך ,  לאחר שתנועת  " שלום עכשיו "  חשפה את קיומם של מכרזי בנייה מעבר לקו הירוק ,  כשעה בלבד לפני פגישתו עם הנשיא ברק אובמה .  בזמן שדובריו של נתניהו תדרכו את העיתונות על  " פגישה מוצלחת במיוחד "  עם הנשיא ,  בבית הלבן כבר הכתיבו הודעת גינוי זועמת ,  שגררה אחריה גל גינויים מכל רחבי העולם .  
נתניהו צריך להיות מוכן גם הפעם לאפשרות שאחרי הנאום המוצלח בקונגרס ,  יצוץ איזה פיאסקו משובח ,  שאף פרשן לא יכול היה אפילו להעלות על דעתו שיתרחש .  בכל הקשור למבוכות בחו"ל ,  נתניהו מצליח להפתיע בכל פעם חדש ,  ויעיד על כך ביקורו האחרון בפריז .  
הגעתו של נתניהו לוושינגטון בעיתוי כה רגיש מעמידה דילמה רצינית גם בפני הנשיא אובמה .  הגישה של הממשל כלפי הבחירות בישראל עד כה הייתה פשוטה מאוד :  לא להתערב ,  אפילו לא ברמז .  הסיבה לכך אינה אידיאולוגית ,  אלא פוליטית .  אם אובמה היה חושב שהתערבות בבחירות תסייע להחלפת נתניהו ,  הוא לא היה מהסס לרגע ,  אבל יועציו הבכירים ,  ובראשם שר החוץ ג'ון קרי ,  שכנעו אותו שכל ניסיון להתערב עשוי רק לחזק את ראש הממשלה ,  וזאת על רקע הבוז הכללי שהציבור הישראלי רוחש לנשיא .  לכן ,  הגישה עליה הוחלט בתחילת הדרך הייתה לשבת בצד ולא לעשות דבר .  
מול הזהירות של אובמה ,  שותפיו של נתניהו במפלגה הרפובליקנית לא מהססים  " להשתין מהמקפצה ".  בבית הלבן יצטרכו כעת לשקול מחדש את מדיניות אי-ההתערבות המוחלטת ,  ולחפש בכל זאת דרך יצירתית להשפיל את ראש הממשלה בלי לחזק אותו ציבורית .  ההודעה המהירה על כך שאובמה לא יפגוש את נתניהו היא רק מהלך הפתיחה ,  והיא מסמלת שינוי גישה .  אובמה  " מפסיק להתנצל "  בנוגע לנתניהו .  

השליח לשעבר לתהליך השלום הישראלי-פלסטיני מרטין אינדיק הציע להזמין לבית הלבן את יו"ר  " המחנה הציוני "  יצחק הרצוג בתור  " תגובה ציונית הולמת "  למהלך של נתניהו ושל הרפובליקנים ,  אולם בבית הלבן פסלו על הסף את הרעיון .  אובמה לא רוצה להיתפס כמי שתומך בהרצוג .  הדבר היחיד שהוא רוצה לעשות ,  אם בכלל ,  זה לשדר לציבור הישראלי עד כמה ייפגעו היחסים בין המדינות אם נתניהו יקבל עוד קדנציה בשלטון .  גם את זה ,  כאמור ,  לא בטוח שהוא ימצא את האומץ לעשות .  מקורביו של הנשיא כינו בעבר את נתניהו  " פחדן עלוב ",  אבל בכל הנוגע לעימות ישיר עם ישראל ,  גם הנשיא האמריקני אינו גיבור גדול .  
בכל זאת ,  לנתניהו כדאי לקחת בחשבון את השינוי במצב הפוליטי בארצות הברית .  נתניהו התרגל להגיע לוושינגטון לסיטואציה בה הוא ,  ראש ממשלת ישראל ,  פופולרי בבירה האמריקנית יותר מהנשיא הצולע ,  שאינו יכול באמת להרשות לעצמו  " להוריד את הכפפות "  ולאבד נקודות בדעת הקהל בגלל עימות עם המדינה היהודית .  אלא שאובמה של תחילת 2015 אינו אובמה של ספטמבר 2014 .  הכלכלה האמריקנית זינקה בחודשים האחרונים לגבהים חדשים ,  מחירי הנפט הנמוכים מקלים את חייו של האמריקני הממוצע ומרסקים את האויב בקרמלין ,  הפעולה נגד ארגון  " המדינה האיסלאמית "   ( דאעש )  בעיראק ובסוריה מתחילה לשאת תוצאות ,  ורפורמת הבריאות של אובמה קלטה מיליוני נרשמים חדשים .  
הפופולריות של הנשיא נמצאת במגמת עלייה מתמדת ,  בניגוד חד לחוסר הפופולריות של נתניהו בישראל .  גם בנושא המרכזי עליו השניים חלוקים ,  תכנית הגרעין האיראנית ,  לא בטוח שלנתניהו יש את אותו היתרון שהיה לו בעבר .  הפרסום הבוקר באתר האמריקני  " בלומברג "  על דבריו של ראש המוסד אמנם הוכחש על ידי לשכתו של נתניהו ,  אך גם בירושלים מודעים ללבטים הקשים שחלק מהסנאטורים הרפובליקנים מרגישים דווקא עכשיו ,  כאשר ברמה התיאורטית יש רוב רפובליקני שיכול להכשיל את אובמה .  האם שנה וחצי לפני הבחירות הבאות בוושינגטון ,  הרפובליקנים באמת רוצים להיות מואשמים בגרירתה של ארצות הברית למלחמה נוספת במזרח התיכון ?  הדבר משול למסירת המפתחות לבית הלבן ישירות לידיה של הילרי קלינטון ,  ולא כולם במפלגה של נתניהו - כלומר ,  המפלגה הרפובליקנית - מתלהבים מכך כמו בעבר .  
כל הדברים האלה מציבים את נתניהו בעמדה בעייתית .  אם יצליח להתנהל בחוכמה ,  התמונה שתחרת בזיכרון הציבור ,  שבועיים לפני פתיחת הקלפיות ,  תהיה של מחיאות הכפיים הנלהבות בתום הנאום .  אם ייכשל ,  התבוסה תהיה צורבת ומסוכנת במיוחד .  ההימור ,  על כל פנים ,  כבר נחתם .  כעת נותר רק להתרווח ולצפות באירועים מתגלגלים לאיטם .
 לפניות לכתב אמיר תיבון :  amir.tibon@walla.co.il 

נאום הקונגרס :  נתניהו החליט להכפיל את ההימור
ההחלטה לנאום בוושינגטון שבועיים בלבד לפני הבחירות מגדילה את הרווח הפוטנציאלי עבור נתניהו - אבל גם את הסיכון ,  במיוחד על רקע התחזקות אובמה בחודש האחרון .  אילו הפתעות מכינים בבית הלבן ? 

