הפרה הישראלית מניבה יותר
לאור המחאה החברתית איימו הטייקונים : " אנשי עסקים לא ישארו פה ".  יוסי שריד סבור כי מי שרוצה עוזב ,  וכי על הממשלה להחליט איזו סכנה ממשית יותר :  בריחת ההון או בריחת המוחות
טייקוני ישראל ידעו ימים יפים יותר .  עכשיו סר החן מכל חסדם .  אפילו ביבי ,  חבר טוב ,  שומר על טווח זהירות .  
נהפך גלגל המזלות ,  ועצת רנטגנים ופינטואים תופר .  הטייקונים מרגישים נבגדים :  אם ימשיכו כאן לשמוח בנפילתם ,  הם ילכו למקום אחר .  והאיום מוצא לו הד גם במסדרונות השלטון ובחדריו .  
השבוע הצטרף מיכאל שטראוס למאיימים : " אנשי עסקים לא יישארו פה ",  אמר בראיון למוסף כלכלה ,  ומוטב שלא היה אומר .  הרי הלב נוטה חיבה למשפחה הייקית הזאת ,  להילדה ולריכרד ,  שכבר ב-1936 הקימו בנהריה בחצר ביתם מחלבה קטנה ,  שמשהו מטעמה נותר .  
ובבת אחת נבאש הריח ;  פתאום מתברר ,  שהמחויבות החלוצית מאז החמיצה כחלב עומד ,  והיא היום מחויבות בעירבון מוגבל .  לו יצאו מנהיגי המחאה או הרופאים בהצהרה כה שערורייתית ,  היו אמות הספים נעות :  ראו עם מי יש לנו עסק ,  עם שמאלנים תבוסתנים ולא פטריוטים .  
משום שראש הממשלה עלול להיכנס ללחץ ,  כהרגלו ,  עלינו מוטלת החובה לשככו במעט :  הסירו דאגה מלב ,  כי אין לטייקונים לאן לברוח ,  לא כדאי להם ,  ובכדאיות הם מבינים .  
חלב ומוצריו הם משל בלבד ,  אבל בירור צרכני קצר מגלה ,  שגם בצרפת או בשווייץ למדו לייצר גבינות באיכות די טובה .  ועוד התגלה ,  שפרה ישראלית ממעמד הביניים מניבה יותר מכל הפרות שבעולם ,  ניתן לחלוב אותה בלי הגבלה .  אין כעטינים של נתינים ,  הנמצצים פי-שניים בעבור סתם יוגורט ופי-שלושה בעבור המצאת ה"מילקי ".  
אפילו בקרן איפקס מאנגליה ,  שהשתלטה על  " תנובה ",  מודים :  בשום מקום אחר לא מצאנו אחוזי שומן כה גבוהים .  בשלוש שנים הרווחנו יותר ממיליארד דולר ,  ותודה לזהבית שהביאה אותנו עד הלום .  
אין סיבה לברוח כי ישראל היא מקלט מס בטוח .  אין הרבה מדינות היודעות כמוה לפנק-לפנק גבירים אדירים בהטבות ובמענקים ,  שמאיינים את המסים ומשאירים רווח-עודף ;  אין הרבה מדינות המאפשרות להחזיק באותה יד גם נכסים פיננסיים וגם ריאליים ;  המתירות לבנות פירמידות ענק בצד ערי מסכנות ;  המפריטות בטירוף משאבים לאומיים ומפקירות אותם לקרטלים ולמונופולים ;  המעניקות כבוד גדול בעבור כסף קטן ;  שככה מהדקות את הברית בין אנשי הון לאנשי שלטון ,  שלא רק מפרכסים ,  גם מפרנסים אלה את אלה .  
מי יתננו עשיר-עולם כוורן באפט ,  שכתב השבוע ב"ניו יורק טיימס ":   " הפסיקו לפנק אותנו ,  חברי ואני פונקנו די והותר ".  זה האיש שציווה את רכושו לחברה האזרחית כי ממנה בא לו עושרו ואליה ישוב ;  והרכוש במקרה זה הוא הנפש .  
ולמה לברוח ,  אם גם עכשיו אפשר להשקיע בבודפשט ובבוקרשט - לצאת קירח שם ,  ולהסתפר כאן .  פרות רומניות לא מסכימות לכסות הפסדים בכספי החסכונות והפנסיה שלהן .  רק בישראל נחשבים תשובה וזיסר ,  דנקנר ובן-דב לגדולים מכדי ליפול .  
לא רק לכסף יש רגליים ,  גם לאנשים ;  נתיב הבריחה פתוח לכל אורזי המזוודות :  כבר עכשיו נמצאים בניו יורק יותר מחצי מיליון ישראלים .  הם לא איימו ,  הם פשוט עזבו .  ואם המחאה הנוכחית תסתיים באכזבה ,  ילכו רבים בעקבותיהם ;  וזאת תהיה טרגדיה לאומית .  
על הממשלה להחליט - איזו סכנה נראית לה כרגע קרובה וממשית יותר :  בריחת הון ,  או בריחת מוחות .  האם איננו נוהגים להתייהר בהצטנעות ,  ש"המוח היהודי "  הוא האוצר היחיד שיש לנו ? 

הפרה הישראלית מניבה יותר
לאור המחאה החברתית איימו הטייקונים : " אנשי עסקים לא ישארו פה ".  יוסי שריד סבור כי מי שרוצה עוזב ,  וכי על הממשלה להחליט איזו סכנה ממשית יותר :  בריחת ההון או בריחת המוחות

