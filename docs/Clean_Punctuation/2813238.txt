מסתמן :  גורל ערוץ 10 - לפתחו של נתניהו
מסתמן כי הרשות השנייה לא תוכל לאשר את בקשת הערוץ לרשיון כיוון שלא הציג עד כה מבנה בעלות יציב .  יו"ר ועדת הכלכלה ברוורמן לוואלה !  ברנז'ה : " ככל שיוחלט על קידום חקיקה מזורזת בנושא ,  ערוץ 10 יהנה מתמיכה של הוועדה "
 שבוע לתום מועד הזיכיון של ערוץ 10 ופניו של הערוץ ,  כך נראה ,  שוב לפתחה של לשכת ראש הממשלה ושל ממלא מקום שר התקשורת - ראש הממשלה בנימין נתניהו .  למרות שערוץ 10 הגיש בקשה מחודשת לרישיון ,  מסתמן כי הרשות השנייה לא תוכל לאשר אותה כיוון שהערוץ לא הציג עד כה מבנה בעלות יציב ולא הוכיח את היכולות הכספיות של הבעלים .  
גם אם יצליח ערוץ 10 לגייס הלוואה ,  בין אם מבנק לאומי ,  משרד האוצר או גופי מדיה פרסום - לא יהיה זה מספיק על מנת שמועצת הרשות תוכל להעניק לערוץ רישיון .  החובות של ערוץ 10 כבדים :  על דמי הפצה ודמי זיכיון הוא חייב למדינה 39 מיליון שקלים ,  ומיליונים נוספים עליו לשלם על השימוש באפיק 10 עד היום ,  על הערכת השווי שנעשתה בנוגע לחדשות 10 ,  ועל  " דמי רצינות "  בהגשת הבקשה לרישיון .  ערבויות הערוץ עומדים בפני חילוט כבר תוך מספר ימים ,  ובמידה והם אכן יחולטו ההערכות הן כי הם יביאו לקריסה פיננסית מיידית שלו - שכן הם יגררו דרישות של נושים פרעון חובות מיידי .  אולם גם כיסוי החובות ,  כאמור ,  לא מקדם את הערוץ מספיק לעבר הרישיון .  
יור ועדת הכלכלה אבישי ברוורמן אמר היום לוואלה !  ברנז'ה בהקשר זה כי נכון להבוקר ,  לא נקבע דיון כלשהו בנושא ערוץ 10 בוועדה ,  אולם הוסיף כי  " ככל שיוחלט על קידום חקיקה מזורזת בנושא ,  הוא יהנה מתמיכה של הוועדה ".  
לפני שנתיים בדיוק ,  ב-21 בדצמבר 2012 ,  היה הערוץ במצב זהה של רגע לפני תום הזיכיון .  אז עבר במליאת הכנסת חוק שהאריך את זיכיון השידורים של ערוץ 10 בשנתיים והיה זה החוק האחרון שחוקקה הכנסת ה-18 לפני שהחל הליך הבחירות .  מי שאמור להגיש הצעת חוק כזה הוא משרד התקשורת ,  הפועל כיום ללא שר קבע בראשו ,  אולם שם נמנעים היום מצעדים אופרטיביים בעניין .  קידום חקיקה שכזה על ידם כעת ,  אומרים במשרד ,  יהווה הצהרת אי-אמון בדבריו של מנכ"ל ערוץ 10 יוסי ורשבסקי בדבר מגעים מתקדמים עם משקיע ,  או קבוצת משקיעים ,  ועלולה לחבל במגעים כאלה במידה ומתקיימים .  
כך שעתידו של ערוץ 10 חוזר שוב לידיו של נתניהו .  ראש הממשלה ,  כזכור ,  הגיש לפני חודש וחצי ערר על חוק פיצול ערוץ 2 שאמור היה להסדיר את השוק במקרה של סגירת ערוץ 10 ולוודא שערוץ 2 לא ימשיך ויפעל כמונופול .  הערר נומק בצורך של ראש הממשלה  " ללמוד את הנושא ",  אולם בלשכתו לא ידעו לומר הבוקר באיזה שלב נמצא הליך הלמידה הזה .  בלשכה עדיין לא ענו לשאלות בדבר כוונתו של ראש הממשלה ,  בתור שר התקשורת ,  לקדם הליך חקיקה מזורז להארכת זיכיון השידורים של ערוץ 10 ולמנוע את סגירתו ערב מערכת הבחירות .  מערוץ 10 טרם נתקבלה תגובה .  

מסתמן :  גורל ערוץ 10 - לפתחו של נתניהו
מסתמן כי הרשות השנייה לא תוכל לאשר את בקשת הערוץ לרשיון כיוון שלא הציג עד כה מבנה בעלות יציב .  יו"ר ועדת הכלכלה ברוורמן לוואלה !  ברנז'ה : " ככל שיוחלט על קידום חקיקה מזורזת בנושא ,  ערוץ 10 יהנה מתמיכה של הוועדה "
 
