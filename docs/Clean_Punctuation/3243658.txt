בקשת ההלוואה נדחתה - וזירזה את עסקת המאה הפרטית של נתניהו
לרה"מ יש מה להפסיד ומה למכור עד למועד השימוע בתיקיו .  הוא עלול להגיע ליום הולדתו ה-70 באוקטובר לאחר אובדן ההנהגה ובסיכון להרשעה ולמאסר .  מתווה עסקה שבו יוותר על שימוע ,  ישיג הסכם טיעון ויתפטר יכול להסיר ממנו את עננת מעשיהו ולהשיב לישראל את שפיותה
שניים מהקומיקאים הידועים ביותר של חגורת החמין - שרשרת מלונות הנופש ליהודים בהרי מדינת ניו יורק  ( "רצועת הבורשט "  היא גירסה רפה של המקור ,  המבוסס על זהות ראשי התיבות )  - היו הני יאנגמן וג'ק בני .  הסמל המסחרי של יאנגמן היה הבעל המטורטר  ( "קחו  ( למשל )  את אשתי - בבקשה ")  .  בני התמחה בדמות הקמצן ,  שבמערכון המותג שלו נתקל בשודד . " הכסף או החיים ",  מנסח הגזלן את איומו בלשון אין-ברירה .  בני משתהה : " רגע ,  חושבים ". 
האם בנימין נתניהו משנן את שורת המחץ של יאנגמן ,  רק הוא יודע .  שהוא בני - ג'ק ,  לא גנץ - אין ספק .  אם ייאלץ להחליט בין החיים והכסף ,  יבקש זמן למחשבה .
 ולכן סירוב ועדת ההיתרים לאפשר לו ללוות ממיטיבו ספנסר פרטרידג' דוחף את המערכת המשפטית והפוליטית כולה לכיוון עסקת המאה .  לא העסקה המטופשת של דונלד טראמפ - האם היתה ישראל מוכרת את ההתנחלויות בנזיד 50 או אף 500 מיליארד דולר  ( כדאי להעמיד את הקושיה למשאל עם )  ;  תמורת איזה סכום היה טראמפ מוותר על הנשיאות - אלא זו של נתניהו עם אביחי מנדלבליט :  ביבי בחוץ ,  גם מחוץ ללשכת ראש הממשלה וגם מחוץ למעשיהו .
 עוד בוואלה !  NEWS:מבקר המדינה ליועמ"ש :  בדוק חשד לפלילים בדיווחים שהעביר נתניהו 
שום עורך דין רציני לא יעבוד חינם ,  בתפקיד סעד חדד - עוזר לסניגור היחיד ששרד בהגנת נתניהו ,  עמית חדד .  גם לא נותר מבחר גדול של עורכי דין מובילים ,  פנויים ופטורים מניגודי עניינים או מזכות הווטו של משפחת הלקוח המיועד .  נגמרו החיים הטובים ,  פרו בונו ,  או לפי החשדות בונו וקלייד .
 מבקר המדינה יוסף שפירא ,  המסיים את כהונתו בשבוע הבא ,  מוכן - וכמוהו בוודאי המבקר הנכנס ואסיר התודה מתניהו אנגלמן - לאשר לנתניהו את ההלוואה ,  אך בתנאים מתמיהים .  אם המילווה האמריקני חייב להיפרע בריבית ובקצב הנהוגים בשוק ,  מי צריך את פרטרידג' - אפשר לפנות לשוק .  ההסבר ההגיוני היחיד להתעקשות על פרטרידג' הוא שלפני הגעת מועד ההחזר ישתנה מצב הצבירה של נתניהו והוא יהיה לאזרח פרטי ,  הרשאי להפוך את ההלוואה למענק .
 אפילו יתבשר נתניהו הלילה שהאישור התקבל ושההלוואה בדרך ,  לא יהיה למתגברים של חדד זמן לקריאת כל חומרי החקירה ולהכנת טיעוני ההגנה לשימוע ,  האמורים להימסר לתביעה בכתב בעוד כתריסר שבועות .  אם כך ,  חבל על הכסף ומוטב להצטייר כתמיד כקורבן .  
נימוק זה ,  לא היה כלום ואין כלום ,  אבל אין הגנה שתפריך את החשדות ,  ישרת את נתניהו בבואו לתרץ את העסקה .  כביכול ,  היא נובעת לא ממהות התיקים ,  אלא מתהליך הטיפול בהם ,  המכביד עליו להתגונן .  הוא נכנע לא בגלל הצדק .  להיפך ,  בגלל העוול .  הציד .  הרדיפה .  הסבל ;  ולמען המשפחה .  די .  איני יכול עוד .
 ומנגד ,  כמו בפיגוע מיקוח או בסחיטת דמי חסות ,  החלופה .  נתניהו הרי מוכרח להישאר ראש ממשלה בזמן משפטו ,  כדי לדחות את הקץ .  המחיר :  שנה-שנתיים של תוהו ובוהו ,  נאשם בשוחד הממשיך לנהל את המדינה .  או מאבק בכנסת ומול בית המשפט העליון על החסינות וההתגברות .  המחיר :  משבר חוקתי .  ועוד לפני כן ,  בחירות מיותרות לכנסת ה-22 .  המחיר :  מיליארדים  ( שאותם יש להציב מול המיליונים שהושקעו לטענת נתניהו בחקירות ,  אך גם מול השווי הכספי של המתנות שקיבל מארנון מילצ'ן ומג'יימס פאקר ושל ההטבות שהרעיף על שאול אלוביץ' )  .  
נתניהו איחר את המועד לעסקה הקטנה ,  של התפטרות תמורת סגירת תיקיו .  היא באה בחשבון אשתקד ,  לאחר המלצות המשטרה בעניינו ,  אבל הקדמת הבחירות לכנסת ה-21 ופרסום כתב החשדות קרעו את הטיוטה .  עכשיו היא קמה לתחייה במתכונת מעודכנת ,  בזכות שלושה אירועים :  פיזור הכנסת בעקבות סירוב נתניהו לאפשר לנשיא ריבלין להטיל את הרכבת הממשלה על מועמד אחר ,  איומו של אביגדור ליברמן למנוע מנתניהו לעמוד בראש הממשלה אחרי בחירות ספטמבר והרשעת שרה נתניהו כעבריינית פלילית .
 התוצאה המצטברת של כל אלה היא שיש לנתניהו כיום מה להפסיד ומה למכור .  הוא עלול להגיע ליום הולדתו ה-70 ,  באוקטובר ,  בדיוק כמו לפני 20 שנה ,  לאחר אובדן ראשות הממשלה ובסיכון ממשי להרשעה ,  לדחיית ערעורו ולשנות מאסר .  תמורת הסרת חשש זה הוא יכול להחזיר למדינת ישראל את שפיותה ולהיעלם מהנוף הפוליטי .  

וזה מתווה העסקה :  נתניהו מוותר על שימוע ,  כתב החשדות נגדו הופך לכתב האישום ,  מושג הסדר טיעון הכולל הודאה ,  קבלת אחריות ,  קנס כבד ,  מאסר על תנאי ,  התפטרות מהתפקיד ומהחברות בכנסת וקלון המונע שיבה לפוליטיקה בשבע השנים הקרובות .  פרישת נתניהו מחזירה את מהלך הרכבת הממשלה למקומו הנאות ,  אצל הנשיא ,  המתייעץ שוב עם הסיעות ומוצא תמיכה בממשלת כחול-לבן/ליכוד פלוס .  הבחירות מתבטלות .  שר המשפטים אמיר אוחנה ,  שהתמנה לשם כך ,  ימליץ על חנינה חלקית  ( מחיקת הרישום הפלילי לבני הזוג נתניהו ,  הפחתת הקנסות ,  ויתור של פרקליטות מחוז ירושלים על חלק מהסכום שייתבע משרה בהליך האזרחי )  .  ההכרעה תושאר לנשיא ,  שחתימתו נדרשת .
 חוץ מההסדרים האישיים עם הזוג נתניהו ,  המתכונת הפוליטית היתה גלויה לעין כל ,  ואף פורסמה ,  ביום הצבעת הכנסת על התפזרותה .  המכשול אז היה נתניהו .  באין מרד בליכוד ,  הסרת המכשול תדרוש תשלום ממנדלבליט והעמדתו במבחן בג"ץ .  
היועץ צפוי לטעון שטובת הציבור הצדיקה את ההסדר במקרה קיצוני זה וכי אין להסיק ממנו שעבירות השוחד והמרמה יימחקו מחוק העונשין  ( כי נאשמים בתיקים אחרים - לא מוזס ואלוביץ' ,  שייהנו גם הם מהקלות כנגזרת מהסדר נתניהו - יתמרמרו על אכיפה בררנית )  .  ההנמקה תהיה דומה לזאת שליוותה את עסקת גלעד שליט :  אסור להיכנע לטרור ,  אבל יש חריגים ,  והפעם מדינה שלמה היא בת ערובה .
 כדי לרקוח עסקה נחוץ מתווך .  לא פוליטי ,  בעל מעמד ציבורי נכבד ,  מקובל על היועמ"ש ובהמשך על שופטי בג"ץ לנוכח עתירות נגד הסלחנות כלפי נתניהו .  מתווך כזה יכול להיות רק שופט - ורצוי נשיא - בדימוס מהעליון .  אם ייאות למשימה ,  יעמדו לרשותו שבועות מעטים בלבד .  אין טעם בגרירת המאמצים לתוך אוגוסט ,  חודש השימועים של מוזס ,  אלוביץ' ואחרים .
 במובא לעיל אין לראות המלצה .  יש סיבות טובות להתנגד לעסקה זו .  יעמוד נתניהו לגורלו ,  לדינו ,  ואם סייעניו בליכוד חרדים למדינה - ולעצמם - יותר מאשר לו ,  ימרו את פיו ויפעלו בלעדיו להקמת ממשלה ללא בחירות ,  כשחרב אובדן השלטון בקלפיות על צווארם .  
אבל עמדה לחוד - הרתיעה עושה את עסקת המאה לעסקת המעיים - וניתוח לחוד .  אין כסף ,  אין סניגור .  אין הגנה ,  אין שימוע .  יש כתב אישום ,  יש משפט ,  יש סיכון ממשי לרילוקיישן מבלפור למעשיהו .  ויש מנדלבליט ,  שבחתירתו להימנע מכל אלה גם יבקש להופיע כמושיע האומה .  
הוא ,  ולחילופין ריבלין ,  יוכל אז לצטט מה שאמר הנשיא ג'ראלד פורד לפני 45 שנה ,  כשחתם על חנינת קודמו ריצ'רד ניקסון חודש לאחר אילוצו להתפטר . " תם הסיוט הלאומי הארוך שלנו ",  אמר אז פורד ,  או בתרגום לעברית , " קחו את ביבי - בבקשה ".  

בקשת ההלוואה נדחתה - וזירזה את עסקת המאה הפרטית של נתניהו
לרה"מ יש מה להפסיד ומה למכור עד למועד השימוע בתיקיו .  הוא עלול להגיע ליום הולדתו ה-70 באוקטובר לאחר אובדן ההנהגה ובסיכון להרשעה ולמאסר .  מתווה עסקה שבו יוותר על שימוע ,  ישיג הסכם טיעון ויתפטר יכול להסיר ממנו את עננת מעשיהו ולהשיב לישראל את שפיותה

