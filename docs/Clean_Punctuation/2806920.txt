לפיד : " הבחירות מיותרות ";  הליכוד : " נכשל בניהול הכלכלה "
 שר האוצר תקף את נתניהו וטען כי הוא הולך לבחירות רק בגלל  " דיל "  שרקם עם החרדים .  בליכוד השיבו אש : " לפיד פועל מתוך אינטרס פוליטי צר ".  דרעי : " אין שום דיל ליום שאחרי הבחירות "
 שר האוצר יאיר לפיד תקף היום  ( שלישי )  את ראש הממשלה בנימין נתניהו ואמר כי הוא החליט ללכת לבחירות מיותרות . " הוא גורר את המדינה לבחירות שאין בהן שום צורך ,  רק כי הוא עשה 'דיל' עם החרדים ",  אמר לפיד בכנס חדרה לאנרגיה בגני התערוכה בתל אביב . " זהו חוסר אחריות לאומי בלתי-נסלח ". 
לפי לפיד ,  הבחירות הצפויות אינן מתקיימות בשל נושא מסוים . " אלה בחירות בין אלה שבאו לעבוד ,  ואלה שתוקעים הכול ",  אמר שר האוצר . " אנחנו באנו לעבוד .  זה כל מה שרצינו ,  זה כל מה שאנחנו רוצים .  זה כל מה שביקשנו משותפינו לקואליציה - שיעמדו בהתחייבויות שלהם וייתנו לעבוד ".  הוא התייחס לטענה שלפיה הוא ניסה להקים ממשלה חלופית עם החרדים ,  וכינה אותה  " אבסורד מגוחך של אנשים שהפכו את החשדנות והספינים לדרך חיים ". 
לפיד דחה את הטענות שלפיהן משרדו מנע תקציבים ממערכת הביטחון . " ביטחון ישראל עומד מעל לכול ,  והניסיון לנצל את צה"ל לצרכים פוליטיים ראוי לכל גינוי ",  אמר לפיד . " מטרתה היחידה של הדרישה הפתאומית להעביר לתקציב הביטחון מיליארדים נוספים הייתה הדרישה להעלות מסים ,  ולקצץ קיצוץ רוחבי עמוק בתקציבים החברתיים ". 
בדרך לבחירות - כל הכותרות:מסתמן :  הכנסת תצביע מחר על פיזורה ,  בחירות במרץהבחירות שבפתח :  אקורד סיום צורם לכהונה מלאת חריקותלהעניש את הפוליטיקאים על בחירות מיותרות 
בליכוד לא נשארו חייבים ,  ותקפו את תפקודו של לפיד במשרד האוצר . " יאיר לפיד נכשל כישלון מחפיר בניהול הכלכלה .  הוא התבזה וכשל בניסיונו לפתות את החרדים למזימה של פוטש נגד ראש הממשלה ",  נמסר מהתנועה . " לפיד ממשיך להשתלח ,  לאיים לחתור תחת הממשלה שבה הוא מכהן ולרקוח דיל פוליטי עם ציפי לבני  והכול מתוך אינטרס פוליטי צר מהסוג הישן והמכוער ".  
עוד טענו בליכוד כי ראש הממשלה נתניהו עומד על כך שתקציב המדינה יהיה אחראי ,  יבטיח את הביטחון ויטפל במחירי הדיור והמזון ,  זאת בניגוד לתקציב הפוליטי והבלתי-אחראי ,  לטענתם ,  שמקדם לפיד . " לפיד מונע העברת תקציב ביטחון אחראי הדרוש לצה"ל ,  הוא מטרפד את העברת הבסיסים לנגב ומקדם 'חוק מע"מ אפס' שכל כולו אחיזת עיניים ולא יוריד את מחירי הדיור ",  הוסיפו בליכוד . " נתניהו פועל מתוך ראייה כוללת לטובת העם והמדינה ולא יאפשר התנהלות פוליטית פרועה וחסרת אחריות שכזאת בממשלתו ".  
יו"ר ש"ס ,  ח"כ אריה דרעי ,  נשא הצהרה לתקשורת ואמר כי רק אתמול ניסו לשכנע אותו להקים ממשלה חלופית ללא נתניהו ,  אולם סירב לומר ממי הגיעה ההצעה . " היו שני דילים על השולחן מימין ומשמאל ",  הוא סיפר . " גם ראש הממשלה ניסה בחודשים האחרונים להכניס את החרדים .  אמרנו כל הזמן :  ממשלה חלופית  רק אחרי הבחירות ".  
דרעי עוד ציין כי אין למפלגתו הסכם עם איש גם לתקופה שלאחר הבחירות . " אין שום דיל ליום שאחרי הבחירות ",  הוא הדגיש . " ש"ס לא תצטרף לממשלה שלא יהיה בה שני תנאים :  העלאת שכר המינימום ומע"מ אפס למוצרי יסוד .  אני רוצה שהשיח בחודשים הקרובים יהיה חברתי ".  הוא נשאל אם אלי ישי יהיה מספר 2 שלו לאחר הבחירות ,  והשיב בחיוב .  
שרת המשפטים ציפי לבני דיברה על הבחירות הצפויות ואמרה כי אלה יהיו בחירות בין  " ממשלה קיצונית ופרנואידית "  לבין ממשלה ציונית ואחראית שתדע להתנהל באופן שאינו מנכר את העולם .  בדברים שנשאה בכנס של הצלב האדום והמכון למחקרי ביטחון לאומי בתל אביב ,  היא אמרה כי יש לשאוף לממשלה  " שלא רוצה למוטט את הציונות ושומרת על הערכים שלנו והילדים שלנו ,  שתילחם בטרור ותדע לקבל החלטות מדיניות ,  תשמור על שלטון החוק ותחזיר את הגאווה ". 
לדברי לבני ,  ממשלה שכזו יכולה לקום אם המרכז הרחב והציוני יתאחד ויציב אלטרנטיבה אמיתית להחליף השלטון . " הכוחות הציוניים צריכים לחבור ולהציב אלטרנטיבה .  זה מה שצריך לקרות וזה מה שיקרה ",  אמרה לבני ,  והוסיפה : " לא אתפשר על שום עיקרון שליווה אותי בשנים האחרונות בממשלת ישראל .  לא אתן ידי לשום חקיקה לאומנית קיצונית ואנטי-ציונית .  לא אתן יד לפרובוקציות .  אלה הדברים שפוגעים בביטחון ובזהות של ישראל ומבודדים אותה ".  
חברת סיעתו של לפיד ,  שרת הבריאות יעל גרמן ,  הבהירה הבוקר כי  " חוק מע"מ אפס "  לא באמת היה הגורם לבחירות . " זו הייתה הצגה מוכנה מראש ,  הייתה הודעה מוכנה מראש ",  ציינה גרמן במשדר וואלה !  חדשות . " לפיד הגיע מתוך רצון אמיתי לשמור על שלמות הקואליציה ולהעביר את התקציב .  אי אפשר לבוא ולהטיל עלינו את האחריות ".  בנוגע לאפשרות של הקמת גוש מרכז-שמאל ,  אמרה השרה כי סיעתה לא רצתה בכך בעבר והייתה כוונה אמיתית להציל את הקואליציה .  עם זאת ,  היא הוסיפה : " היום אנחנו במצב חדש ונצטרך לשקול את כל זה ".  
גם ח"כ שלי יחימוביץ'  ( העבודה )  התייחסה במשדר וואלה !  חדשות לאפשרות של הקמת גוש המרכז-שמאל ואמרה : " לא צריך לפסול שום אפשרות ,  וכל אפשרות צריך לבחון לגופה ".  יחימוביץ' אף תקפה בדבריה את הממשלה הנוכחית . " הציבור מסתכל עלינו וחש בחילה מסוימת ",  אמרה יחימוביץ' . " זו ממשלה שלא עשתה דבר בשביל הציבור וגם הולכת  ( לבחירות )  בשביל שום דבר ".  
ח"כ דני דנון  ( הליכוד )  טען במשדר וואלה !  חדשות כי בסיעתו לא מרוצים מהבחירות הצפויות . " אין פה שמחה ואין חגיגה .  אני לא מכיר מישהו ששמח על המהלך המסתמן ",  אמר ח"כ דנון .  עם זאת ,  הוא הוסיף כי לא נותרה ברירה אלה לכת לבחירות בהיעדר אפשרות למשול . " יש חוסר אמון ,  אין דבק ,  וכך אי אפשר לקדם שום תהליך ",  הוא אמר .  
יו"ר סיעת הבית היהודי ,  ח"כ איילת שקד ,  טענה כי עדיף ללכת לבחירות מהירות מלהישאר עם ממשלה שלא מתפקדת . " הייתי שמחה להמשיך לעבוד אבל אם זה נכפה עלינו ,  נעשה את הכול ונבקש מהבוחר לאפשר לנו להמשיך לעבוד ",  אמרה שקד במשדר וואלה !  חדשות . " זה משבר שנתניהו ולפיד הביאו עלינו כל אחד מסיבותיו וחסרונותיו ". 
לדבריה ,  אחת הסיבות היחידות שנתניהו מבין שהוא לא יכול להמשיך למשול היא שהשרים הבכירים שלו יוצאים בקמפיין בינלאומי נגדו . " מה שעצבן את ראש הממשלה זה ששר האוצר ושרת המשפטים נאבקו בו במישור הבינלאומי ",  היא הסבירה . " יש שורה של דברים מצויינים שהקואליציה הזו עשתה וחבל שזה נגמר ככה ".  כשנשאלה אם יש סיכוי שסיעתה תרוץ ברשימה משותפת עם הליכוד ,  היא השיבה בשלילה . " זה לא נכון לגוש הימין ,  ואני לא רוצה שזה יקרה אלא אם כן כל גוש השמאל יתאחד .  כרגע אנחנו רוצים כל מפלגה לקבל את מספר המנדטים הגדול ביותר ולשמור על הייחודיות שלנו ".  
פיזור הכנסת הצפוי וקיום הבחירות בחודשים הקרובים באים אחרי שסיעת יש עתיד ,  והעומד בראשה ,  דחו את התנאים שהציב להם נתניהו בפגישה שהתקיימה אמש בינו לבין לפיד ,  ושגורמים בליכוד הגדירו  " הזדמנות אחרונה למנוע בחירות ".   " התנאים שהציב היו תנאים שהבהרנו מראש שלא נוכל להסכים להם ,  וישראל הולכת לבחירות במקום להעביר תקציב חברתי ",  נמסר מיש עתיד .
 התנאי הראשון שהציג ראש הממשלה ללפיד היה להפסיק את ההשתלחות והחתרנות נגד הממשלה שהוא חבר בה ,  לרבות הביקורת על הבנייה בירושלים והיחסים עם ארצות הברית .  התנאי השני היה להעביר ,  כפי שסוכם בעבר ,  שישה מיליארד שקלים לתקציב הביטחון לצורך אימונים והצטיידות .  התנאי שלישי היה לשחרר את התקציב עבור הירידה של בסיסי צה"ל דרומה ,  כפי שתוכנן מראש .  כמו כן ,  הבהיר נתניהו ללפיד כי עליו ועל חברי מפלגתו לתמוך ב"חוק הלאום "  שניסח ולהקפיא את הצעת  " חוק מע"מ אפס ".  כבר שלשום הבהירו גורמים ביש עתיד שלא יסכימו להתפשר על  " חוק מע"מ אפס "  וכי אם נתניהו יקפיא את קידומו , " המשמעות ברורה ". 
מחר צפויה מליאת הכנס להצביע בקריאה טרומית על הצעות חוק לפיזור הכנסת שיזמו סיעות האופוזיציה .  סיעת הליכוד צפויה לתמוך בהצעות הללו ,  מה שיקנה להן רוב .  אחרי שיאושרו ההצעות בקריאה טרומית ,  יחל דיון בתאריך הבחירות שיוסכם על כל סיעות הכנסת ,  והן ככל הנראה ייקבעו לאחד מימי השלישי במרץ 2015 .
  ( עדכון ראשון :  9:26 )  

לפיד : " הבחירות מיותרות ";  הליכוד : " נכשל בניהול הכלכלה "
 שר האוצר תקף את נתניהו וטען כי הוא הולך לבחירות רק בגלל  " דיל "  שרקם עם החרדים .  בליכוד השיבו אש : " לפיד פועל מתוך אינטרס פוליטי צר ".  דרעי : " אין שום דיל ליום שאחרי הבחירות "
 
