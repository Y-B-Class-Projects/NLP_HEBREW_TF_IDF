מבוכה לנתניהו :  נדחתה ההצבעה על נשיאות ועידת הליכוד
בנאומו לא הכריז ראש הממשלה על תאריך הבחירות ,  אך ציין כי  " עדיף מערכת קצרה שתוכל להחזיר במהירות את היציבות למערכת הפוליטית ".  מהומה באשר להצבעה החשאית לנשיאות הוועידה
 ( צילום  :  דניאל בוק ,  עריכה :  אמיר קוטיגרו )  
ועידת הליכוד הרביעית נפתחה הערב  ( ראשון )  בגני התערוכה בתל אביב ,  כאשר ראש הממשלה ,  בנימין נתניהו ,  נשא נאום בצל הקדמת הבחירות ,  אך לא הזכיר את התאריך המיועד - 4 בספטמבר .  
לאחר נאומו נוצרה מהומה באולם ,  כאשר מאות חברי מרכז צעקו  " הצבעה חשאית ",  בהתייחסם לדרישה מיו"ר ועדת הבחירות של הליכוד לקיים הצבעה חשאית על תפקיד יו"ר הוועידה .  מלבד נתניהו ,  מתמודדים על התפקיד גם ח"כ דני דנון והשר מיכאל איתן .
 מוקדם יותר אספו דנון ואיתן 500 חתימות כדי לקיים הצבעה חשאית .  יו"ר ועדת הבחירות ,  השופט יהושע גרוס טען בפני צירי הוועידה כי החתימות הוגשו מאוחר מדי .  בסופו של דבר נדחתה ההצבעה .  היועץ המשפטי של המפלגה ,  אבי הלוי ,  מסר כי  " הכלל בהתאם לחוקת הליכוד שיש אפשרות לקיים גם בחירות חשאיות .  וכפי ששמתם לב ,  הוגשה לשופט יהושע גרוס יו"ר ועדת הבחירות ,  ממש ברגע האחרון לפני שהיינו אמורים להתחיל בהצבעה ".  עוד אמר היועץ כי  " אנחנו מפלגה דמוקרטית ,  אולי הדמוקרטית ביותר במדינה ,  רוצים לקיים את הבחירה החשאית .  יש בעיה טכנית ,  ולכן ההצבעה החשאית תתקיים בהקדם ,  בדיוק כפי שביקשתם .  נקיים את ההצבעה בהקדם האפשרי ". 
בחירתו של נתניהו לתפקיד תאפשר לו לכנס את הוועידה בכל רגע שיבחר ,  ולהעביר שינויי חוקה ברוב רגיל של חברי הוועידה .  בין היתר ,  בחירתו לתפקיד תקל עליו גם לבצע שריונים אם יחפוץ בכך - אם כי נתניהו ושר הביטחון ,  אהוד ברק ,  מכחישים בהתמדה את שריון ברק ברשימה .  
כאמור ,  בנאומו התייחס נתניהו להקדמת הבחירות ואמר : " עדיף מערכת בחירות קצרה שתוכל להחזיר במהירות את היציבות למערכת הפוליטית ".  נתניהו ציין כי הוא מעוניין בבחירות שיתקיימו תוך ארבעה חודשים . " אני בטוח שנקבל מנדט מחודש ונקים ממשלה רחבה ככל האפשר ",  הוסיף .  
ראש הממשלה רמז בדבריו למתחריו ואמר : " במציאות המדינית הביטחונית והכלכלית המורכבת הזו ,  רק מי שיודע לפעול ולהשפיע יכול להיות ראש ממשלת ישראל .  אני מכבד את כל ראשי המפלגות המתמודדים לכנסת הבאה ,  יש להם הרבה מה לתרום אבל מדינת ישראל איננה יכולה להרשות לעצמה ראש ממשלה בלי ניסיון ביטחוני ,  מדיני וכלכלי .  זה השילוב ההכרחי ". 
במהלך נאומו סקר ראש הממשלה את הישגי ממשלתו ,  וציין כי הם  " תוצאה של חזון משותף ,  של עשייה משותפת ואלה התאפשרו בזכות היציבות הפוליטית .  מזה עשרות שנים לא היתה ממשלה כל כך יציבה ".  
נתניהו התייחס גם לחוק המסדיר את הפטור מצה"ל לתלמידי ישיבות . " יש לנו עוד הרבה מה לעשות בכל התחומים ,  כולל להחליף את חוק טל בחוק חדש שסוף סוף יחלק את הנטל בצורה שיוויונית יותר ". 
גם סוגיית אירן עלתה בנאומו של ראש הממשלה . " עד לפני 3 שנים המשיכה בתכנית הגרעין שלה כמעט באין מפריע ללא שום התנגדות בינלאומית רצינית והיום הרבה בזכות הפעילות שלנו העולם מתגייס נגד הגרעין האירני .  כמובן שאירן מנסה להוליך שולל את העולם אבל אנחנו לא נרפה מהלחץ עד שהאיום יוסר באמת .  מול סערה בעולם הערבי ,  מול סופה כלכלית עולמית ניווטנו את ספינת המדינה ",  אמר נתניהו .
 
מבוכה לנתניהו :  נדחתה ההצבעה על נשיאות ועידת הליכוד
בנאומו לא הכריז ראש הממשלה על תאריך הבחירות ,  אך ציין כי  " עדיף מערכת קצרה שתוכל להחזיר במהירות את היציבות למערכת הפוליטית ".  מהומה באשר להצבעה החשאית לנשיאות הוועידה

