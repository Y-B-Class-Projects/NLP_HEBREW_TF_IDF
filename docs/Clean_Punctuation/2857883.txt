עו"ד כוכבית נצח-דולב מונתה לפרקליטת מחוז ירושלים
המשנה לפרקליטת המחוז נבחרה פה-אחד על ידי ועדת המכרזים וקודמה מתפקידה לאחר שבע שנים .  בין היתר היא מייצגת את בנימין נתניהו ורעייתו בתביעתו של אב הבית לשעבר במעון ראש הממשלה ,  מני נפתלי
ועדת המכרזים של נציבות שירות המדינה בחרה היום  ( שלישי )  פה אחד בעורכת הדין כוכבית נצח-דולב ,  המשנה לפרקליטת מחוז ירושלים המכהנת בתפקידה זה שבע שנים ,  לתפקיד פרקליטת מחוז ירושלים  ( אזרחי )  .  היא תחליף בתפקידה את עורכת הדין ליאורה חביליו ,  שמונתה באחרונה לפרקליטת מחוז תל אביב .
 בהודעה שיצאה ממשרד המשפטים נכתב כי נצח-דולב ייצגה את המדינה בהליכים מורכבים ,  לרבות תיקים בעלי חשיבות ציבורית - הן בתחם המשפט האזרחי והן בתחום המשפט המינהלי ,  כגון ביטול הבחירות בעיר בית שמש ,  עתירות מכרזים מורכבות בנוגע לכביש חוצה ישראל ,  התפלת מי ים והולכת הגז הטבעי .  עוד ייצגה את המדינה בעתירות בתחום התכנון והבנייה ,  ובהן בתיק העקרוני של ועד שכונת עין כרם ובתיקים רבים נוספים .
 בין היתר ,  מייצגת נצח-דולב את בני הזוג נתניהו ומעון ראש הממשלה בתביעה שהגיש אב הבית לשעבר מני נפתלי בבית הדין לעבודה .  בדיון שנערך ובו חקרה את נפתלי נגדית ,  ספגה נצח-דולב ביקורת חמורה מהשופטת דינה פרוז'ינין על קו החקירה שבו השתמשה :  היא שאלה את נפתלי שאלות על עברו הצבאי ,  מספר שנות הלימוד שלו וכן הלאה .  לאחר כמה פעמים שבהן הפסיקה השופטת את נצח-דולב ,  נתנה החלטה : " לצערי הרב ,  חקירתו של התובע פונה לנושאים שאין להם כל רלוונטיות להליך המתנהל בפנינו ולשאלות השנויות במחלוקת בין הצדדים ,  ותוך פגיעה בלתי מידתית בצנעת הפרט של התובע .  אכן ,  התובע הוא שהגיש את התביעה והוא אמור לצפות לשאלות חודרניות ,  ואולם השאלות הנשאלות במהלך החקירה עד עתה לא רק שאינן מקדמות את השאלות שעל בית הדין להכריע בהן בבוא היום ,  אלא שהן פונות לנתיבים שונים תמוהים ביותר שלא ברור מדוע נשאלו ".  
חברי ועדת המכרזים שבחרו בנצח-דולב לתפקידה החדש היו היו"ר מוסיה ארד ,  נשיאת בית המשפט המחוזי בירושלים לשעבר ,  פרקליט המדינה שי ניצן ,  היועצת המשפטית של משרד ראש הממשלה ,  שלומית פרגו-ברנע ,  שנחשבת למקורבת לנתניהו ואף הופיעה בדוח המבקר על הוצאות מעון ראש הממשלה ,  ונציגת ארגון הפרקליטים עדי בר טל .
 עו"ד נצח-דולב עובדת בפרקליטות מאז שנת 1994 ,  אז החלה את דרכה בפרקליטות מחוז ירושלים ,  לאחר התמחות של שנה בבית המשפט העליון וחצי שנה נוספת בפרקליטות .  בתום ההתמחות שימשה פרקליטה ,  הן בתחום הפלילי והן בתחום האזרחי .  מאז התקדמה בסולם הדרגות וכיהנה בשורה של תפקידים .  לתפקידה הנוכחי נכנסה בשנת 2008 .
 לפניות לכתבת גלי גינת :  gali.gnt@walla.com 

עו"ד כוכבית נצח-דולב מונתה לפרקליטת מחוז ירושלים
המשנה לפרקליטת המחוז נבחרה פה-אחד על ידי ועדת המכרזים וקודמה מתפקידה לאחר שבע שנים .  בין היתר היא מייצגת את בנימין נתניהו ורעייתו בתביעתו של אב הבית לשעבר במעון ראש הממשלה ,  מני נפתלי

