הפגישה הצנועה של נתניהו שעשויה להשפיע על הבחירות בארה"ב
ראש הממשלה נפגש אמש עם סקוט ווקר ,  מועמד מוביל להנהגת הרפובליקנים ,  שמצדו הבטיח לבטל כל הסכם עם איראן .  זאת בניסיון להתחבב על שלדון אדלסון ,  תורם חשוב למפלגה וחברו הקרוב של נתניהו
בשעה שהכותרות בישראל עסקו אתמול  ( שלישי )  פעם נוספת בתוצאות המסובכות של הבחירות ובהרכבת הממשלה ,  ראש הממשלה בנימין נתניהו קיים את אחת הפגישות החשובות והמסקרנות ביותר שלו בעת האחרונה .  פגישה שעשויה להיות לה השפעה דווקא על הבחירות לנשיאות ארצות הברית ב-2016 .  בשקט ובהיעדר מצלמות ,  נתניהו אירח בלשכתו לשיחה ממושכת את מושל ויסקונסין ,  סקוט ווקר ,  שמסתמן כאחד המועמדים המובילים בקרב על הנהגת המפלגה הרפובליקנית .  
נתניהו נוהג להיפגש כמעט עם כל סנאטור או מושל אמריקני שמגיע לביקור בישראל ,  כחלק מתפיסתו שאת מערכת היחסים עם ארצות הברית יש לנהל לעומק ,  ולא רק בשכבה העליונה .  ברוב המקרים ,  למפגשים שלו עם גורמים אמריקנים בדרג הזה מתלווה תמיד הודעה חגיגית לעיתונות ,  עם תמונה משותפת והצהרה חזקה בנושא האיראני .  ואולם ,  בניגוד לנוהג הקבוע ,  הפגישה אמש עם ווקר הסתיימה ללא כל הצהרה משותפת או אפילו הודעה לעיתונות .  למעשה ,  ההודעה היחידה שהתפרסמה במהלך ביקורו של ווקר הייתה מטעם השר יובל שטייניץ ,  שתדרך את ווקר על עמדת ישראל בנושא האיראני וקיבל ממנו במתנה עניבה .  ווקר ,  מצדו ,  הסתפק בפרסום תמונה שלו עם נתניהו בעמוד הטוויטר שלו  ( 130 אלף עוקבים )  ,  והודה לראש הממשלה על האירוח .  
לפני כמה חודשים ,  לשם השוואה ,  ביקר בישראל הסנאטור הרפובליקני לינדזי גראהם ,  שמתכנן גם הוא להתמודד לנשיאות מטעם הרפובליקנים .  נתניהו ניצל את הפגישה עם גראהם כדי להודות לו על  " מנהיגותו במאמץ למנוע מאיראן נשק גרעיני ".  מבחינה פורמרלית ,  ווקר וגראהם נמצאים במעמד זהה  שניהם מנהלים קמפיין ברור לקראת הכרזה על התמודדות לנשיאות ,  אבל טרם הכריזו רשמית על כוונתם .  שניהם הגיעו לישראל במטרה לזכות בחסדיהם של התורמים היהודים החשובים במפלגה הרפובליקנית ,  ובראשם חברו ותומכו של נתניהו ,  שלדון אדלסון .  

גורם ישראלי אמר לוואלה !  NEWS כי ההימנעות מפרסום הודעה לתקשורת על הפגישה עם ווקר ,  בניגוד להתנהלות במהלך ביקורו של גראהם ,  מקורה דווקא באורח האמריקני .  ווקר ,  מסתבר ,  החליט למנוע לחלוטין כל סיקור תקשורתי של הביקור בישראל ,  שאותו הוא הגדיר מראש כ"ביקור הקשבה ".  אף כלי תקשורת אמריקני לא הורשה להצטרף אליו לנסיעה ,  והוא נמנע לחלוטין גם מריאיונות לתקשורת הישראלית .  עם זאת ,  לא ברור אם במסגרת המדיניות הזו ,  ווקר אכן ביקש גם מהצד הישראלי לא לפרסם הודעה לתקשורת לאחר הפגישה .  
ווקר הוא אחד המועמדים הצעירים ביותר בקבוצת המועמדים הרפובליקנית ,  ובתור מושל של מדינה במערב-התיכון של ארצות הברית ,  הוא חסר כל ניסיון במדיניות חוץ וביטחון .  הקמפיין שלו צפוי להתמקד בסוגיות כלכליות ובעימותים שניהל עם האיגודים המקצועיים בוויסקונסין ,  אבל חשוב לו לפתח במקביל גם רקורד ציבורי בתחום הבינלאומי .  כחלק מהניסיון לבלוט בתחום הזה ,  ווקר כבר הבטיח בקולו כי אם ייבחר לנשיא ,  הדבר הראשון שיעשה יהיה לפרוש מהסכם הגרעין המתגבש בין איראן למעצמות ,  ולפעול לכך שגם שאר המעצמות יתנערו ממנו .  לא ברור עד כמה ההבטחה הזו ניתנת למימוש ,  אבל היא בוודאי מצאה חן באוזני אדלסון ותורמים אחרים הקרובים לעמדותיו .  
לווקר יש היסטוריה מעניינת עם אדלסון .  בסוף שנות ה-90 ,  כפוליטיקאי צעיר בוויסקונסין ,  הוא פרסם קריאה פומבית לאסור לחלוטין על תרומות למועמדים פוליטיים מטעם תעשיית ההימורים .  זאת ,  לאחר שתמיכתם הכספית של בעלי קזינו סייעה למועמדים דמוקרטים לנצח בכמה מערכות בחירות פנים-מדינתיות .  אלא שב-2012 ,  כאשר הוא התמודד על תפקיד המושל ,  הוא קיבל תרומה של לא פחות מרבע מיליון דולר מטעם אדלסון .  גם ב-2014 ,  כאשר התמודד פעם נוספת על התפקיד ,  ווקר זכה לקבל מהאדלסונים תרומה צנועה יותר של כ-20 אלף דולר .  
עם זאת ,  התרומות הללו אינן מבטיחות לווקר את תמיכתו הנדיבה של אדלסון גם בסיבוב הנוכחי .  ההערכות בארצות הברית הן שאדלסון נוטה יותר לתמוך באחד המועמדים האחרים ,  כגון הסנאטור הצעיר מפלורידה ,  מארקו רוביו ,  הסנאטור הוותיק לינדזי גראהם ,  או איש תנועת  " מסיבת התה ",  הסנאטור טד קרוז .  עבור ווקר ,  הביקור בישראל הנו ניסיון להישאר בתמונת המירוץ .
 תוך כדי הביקור ,  לצד הפגישה עם נתניהו ,  הוא ערך  " פגישות הקשבה "  ממושכות גם עם כמה מיריביו הפוליטיים ,  כגון השר נפתלי בנט ,  שהעניק לווקר מטבע עתיק מתקופת בית שני ,  ויו"ר האופוזיציה ,  יצחק הרצוג ,  שסיפר לווקר על הקשר בין סבו לבין הנשיא פרנקלין רוזוולט .  מבחינה ממלכתית ,  אין כל פסול בכך שמועמד לנשיאות המבקר בישראל יפגוש לצד ראש הממשלה גם פוליטיקאים בכירים אחרים .  נתניהו נוהג להיפגש עם יריביו הפוליטיים של אובמה בכל ביקור שהוא עורך בארצות הברית ,  כפי שנהגו לעשות גם ראשי ממשלה אחרים לפניו .  זה טיבה של מערכת היחסים הישראלית-אמריקנית .  עם זאת ,  לא בטוח שהאנשים שווקר מחפש כעת את תמיכתם ,  יראו את הפגישות הללו באור דומה .
 לפניות לכתב אמיר תיבון :  amir.tibon@walla.co.il 

הפגישה הצנועה של נתניהו שעשויה להשפיע על הבחירות בארה"ב
ראש הממשלה נפגש אמש עם סקוט ווקר ,  מועמד מוביל להנהגת הרפובליקנים ,  שמצדו הבטיח לבטל כל הסכם עם איראן .  זאת בניסיון להתחבב על שלדון אדלסון ,  תורם חשוב למפלגה וחברו הקרוב של נתניהו

