תובע בורח מבשורה :  מנדלבליט מחפש אליבי כדי לחמוק מנתניהו
אילו הצטייד מנדלבליט בעמוד שדרה לפני שדילג לתפקיד היועמ"ש ,  היה ממיר את כתב החשדות נגד נתניהו בכתב אישום ,  ברגע שהדלת נטרקה בפני השליח .  האיתות לראש הממשלה היה מתחנן ומתרפס ,  העיקר שייתן לו סיבה לחזור בו ולעכב את כתב האישום נגד ראש ממשלה מכהן

במשחק הישן של שוטרים וגנבים ,  הבלש רץ אחרי הפושע כדי ללכוד אותו .  בגרסת בנימין נתניהו מול אביחי מנדלבליט ,  התובע רץ אחרי החשוד כדי למסור לו את חומר החקירה ,  והחשוד מתחמק .  ילדים ,  עזרו לאביחי למסור את מעטפת המדיה המגנטית לביבי - הזכירו ליועץ המשפטי לממשלה שהוא פוגש את ראש הממשלה בישיבות משותפות ואז הוא יכול לתת לו את החומר ,  ואם לא ,  תחול על ההשתמטות החלטת היועמ"ש לשעבר מני מזוז ,  כיום שופט בעליון ,  בעניין פיטורי השר בני אלון בממשלת אריאל שרון :  מי שבורח בעליל מהמצאת מסמכים ,  כמוהו כמי שהמסמכים תפסו אותו .
 ליועצים המשפטיים ולפרקליטות המדינה יש מנהג קבוע - העפת בלוני ניסוי באמצעות פרסומים בעיתונות .  ביממה האחרונה הבטיחו הבלונים שלמרות התעקשות מנדלבליט שלא ייתן ארכה וכי השימוע לנתניהו יתקיים לא יאוחר מ-10 ביולי ,  הרי שאם סוף-סוף תתרצה הסנגוריה ותיקח את חומרי החקירה ,  כדי להתחיל להכין את הטיעונים לשימוע ,  יקבל נתניהו פרס על התנהגות רעה .  האיתות לנתניהו היה מתחנן ,  מתרפס - נו ,  בוא כבר ,  קח את החומר ותן לי אמתלה לחזור בי .
 נתניהו ,  כדרכו מול מנדלבליט ,  הבין את ההיפך .  היועץ פוחד מרגע הגשת כתב האישום .  הוא מתפלל לישועה שתחסוך ממנו העמדה לדין ,  לראשונה בתולדות המדינה ,  של ראש ממשלה מכהן .  כל סחבת ,  או זחלת ,  תתקבל בברכה .  לכן מותר ואף רצוי להתעלל ביועץ ולהתגרות בו .  כוח מכניע אותו .  התובע ,  לא החשוד ,  מחפש לעצמו אליבי .  
הבוקר עשה מנדלבליט מה שהומלץ לו בשבוע שעבר - לא להסתפק בהמתנה סבילה לסנגורים ,  אלא לשגר את השליח לדבר ההעברה של הדסקית ,  ממשרדה של פרקליטת מחוז תל-אביב  ( מיסוי וכלכלה )  עו"ד ליאת בן-ארי ,  בדרך בגין שבמזרח תל אביב ,  למשרדו של עו"ד נבות תל צור מול מגדל שלום .  טוב שהפעולה התבצעה בשעה מוקדמת ,  לפני שמרכז העיר נחסם לאירוע השטיח הכתום של משלחות האירוויזיון ;  ורע שהשטיח האדום עדיין פרוש בפני נתניהו ושמנדלבליט ממשיך לקוות שהחשוד ייחלץ אותו מנטל כתב האישום .
 אילו הצטייד מנדלבליט בעמוד שדרה ,  לפני שדילג מתפקיד מזכיר ממשלת נתניהו לראשות התביעה הכללית ,  היה ממיר את כתב החשדות נגד נתניהו בכתב אישום ,  ברגע שהדלת נטרקה בפני השליח .  סניגורים של חשודים אחרים ,  שלקחו את החומר וערכו את חשבון המועדים והשבתות עד 10 ביולי וביקשו מבן ארי חמצן ,  זכאים ליחס חיובי יותר ממי שמתעתע ביועץ ;  אך אופייני למנדלבליט שהתקפל והעניק לנתניהו תאריך תפוגה חדש ,  בעוד שבוע .  ומה אז ? 
התחזית :  מזג האוויר ימשיך להיות אביך .  נכון יותר ,  אביחי .  אין בו תעצומות הנפש הנחוצות להכרעה .  הוא תלוי זולת .  

בנוסף להתנהגותו בשלוש השנים האחרונות מאז יוני 2016 כשנפתחה הבדיקה הראשונית והאיטית ,  נגד נתניהו עומדות שתי ראיות נוספות ,  טריות .  קודם כל ,  החקירה הרביעית ,  המוקפאת ,  בעניין קשרי נתניהו עם דודו הנדיב נתן מיליקובסקי ,  בהמשך להפניית מבקר המדינה ולממצאים העולים מגרסאות השניים ועדים אחרים בתיקים הקודמים .  הבחירות לכנסת חלפו ,  עבר עוד חודש ,  ומנדלבליט טרם אישר לאגף החקירות והמודיעין במשטרה להתעמק בחומר .  ככל הנראה ,  הוא נמצא רק בצורתו הגולמית אצל היועץ ובפרקליטות .
 שנית ,  בפני היועץ ופרקליט המדינה שי ניצן מונח זה שבוע ,  ללא מענה ,  מכתבו של עו"ד יואב סגלוביץ' ,  ניצב בדימוס ומומחה לתיקי שחיתות ,  כיום ח"כ  ( כחול לבן )  ועד קיץ 2013 ראש אח"ם .  סגלוביץ' האיר את עיני מנדלבליט וניצן בעניין שהיה עליהם להבין ללא סיוע חיצוני - הדיון בחלופות שונות לחקיקה או להכתבת עמדות במשמעת קואליציונית ,  הנכלל במיקוח על הרכבת הממשלה והעוסק בסיכול העמדת נתניהו לדין , " מקיים במובהק את יסודות עבירת השוחד ".  סגלוביץ' מציין כי מדובר בשוחד דו-סטרי , " שוחד המוצע לראש הממשלה ,  באופן אישי ,  בתקווה שיגלה פתיחות ונדיבות גדולות יותר ביחס לתביעות השותפות הקואליציוניות ,  ובמקביל שוחד המוצע על ידי נתניהו ו/או נציגיו לפעילי המפלגות הללו ,  בדמות נכונות לאימוץ נרחב יותר של דרישותיהם .  זאת ,  בתמורה להפעלת כוחם כחברי הממשלה והכנסת ,  כעובדי ציבור ,  למען האינטרס האישי של נתניהו להיחלץ באמצעותם מהסיכון שיועמד לדין בגין עבירות שחיתות ". 
עובד הציבור נתניהו נמצא לפיכך  " בניגוד עניינים חריף "  כשהוא  " עוסק במישרין או בעקיפין במצבו המשפטי ,  במהלך המשא-והמתן הקואליציוני .  מציאות זו אינה הולמת את ערכי מדינת ישראל וחוקיה ומעלה חשד חמור לביצוע עבירת הפרת אמונים ,  לכל הפחות ".  סגלוביץ' תוהה איך ,  בנסיבות אלה ,  עומד היועמ"ש מנגד ,  סביל ודומם ,  ובניגוד לאירועי עבר ,  כשיועצים משפטיים התערבו והטילו את מלוא כובד משקלם , " להתריע מבעוד מועד ולהנחות את הכושלים-בכוח מלמעוד ".  
עניינו הפרטי של נתניהו בהסדרת חסינות ,  או מילוט אחר כלשהו ממשפט העשוי להסתיים בשליחתו לכלא  ( ושם לא ימתין לו עו"ד תל צור ,  שיסרב לקבלו )  ,  דומה לזה של אריה דרעי בפרשת בראון-חברון .  נתניהו ניצל אז מאישום .  לא כך דרעי ,  אף שכחלוף שש שנים ,  ומשנכלא בעוון משפטו ולכאורה פרש מהפוליטיקה ,  חמל עליו היועמ"ש אליקים רובינשטיין וגנז את התיק .  לדרעי אז ,  כמו לנתניהו עכשיו  ( ולהבדיל מנתניהו אז ,  כשרצה רק לרצות את דרעי )  ,  היה עניין בהשפעה על ההליך המשפטי נגדו .  הפרטים שונים ,  דרעי במינוי יועץ נוח ונתניהו בחקיקה מיטיבה ,  אך הכוונה זהה ;  ולפי תקדים דרעי ,  מעורבות נתניהו במהלכים האמורים להועיל לו אכן מחשידה אותו ,  ברוח מכתב סגלוביץ' ,  בעבירה נוספת של הפרת אמונים .
 כמו נתניהו פסולים מעיסוק בנושאים אלה השרים  ( דרעי וחיים כ"ץ והסגן יעקב ליצמן )  שעניינם במהלכי הכנסת אישי ;  ועל נתניהו גם להיפסל ממינוי שר המשפטים - העומד להשפיע בקרוב על מינוי פרקליט המדינה ,  ובכך גם על אפשרות דחיקתה של בן ארי אל מחוץ למערכת ,  אם לא תתמנה - והשר לביטחון הפנים ,  שימליץ על מועמד למפכ"ל המשטרה ,  חצי שנה לאחר הכישלון הקודם ובעוד החקירה הרביעית באוויר .  ובכלל ,  הרי לפי כתב החשדות סבור מנדלבליט שנתניהו מושחת .  ההכרעה אומנם בידי בית המשפט ,  אם היועץ יישאר בדעתו ויגיש כתב אישום ,  אך לפי מצב הדברים עכשיו ,  מנדלבליט אישית הסיק מהחומר שראוי להרשיע את נתניהו .  אם כך ,  היועץ מועל בחובתו להגן על הציבור מפני מועמד כזה לראשות הממשלה .  שוויון הנפש של מנדלבליט מלמד שאינו קולט כמה כבדה תרומתו למצב חמור זה .
 תפקידו של מנדלבליט במסכת גורלי לא רק מתוקף סמכויותיו .  בית המשפט העליון ,  בנשיאותה של השופטת אסתר חיות ,  נוטה להזדהות עם לבטיו של היועץ ולהבין למצוקותיו ,  לקראת ההכרעה על העמדת נתניהו לדין .  זאת ,  עד לגבול הסבירות .  בפרשת חברון אמרו השופטים ,  בדחותם עתירה נגד החלטת רובינשטיין שלא להעמיד לדין את נתניהו ,  שאילו השתכנע היועץ שנגד נתניהו יש די ראיות ,  היה עקרון השוויון בפני החוק גובר גם על המשבר הפוליטי הכרוך בהאשמת ראש ממשלה שנבחר במישרין  ( וזה שוב אינו המצב ;  השופטים לא העלו אז בדעתם שנתניהו יישאר בתפקידו בעת משפטו ,  אף שהחוק איפשר ועודנו מאפשר זאת )  .  
חיות ,  הגברת הראשונה של הדמוקרטיה הישראלית כיום ,  החולקת יום הולדת עם דוד בן גוריון וצפויה לכהן בתפקידה עוד ארבע שנים וחצי ,  הקדימה בהרבה את מנדלבליט באמירה שדין הבוחר אינו גובר על דין החוק ;  אבל בבואה להידרש לכך ,  כשבג"ץ ידון בעתירות ,  על מנדלבליט להניח לפניה עמדה אמיצה ,  תרתי משמע ,  נועזת ונוחה לאימוץ .
 אלה ימים קשים ומרים למערכת המשפטית כולה ,  שליועץ רגל אחת בה ושנייה ברשות המבצעת .  אסכולת יריב לוין-בצלאל סמוטריץ' תוקפת את הרשות השופטת ,  כאילו היא מתיימרת לפלוש לתחומה של הרשות המחוקקת .  האמת הפוכה :  בג"ץ מנסה להגן על המחוקקים מפני סירוסם בסכיני הממשלה .  המחיצה המאיימת ליפול בין שתיים משלוש הרשויות אינה בין השופטת למחוקקת ,  אלא בין המחוקקת למבצעת .  אם כל גחמה של הממשלה מקבלת חותמת של הכנסת ,  החקיקה מאבדת ממשמעותה .
 כבר הייתה פעם באירופה ממשלה שסידרה לעצמה פסקת התגברות בדמות חוק שהסמיך גם אותה לחוקק ;  וכשהתפנה תפקיד הנשיא ,  סיפח גם אותו ראש הממשלה לעצמו .  ישראל עדיין רחוקה ממצב זה ,  אבל המדרון אליו חלקלק ,  ואם היועמ"ש לא יתעשת ויעמיד את נתניהו במקומו ,  לדין ,  הגלישה עלולה להיות מהירה .  

תובע בורח מבשורה :  מנדלבליט מחפש אליבי כדי לחמוק מנתניהו
אילו הצטייד מנדלבליט בעמוד שדרה לפני שדילג לתפקיד היועמ"ש ,  היה ממיר את כתב החשדות נגד נתניהו בכתב אישום ,  ברגע שהדלת נטרקה בפני השליח .  האיתות לראש הממשלה היה מתחנן ומתרפס ,  העיקר שייתן לו סיבה לחזור בו ולעכב את כתב האישום נגד ראש ממשלה מכהן

