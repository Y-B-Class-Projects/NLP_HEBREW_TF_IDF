מגוון הצעות שלא יעמדו למבחן
בחלוף ימים מנאום נתניהו בקונגרס ,  ולנוכח התגובות בעולם וברשות הפלשתינית ,  כבר אפשר לשאול את השאלות העיקריות :  מדוע בכלל ביקש לדבר בפני שני בתי הקונגרס ?  כדי לא לומר שום דבר ,  אבל ממש שום דבר ,  חדש ?  כדי לומר לעצמו כי גם בתקופת כהונתו השנייה הוא מופיע בפורום הזה ?  כדי לספור את מספר הפעמים שבהן מחאו לו כפיים בעמידה ?  
ואל מי הוא דיבר באמת ?  אל הקיצוניים בליכוד אשר להם הבטיח כי מחנות הפליטים שועפט וקלנדיה בירושלים יישארו תחת ריבונות ישראלית ,  וכי יותר מרבע מיליון פלסטינים בירושלים יישארו בריבונותנו לנצח ?  אל הנשיא אובמה ,  כדי לשכנע אותו שוב כי כל אזכור של קווי 1967 הוא מוטעה ,  וכי ישראל צריכה לספח את גושי ההתנחלויות ,  את האזורים האסטרטגיים שמחוץ להן ,  ולהשאיר את צה"ל על גבול ירדן ?  האם הוא דיבר אל ההנהגה הפלסטינית הפרגמטית ביותר שישראל תוכל לחלום עליה ,  והאם לה הוא הסביר שאם תכיר בעקרון המדינה היהודית ,  ואם תבטל את ההסכם עם חמאס ,  יהיה מוכן להציע הצעות שהיא דחתה נדיבות מהן ? 
למה הוא חשב שזה חשוב להגיע לקונגרס ?  כדי לדבר על הסכנה האירנית אחרי דבריו של דגן באשר לחמש השנים שהאירנים יזדקקו להן כדי להרכיב פצצה ,  ואחרי דבריו של ברק אשר אמר כי הם לא יזרקו אותה עלינו ?  כדי לשכנע אותם שהערבים בישראל מאושרים ומרגישים כאזרחים סוג א' ,  כאשר ממשלתו נותנת יד לחוקים כמו חוק הנכבה וחוק הנאמנות וחוק סינון בקשות לחברות ביישובים ?  האם הוא רצה להוכיח לעולם שיש מקום אחד המוכן למחוא לו כפיים ?  האם רצה להוכיח לנשיא אובמה שהוא מסוגל לעקוף אותו ? 
האם הגיע למסקנה שדור חדש גדל בקונגרס וצריך לחזור בפניו על המותניים הצרים של ישראל ,  ועל השואה ,  ועל כך שארץ ישראל היא ערש תרבותנו וכי איננו כובשים בארצנו ?  ועל הברית הכרותה בין ארה"ב לישראל הדמוקרטית ?  לשם כך כל הטרחה שהטריח והציפיות שיצר והשידורים הישירים ? 
ואולי נתניהו נסע לוושינגטון כדי לשמוע את עצמו מסביר את הדבר האמיתי :  הוא אינו מאמין שאפשר לסמוך על שלום עם הפלסטינים ,  ולכן הוא תובע מהם תביעות שהן - גם לדעתו - מעבר לתביעות שצריך לתבוע לעת שלום .  הוא מבקש ביטוח גם לעת פירוק החבילה והפרת ההסכם .  אפשר בהחלט להבין את ההיגיון בדרישה הזו ,  אבל ברור לחלוטין שאין שום הנהגה פלשתינית שתהיה מוכנה לקבלה .  הצעותיו הנדיבות ,  כביכול ,  של נתניהו ,  לא יעמדו לעולם במבחן המציאות .  בנאומו בפני שני הבתים ,  ולא רק שם ,  הוא הבטיח לעצמו שנדיבותו תישאר קול קורא במדבר ,  משום שאין לה שום סיכוי להתקבל ,  למרות כל מחיאות הכפיים שנשמעו באולם החשוב בוושינגטון .
 
מגוון הצעות שלא יעמדו למבחן
nan
