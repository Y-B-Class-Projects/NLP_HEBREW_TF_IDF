ספ בלאטר : " נפעיל מעט לחץ ,  בתקווה שהמסר יתקבל "
 נשיא פיפ"א מנסה לפתור את הבעיה שנוצרה לאחר שהפלסטינים הגישו בקשה להשעיית ישראל .  בלאטר נפגש עם רה"מ נתניהו והגיע למסע"ת לצד עופר עיני : " אעביר את המסר לצד השני "
 נשיא פיפ"א ספ בלאטר נפגש עם ראש הממשלה בנימין נתניהו היום  ( שלישי )  בירושלים ,  בעקבות דרישת הרשות הפלסטינית להשעות את ישראל מפיפ"א ,  בהצעה שתעלה לדיון בקונגרס שייתכנס ב-29 במאי .
 בלאטר אמר : " הביקור שלי בישראל הוא החלק הראשון בניסיון למצוא פיתרון לבעיה שתעלה בקונגרס פיפ"א בציריך בעוד עשרה ימים ,  כאשר התאחדות הכדורגל הפלסטינית ביקשה להעלות לסדר היום את ההצעה להשעות את החברות של התאחדות הכדורגל הישראלית .  זה מצב לא שגרתי ומאוד רציני .  אחרי הפגישה בציריך בין שני ראשי ההתאחדויות ,  מר רג'וב ומר עיני ,  החלטתי שאני רוצה לפגוש לא רק אנשי כדורגל אלא גם פוליטיקאים משתי המדינות .  היום היה הצעד הראשון בכך ושמחתי להתקבל כאן על ידי ראש ממשלת ישראל ,  בנימין נתניהו ועל ידי שרת הספורט החדשה .
" מטרת הביקור הייתה למצוא פיתרון לבעיה הזו .  אני לא מתכוון לפרט מה היה בשיחה ומה היו ההצעות שעלו כי זה ישים אותי במצב לא נעים כאשר מחר אגיע לרמאללה ,  לפגוש את נשיא ההתאחדות הפלסטינית ואת מחמוד עבאס ,  יו"ר הרשות .  אבל דבר אחד אני יכול להגיד וזה שכדורגל הוא כוח בעולם בימינו .  יש 209 התאחדויות כדורגל ו-300 מיליון שחקנים פעילים .  זו קהילה גדולה מאוד .  לכדורגל יש כוח לחבר בין אנשים ,  לבנות גשרים ואני מגיע לכאן והולך לשכנים שלכם בניסיון לבנות גשרים ולהבטיח שהכדורגל לא מפריד בין אנשים ,  אלא מאחד ביניהם .
" זה היה הבסיס לשיחה ביני לבין ראש הממשלה נתניהו .  כדורגל הוא סוכן לשלום ויכול לייצר אווירה רגועה ואני כאן במשימה להשכין שלום בין שתי התאחדויות .  אבל אתם יודעים טוב יותר ממני את המצב הפוליטי בין שני הצדדים ולכן אנחנו צריכים לפנות לממשלות משני הצדדים .  דיברתי עם חברי הטוב ,  עופר עיני ,  על כך שהכדורגל הישראלי צריך לעזור לכדורגל הפלסטיני ושאנחנו צריכים למצוא פיתרונות לגבי שיפור שיתוף הפעולה ".  
בלאטר הוסיף : " אנחנו לא יכולים לבוא להתאחדות אחת ולאפשר לה בקלות להשעות את ההתאחדות האחרת .  אם ההתאחדות ממלא אחר הדרישות ממנה ,  אין צורך שאנחנו נתערב במצב .  אם היא לא עושה זאת ,  יש לנו את הכלים והוועדות לפעול מולה .  אני מתחיל את המשימה שלי כאן בירושלים ומחר אמשיך בה .  ראש הממשלה נתניהו רוצה לארגן בעתיד משחק כדורגל לשלום בין הנבחרת הישראלית לבין נבחרת פלסטין ואנחנו בפיפ"א נשמח לעזור בארגון משחק כזה .  הקשר בין כדורגל לשלום יהיה חלק מרכזי בקונגרס פיפ"א הקרוב ואני מאוד מקווה שאחרי השיחות שערכנו היום אוכל להעביר את המסר שקיבלתי מראש הממשלה אל הצד השני .  נפעיל מעט לחץ על שני הצדדים ,  בתקווה שהמסר יתקבל ". 
יו"ר ההתאחדות לכדורגל ,  עופר עיני ,  אמר : " אני מסכים עם כל מה שאמר ידידי ספ בלאטר .  כדורגל חייב להיות מאחד ומלכד ובהחלט יכול להוות גשר לשלום .  גם אני לא יכול לציין פרטים מתוך הישיבה ,  אבל אני חייב להגיד שבעיני היא הייתה מאוד טובה וחיובית ,  עניינית מאוד ועם ניסיון אמיתי לייצר פיתרונות .  אני חושב שההתאחדות לכדורגל ,  לאורך כל השנים ,  לא עברה ולו פעם אחת על חוקי פיפ"א .  ההפך הוא הנכון .  תמיד ניסינו לסייע להתאחדות הפלסטינית ונמשיך לעשות זאת .  אנחנו מושיטים להם יד .  אם הכדורגל צריך להיות הדבר המלכד ,  אני מחבק אותם ורוצה שהכדורגל יפרח שם ,  כמו שאני רוצה שהוא יפרח פה .
 הדרך היחידה לפתור בעיות היא רק אחת ,  לשבת ולדבר עליהן כמו קולגות ולנסות לייצר פיתרונות .  לצערי ,  בעצם הבקשה של הפלסטינים ,  רוב הנימוקים בה הם פוליטים ואני חושב שפיפ"א וידידי בלאטר חייבים לעשות את ההפרדה בין פוליטיקה לכדורגל .  אין לנו ברירה אחרת .  אסור שפיפ"א ,  ארגון של 209 מדינות ,  שנותן למיליארדי אנשים ברחבי העולם את הספורט הפופולרי ביותר ,  תהיה זירת התגוששות פוליטית .  אנחנו רוצים לשתף פעולה עם ההתאחדות הפלסטינית ,  לחבק אותם ולתמוך בהם ובבעיות שלהם .  אני מקווה שאחרי שהושטתי יד פה היום ,  אקבל יד חזרה ,  כי הדבר הזה נכון לשני העמים .
 הפלסטינים הגישו הצעה להרחיק אותנו מפיפ"א .  יש סכסוכים בין מדינות כל הזמן .  היום יש סכסוך בין רוסיה לאוקראינה .  האם אחת ההתאחדויות תעלה על הדעת להגיש בקשה להרחיק את השנייה ?  איפה זה ייעצר ?  אסור לנו להגיע לשם .  ראש הממשלה ושרת הספורט עושים מאמצים אמיתיים בניסיון לייצר פיתרונות בכל הקשור לספורט ולכדורגל .  אנחנו מוכנים להשתתף ,  בין אם במשחק מול נבחרת פלסטין ובין אם בכל דרך אחרת ,  כדי לקרב את הלבבות .
 אולי הכדורגל יהיה זה שייצור את הדרייב הראשוני כדי ללכת בדרך השלום .  אני מודה לך שאתה הולך בקו הזה ומאחל לך בהצלחה בכל הקשור לקידום תהליכי השלום .  נהיה לימינך בכל אשר תצטרך .  אני מודה לך שלקחת את העניין הזה ברצינות ומאמין שבכוחך לפתור את הבעיה כך שבימים הקרובים ,  במקום להתגושש עם הצד הפלסטיני ,  נושיט לו יד וגם נלחץ אותה ".  
לפני כשנה ,  במהלך קונגרס פיפ"א שנערך במאוריציוס ,  קיבל יו"ר ההתאחדות הפלסטינית ג'יבריל רג'וב את זכות הדיבור ופתח בנאום ארוך ,  חוצב להבות וכזה שריגש חלק גדול מנציגי המדינות החברות בפיפ"א .  בנאומו שטח רג'וב את הבעיות העומדות בפני הנבחרת הפלסטינית בכדורגל ובפני המועדונים שלה .  הוא תיאר את הגבלות התנועה שחלות עליהם בתוך ומחוץ לשטחי הרשות והביא דוגמאות לפגיעה של חיילי בצה"ל בשחקני כדורגל פלסטינים .  
סנקציות על הכדורגל הישראלי עלולות להיות על הפרק עד לכדי של הרחקה ממשחקים בינלאומיים ,  בדומה למה שעבר על דרום אפריקה בזמן שלטון האפרטהייד .  על מנת להביא להשעיית ישראל ,  יצטרכו הפלסטינים להשיג את קולותיהן של לפחות 157 מדינות - שלושה רבעים מ-209 החברות בפיפ"א .
 מוקדם יותר בפגישה בין השניים אמר ראש הממשלה נתניהו : " מר בלאטר ,  אני מבקש לברך אותך שוב בבואך לישראל ולשבח אותך על התנגדותך לפוליטיזציה של הספורט .  ספורט הוא כלי לקידום רצון טוב בין מדינות .  מה שעלול להרוס את התאחדות הכדורגל הוא פוליטיזציה .  ברגע שאתה עושה פוליטיזציה פעם אחת ביחס לישראל ,  אתה עושה פוליטיזציה ביחס לכולם ,  וזה יגרום להתדרדרותו של מוסד מפואר .  אני יודע שאתה מבין זאת .  אני רוצה גם שתדע שאנו מסייעים לכדורגל הפלסטיני ,  בין היתר בעקבות נושאים שהעלית איתנו ,  ובכוותנו לדון עמך במספר צעדים שלדעתנו יוכלו לסייע למצב .  שוב ,  אני מבקש לקבל אותך בברכה ברוח של רצון טוב ,  ברוח של ספורט בלתי פוליטי .  ברוך הבא לישראל ".  
בלאטר מסר בתגובה : " תודה לך ,  ראש הממשלה .  אני שמח מאוד לחזור לכאן .  הכדורגל הוא מוסד מאוד חזק היום ,  ואנו ניקח אותו למקום של שלום ולא למקום של מאבקים .  הכדורגל צריך לאחד אנשים ולא להפריד ביניהם .  אני שמח מאוד על הדברים שאמרת .  הכדורגל אכן חזק יותר מכל הבעיות שישנן ואני משוכנע שנמצא פתרון ".  
מנכ"לית הקרן החדשה לישראל ,  רחל ליאל ,  שלחה מכתב לבלאטר ,  בו קראה לארגון הכדורגל העולמי שלא להיענות לדרישה הפלסטינית להשעות את ישראל ממסגרות התחרות השונות של פיפ"א . " הקרן החדשה לישראל בראשותי פועלת מזה עשרות שנים למען זכויות אדם ,  שלום ושוויון בישראל תומכת בסיום הסכסוך הישראלי פלסטיני ובפתרון שתי המדינות לשני העמים ",  כתבה ליאל במכתבה . " עם זאת ,  אנחנו מתנגדים לחרמות וסבורים שלא זו הדרך להשגת שלום בין שני העמים ". 
גם מירי רגב נכחה בפגישה ואמר : " הספורט יכול להיות גשר לשלום .  שמחתי לשמוע שיש לעשות הפרדה בין הספורט לפוליטיקה .  אני מברכת את מר בלאטר על נכונותו למצוא פיתרון לבעיה ואת ראש הממשלה ועופר עיני על פעילותם בנושא ".  

ספ בלאטר : " נפעיל מעט לחץ ,  בתקווה שהמסר יתקבל "
 נשיא פיפ"א מנסה לפתור את הבעיה שנוצרה לאחר שהפלסטינים הגישו בקשה להשעיית ישראל .  בלאטר נפגש עם רה"מ נתניהו והגיע למסע"ת לצד עופר עיני : " אעביר את המסר לצד השני "
 
