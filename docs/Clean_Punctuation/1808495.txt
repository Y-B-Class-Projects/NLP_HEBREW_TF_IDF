ברשות הפלסטינית גינו את  " פיגוע הטרור בירושלים "
 ברחבי הקשת הפוליטית גינו את הפיגוע בירושלים ,  בו נהרגה אישה ונפצעו 38 אחרים .  שר הביטחון ברק :  חמאס אחראי לירי ,  ח"כ טיבי :  מגנה גם ההרג בעזה .  ח"כ רגב :  לצאת ל"עופרת יצוקה 2 "
  ( צילום :  דניאל בוק ,  רויטרס .  עריכה :  טל רזניק ) 
המערכת הפוליטית גועשת בעקבות הפיגוע שאירע היום  ( רביעי )  בירושלים .  ראש הממשלה ,  בנימין נתניהו ,  החליט לדחות בכמה שעות את צאתו לביקור מדיני במוסקבה ,  זאת בעקבות התייעצויות ביטחוניות שהוא עורך בשעה זו בלשכתו בירושלים .  הטיסה אמורה הייתה לצאת בשעה 17:00 אולם היא נדחתה לשעה 20:00 .  בפיגוע נהרגה אישה ונפצעו 38 בני אדם נוספים .
 שר הביטחון ,  אהוד ברק ,  ששב אחר הצהריים לארץ מביקור בניו יורק ,  אמר כי  " לא נסבול פגיעה באזרחי ישראל ,  לא ביישובי הדרום ולא בירושלים .  מבחינתנו ,  חמאס אחראי לירי הגראדים היום לעבר באר שבע ולאחריות הזו יש מחיר .  צה"ל ימשיך לפעול להגנת אזרחי המדינה ולבצע פעילות מונעת לאורך הגדר עם רצועת עזה .  יהיו עליות וירידות ,  לא הכל ייגמר מחר ,  אך אנו נחושים להחזיר את השקט הביטחוני ".  בעקבות הפיגוע ,  הוא קיים הערכת מצב עם הרמטכ"ל רא"ל בני גנץ ,  ועם השר להגנת העורף ,  מתן וילנאי .
 לא רק בישראל גינו את הפיגוע ,  אלא גם ברשות הפלסטינית .  יו"ר הרשות הפלסטינית אבו מאזן הודיע כי הוא מגנה את הפיגוע בירושלים .  בהודעתו גינה במקביל גם את תקיפת צה"ל ברצועה ,  שהביאה להריגתם של שמונה פלסטינים .  גם ראש הממשלה הפלסטיני סלאם פיאד גינה בתוקף את  " פיגוע הטרור שאירע בירושלים ".  בהודעה שפרסם אמר פיאד : " אנו עוקבים אחר האירועים מקרוב .  למרות שאין כרגע מספיק מידע אודות הפיגוע ,  אני מגנה בתקיפות את פיגוע הטרור הזה ללא קשר מי עומד מאחוריו .  אני מאחל רפואה שלמה לפצועים ". 
לעומתם ,  הזרוע הצבאית של הג'יהאד האיסלמי - פלוגות אל-קודס  בירכה על הפיגוע בירושלים אולם לא נטלה אחריות עליו .  דובר הזרוע ,  אבו אחמד ,  אמר : " אנו מברכים על הפיגוע האיכותי .  זוהי תגובה טבעית על פשעי האויב .  ישראל מתקיפה את עמנו מדי יום ביומו .  היום ה'התנגדות' הגיבה על המתקפה הזו .  זהו מסר ברור לישראל לפיו פשעיו לא יצליחו לשבור אותנו ". 
נשיא המדינה ,  שמעון פרס ,  התייחס בטקס בכפר הנוער בן שמן לפיגוע שאירע בצהרים בירושלים ולהסלמה בגבול הדרום . " זהו גם יום קשה למדינת ישראל ",  אמר פרס , " היינו עדים אחר הצהריים לפיגוע רצחני בלבה של ירושלים .  גם בגזרת הדרום אנו עומדים תחת מתקפת טרור .  טילים נורים על אזרחים חפים מפשע בניסיון ברור לפגוע בנו ולשבש את שגרת חיינו .  אני בטוח בכוחם של צה"ל וכוחות הביטחון לגדוע את היד שמנסה לפגוע באזרחינו ולשים קץ למתקפה הנפשעת .  אני גאה ביכולת העמידה של התושבים שמגלים נחישות ואומץ לב ,  ושולח איחולי החלמה מהירה גם לפצועים בבאר שבע ."  אמר הנשיא .
 גם שר האוצר ,  יובל שטייניץ ,  התייחס לפיגוע בפתח דבריו בישיבת ועדת הכספים על חוק שישנסקי . " זהו יום לא קל ",  אמר . " חשבנו שנוכל להגיע לכאן באווירת חג ,  אבל כמה דברים הפכו את היום הזה ליום עצוב ,  והחמור ביותר הוא הפיגוע הרצחני ליד בנייני האומה .  שוב טרוריסטים מכוונים את נשקם לאזרחים תמימים ". 
יו"ר האופוזיציה ,  ציפי לבני ,  התייחסה אף היא לפיגוע בירושלים ולהסלמה בדרום . " אנחנו צריכים להבין שיש כוונה אחת מאחורי האירועים האלה כולם ",  אמרה לבני . " נראה שאותם ארגונים קיצוניים יינסו לנצל את הסיטואציה על מנת להרים את ראשם ,  לחזק את עצמם ולהחליש את מדינת ישראל .  מדינת ישראל היא מדינה חזקה ,  ואסור לה להצטייר כחלשה .  מול החמאס ומול אותם ארגונים קיצוניים שלא מקבלים את הקיום שלנו כאן ואין איתם סיכוי להגיע להסדר ,  מולם צריך לפעול בכוח .  ישראל חייבת להשיב לעצמה את כוח ההרתעה .  במיוחד בנסיבות הרגישות האלה ,  לאור שכל מה שקורה באזור ,אסור לישראל לתת לאותם ארגונים לרכב על הגל האזורי ". 
גם חברי הכנסת הגיבו לפיגוע .  ח"כ מירי רגב  ( ליכוד )  קראה להיערך למבצע  " עופרת יצוקה 2 ",  כדי  " לא לתת לטרור להשתולל ".  לדבריה ,  יש להרוס את בתי המחבלים ושולחיהם , " כי בכלא הם זוכים לתנאי V.I.P ".  לאמירותיה הצטרף חברה לסיעה ,  דני דנון : " אין זה הזמן לקדם יוזמות שלום הזויות מול הממשל בארצות הברית ,  אלא להילחם בטרור הפלסטיני ",  אמר .
 הגינוי לפיגוע הגיע גם מחברי הכנסת הערבים .  ח"כ טאלב א-סנע  ( רע"מ-תע"ל )  אמר לוואלה !  חדשות ,  כי הוא  " מגנה את הפיגוע ומאחל החלמה מהירה לפצועים .  האויב של הישראלים ושל הפלסטינים הוא הכיבוש ,  וצריך לפעול לסיימו .  הוא הגורם לשפיכות הדמים ההדדית ,  והגיע הזמן ללמוד גם מטעויות העבר ,  שאלימות מזמינה אלימות ועוד אלימות ,  והפתרון הוא לקדם את המשא ומתן מוקדם כמה שאפשר ". 
לדברי ח"כ אחמד טיבי  ( רע"מ-תע"ל )  , " יש לדחות על הסף כל פגיעה באזרחים ,  ובכללם הפיגוע באוטובוס .  יש לגנות את ההסלמה האחרונה שבה נהרגו ונפגעו אזרחים רבים בעזה ובערי הדרום .  אין להפגיז אוכלוסייה אזרחית ,  לא בטילי גראד ולא במטוסים .  יש להפסיק את ההתלקחות באופן מיידי ". 
באיחוד הלאומי הפנו אצבע מאשימה כלפי הממשלה .  לדברי ח"כ מיכאל בן ארי ," הפיגוע הוא תוצאה של מדיניות חלולה של נתניהו .  עם טרוריסטים יש לדבר דרך כוונות הרובה .  הסרת המחסומים והאפס-תגובה לטבח באיתמר אותתו לאויב שדמנו מותר ".  חברו לסיעה ,  ח"כ אריה אלדד ,  אמר כי  " מדינת ישראל הגיבה באופן מהוסס מאוד לפיגועים האחרונים ,  וראש הממשלה שוב משגר רמזי כניעה והבטחות ל'נאום בר אילן 2' .  כל אלו מעודדים את ארגוני הטרור .  תושבי ירושלים משלמים את מחיר ההתעלמות מהמציאות ".  חברי הכנסת מסיעות השמאל התבטאו גם הם בצורה חריפה נגד מבצעי הפיגוע .  לדברי יו"ר סיעת מרצ ,  ח"כ אילן גילאון , " הפיגוע נתעב ומעורר זיכרונות קשים .  על הטרוריסטים להפנים שהסירוב הישראלי לחיות עם הטרור וההכרה שאין מנוס אלא להלום בו הם בבחינת קונצנזוס .  על רה"מ להפנים שהמשך הקיפאון המדיני יוצר קרקע פורייה לאירועים נוראיים מסוג זה ".  יו"ר סיעת העבודה ,  ח"כ איתן כבל ,  אמר כי : " אין ספק שמדובר לצערנו בהסלמה .  אל לנו לאבד את העשתונות ,  ואין ספק שמערכת הביטחון תדע לתת את המענה הראוי כלפי המרצחים ". 

ברשות הפלסטינית גינו את  " פיגוע הטרור בירושלים "
 ברחבי הקשת הפוליטית גינו את הפיגוע בירושלים ,  בו נהרגה אישה ונפצעו 38 אחרים .  שר הביטחון ברק :  חמאס אחראי לירי ,  ח"כ טיבי :  מגנה גם ההרג בעזה .  ח"כ רגב :  לצאת ל"עופרת יצוקה 2 "
 
