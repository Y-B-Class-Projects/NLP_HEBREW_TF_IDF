נתניהו לנשיא ברזיל :  הצטרף למאבק באירן
הכנסת קיימה ישיבת מליאה מיוחדת לכבוד נשיא ברזיל לולה דה סילבה .  ראש הממשלה נתניהו קרא למעצמה הדרום אמריקאית לסייע במניעת התחמשותה הגרעינית של טהרן .  דה סילבה : " אצלנו אין נשק גרעיני "
  ( באדיבות ערץ הכנסת ) 
במהלך ישיבת מליאת הכנסת המיוחדת הנערכת לכבוד נשיא ברזיל לולה דה סילבה המבקר בישראל ,  קרא ראש הממשלה בנימין נתניהו לדה סילבה להצטרף לקואליציה הבינלאומית נגד אירן ולסייע למנוע ממנה להשיג נשק גרעיני . " אני מאמין שהמשטר באירן מייצג ערכים הפוכים מאלה שמיוצגים על ידך ועל ידי תרבותה ועמה של ברזיל .  הם נוהגים בעריצות ואכזריות ,  אתם דוגלים בסבלנות ,  הם סוגדים למוות אתם חוגגים את החיים .  המשטר האירני מכחיש את השואה ,  קורא להשמדת ישראל ותומך בארגוני הטרור .  אירן מהווה היום גורם המערער את היציבות והשלום במזרח התיכון ",  אמר נתניהו .
 נתניהו התייחס גם לנושא הבנייה בירושלים . " ב-40 השנים האחרונות לא היתה ממשלה שהגבילה את הבנייה בירושלים .  בתקופות האלה כל ממשלות ישראל בנו בשכונות בירושלים ".  נתניהו הוסיף כי  " הקמת שכונות יהודיות לא פגעו בשום צורה בערביי מזרח ירושלים והיא לא באה על חשבונם .  יש הסכמה כמעט מוחלטת שבכל הסדר קבע של שלום ,  השכונות כגילה ,  רמות ,  רמת שלמה ,  ישארו בירושלים .  נמשיך לשמור על ירושלים עיר פתוחה ונגישה לכל הדתות ". 
דה סילבה קרא לפירוז המזרח התיכון מנשק גרעיני . " בברזיל יש סעיף בחוק שאוסר ייצור ושימוש בנשק גרעיני .  אנחנו מאוד גאים שאין נשק גרעיני ונשק להשמדה המונית באמריקה הלטינית ,  והיינו רוצים שהדוגמה הזו תשמש גם באזורים אחרים בעולם ".  דה סילבה הדגיש כי  " אנו מצדדים בקיומה של ישראל כמדינה ריבונית .  איננו יכולים לבזבז עוד זמן כאשר אנחנו רואים את הפוטנציאל .  היינו רוצים שהישראלים יחיו בהרמוניה ,  וכך למחוק את הסבל ".  הוא ציין כי  " המזרח התיכון במשך עשרות שנים ראה עימותים כואבים שעלו בחייהם של אלפי קורבנות ,  וישנן טראומות כואבות .  צריך להתייחס לזה ברגישות .  צריך שוב ושוב לפעול ,  ולא די בכך שאתה מפעיל את מוחך - אלא להפעיל גם את הלב ".  
" בארצי יש עשרה מיליון ערבים ,  אשר חיים בהרמוניה לצד אלפי יהודים ",  אמר דה סילבה . " היינו רוצים שזה ישמש מטאפורה כאשר אנו מחפשים הבנה מעמיקה בחלק זה של העולם .  אתם אמנם רחוקים מאיתנו מבחינה גיאוגרפית ,  אך קרובים ללבנו .  ערבים ויהודים הם אנשים נפלאים .  יש להם מסורת נפלאה ומפוארת ",  סיכם .
 יו"ר האופוזיציה ציפי לבני אמרה כי  " אירן מייצגת אידיאולוגיה שאינה מוכנה לקבל את עצם קיומנו כאן .  פתרון הסכסוך עם הפלסטינים שהכרחי גם בעיני לא ישנה את הרצון שביטאו מנהיגיה בפומבי למחוק את ישראל מהמפה ".  לטענת לבני , " לא מדובר במדינה רגילה .  היא הפסיקה להיות כזאת ביום שמנהיגיה שילבו את הרעיון להכחיש את החלק הכואב ביותר לעם היהודי והמביש לעולם כולו  השואה- יחד עם דיבור ברור ומובהק על הכוונה למחוק את ישראל מעל המפה .  זו משמעות החזון של מזרח תיכון ללא ציונים אותו הם חוזרים ומביעים ". 
בטקס קבלת הפנים שנערך לדה סילבה מוקדם יותר התייחס גם נשיא המדינה שמעון פרס לנושא האירני ואמר כי העם ברפובליקה האיסלמית אינו אויבו של ישראל . " האויב שלנו הוא ההנהגה הפנאטית והקיצונית בראשותו של אחמדינג'ד המדבר בגלוי על השמדת ישראל .  אני מדגיש כי לא ניתן לאיים על ישראל בהשמדתה ,  זה יוצר תגובה קשה מאוד כלפי מי שכבר חווה את זוועות השואה .  ברור לנו מעל כל ספק שאירן בונה נשק גרעיני להשמדה המונית ולא לצורכי אנרגיה ושלום - כמו שהיא מחמשת ותומכת בארגוני הטרור חמאס שהורס את הפלסטינים וחיזבאללה המפצל את לבנון ". 
גם יו"ר הכנסת ראובן ריבלין ייחד חלק ניכר מדבריו לסכנה הנשקפת מאירן .  נוכח הקשרים הקרובים שמקיים דה-סילבה עם נשיא אירן ,  אחמדינג'ד ,  ונוכח התנגדותו הפומבית לסנקציות על אירן אמר ריבלין כי  " האיסלם הרדיקלי מצויד בחלקו גם בנשק להשמדה המונית ומצהיר בגלוי על כוונותיו כלפי מדינת ישראל ".  לדברי ריבלין  " שלטון האייתוללות בטהרן איננו מתרשם מהגמגומים המהוססים של העולם ,  מסנקציות רפות ומהפיקוח הבינלאומי ,  שלעתים נדמה כי הוא נועד בעיקר כדי לצאת ידי חובה .  כבר שנים ארוכות אנחנו מתריעים כי הזמן אוזל .  כבר שנים אנחנו מפצירים במדינות העולם להתעורר משאננותן ,  לעמוד מול האיום במלוא חומרתו ;  לחשוף את היסודות השטניים ,  המפלצתיים והמסוכנים ,  שמצויים בתשתיתו של משטר האייתוללות ". 
ריבלין קרא לדה סילבה להחליש את קשריו עם אירן . " כמו מדינות אחרות שכבר מכירות בסכנה ,  אנחנו סבורים ,  שפיתוח קשרים עם טהרן אינו תורם לשלום העולמי ,  אלא מזיק לו .  ניהול מגעים ,  ולו מינוריים ,  עם משטר זה ,  אינם מובילים למיתון עמדותיו ,  אלא מתפרשים על ידו כמתן לגיטימציה מצד העולם ,  להצהרותיו הלוחמניות ולשאיפותיו הרצחניות ".  לדברי ריבלין , " הטלת סנקציות אמיתיות ,  אפקטיביות ,  על אירן ,  הן רק המינימום ההכרחי והראשוני .  התנגדות פומבית לסנקציות עלולה להתפרש כעמדה של חולשה ,  כלפי הסכנות הנשקפות מהאיום הגרעיני ,  הנשמע מכיוונו של מנהיג מסוכן וחסר מעצורים ". 
בתוך כך מחרימה סיעת האיחוד הלאומי את ישיבתה המיוחדת של הכנסת לכבוד דה סילבה .  חברי הסיעה נעדרו גם מטקס קבלת הפנים שנערך לנשיא .  בסיעה אמרו כי הוחלט על החרם  " עקב סירובו להניח זר על קבר הרצל ".  מהאיחוד הלאומי נמסר כי , " כהמשך סידרתי לביזיון העם היהודי על ידי הילרי קלינטון ,  נשיא ברזיל ממשיך לבזות את מדינת ישראל ,  קודשיה וסמליה בלב בית נבחריה .  גם הרבה רוק לא הופך לגשם ". 

נתניהו לנשיא ברזיל :  הצטרף למאבק באירן
הכנסת קיימה ישיבת מליאה מיוחדת לכבוד נשיא ברזיל לולה דה סילבה .  ראש הממשלה נתניהו קרא למעצמה הדרום אמריקאית לסייע במניעת התחמשותה הגרעינית של טהרן .  דה סילבה : " אצלנו אין נשק גרעיני "
 
