אחרי נתק של חודש :  פרס ונתניהו נפגשו בירושלים
שישה שבועות אחרי שמקורבי ראש הממשלה תקפו בחריפות את הנשיא על התבטאויותיו בגנות תקיפה ישראלית באירן ללא ארה"ב ,  נפגשו השניים .  גורמים בסביבת נתניהו : " אווירה חיובית "
 לראשונה מזה חודש וחצי ,  ומאז העימות ביניהם על רקע התבטאויותיו של האחרון בעניין הגרעין האירני ,  נפגשו היום  ( שני )  ראש הממשלה ,  בנימין נתניהו ,  ונשיא המדינה ,  שמעון פרס ,  בבית הנשיא בירושלים .  גורמים בסביבת ראש הממשלה ציינו כי הפגישה הייתה חיובית ,  ונמשכה כשעה וחצי .  מחר צפויים השניים להיפגש שוב בבית הנשיא ,  כדי לקבל את פניהם של חברי המשלחת הפראולימפית ,  שישובו מהמשחקים בלונדון .  
לפני כשישה שבועות פתחו מקורבים לנתניהו במתקפה חסרת תקדים על פרס ,  בעקבות ראיונות שהעניק לערוצי הטלוויזיה בהם הבהיר כי ישראל לא צריכה לפעול לבד בנושא אירן ,  והביע אמון בממשל אובמה . " פרס שכח מהו תפקיד הנשיא ",  אמרו המקורבים . " הוא שכח שהיו לו לפחות שלוש טעויות קרדינליות הקשורות לביטחון המדינה :  הוא טעה כשחשב שאחרי הסכמי אוסלו יהיה מזרח תיכון חדש ובפועל התהליך גבה יותר מ-1,000 קורבנות בפיגועי הטרור שיצאו מהשטחים שמסר לפלסטינים ,  הוא טעה כשאחרי ההתנתקות אמר שיהיה שלום בעזה ובפועל יורים שם טילים על אזרחי ישראל ,  והטעות הכי גדולה הייתה ב-81' ,  כשחשב שהפצצת הכור בעירק היא טעות .  למזלם של אזרחי ישראל ,  בגין התעלם ממנו ".  
בראיונות התייחס הנשיא לאפשרות של תקיפה באירן ואמר כי הוא בוטח בנשיא ארה"ב ,  ברק אובמה ,  שימנע מאירן להשיג פצצה גרעינית . " הנשיא אובמה נחוש לעצור את תכנית הגרעין האירנית ,  וברור לנו שאנחנו לבד לא יכולים לעשות את זה אלא צריכים ללכת יחד עם אמריקה ". 
נשיא המדינה הבהיר : " אני לא מדבר בשם אף אחד ,  לא בשמי אני ,  ואני לא כל כך בטוח שאני שמעתי את הדברים בבהירות כזו ,  אני רק מסביר את דעתי .  הערכתי שהם  ( ארה"ב )  לא יעשו את זה לפני הבחירות ,  לבחירות נותרו יותר מ-80 יום .  ישראל אמרה שאנו יכולים לדחות או להפסיק כך שאין בזה הפתעה .  לפעמים דברים לא מפתיעים נשמעים כהפתעה ". 
בחודשים האחרונים ,  כאמור ,  גברו חילוקי הדעות בין ראש הממשלה לבין הנשיא בנוגע להתנהלות בנושא היחסים עם ארה"ב והמשבר סביב סוגיית הגרעין האירני .  בעוד נתניהו מקפיד להביע ספק ניכר בהצהרותיו של הנשיא אובמה ,  פרס מתבטא בצורה הפוכה ולאורך כל השנה האחרונה שב ומדגיש את אמונו בממשל האמריקאי .  בשבועות האחרונים ,  לנוכח החרפת ההתבטאויות של ראש הממשלה ושר הביטחון אהוד ברק בנושא אף הביעו זעם בסביבת ראש הממשלה על העמדות הפומביות ההפוכות שפרס נוקט בסוגייה האירנית .  

אחרי נתק של חודש :  פרס ונתניהו נפגשו בירושלים
שישה שבועות אחרי שמקורבי ראש הממשלה תקפו בחריפות את הנשיא על התבטאויותיו בגנות תקיפה ישראלית באירן ללא ארה"ב ,  נפגשו השניים .  גורמים בסביבת נתניהו : " אווירה חיובית "
 
