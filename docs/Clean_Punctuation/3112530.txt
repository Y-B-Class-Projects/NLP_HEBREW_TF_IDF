גורמים פוליטיים :  ליצמן איים להתפטר - רק כדי לקבל קרדיט מהחרדים
הגורמים אמרו כי שר הבריאות קיבל את הצעת הפשרה לעבודות הרכבת עוד לפני האולטימטום שלו ,  אך הוא עשה זאת כדי  " לגרוף הון פוליטי בקרב הציבור החרדי ".  בסביבת השר דחו את הניסיון  " להטיל בו דופי "
 שר הבריאות יעקב ליצמן איים ביום שישי להתפטר מהממשלה אם יבוצעו עבודות תשתית של רכבת ישראל בשבת ,  והמשבר עמו נפתר אחרי שראש הממשלה בנימין נתניהו ושר העבודה והרווחה חיים כץ סיכמו כי העבודות יבוצעו על ידי עובדים שאינם יהודים .  
עם זאת ,  גורמים פוליטיים אמרו לוואלה !  NEWS כי ההצעה הזו ,  שהתקבלה כפשרה על ידי ליצמן ,  כבר הוצעה לו ביום שישי בבוקר ,  ולמרות זאת הוא שיגר לתקשורת הודעה בה הוא מאיים על התפטרותו .  לטענתם , " היה ניתן לסגור הכל בשקט עוד קודם "  וליצמן נמנע מכך כדי  " לגרוף הון פוליטי ולקבל קרדיט בציבור החרדי ".  
בלשכתו של ליצמן דחו את הטענות ומסרו בתגובה כי  " הועלו כמה הצעות בשעות שבין חמישי בערב עד לשישי בצהריים ,  בהן החלפה חלקית של עובדי תשתית של הרכבת בכאלה שאינם יהודים .  השר ליצמן סירב להצעה זו ".  בלשכתו ביקשו  " לדחות ניסיונות להטיל דופי בפעילות הנציגות החרדית בנושא שמירת השבת "  היות ש"מדובר בענין עקרוני ,  ערכי ומהותי ,  ושאינו פוליטי .  הנציגות החרדית מאוחדת בדרישה זו ". 
לקריאה נוספת בנושאליצמן איים להתפטר - נתניהו הציע : " עובדים לא יהודים יועסקו בשבת "  
משבר השבת בתוך הקואליציה צבר תאוצה בשבוע האחרון .  ח"כ משה גפני  ( יהדות התורה )  הודיע בתחילת שבוע שעבר כי הוא לא יצביע עם הקואליציה בטענה כי זו אינה מקדמת הצעת חוק פרטיות שהגיש שמטרתה לבטל את החלטת בג"ץ על פתיחת המרכולים בשבת בתל אביב ובערים נוספות בארץ .  גפני התבטא השבוע כי הוא מתעלם מהקשיים הפוליטיים והמשפטיים שההצעה הזו מעוררת והוא דורש לקיים עליה הצבעה . 
" אני צריך להצביע רק בעד חוק ההסדרה ?  ",  אמר בשיחות עם מקורביו .  הצעת החוק של גפני נוספה ביום חמישי לסדר היום של וועדת השרים לחקיקה אולם כמו בכל השבועות האחרונים קיימים סיכויים קלושים שתתקיים עליה הצבעה .  
חזית נוספת שעוררה מתח בקואליציה היא מול שר הפנים ויו"ר ש"ס אריה דרעי .  האחרון הפיץ לפני כחודש תזכיר חוק ממשלתי שנועד למנוע פתיחת עסקים בשבת או בימי מנוחה אלא אם זו נדרשת  " לצרכים חיוניים "  לדעתו .  החוק אינו משפיע על המרכולים בתל אביב אך עשוי להשליך על ערים אחרות בעתיד .  אף שההצעה לא הונחה לסדר היום של וועדת השרים לחקיקה ,  נתניהו ביקש שלא תעלה להצבעה זאת לאחר ששמע כי קיים סיכום על כך בעל פה עם גורמים נוספים בקואליציה .  
נתניהו שחשש להצטייר כמי שנכנע פעם אחר פעם למפלגות החרדיות נתן את הוראתו גם על רקע ההתנגדות של השר יריב לוין ממפלגתו לנוסח החוק .  לוין שוהה בימים אלה בארצות הברית ובסוף השבוע הציע לאנשי דרעי נוסח מרוכך יותר להצעה .  
אלו העדיפו את הנוסח שהגיש שר הפנים ודרשו לקיים את ההצבעה .  כפי שפורסם בוואלה !  NEWS ,  המשנה ליועץ המשפטי לממשלה עו"ד דינה זילבר אישרה בחוות דעת את ההצעה של דרעי ,  אך למרות זאת לא תתקיים ההצבעה היום בשל ההתנגדות של נתניהו .  דרעי זעם על כך ,  אך לא נקט בצעד מעשי על כך .  
בקואליציה מתקשים להעריך האם המתחים הפוליטיים על השבת עלולים לגרור למשבר אמיתי עם ראשי הסיעות החרדיות .  הסיבה העיקרית נובעת מכך שהפוליטיקאים החרדים נאלצים להתמודד לעתים עם הוראות של מנהיגיהם הרוחניים .  
כך קרה לדוגמה באיום של השר ליצמן להתפטר מתפקידו זאת לאחר שקיבל הוראה מהאדמו"ר מגור אותו הוא מייצג להחריף את הטון נגד חילולי שבת בחסות הממשלה .  אלה מתמודדים גם עם ביקורת מבית של התקשורת החרדית שגוררת אותם לעמדות קיצוניות יותר ממה שהציגו קודם . " אתה לעולם לא יודע איך זה ייגמר ",  אמר גורם בקואליציה . " החרדים כמו כולם בקואליציה לא רוצים בחירות אבל הם לא לבד בסיפור ".  
עם זאת ,  המהלכים הפוליטיים של ראשי הסיעות החרדיות בימים האחרונים שיקפו את התחרות הפנימית ביניהם סביב הניסיון להציג קו תקיף יותר במאבק על שמירת השבת .  גפני שהחליט לא להצביע עם הקואליציה ,  אחריו ליצמן שאיים להתפטר ובעקבותיו דרעי שזעם על כך שנתניהו דחה הצבעה שספק תוכננה לאותה ישיבה .  כשברקע נושאים פוליטיים נוספים כמו בג"ץ הכותל המערבי ,  כשרות ,  גיור ועוד ,  קשה לומר איך זה יסתיים .  

גורמים פוליטיים :  ליצמן איים להתפטר - רק כדי לקבל קרדיט מהחרדים
הגורמים אמרו כי שר הבריאות קיבל את הצעת הפשרה לעבודות הרכבת עוד לפני האולטימטום שלו ,  אך הוא עשה זאת כדי  " לגרוף הון פוליטי בקרב הציבור החרדי ".  בסביבת השר דחו את הניסיון  " להטיל בו דופי "
 
