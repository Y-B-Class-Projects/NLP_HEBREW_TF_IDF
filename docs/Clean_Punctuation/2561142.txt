סקר של ערוץ 10 :  70% ממתפקדי הליכוד בעד הסדר החובות
הערוץ מציג הבוקר סקר לפיו בניגוד לדעה הרווחת ,  רוב גדול ממתפקדי הליכוד דווקא בעד ההסדר שהוא מציע .  עם זאת ,  53% חושבים שנתניהו אינו צריך להתערב בסוגיה באופן אישי
ערוץ 10 מכוון לבטן הרכה של ראש הממשלה :  מסקר שמציגים הבוקר בכיריו ,  עולה כי רוב גדול ממתפקדי הליכוד חושבים שיש לבצע לערוץ את פריסת החובות שהוא מבקש .  עם זאת ,  לפי הסקר ,  אשר בוצע בשבוע שעבר על ידי מכון  " מאגר מוחות "  בקרב מדגם מייצג של מתפקדי מפלגת הליכוד ,  53% חושבים שנתניהו לא צריך להתערב בסוגיית ערוץ 10 באופן אישי ,  וכמחצית מהמתפקדים חושבים שסגירת ערוץ טלוויזיה אינה צעד קיצוני .  
הסקר מראה כי הרוב מוחלט של המתפקדים  ( 88% )  מכירים את הפרסומים באמצעי התקשורת שעסקו באפשרות שערוץ 10 ייסגר .  רובם צופים בערוץ בתדירות של לפחות כמה פעמים בשבוע  ( 68% )  וכמחצית ממנו ענו שהם  " אוהבים את הערוץ "   ( 49% )  ,  בעוד מעט יותר הגדירו עצמם כ"אוהבים את ערוץ 2 "   ( 55% )  ,  וכשליש מעדיפים את הערוץ הראשון  ( 32% )  .  
על השאלה האם סגירת הערוץ תפריע להם באופן אישי כצופי טלוויזיה ,  ענו כמחצית ממתפקדי הליכוד כי הסגירה תפריע להם  ( 43% )  וכמחצית ענו שהיא לא תפריע להם או לא תפריע להם בכלל  ( 46% )  .  כמחצית ממתפקדי הליכוד  ( 48% )  מסכימים לטענה כי סגירת ערוץ טלוויזיה היא מעשה קיצוני ונדיר ביותר שלא דומה לסגירת עסק או שירות רגיל וכמחצית  ( 52% )  לא מסכימים לטענה זו .  נתון מעניין נוסף מהסקר :  כ-55% מהמתפקדים הצביעו על היות ישראל דמוקרטיה ותקשורת מגוונת כסיבה מרכזית לחשיבות המשך שידורי הערוץ .  
סקר נוסף שערך מכון פאנלס ערך עבור ערוץ הכנסת בקרב האוכלוסייה הכללית ,  העלה את התוצאות הבאות :  65% מהאוכלוסייה מתנגדים לסגירתו של ערוץ 10 ו-19% חושבים שצריך לסגור את הערוץ .  לאחרים אין דעה בנושא .  44% מהציבור סבורים כי השיקולים בנוגע לסגירתו של הערוץ אינם ענייניים או פוליטיים ,  28% חושבים שהשיקולים הם ענייניים .  היתר סירבו להגיד או אינם יודעים להשיב .  
הבוקר רשם מאבק עובדי הערוץ ניצחון ראשון :  לאחר שמונה חודשים בהם סירב שר האוצר יובל שטייניץ להיפגש עם הנהלת הערוץ ולאחר שפניותיהם החוזרות ונשנות ללשכתו לא נענו  זימן אתמול בלילה שר האוצר את הנהלת הערוץ לפגישה רשמית ראשונה ובה תידון בקשת ערוץ 10 לפריסת תשלומי חובו למדינה בגין דמי זיכיון ותמלוגים .  הפגישה תיערך ביום שני הקרוב .  
מזה כשבוע מקיימים עובדי ערוץ 10 משמרות מחאה מול ביתו של השר שטייניץ וקוראים לו לאשר את בקשת הערוץ לפריסת תשלומים ,  אולם עד עתה היה נתק בין האוצר לבין אנשי הערוץ .  בשבועות האחרונים נפגש יו"ר ההסתדרות עופר עיני עם שטייניץ ,  וכפי שפורסם לראשונה בוואלה !  ברנז'ה  שר התקשורת משה כחלון ערך השבוע פגישה עם מנכ"ל הערוץ בפועל יואב הלדמן והבטיח לו כי יזמן אליו את אנשי אגף התקציבים במשרד האוצר על מנת לקדם פתרון לבעיית הערוץ .
 
סקר של ערוץ 10 :  70% ממתפקדי הליכוד בעד הסדר החובות
הערוץ מציג הבוקר סקר לפיו בניגוד לדעה הרווחת ,  רוב גדול ממתפקדי הליכוד דווקא בעד ההסדר שהוא מציע .  עם זאת ,  53% חושבים שנתניהו אינו צריך להתערב בסוגיה באופן אישי

