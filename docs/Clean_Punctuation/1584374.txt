 " אני לא מאמין בהשקעה בתשתיות כמו ביבי "
 שר האוצר מנצל את הוועידה השנתית של קרן המטבע כדי לצאת מצלם של נתניהו ופישר .  הוא נהנה מהמחמאות אך מבקש לצנן : " הבלימה בעליית האבטלה מנוגדת לכל התיאוריות "
 כמה שעות לאחר שנחת באיסטנבול פגש שר האוצר יובל שטייניץ את שרת האוצר הספרדייה אלנה סלגאדו .  לשטייניץ ולשרה הספרדייה רקע משותף - שניהם נכנסו לתפקידם באפריל השנה .  אלא שכאן מסתיים הדמיון .  מאז אפריל נמצאת הכלכלה הישראלית בתהליך התאוששות מרשים ,  ואילו הכלכלה הספרדית עדיין תקועה עמוק בתוך המשבר עם שיעור אבטלה מבהיל של 17% ויותר . " אתם התקדמתם מאז אפריל ",  אמרה סלגאדו לשטייניץ .  
המחמאה הזאת נוחתת על שטייניץ בהמשך למלים חמות שזכה להן בביקורו האחרון בארה"ב ,  שם פגש את נגיד הבנק הפדרלי בן ברננקי ואת יועצו הכלכלי הבכיר של ברק אובמה ,  לארי סאמרס ,  ועל רקע תחזיות כלכליות ורודות למדי שמופצות ברחבי העולם .  למשל ,  זו של בנק ברקליס ,  שקבע כי ישראל הציגה את ההתאוששות הכי מרשימה מבין הכלכלות בעולם .  ישראל נהנית אמנם מפעולותיה שנתפשות כחיוביות ,  אבל לא מעט מהמחמאות להן היא זוכה הן יחסיות .  כשרואים באיסטנבול את ראשי הכלכלות של מעצמות כמו ארה"ב ובריטניה וגם של משקים מתעוררים כמו ברזיל או מקסיקו ,  שספגו כולם מכות קשות בעקבות המשבר וחלקם אף נזקקו לסיוע של קרן המטבע העולמית כדי לשרוד - הסיפור הישראלי אכן נראה כמו קרן אור .  
הוועידה השנתית של הבנק העולמי וקרן המטבע נחשבה בעבר לאירוע מעונב של כלכלנים שמדברים על סוגיות כמו העוני במדינות העולם השלישי ואיכות הסביבה .  ואולם לפני שנה הכל השתנה .  הוועידה נערכה שלושה שבועות לאחר התמוטטות בנק ההשקעות ליהמן ברדרס ודנו בה בעיקר באיך להציל את העולם .  השנה הדיונים עוסקים כבר בלקחים .  מרבית המדינות עדיין שקועות בבעיות חמורות ,  אבל התחושה היא שהגרוע מכל מאחורינו ,  ואחרי ששריפת הענק כובתה - זה הזמן להתמודד עם נזקיה ולמנוע את השריפות הבאות .  
שטייניץ אמנם נהנה מהמחמאות ,  אבל הצד הפילוסופי שלו לא נותן לו לגמרי ליהנות מהן ,  והוא מתקשה להסביר את הזינוק ביצוא הישראלי ואת הבלימה בעליית האבטלה . 
" הטפיחה על השכם שלנו יוצרת ציפיות גבוהות ואני מרגיש צורך לצנן קצת את ההתלהבות ",  אומר שטייניץ . " מנבאים לנו שיעורי צמיחה גבוהים וזה מחייב .  אמנם עשינו כמה צעדים כדי לסייע ליצוא הישראלי ,  אבל אני לא מבין את הגידול המהיר של 26% ביצוא ברבעון השלישי .  זו התאוששות מדהימה ,  בעיקר אם מביאים בחשבון שהדולר הנמוך פועל לרעתנו והסחר העולמי עדיין לא התאושש .  גם הבלימה בעליית האבטלה אצלנו מנוגדת לכל התיאוריות הכלכליות ".  
מה שמטריד את שטייניץ היא התחושה שישראל לא הספיקה לתקן את כל הקלקולים שהתגלו במשבר - רמז לכך שקל יותר לפעול ולהזיז דברים כשהמשק עדיין במצב משברי .  האם המשמעות היא שאין לצפות לרפורמות או מהלכים גדולים מצדו של שטייניץ ?  עושה רושם שהוא רואה את העברת התקציב הדו-שנתי כהישגו העיקרי .  הוא מרבה להשתבח בו ולתאר אותו כמהלך אמיץ ונועז .  
ואולם בשבוע שעבר התברר שתקציב המדינה אמנם סגור עד סוף 2010 ,  אבל הוא לא סגור הרמטית .  שטייניץ וראש הממשלה בנימין נתניהו רקחו יחד עם שר הביטחון אהוד ברק מהלך בזק של קיצוץ רוחבי של 1.8 מיליארד שקל בתקציב המדינה ,  והצליחו להעביר אותו תוך 48 שעות בממשלה תוך התנגדות רפה יחסית של סיעות הקואליציה .  הקיצוץ לא נועד לסייע לחידוש הצמיחה ,  אלא לממן סעיפים ביטחוניים עלומים בסכום של 1.4 מיליארד שקל ולגייס סכום של כ-450 מיליון שקל למימון היערכות מערכת הבריאות לשפעת החזירים .  
שטייניץ לא מוכן לנדב אף פרט על סעיפי הביטחון .  למעשה זהו אחד הסודות הכי שמורים במדינה ,  על אף ששותפים לו חצי תריסר שרים ועוד כמה פקידים בכירים .  תחילה ניסו לטעון באוצר כי מדובר בכסף שהולך ל"צרכים מודיעיניים ,  השלמת מלאים והיערכות העורף ",  אבל ההגדרות האלה נראות יותר כמו סיסמאות .  
מה שברור הוא כי מרגע שמערכת הביטחון הציבה את הדרישה הזאת על השולחן ופירטה בפני ראש הממשלה את צרכיה ,  מיד נוצרה הסכמה של נתניהו ושטייניץ בנחיצותה .  הרמטכ"ל גבי אשכנזי ומנכ"ל משרד הביטחון פנחס בוכריס ,  שניהלו את המשא ומתן עם ראש אגף התקציבים אודי ניסן ,  דרשו תחילה 5-6 מיליארד שקל ,  אבל שטייניץ עשה שרירים והבהיר כי דרישה כזו תחסל את כל המתווה של דו"ח ברודט ,  שהמליץ על העלאה הדרגתית של תקציב הביטחון בשנים הקרובות .  בסופו של דבר נותרה מערכת הביטחון עם תוספת של רבע ממה שהיא דרשה ,  מה שמעלה תהיות לגבי אותו סעיף ביטחוני חשאי .  אם אפשר לקנות את אותו צורך ביטחוני ב-1.4 מיליארד שקל ,  מדוע תבעו 5 מיליארד ?  
הכסף הגיע כמובן מקיצוץ בשורה של סעיפים חברתיים ,  עד כדי כך שאפילו שר הביטחון התעורר לפתע וטען כי הוא לא ידע שהכסף יגיע מסעיפים אלה .  ואולם שוב הוכח שמערכת הביטחון חזקה יותר מכל מערכת אחרת בישראל בכל הקשור להשגת תקציבים .  
האם שטייניץ הלך שבי אחר הסכנות הביטחוניות שמהוות אמצעי שיווק וקידום אינטרסים תקציביים של מערכת הביטחון ?   " מדובר בנושא רציונלי ומבוסס .  בדברים הביטחוניים אני יקה פוץ ולא תוציא ממני מלה לאן הלך הכסף .  לשמחתי הסודיות נשמרת עד כה ",  הוא אומר .  
הקיצוץ הבהול שגם עבר בזריזות בממשלה קומם כמובן את השרים שלא שותפו בהחלטה הראשונית לבצעו .  שטייניץ אמנם מתגאה שהצליח להעביר תקציב דו-שנתי ,  אבל גם לו ברור שהדרך לשם יכולה להיות זרועה בתיקונים ושינויים .  במסע כזה צריך שיתוף פעולה עם השרים .  
האם שטייניץ לא חושש שהוא יאבד את אמונם ?   " מה שהכתיב את הדיסקרטיות זה רק החשאיות של הסעיף הביטחוני שבגינו עשינו את הקיצוץ ",  הוא אומר .  
מכניסתו לתפקיד ועד היום סובל שטייניץ מחשדנות מסוימת לגבי התאמתו לתפקיד .  הרקע לכך הוא חוסר ניסיונו והיעדר עניין מיוחד בכלכלה טרם כניסתו לתפקיד ,  אבל גם צלו הגדול של נתניהו כשר-על לענייני כלכלה וכרפורמטור שבלט במיוחד בתחום הכלכלי בעת שכיהן כשר האוצר .  לכך נוספת דמותו הדומיננטית של נגיד בנק ישראל ,  פרופ' סטנלי פישר ,  שנהנה מיוקרה בינלאומית גדולה ,  כאשר המשבר הכלכלי זימן לו הזדמנות להפגין את ניסיונו ואת כושר קבלת ההחלטות שלו .  
לצד שני אלה אמור שטייניץ לבנות לעצמו מעמד עצמאי ומבוסס של שר שאמנם אינו בעל רקע כלכלי ,  אבל שולט במצב ומוביל דרך משלו .  מתברר שזה לא כל כך קל ,  אף שלשטייניץ יש רעיונות שונים מאלה של נתניהו בנוגע לכיוונים שאליהם המשק צריך ללכת .  
נתניהו שם את מלוא כובד משקלו על תחום הנדל"ן והתחבורה .  הוא משרטט חזון של הגדלה ניכרת של היצע הקרקעות ,  הסרת חסמים ביורוקרטיים לבנייה ופיתוח של מערכות תחבורה - כבישים ורכבות מהירות - שיקצרו את הדרך בין הפריפריה למרכז .  שטייניץ פחות מתלהב מהחזון הזה .  תשתיות פחות עושות לו את זה . 
" מצב התשתיות בישראל אינו טוב ,  הוא ברמה בינונית .  במשבר כמו שעברנו חשוב לשמור על הקיים ולהציל את מה שיש ",  אומר שטייניץ . " אני לא מאמין כמו ביבי בהשקעה בתשתיות ,  ולא מקבל את זה שהמדיניות הקיינסיאנית של שנות ה-30 נכונה גם כיום .  מה שמטריד אותי זה איך לשמור על המובילות של ההיי-טק הישראלי .  זה לא חייב להיות רק תוכנה ,  זה יכול להיות גם השקעה בתעשיות ביטחוניות ,  פיתוח מזל"טים ולוויינים .  הבאתי לאוצר מנכ"ל ,  חיים שני ,  שיש לו אוריינטציה מסוימת של יזמות טכנולוגית .  לא הכרתי אותו לפני כן ,  פשוט ביקשתי שיאתרו לי מנהלים בעלי רקורד בתעשייה המתקדמת ,  ובחרתי בו ".  
שטייניץ לא מתכוון להציג תוכנית או רפורמה כלכלית גדולה בקרוב ,  אבל בראש סדר העדיפויות שלו עומדים שלושה דברים :  שמירת העליונות המדעית ,  הטכנולוגית והיזמית בתחום ההיי-טק ;  הגברת מעורבות החרדים בשוק העבודה והקמת קבוצות הכשרה אקדמיות לחרדים  ( "אולי נעשה עסקה עם החרדים .  לא בכפייה ,  בשיתוף פעולה ")  ;  והפניה משמעותית של היצוא הישראלי לכיוון אסיה ,  עם דגש על הודו וסין  ( "לא להסתפק בחתימה על אמנה או בהקמת קרן השקעות משותפת ,  אלא פשוט לשנות אוריינטציה ")  .  
כמו כלכלנים רבים בעולם ,  מעריך שטייניץ כי תהיה הסטה של צריכה מהמערב לאסיה ,  ולכן המשק הישראלי צריך להיערך לכך .  למעשה ,  זה גם מה שמשדרים ראשי הבנקים האמריקאיים בוועידת קרן המטבע .  הם לא צופים התאוששות של הצריכה הפרטית בארה"ב בתקופה הקרובה ,  והערכתם מבוססת על הצורך של השוק האמריקאי בצמצום רמות המינוף וטיפול במגזרי המשכנתאות וכרטיסי האשראי .  גם הגירעונות הכבדים הם אות מבשר רעות ,  והציפייה היא שהם ימומנו במוקדם או במאוחר על ידי העלאת מסים ,  מה שיקטין עוד יותר את כוח הקנייה של הצרכן האמריקאי .  
היום אמור שטייניץ לשאת נאום בוועידה ,  שבו יסקור את מצבו החיובי של המשק הישראלי .  אילו היה משתמש בכובעו כפילוסוף היה ודאי פורש את משנתו הפילוסופית על המשבר ,  המתמצה בתפישה שהעולם עדיין לא מבין מה קרה בשנתיים האחרונות בתחום הכלכלי . " הצבעה על שרשרת של אירועים לא מסבירה עדיין את מה שקרה ",  הוא אומר . " המשבר הזה היה בלתי ניתן לניבוי והמסקנה היא שאנחנו חיים בסביבה של אי ודאות גדולה .  השנתיים-שלוש הקרובות עדיין נתונות בחוסר ודאות .  ברור לי שיהיו עוד זעזועים ,  ואני לא יודע לצפות מה תהיה התנהגות הצרכנים והמשקיעים בעולם ".   

" אני לא מאמין בהשקעה בתשתיות כמו ביבי "
 שר האוצר מנצל את הוועידה השנתית של קרן המטבע כדי לצאת מצלם של נתניהו ופישר .  הוא נהנה מהמחמאות אך מבקש לצנן : " הבלימה בעליית האבטלה מנוגדת לכל התיאוריות "
 
