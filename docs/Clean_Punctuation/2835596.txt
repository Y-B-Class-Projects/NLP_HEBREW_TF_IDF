בכירי רשות השידור זעמו : " אנחנו לא חמאס "
 עובדי רשות השידור ואגודת העיתונאים יצאו במתקפה חסרת תקדים נגד ראש הממשלה בשל סרטון הליכוד שהשווה ביניהם לבן החמאס .  יונה ויזנטל : " ממש מיותר ומקומם ".  כרמלה מנשה : " מישהו כנראה ממש בהיסטריה ".  הסרטון נגנז
מתקפה חסרת תקדים אמש  ( חמישי )  של עובדי רשות השידור ברשתות החברתיות על ראש הממשלה בשל סרטון תעמולה שנוי במחלוקת של  " אנשים שהתאכזבו "  מנתניהו ,  שמטרתו להראות את ההישגים של הממשלה בצורה הומוריסטית .  הווידאו ,  שמציג בצורה סרקסטית כיצד ראש הממשלה פגע בציבורים שונים ,  מציג בכפיפה אחת שחקנים המדמים אזרחים ושחקן שמחופש לאיש חמאס .  הדבר עורר זעם גדול שהופנה לעבר מפלגת השלטון ,  וזו החליטה לגנוז אותו .
 בסרטון  " קבוצת תמיכה "  מופיעים בין היתר עובדי נמל ורשות השידור יחד עם  " פעיל "  חמאס ,  כאשר כל אחד מהם מתלונן על האופן בו נתניהו פגע בו לכאורה . " עובד הנמל "  מתלונן : " היינו רגילים לעבוד שלוש שעות בשבוע בשביל 60 אלף שקל ,  עד שהגיעה הרפורמה ונאלצנו להתחיל לעבוד ולתת שירות לציבור ,  זה נורא !  ",  ועובדת הרשות אומרת  " מה אנחנו נגיד ,  ממי ניקח עכשיו סתם כסף ?  ".  
הסרטון עורר כאמור סערה ,  וגרר תגובות זועמות של בכירי רשות השידור בטוויטר ובפייסבוק .  העורך הראשי של הרשות יונה ויזנטל כתב כי  " עובדי רשות השידור עברו מספיק .  הסרטון ממש מיותר ומקומם ".  המגיש יגאל רביד הוסיף : " אדון ביבי הערב נגעלתי מהתשדיר שלך .  עובדי רשות השידור הם לא אנשי חמאס ואפילו לא נמל אשדוד .  האגרה רחוקה מביטול ולא ברור מתי בכלל תתרחש הרפורמה שהבטחתם .  אם זו בדיחה לפורים אותי לא הצחקת ".  כתבת הפלילים של קול ישראל עדי מאירי כתבה : " הסרטון החדש מבית היוצר של מי שקורא לעצמו ראש הממשלה של כולם ,  ומשווה בין עובדי רשות השידור למחבלי חמאס שנפגעו מממשלתו הוא לא פחות מחרפה !  בושה ".  
עורך  " מבט "  אבי מוסקל כתב : " כמה חלש ואטום צריך להיות ,  כדי להושיב במעגל עובדים ,  אזרחי המדינה בראשה אתה עומד ,  עם החמאס .  מכולנו אתה מ-פ-ח-ד באותה מידה ?  ".  הכתבת הצבאית הוותיקה כרמלה מנשה כתבה  " לבזבז מיליונים כדי לכרוך את עובדי רשות השידור עם החמאס בקמפיין של הליכוד ?  מישהו כנראה ממש בהיסטריה ".  הכתב המדיני של רשת ב' צ'יקו מנשה הוסיף  " אני לא חש בשום ניסיון לשלוט בפי או באצבעי ונהנה מחופש עיתונאי מוחלט ברשות השידור .  חשוב להבהיר על אף הזעם על הסרטון הדוחה ".  אפילו מגישת  " המוסף "  גאולה אבן-סער התייחסה לסרטון וכתבה : " אה ,  אז לזה ביבי התכוון כשהבטיח למוטט את החמאס ?  ".  
גם עובדי קול ישראל בתל אביב התייחסו לנושא והוציאו הודעה בה נכתב כי  " אין אלא להביע תמיהה קשה על שיקול הדעת בפרסום סרטון הסתה שכזה נגד עובדים שבתוך כמה חודשים יאבדו את מקור פרנסתם על לא עוול בכפם ".  
מאגודת העיתונאים בירושלים נמסר : " קמפיין הבחירות של ראש הממשלה חצה גבולות כאשר ניסה להפוך את עובדי רשות השידור מטרה לשינאה כשהוא ממקם אותם בשולחן אחד עם החמאס .  יש צורך בהרבה יותר מהתנצלות וסילוק הסירטון השערורייתי כדי לתקן על שורת עיוותים שהתחפשה לרפורמה .  הבראת השידור הציבורי העצמאי תבוא עם הבנת ערכו לדמוקרטיה בישראל .  המסר הזה הובן גם ביוון שפירקה את רשות השידור שלה הודתה בטעות והקימה אותה מחדש .  אך ככל הנראה  עדיין לא ברחוב בלפור ". 
בעקבות הסערה שחררה המפלגה הודעת התנצלות ,  בה נכתב : " מדובר בתשדיר שסוקר כמה מהישגי הממשלה אשר נעשה בהומור לרגל חג הפורים .  לא הייתה שום כוונה להשוות מישהו לחמאס ולא לפגוע בעובדים רבים ומסורים .  הסרטון לא ישודר יותר ואנו מתנצלים אם מישהו נפגע ".  

בכירי רשות השידור זעמו : " אנחנו לא חמאס "
 עובדי רשות השידור ואגודת העיתונאים יצאו במתקפה חסרת תקדים נגד ראש הממשלה בשל סרטון הליכוד שהשווה ביניהם לבן החמאס .  יונה ויזנטל : " ממש מיותר ומקומם ".  כרמלה מנשה : " מישהו כנראה ממש בהיסטריה ".  הסרטון נגנז

