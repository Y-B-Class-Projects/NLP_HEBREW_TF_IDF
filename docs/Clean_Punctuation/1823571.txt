נתניהו על הארועים בצפון :  נחושים להגן על גבולותינו
לאחר התקריות האלימות בגבול סוריה ובגבול לבנון אמר רה"מ כי הנחה את צה"ל  " לפעול לכך שהרגיעה והשקט יחזרו ".  משרד החוץ לשגרירים :  צבא סוריה אחראי לתקרית
 ( צילום :  לע"מ ,  עריכה :  יותם בן דוד ) 
הדיווחים על האירוע היום  ( ראשון )  במג'דל שמס תפסו את ראש הממשלה בנימין נתניהו באמצע דיוני השביעייה .  השרים ,  שהתכנסו לדיון מדיני בהעברת הכספים לרשות הפלסטינית ונסיעתו המתוכננת של ראש הממשלה לארצות הברית ,  עודכנו בנעשה .   לאחר שפגישת השביעייה הסתיימה ,  השרים ירדו לטקס חילופי ראש השב"כ שנערך גם הוא במשרד ראש הממשלה ,  בעוד שנתניהו המשיך להתעדכן בנעשה בגבול הצפוני .  מיד בתום הטקס ,  נתניהו כינס את שר הביטחון אהוד ברק ואת בכירי מערכת הביטחון להתייעצויות בנושא ,  שנמשכו עד לשעות הערב .  " הנחיתי את צה"ל לפעול באיפוק ,  אבל לבלום פריצה לתוך גבולותינו ולפעול לכך שהרגיעה והשקט יחזרו במהרה ",  אמר ראש הממשלה הערב ,  בהתייחסו לאירועים במג'דל שמס . " אנו נחושים להגן על גבולותינו ועל ריבונותנו .  חשוב לציין ,  שהאירועים הללו מתקיימים ביום שמציין את כינונה של ישראל וכפי שמצהירים מנהיגי ההפגנות האלו ,  המאבק שלהם אינו על קווי 67' אלא ערעור על עצם קיומה של ישראל אותו הם מכנים 'אסון שיש לתקנו' ". 
משרד החוץ העביר הערב דף מסרים לשגרירויות ישראל בעולם .  בדף יש סקירה של האירועים שהיו היום בגבול הצפון ומוזכרים המסרים שהמשרד מבקש מהשגרירויות להבהיר לעולם . " כיוון שידוע שהצבא הסורי שולט באופן הדוק באזור הגבול ,  קשה להאמין שהתפרצות מאסיבית של המון אל הגדר יכולה להיעשות בלי שהצבא הסורי יאפשר זאת ואולי אף יסייע ",  נכתב בין היתר .  מסר נוסף אותו ביקש המשרד להבהיר הוא שלדברי מחברי המסמך ,  המשמעות של יום הנכבה היא שלילת הזכות של ישראל להתקיים .  העובדה היא שהוא מצוין דווקא ביום הכרזת המדינה .  בנוגע לדרך המחאה נכתב באיגרת כי , " ישראל מקבלת את זכותו של כל אחד להפגין ,  יהא אשר יהא נושא ההפגנה ,  אבל אלימות שמסכנת שמסכנת חיים זה עניין בלתי נסבל .  סיום הסכסוך יהיה רק באמצעות מו"מ ,  פשרה והכרה במדינת ישראל כמדינת הלאום של העם היהודי ,  ולא באמצעות אלימות ,  התפרעויות ומהלכים חד צדדיים ". 
גם השר לענייני מודיעין וחבר השביעייה ,  דן מרידור ,  שדעותיו נחשבות ליוניות יחסית לחבריו בליכוד ,  הצטרף לרוח דבריו של ראש הממשלה .  בשיחה עם וואלה !  חדשות אמר מרידור כי , " עצם הבחירה ביום 15 במאי ליום ההפגנות מראה כי אלו לא הפגנות על מדינה פלסטינית לצד ישראל ,  אלא ערעור על עצם קיומה של ישראל .  הם לא בחרו לקיים את האירועים ב-11 ביוני ,  מלחמת ששת הימים .  לכך מצטרפת הודעתו החמורה של איסמעיל הנייה שרוצה לראות בסיום 'הפרויקט הציוני' .  אם היה למישהו ספק מה זה חמאס ,  הוא מדבר על חיסול ישראל וזה מעלה מחדש את השאלה על הברית הלא קדושה בינם לבין הפת"ח ".  ואילו שר האוצר יובל שטייניץ הגדיר את האירועים בגבול הצפון כ"ניצול ציני של שליט שרוצה להסיט את תשומת הלב מהבעיות הפנימיות ,  על ידי חימום המאבק מול ישראל ".  לדבריו , " מי שלא חושש להרוג אלפים מאזרחיו כדי להציל את שלטונו ,  גם לא חושש לשלוח אותם לחצות את קו הגבול ולסכן אותם מול ישראל ".  דברי שטייניץ נאמרו במהלך טקס קבלת אות הוקרה על  " מאבקו לשמירה על אינטרס הציבור בנושא תמלוגי הגז ",  בכנס של המרכז האקדמי למשפט ועסקים ברמת גן .  בתוך כך ,  סגן השר איוב קרא הגיע הערב לחפ"ק ברמת הגולן כדי לסייע בתיאום בין נכבדי העדה הדרוזית ,  הצלב האדום וכוחות הביטחון לניקוי הגולן מהמסתננים הסורים .  קרא דרש להחליף את כוח האו"ם שלטענתו כשל היום במילוי תפקידו . " היה עדיף רובוטים על הכוח המוצב בגולן ,  וזה איננו הכשל היחיד שלהם ",  אמר .
 גם המשנה לראש הממשלה משה יעלון התייחס באירוע לציון יום הולדתו של חוזה המדינה בנימין זאב הרצל ,  לאירועים בגבול הצפון . " האירועים האלימים שהתרחשו היום בתוך מדינת ישראל ולאורך גבולותיה מוכיחים שוב ,  שהמאבק איננו על גודלה של מדינת ישראל או גבולותיה ,  אלא על עצם קיומה ",  אמר . " לנוכח הניסיונות לפרוץ את גבולותינו ,  נדע להגן על ריבונותינו ועל חיי חיליינו ואזרחינו ,  כפי שצה"ל עשה היום ".   
" אין ספק שהקמת מדינת ישראל ותבוסת הערבים במלחמה לעצמאותנו ,  היו לאסונם ,  וזכותם לציין זאת .  אך כל עוד יתכחשו לאחריותם ,  ובעיקר אחריות מנהיגיהם ,  לאסונם ,  לא ישרור שלום אמת .  כל עוד לא יכירו בקיומו של עם יהודי ,  וימשיכו לטעון כי היהדות היא דת ,  לא עם ולא לאום ,  ולדת אין מגיעה מדינה  לא ישרור שלום אמת .  כל עוד יתכחשו לקשר ולזכות שבין העם היהודי לארץ ישראל ,  לא ישרור שלום אמת ". 

נתניהו על הארועים בצפון :  נחושים להגן על גבולותינו
לאחר התקריות האלימות בגבול סוריה ובגבול לבנון אמר רה"מ כי הנחה את צה"ל  " לפעול לכך שהרגיעה והשקט יחזרו ".  משרד החוץ לשגרירים :  צבא סוריה אחראי לתקרית

