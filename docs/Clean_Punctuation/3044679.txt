בזמן שחמאס חופר מנהרות חדשות ,  ישראל נערכת למלחמה הקודמת
בלי מנוחה ובלי להקשיב לברברת בצד הישראלי ,  חמאס בונה בקצב שהרכבת הקלה בתל אביב יכולה רק להתקנא בו .  המחסום שיבלום את איום המנהרות לא יהיה מוכן בשנתיים הקרובות ,  הדרג המדיני לא רוצה לצאת למהלך יזום ,  וישראל מפספסת את האיום המידי שמתחת לאפה
וחמאס - עדיין חופר .  עם דוח מבקר המדינה ,  או בלעדיו ,  חופר וממשיך לחפור .  ללא הפסקה כמעט ,  ללא הקשבת יתר לקשקשת ולברברת הבלתי נגמרות בצד הישראלי על המלחמה שהסתיימה לפני שנתיים וחצי .  עוד ועוד מלל נשפך ,  דפים על דפים ,  אורגיה של פרשנויות ,  חוות דעת ,  אמירות והצהרות ודו"ח שמפרסם את עיקרי דברים שידועים כבר לכולם ,  וכל אלה לא יצליחו כנראה לשנות את המלחמה ההיא ,  של  " צוק איתן ".  כנראה שגם לא את המלחמה הבאה בעזה או בלבנון .
 מדינת ישראל בשלה :  מחפשת את האשמים ,  תרה אחר הכשלונות וגם לאחר שנמצאו וגם לאחר שעזבו  ( הרמטכ"ל בני גנץ ,  לדוגמה ,  ושר הביטחון משה יעלון )  ,  לא באמת יודעת להיערך למלחמה הבאה ,  אולי רק לזאת שהייתה .  כך היה במקרה של מלחמת לבנון השנייה ,  וכך נראה גם ב"צוק איתן ".  
לקריאה נוספת:חידת המנהרות והדילמה של צה"ל במלחמה הבאהאיזנקוט על דוח צוק איתן : " הופקו לקחים ;  צה"ל לא חסין מביקורת"יעלון : " הקבינט בצוק איתן - הגרוע וחסר האחריות שראיתי "  
וחמאס עדיין חופר .  גם במהלך כתיבת שורות אלה .  24/7 .  לחופרים אמנם ניתן יום חופש בשבוע ,  אבל הם עובדים במשמרות .  יחידת המנהרות של חמאס הפכה לאחת המפוארות בזרוע הצבאית של הארגון ,  הצעירים המגויסים אליה זוכים למעמד של  " גיבורי על "  בעזה ,  עם משכורת שמנה במיוחד ותנאי שירות משובחים .
 אבל מדינת ישראל עדיין שם ,  במנהרות שכבר לא קיימות ,  במקום לעסוק באלה שפועלות ונחפרות ממש ברגעים אלה .  קשה להאמין ,  אבל בצל כל הרעש הזה של דו"ח מבקר המדינה ,  לחמאס כבר יש יותר מ-15 מנהרות שמגיעות לשטח ישראל .  בעזה ,  כבר כמה שנים ,  יש עיר תחתית .  כזו שמתקדמת בקצב מסחרר ממש ,  שתושבי תל אביב שמתמודדים עם בניית קווי הרכבת הקלה ,  יכולים רק לקנא במהירות וביעילות שבה מתבצעת שם העבודה .
 צה"ל אכן שיפר את אימוניו ואת הכנותיו בכל הנוגע לאיום התת קרקעי .  מדינת ישראל אף בונה מחסום של ממש שיבלום את איום המנהרות .  אולם ברור שהמחסום הזה לא יהיה מוכן בשנתיים הקרובות .  וכך מדינת ישראל ,  גם לאחר דו"ח המבקר וגם לאחר שמאות פעמים מאז צוק איתן שמענו על מחדלי המנהרות ,  משלימה לא רק עם המשך התחמשות חמאס ,  אלא גם ובעיקר עם המשך בניית המנהרות לתוך שטח ישראל .  
ופה ייתכן שטמון המחדל האמיתי :  בעוד התקשורת כולה עסוקה במלחמה שהייתה ,  אף אחד לא רוצה חלילה לצאת למהלך יזום ,  נגד האיום העכשווי המידי שנמצא מתחת לאפנו ,  מסיבות ברורות כמובן - חשש למלחמה .  וכך ברור שאם חלילה יפרוץ עימות נוסף בין הצדדים ,  נהיה עדים שוב לפיגועי מנהרות .
 יתרה מכך ,  גם אם תפרוץ מלחמה של ממש מול חמאס בעזה ,  וצה"ל ייכנס לרצועה ,  הוא אינו עתיד לפגוש כמעט באויב .  פעילי חמאס יהיו מתחת לקרקע ברשת של מנהרות שנפרשות על פני עשרות קילומטרים .  האם צה"ל שתורגל במשך עשרות שנים בכניסה של טורי שריון וכיבוש יעדים יידע לפעול בזירה שכזו ?  ספק אם זו אכן התמונה .  אז למה בעצם הדיון האינסופי במחדלי מנהרות שהיו לפני שנתיים וחצי בזמן שהאיום המידי והנוכחי רחוק מבלימה ?  קשה לומר .
 הערב פרסמה הזרוע הצבאית של חמאס הודעה שבה רמזה כי אם תשוב וישראל על התגובה לירי רקטה נוסח זו מאתמול בערב ,  הרי שבכוונת אנשיה להגיב .  זה עשוי להיות איום סרק ,  אך אין להקל בו ראש .  חמאס אינו יכול להרשות לעצמו להצטייר כחלש ,  וכך הוא נתפס בימים האחרונים - כמי שמפחד מעימות עם ישראל .  
אם יש משהו אחד שאפשר ללמוד מהמלחמה האחרונה ,  הוא קשור לכישלון של המודיעין בהערכת המוטיבציה של חמאס .  מיד עם פרוץ  " צוק איתן ",  ההערכה של אמ"ן ובעקבותיה של צה"ל כולו ,  הייתה כי חמאס להוט לעצור את הלחימה .  באינספור תדרוכים של אנשי מודיעין נאמר לנו שחמאס מוכה ,  חלש ורק רוצה לעצור .
 משום מה ,  פספסה הערכת המודיעין את ההישגים שרשם לעצמו חמאס ואת התחושה שלו שהוא רושם נקודות רבות בדעת הקהל הערבית והעזתית .  משום מה פספסו את הרצון אלי קרב של חמאס והתפיסה שהארגון לפני שינוי היסטורי .
 אמ"ן טעה אז .  גם חמאס כמובן שהאמין שישנה את פני המציאות של עזה .  אך אם יש משהו שצריך לקחת בחשבון לקראת העימות הבא ,  היא שקשה לנו לצפות ולהעריך את כוונות חמאס או את אלה של חיזבאללה :  לא רק אצלנו יש מדינאים המושפעים מדעת קהל ,  לא רק אצלנו יש מי שמאמין בשטויות שנאמרות עליו בתקשורת או במדיה החברתית ולא רק אצלנו יש מקבלי החלטות שאינם רואים את טובת עמם אלא קודם כל את האינטרס הפוליטי שלהם .
 ניפגש במנהרות .
  ( עדכון ראשון :  20:50 )  

בזמן שחמאס חופר מנהרות חדשות ,  ישראל נערכת למלחמה הקודמת
בלי מנוחה ובלי להקשיב לברברת בצד הישראלי ,  חמאס בונה בקצב שהרכבת הקלה בתל אביב יכולה רק להתקנא בו .  המחסום שיבלום את איום המנהרות לא יהיה מוכן בשנתיים הקרובות ,  הדרג המדיני לא רוצה לצאת למהלך יזום ,  וישראל מפספסת את האיום המידי שמתחת לאפה

