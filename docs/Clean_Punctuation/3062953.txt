עימותים בין ח"כים ברקע חוק הלאום :  מושב הקיץ נפתח במליאת הכנסת
אחרי פגרת הפסח נפתח מושב הקיץ במליאה בהצעת אי-אמון שנדחתה .  במהלך הישיבה צוין יום הרצל ויו"ר הכנסת ,  ראש הממשלה ויו"ר האופוזיציה נשאו דברים .  גלאון תקפה את אדלשטיין : " ייחסת לשמאל בוגדנות ",  וח"כ פריג' את נתניהו : " פופוליסט "
 מליאת הכנסת התכנסה היום  ( שני )  לישיבתה הראשונה במושב הקיץ לאחר פגרת הפסח .  על סדר היום היו הצעות אי-אמון בממשלה ודיון בהצעות חוק .  במהלך הישיבה צוין יום בנימין זאב הרצל ונשאו דברים יו"ר הכנסת יולי אדלשטיין ,  ראש הממשלה בנימין נתניהו ויו"ר האופוזיציה ,  ח"כ יצחק הרצוג .  
יו"ר מרצ ,  ח"כ זהבה גלאון ,  מתחה ביקורת חריפה במליאה על יו"ר הכנסת יולי אדשלטיין על נאומו בערב יום העצמאות ,  שבמהלכו אמר כי  " לא כל שמאל בוגדני ".   " כשיולי אדלשטיין אומר ש'לא כל ימין הוא ימין פאשיסטי ולא כל שמאל הוא שמאל בוגדני' ,  הוא מייחס לשמאל בוגדנות .  והפרשנות היא דה-לגיטימציה לשמאל כולו ,  ושבבוגדים צריך לטפל ,  אולי אפילו כמו שטיפלו ברבין הבוגד .  לא מפתיע שעדיין לא שמענו אותו מתנצל על שכינה את השמאל 'בוגדני' .  מילים שהיו התרת דם ". 
לקריאה נוספת:התאגיד ,  השבת וחוק הלאום :  הכנסת חוזרת מפגרה למושב קיץ סוערהערכה :  המשטרה תגבה עדות מאדלסון בביקורו בישראל בעוד שבועייםועדת השרים אישרה את  " חוק הלאום "  השנוי במחלוקת 
גלאון הוסיפה כי מה שמאכזב לא פחות  " זה הרפיון הערכי המהדהד של מי שמתיימרים לקרוא לעצמם חלופה לנתניהו ,  אבל בפועל מתנהגים כמו חבורת חדלי אישים .  איפה האופוזיציה כשבאמת צריך לגנות ?  ראינו כבר איך מילים הופכות לאצבע על ההדק ,  וכשהותקפנו שלושה חברי כנסת קשות בערב יום הזיכרון למשפחות השכולות הישראליות והפלסטיניות ,  לא שמעתי אף ח"כ מגנה את זה .  והם לא יוכלו לומר 'לא ידענו' ,  או 'ידינו נקיות' .  זה קורה לנגד עיניהם ,  ואפילו לא אכפת להם ". 
יו"ר סיעת מרצ אילן גילאון אמר כי  " שרי הממשלה מענגים את עצמם בסמלים ,  טקסים והצעות חוק שכל עניינם תקיעת אצבע בעין למיעוטים ,  מתנגדים פוליטים ולתקשורת ".  לדבריו , " איש לא קם לערער על דמותה ,  אופיה וסמליה של המדינה מזה שנים ,  אך לביריוני הקואליציה שכנראה מריחים בחירות ,  היה דחוף להביא כבר עכשיו את השינויים הללו בחוק ולהצית בקבוק תבערה נוסף במציאות החיים עמוסת השסעים בישראל ". 
לאחר הצבעת האי-אמון שנדחתה ,  עלה נתניהו לנאום במליאה בישיבה לזכרו של הרצל .  ח"כ עיסוואי פריג'  ( הליכוד )  התפרץ לדבריו : " את חוק הלאום עשית לכבודו של הרצל .  פופוליסט ".  להגנתו של ראש הממשלה נחלץ ח"כ אורן חזן  ( הליכוד )  : " תמצא את הדרך לעוף החוצה ". 
בנאומו אמר נתניהו כי  " 'חוק הלאום' ,  שאנחנו מקדמים יבסס מבחינה חוקית את מעמדה של ישראל כמדינת הלאום של העם היהודי .  אין שום סתירה בין היותה של ישראל דמוקרטיה ,  לבין היותה מדינה של העם היהודי .  יש לנו מחויבות מתמדת להבטיח שוויון זכויות לכלל אזרחי המדינה .  התשובה הניצחת לשוללי הציונות היא חיזוק מדינת היהודים והגאווה במורשתנו ".  
הרצוג שנאם אחרון התייחס גם הוא לחוק הלאום . " הוויכוח הציוני המלווה אותנו שנות דור הוא הוויכוח המדיני .  לא נוכל בלי הוויכוח המדיני  שהרי מדינת היהודים ,  מדינת הלאום של העם היהודי אין משמעה חוק לאום ,  אלא הבטחת הלאום ".  הוא אף קרא לראש הממשלה ,  לקראת ביקור נשיא ארצות הברית דונלד טראמפ ,  לפתוח בשיחות שלום . " קורא לרא הממשלה להניע תהליך מדיני אמיץ על בסיס הסדרי ביטחון אמיתיים ואפקטיביים שישמרו את מדינת העם היהודי ,  מדינה יהודית ודמוקרטית לדורות כפי שראה הרצל בחזונו ". 
המושב נפתח אחרי חודש וחצי של פגרה עם אווירה פוליטית נפיצה במיוחד .  הליך החקיקה לפיצול תאגיד השידור הציבורי ,  סוגיית השבת ומאבק הנכים הם רק חלק מהנושאים שעמדו ויעמדו במרכז סדר היום של חברי הכנסת בשבועות הקרובים .  אלה גם עשויים לערער את יציבותה של הקואליציה ,  בעוד באוויר מרחפת האפשרות שיהיה זה המושב האחרון לפני התפזרות הכנסת לקראת הקדמת הבחירות .  
מוקדם יותר אמר ראש הממשלה בנימין נתניהו כי במושב הנוכחי יקדם את  " חוק הלאום ",  כפי שנחשף לראשונה בוואלה !  NEWS .  נתניהו הבהיר כי הצעת החוק הממשלתית תוגש בתוך חודשיים . " החוק מקבע את העובדה שמדינת ישראל היא מדינת הלאום של העם היהודי ,  במולדתנו ההיסטורית .  הוא מעגן בספר החוקים של ישראל את הדגל שלנו ,  ההמנון שלנו ,  ואת היותה של ירושלים בירתנו הנצחית ".  הוא הוסיף כי  " הליכוד יוביל את החוק החשוב הזה - ואני מצפה מכל המפלגות הציוניות לתמוך בו ".  
גם ראשי סיעות אחרות התייחסו להצעת החוק .  ראש האופוזיציה אמר כי החוק  " מפר את האיזון העדין והקדוש בין היהודית לדמוקרטית ".  יו"ר סיעת יש עתיד אמר כי מפלגתו תתמוך בחוק הלאום ,  אך לא בנוסח שהציע ח"כ אבי דיכטר . " מה שאושר אתמול אינו חוק הלאום ",  אמר לפיד שהוסיף כי יש עתיד תומכת בחוק הלאום המרוכך של חבר הכנסת בני בגין מהליכוד . 
" בנוסח הנכון ",  הסביר לפיד , " ברוח הנכונה ,  החוק הזה יכול להביא לאיחוד ,  לחיבור ,  ליצירת חברה טובה יותר ".  לפיד האשים את הקואליציה בכך שמנסה  " להפוך את מה שיכול היה להיות חוק חשוב ומשמעותי ,  לעוד סיבוב של שנאה ופחד .  לעוד נסיון לפצל ולשסע את המדינה הזו .  לעלבון גלוי ומיותר לאזרחי ישראל הערבים ". 
 ( עדכון ראשון 16:42 )  

עימותים בין ח"כים ברקע חוק הלאום :  מושב הקיץ נפתח במליאת הכנסת
אחרי פגרת הפסח נפתח מושב הקיץ במליאה בהצעת אי-אמון שנדחתה .  במהלך הישיבה צוין יום הרצל ויו"ר הכנסת ,  ראש הממשלה ויו"ר האופוזיציה נשאו דברים .  גלאון תקפה את אדלשטיין : " ייחסת לשמאל בוגדנות ",  וח"כ פריג' את נתניהו : " פופוליסט "
 
