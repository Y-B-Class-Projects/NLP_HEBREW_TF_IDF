רה"מ נתניהו לא אוהב שאתם אומרים  " שתי שקל "
 במהלך נאומו בכנס השפה העברית בראשל"צ ,  ציין ראש הממשלה כי הוא מזדעזע מהביטויים שפשטו על הרחוב הישראלי .  בכנס הוכרז חתן פרס רה"מ לשפה העברית פרופ' אמציה פורת
 ( צילום :  אבי כהן .  עריכה :  גדי וינסטוק ) 
ראש הממשלה בנימין נתניהו השתתף הערב  ( שלישי )  בכנס  " לשון ראשון "  לשפה העברית ע"ש אליעזר בן יהודה ,  שנערך בהיכל התרבות בראשון לציון .  נתניהו אמר בכנס כי  " תחיית השפה העברית הייתה חלק מהקמת העם היהודי בארץ ישראל ,  מעשה כביר שאיחד את היהודים כעם והיווה ברית סמויה בין כל היהודים בתפוצות ".  נתניהו הוסיף שהוא מזדעזע מהמילים שהוא שומע ברחוב כמו  " שתי שקל "  ואפילו מהביטוי  " שנקל ",  וביקש מהנוכחים ללמד את ילדי ישראל עברית עשירה ,  בהירה ומדויקת .  
במהלך האירוע הוענק לעורך ולמתרגם פרופ' אמציה פורת ,  פרס על היותו חתן ראש הממשלה ללשון העברית לשנת תשע"א .  הפרס הוענק לפורת  " על מפעל חייו בעריכה ,  בתרגום ספרותי משובח ובהעמדת דורות של תלמידים בעריכה ובתרגום ",  כפי שנימק חבר השופטים שבחר בו . " בכך ,  תרם תרומה חשובה מאוד לקידום מעמדה של הלשון העברית ".  פורת הוא חבר האקדמיה ללשון העברית מזה 40 שנה ,  מכהן כפרופ' בכיר באוניברסיטת בר אילן והוא זכה בעבר בפרסים רבים על תרגומיו .  
פורת שאל את ראש הממשלה : " כיצד אתה יכול לעשות שכל עם ישראל ישלוט ויאהב את השפה העברית כמו בנך אבנר ?   ( שהגיע למקום השלישי בחידון התנ"ך העולמי .  ב.ו )  "  ועל כך השיב לו נתניהו : " פשוט צריך לדעת לאיזה סב להיוולד .  אביה של רעייתי שרה הוא שמואל בן ארצי ,  אחד מגדולי חוקרי התנ"ך ואילו אבי ,  בן ציון נתניהו ,  דיבר עברית בבית מיום היוולדו ,  לפני יותר ממאה שנים ". 
שרת התרבות לימור לבנת ,  אמרה בטקס כי  " אליעזר בן יהודה ,  הבין כבר במאה ה-19 שיש צורך בהנגשת השפה העברית לשפת היום יום .  יש לנו שפה מתחדשת ובועטת ,  הסלנג תמיד הפך את העברית מרדומה לשפת דיבור .  בסלנג אין כל סכנה ,  כי הוא מתיישן עם הזמן ונעלם ולכן הוא לא מאיים על השפה העברית .  לאחרונה יש הנמכת יתר של השפה העברית והתרחקותה ממקורותיה ".  ראש עיריית ראשון לציון דב צור סיכם ואמר כי  " אנחנו לא נסתפק במילים ,  בלב עירנו בחצר בית ספר חביב ,  שהיה בית הספר העברי הראשון ,  יוקם המרכז הלאומי לשפה העברית ,  שבו נדאג להפוך את השפה העברית לספורט לאומי ". 

רה"מ נתניהו לא אוהב שאתם אומרים  " שתי שקל "
 במהלך נאומו בכנס השפה העברית בראשל"צ ,  ציין ראש הממשלה כי הוא מזדעזע מהביטויים שפשטו על הרחוב הישראלי .  בכנס הוכרז חתן פרס רה"מ לשפה העברית פרופ' אמציה פורת

