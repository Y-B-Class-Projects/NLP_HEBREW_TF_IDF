אובמה על נתניהו :  לא הציע  " אלטרנטיבה מעשית "  לשיחות עם איראן
נשיא ארה"ב התייחס לנאומו של ראש הממשלה בקונגרס ואמר כי הוא לא צפה בו אלא רק קרא את תוכנו . " לא היה שם שום דבר חדש ",  הוסיף .  איראן : " הנאום היה משעמם וחזר על עצמו "
 אחרי נאומו של ראש הממשלה בקונגרס ,  שבו הביע את התנגדותו העזה להסכם עם איראן על תכנית הגרעין שלה ,  טען אמש  ( שלישי )  נשיא ארצות הברית ברק אובמה כי הוא לא הציע  " אלטרנטיבה מעשית "  לשיחות עם טהראן .  לדבריו ,  הוא לא צפה בנאום אלא קרא את תוכנו . " לא היה שם שום דבר חדש ",  הוסיף .  
בהמשך ,  גם באיראן התייחסו לנאום וביטלו את דבריו של ראש הממשלה . " הנאום היה משעמם וחזר על עצמו ",  נמסר בהודעה מטעם משרד החוץ בטהראן שפורסמה בסוכנות הידיעות אירנ"א .  
לפני אובמה ,  גורם בכיר בבית הלבן אמר לרשת CNN כי בנאום לא היה  " אף רעיון אחד חדש ,  אף לא אלטרנטיבה אחת ברורה - רק מילים ,  בלי מעשים ".  
כמו כן ,  מנהיגת המיעוט בבית הנבחרים ,  ננסי פלוסי הדמוקרטית ,  תקפה בחריפות את ראש הממשלה וטענה כי נאומו הוא  " עלבון "  לארצות הברית . " הקשרים הבלתי ניתנים להפרדה בין המדינות קשורים בערכינו המשותפים ,  באידיאלים המשותפים ובאינטרסים המשותפים ",  מסרה פלוסי אחרי הנאום . " זאת הסיבה שאני ,  כמי שמעריכה את יחסי ארצות הברית-ישראל ואוהבת את ישראל ,  הייתי קרובה לבכי במהלך הנאום .  התעצבתי מהעלבון למודיעין של ארצות הברית ומההתנשאות לגבי הידע שלנו על האיום שמציבה איראן ומההתחייבות שלנו למנוע הפצת נשק גרעיני ".  
גם הסנאטורית הבכירה דיאן פיינסטיין תהתה מה יעשה נתניהו אם לא ייחתם הסכם . " הוא לא אמר מה ישראל רוצה ,  אלא רק השמיע תרחישי אימה ",  אמרה לרשת CNN .  פיינסטיין ,  שתודרכה אמש על פרטי ההסכם המתגבש ,  סירבה לומר בשיחתה אם נתניהו דייק כשדיבר בנאומו על פרטי ההסכם . " לדעתי עשר שנים זה מעט מדי ",  הוסיפה פיינסטיין ,  שכיהנה עד לאחרונה כיושבת ראש ועדת המודיעין של הסנאט .  לדבריה ,  היא הייתה מעדיפה תקופת הקפאה של 15 שנה לכל הפחות .  ביום שני הציב הנשיא ברק אובמה את התנאי שלפיו טהראן תידרש להקפיא לפחות לעשור את תכנית הגרעין שלה .  
השדולה הפרו-ישראלית ג'יי סטריט ,  הידועה בעמדותיה השמאליות ,  מסרה הודעה ברוח דומה : " בנאומו לא היה כל חדש ונתניהו לא הציע שום אסטרטגיה ברת ביצוע לפתרון המשבר מול איראן ",  מסר יו"ר השדולה ג'רמי בן עמי . " ממשל אובמה מסכים כי האפשרות של איראן גרעינית אינה מתקבלת על הדעת - ההבדל הוא שבממשל האמריקני מנסים למנוע את האפשרות הזו באמצעות מאמץ דיפלומטי מאסיבי ,  בעוד ראש הממשלה נתניהו מסרב להציע פתרונות ישימים .  כעת לא נראה שיש מישהו שיכול להגיד שזה היה שווה את המחיר המחיר הכבד שגבה הנאום ליחסי ישראל-ארצות הברית "   .  
בנאום אמר נתניהו כי לפני שהמעצמות מסירות את הסנקציות הכלכלית מעל איראן ,  עליהן לדרוש מטהראן  " להפסיק את התוקפנות שלה במזרח התיכון ,  להפסיק לתמוך בטרור ברחבי העולם ולהפסיק לאיים בהשמדת ישראל ,  המדינה היהודית האחת והיחידה ".  כמו כן ,  הוא חשף פרטים מההסכם כשציין ש"לא יפורק מתקן גרעיני אחד "  ושההסכם אינו מתייחס כלל לתכנית הטילים של איראן .  זאת ,  בניגוד לאזהרת הבית הלבן שהודיע אמש כי חשיפת פרטים מההסכם תהיה בבחינת  " בגידה באמון ".  
" למרות שההסכם עדיין לא נחתם ,  יש אלמנטים שכבר פורסמו בפומבי ",  אמר נתניהו . " לא צריך סוכנויות מודיעין ומידע סודי כדי לדעת אותם .  אפשר לעשות חיפוש בגוגל על פרטי ההסכם .  ללא שינוי משמעותי ,  אנו יודעים בוודאות שכל הסכם עם איראן יכלול שני ויתורים משמעותיים :  הראשון להשאיר לאיראן תשתית גרעינית משמעותית שתשאיר לה טווח פריצה קצר לפצצה  ( כמה זמן לוקח עד שמרכיבים פצצה מכל המרכיבים הקיימים )  .  אף אתר גרעיני לא ייהרס באיראן ואיראן תוכל לשמור על אלפי צנטריפוגות ואלפי אחרות ינותקו מהחשמל אבל לא ייהרסו .  רוב התשתית הגרעינית תישאר במקומה ולכן טווח הפריצה האיראני יהיה קצר מאוד .  אם איראן תמשיך לייצר צנטריפוגות יותר מתקדמות ,  טווח הפריצה יכול להתקצר בהרבה ". 
ראש הממשלה המשיך ואמר : " יהיו הגבלות על תכנית הגרעין ויהיו פקחים ,  אבל זו הבעיה .  פקחים מתעדים הפרות ,  אך לא עוצרים אותן .  כמו קוריאה הצפונית ,  גם איראן כבר הפרה הסכמים בינלאומיים בכמה מקרים :  2005 ,  2006 ,  2010 .  כמו קוריאה הצפונית ,  איראן שמה מנעולים ,  כיבתה את המצלמות ועבדה על הפקחים הבינלאומיים .  איראן לא רק מפרה הוראות אלא גם יודעת לשחק מחבואים ולרמות את הפקחים ".  
הוויתור השני שעליו דיבר ראש הממשלה הוא  " שאיראן תוכל להגיע לפצצה תוך כדי קיום ההסכם .  עשור נראה לכם הרבה ,  אבל בתולדות אומה זה בגדר מצמוץ .  כולנו יכולים לחשוב מה יקרה כאשר היכולות הגרעיניות של איראן יהיו בלתי מוגבלות .  היא תוכל לבנות יכולת גרעינית עצומה ,  המנהיג הרוחני של איראן אומר זאת בצורה גלויה  הם מתכננים להגיע למאות אלפי צנטריפוגות ,  לא 19 אלף ,  אלא פי עשרה יותר  כמעט 200 אלף .  כך איראן תיצור ארסנל גרעיני שלהם ובטווח מאוד קצר מהתקבלות ההחלטה ". 
הוא ניסה להסביר מדוע בכל זאת ,  ישנם מי שתומכים בהסכם . " הם מקווים שאיראן תשתנה לטובה בעתיד או מאמינים שאלטרנטיבה למצב הזה הוא מלחמה ",  טען . " אני לא מסכים .  לא מאמין שאיראן תשתפר לאחר הסכם זה .  המשטר הזה נמצא כבר 36 שנה והתיאבון שלו לאלימות הוא חוצה מגזרים .  אם ניתן להם את זה ,  רק ייפתח התיאבון .  האם איראן תהיה פחות אגרסיבית כשיסירו מעליה סנקציות ?  איראן תשתלט על יותר מדינות כשיהיו פחות סנקציות .  למה שהמשטר הקיצוני באיראן ישתנה לטובה כשהוא יכול ליהנות משני העולמות :  טרור בעולם ושגשוג בבית .  זו שאלה שכולם שואלים אצלנו באזור ".  
הוא התייחס לטענה שאין אלטרנטיבה טובה יותר מהסכם . " ידע גרעיני בלי תשתית גרעינית לא שווה יותר מדי ",  אמר . " טייס בלי מטוס לא יכול לטוס .  בלי אלפי צנטריפוגות וטונות של אורניום מעושר איראן לא תוכל לייצר פצצות גרעיניות .  את תכנית הגרעין האיראנית אפשר להסיג לאחור באמצעות התעקשות על הסכם טוב יותר וללחוץ על המשטר הפגיע מאוד באיראן .  איראן תחזור  כי הם צריכים את ההסכם הרבה יותר ממה שאתם צריכים .  אם נמשיך ללחוץ על איראן ועל אלו שעושים עסקים עם איראן ,  לכם יהיה את הכוח לכך שהם יצטרכו את ההסכם עוד יותר ממה שהם זקוקים לו היום .  זה הסכם רע מאוד ,  עדיף לנו בלעדיו ".  
נתניהו הסביר את התנגדותו למשטר בטהראן ואמר : " איראן עושה בדיוק את מה שמייסדיה רצו  היא נכנסה לעזה ,  ללבנון ,  נציגים בסוריה  מקיפים את ישראל ומנסים לחנוק אותה בטבעת של טרור .  לאיראן יש תומכים גם בעיראק ובתימן ,  מאיימים על מיצרי הורמוז שהם קריטיים למעבר סחורות .  איראן רוצה לחנוק את תעבורת הנפט העולמית .  רק לפני שבוע ביצעה תרגיל צבאי שבמהלכו הפציצה דגם של נושאת מטוסים אמריקניות בשעה שמקיימים שיחות גרעיניות .  איראן מבצעת גם פיגועים בארה"ב ,  איראן אחראית למותם של אלפי חיילים אמריקנים .  איראן ביצעה פיגועים בבואנוס איירס ,  ניסתה להתנקש בשגריר ערב הסעודית בוושינגטון .  איראן שולטת בארבע בירות :  בגדד ,  דמשק ,  ביירות וצנעא .  אם איראן לא תיעצר ,  עוד בירות ערביות יפלו לידיה .  יש מי שמקווים שאיראן תתקבל לזירה הבינלאומית ,  אבל איראן משתלטת .  עלינו לעמוד ביחד כדי לעצור את מסע השעבוד והטרור של איראן ". 
 ( עדכון ראשון :  19:00 )  

אובמה על נתניהו :  לא הציע  " אלטרנטיבה מעשית "  לשיחות עם איראן
נשיא ארה"ב התייחס לנאומו של ראש הממשלה בקונגרס ואמר כי הוא לא צפה בו אלא רק קרא את תוכנו . " לא היה שם שום דבר חדש ",  הוסיף .  איראן : " הנאום היה משעמם וחזר על עצמו "
 
