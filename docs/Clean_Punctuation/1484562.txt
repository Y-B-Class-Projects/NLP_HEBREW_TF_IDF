נתניהו : " הצלחנו לעשות את האיזון הדרוש "
 בתדרוך עיתונאים התייחס נתניהו לאישור התקציב בממשלה : " ההחלטות לא עוזרות לי פוליטית ".  על בלינקוב : " הקיצוץ שהוא ביקש ,  הוא דבר שלא נכון לעשותו כעת "
 ראש הממשלה בנימין נתניהו כינס בצהרים  ( רביעי )  תדרוך עיתונאים ,  שבו הוא התייחס לאישור תקציב 2009 בממשלה .  בתדרוך השתתפו גם שר האוצר יובל שטייניץ ,  שר הביטחון אהוד ברק ,  יו"ר ההסתדרות עופר עיני ונשיא התאחדות התעשיינים שרגא ברוש .  
נתניהו התייחס בתחילת דבריו לחשיבות באחדות הלאומית של הממשלה .  לדבריו , " אמרנו שאנחנו הולכים לממשלת אחדות פוליטית ולאחדות במשק .  זה גם הניסיון להגיע לאיחוד כוחות כדי להגן על מקומות העבודה ולעזור לחלשים .  זה חשוב במיוחד משום שאנחנו עומדים מול שני אתגרים כבירים :  משבר כלכלי עולמי ששוטף גם אותנו וסבב של אתגרים ביטחוניים שאת חלקם מדינת ישראל לא ידעה אף פעם ". 
נתניהו הוסיף כי  " אנחנו חייבים לעשות חלוקה מושכלת .  לצורך כך ,  היינו חייבים להגיע להבנה עם הגורמים המרכזיים במשק .  בישיבת הממשלה לפני עשרה ימים קבענו שתהיה הגדלה של 1.7% של התקציב ,  אבל אמרנו כבר אז שבהינתן עסקת חבילה עם ההסתדרות ,  ההגדלה תהיה 2.8% .  הדרך האמיתית לתת מענה לבעיית האבטלה ,  זה בדרך של צמיחה .  אם לא ,  שום דבר לא קורה ". 
בנוגע להחלטות על ביטול הפגיעה בחלשים אמר נתניהו כי  " היינו צריכים לצמצם את הפגיעה בחלשים ומנגד לייצר מנועי צמיחה ,  בין היתר בדרך של הפחתות מסים .  זה לא עוזר לי פוליטית ,  אבל זה מה שהיה צריך לעשות .  במשבר הקודם שהיינו בו  ( בתקופה שנתניהו היה שר האוצר .  פ.ו )  ,  היו שני גלי שביתות כלכליות שעלו מיליארדים רבים למשק .  כעת הצלחנו לעשות את האיזון הדרוש ,  מתוך דרך משותפת ". 
לגבי התפטרותו של ראש אגף התקציבים רם בלינקוב ,  אמר נתניהו כי  " בלינקוב ביקש שנקצץ חמישה מיליארד שקלים בביטחון .  שר הביטחון הסכים להפחתה של מיליארד וחצי שקל .  אני חשבתי שבעת הזו ,  לקצץ סכום כזה ,  זה דבר שלא נכון לעשותו .  בסופו של דבר האחריות היא עלי ועל הממשלה .  האם מבחינה כלכלית היה נכון להפחית ?  התשובה היא כן ,  אולם בעת הזו ,  לא יכולנו לעשות קיצוץ רחב היקף בתקציב הביטחון .  יכולים להיות חילוקי דעות ,  אדם יכול לקבל את ההחלטה או לא ולפרוש ". 
שר האוצר יובל שטייניץ התייחס גם הוא לאישור התקציב בממשלה .  לדבריו , " התהליך היה ממושך עם חבלי לידה .  התוצאה היתה טובה ,  תוכנית 'בלימה ותנופה' יוצאת לדרך עם התקציב המתאים לכל אחד מחמשת הפרקים שלה .  שמרנו גם על יעד הגירעון של חמישה וחצי עד שישה אחוזים ותוואי גירעון פוחת ". 
שר הביטחון אהוד ברק אמר : " ניסינו לתת מענה לאתגר מסובך מאוד במתן פתרון גם לביטחון וגם למשבר הכלכלי .  לא היה לי ספק שיהיו קשיים .  נדרשת מידה של נחישות ונכונות לא לאבד קשר עין ,  גם אם המטרות נראות חמקמקות לפעמים ". 
יו"ר ההסתדרות עופר עיני שיבח את העברת התקציב בממשלה ואמר כי  " השיטה של הידברות בין הגורמים היא הדרך הנכונה להוביל משק חזק יותר .  זו הדרך הכמעט יחידה למלחמה באבטלה וליצירת מקומות עבודה .  התהליך הנורמטיבי במהלך השנים היה שהממשלה גוזרת גזירות ,  אנחנו משביתים את המשק וכולם מדממים .  מי שניצח היום זו מדינת ישראל ". 
נשיא התאחדות התעשיינים שרגא ברוש ,  אמר : " הכיוון של התוכנית הכלכלית זה לייצר 135 אלף עבודה בשנתיים ולהגדיל את הצמיחה ב-2.4% .  כשיושבים בשולחן אחד ,  כל הצלעות צריכות להביא את חלקם .  למרות שאנחנו הסקטור הסובל במשק ,  תרמנו גם את חלקנו ". 

נתניהו : " הצלחנו לעשות את האיזון הדרוש "
 בתדרוך עיתונאים התייחס נתניהו לאישור התקציב בממשלה : " ההחלטות לא עוזרות לי פוליטית ".  על בלינקוב : " הקיצוץ שהוא ביקש ,  הוא דבר שלא נכון לעשותו כעת "
 
