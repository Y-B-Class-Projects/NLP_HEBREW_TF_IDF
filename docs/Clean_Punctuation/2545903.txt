למה באמת התכוון הנגיד סטנלי פישר בנאומו ? 
נאומו של נגיד בנק ישראל סטנלי פישר בכנס אלי הורוביץ היה חריף שלא כהרגלו .  סמי פרץ מסביר למה התכוון באמת פישר בכל משפט בנאומו
בשנים האחרונות הורגלנו לקבל מנגיד בנק ישראל ,  פרופ' סטנלי פישר ,  נאומים חכמים ,  אנליטיים ומנומסים .  הוא אמנם לא חוסך אף פעם באמירות חדות ,  אך אינו נוטה לנצל את הופעותיו הציבוריות כדי לבוא חשבון עם גורמים מסוימים .  ביום חמישי האחרון חרג פישר ממנהגו ,  לאחר שראש הממשלה ושר האוצר החליטו להגדיל את הגירעון בתקציב המדינה ולא לפעול באופן מיידי לצמצומו באמצעות גזירות כלכליות והעלאות מסים .  הדבר גרם לפישר לאבד את סבלנותו כלפי הממשלה ולצאת בנאום תקיף .  מי שלא מכיר את פישר ,  יתקשה אולי למצוא בנאומו את סימני התקיפות שמסתתרים בתוך שטף של נתונים וניתוחים .  כשירות לציבור ,  נגיש כאן את נאומו של פישר בתוספת כמה דגשים ,  למי שמתלבט למה בדיוק התכוון הנגיד . 
" המשק הישראלי הוא משק קטן ופתוח ,  וככזה הוא תלוי מאוד בהתרחשויות במשק העולמי .  אנו עדים להאטה כמעט בכל המשקים בעולם ;  היום  ( חמישי )  התפרסמו אמנם נתונים חיוביים אודות שוק הדיור בארה"ב ,  אבל מהודעות הבנק המרכזי בארה"ב עולה שהפסימיות שם הולכת וגוברת .  האטה בצמיחה יש גם בסין :  האופטימים יכולים לטעון שצמיחה של 8% היא משביעת רצון ,  אך האטה בצמיחה מ-10% ל-8% במשק כל כך גדול פירושה ירידה משמעותית בביקושים העולמיים .  האטה נרשמת גם בהודו ובאוסטרליה ,  שהפגינה באחרונה ביצועים מרשימים ,  אך מושפעת כנראה מהאטת הצמיחה בסין ,  וגם באמריקה הלטינית יש האטה בחלק מהמשקים .  דווקא אפריקה מפתיעה לטובה באחרונה ,  ואולם הביצועים הטובים שם הם בעיקר תוצאה של העובדה שאפריקה נהפכה למקור נפט חשוב ,  וכלכלות שמתבססות רק על יצוא נפט נוטות לעתים קרובות לנהל את המשאב הזה בצורה לא אופטימלית ".  אלה היו מספר דברי נימוסין מתחייבים לפני שאני הולך להפציץ .  אל תירדמו .
" מכאן אני מגיע למצב באירופה .  יש לקחים רבים שניתן ללמוד מהמשבר שם :  נגיד הבנק המרכזי של פינלנד שדיבר כאן אתמול ,  אמר שהמדינות בגוש היורו שנהנות כעת מהצלחה יחסית הן אלה שנקטו ברפורמות מבניות בשוק העבודה ובתקציב המדינה ,  ושמרו על מדיניות פיסקלית אחראית טרם המשבר .  לא היינו צריכים לשמוע זאת ממנו ,  היות שזהו בדיוק תיאור של התנהלות המשק הישראלי לפני המשבר ,  שהביאה לכך שישראל צלחה את המשבר האחרון בצורה טובה יחסית ".  רק רגע ,  לא להתלהב .  עכשיו מתחילות הדרמות .  תיכף תקבלו תרחישי אימה ,  איומים והצלפות בכמה אנשים .
" התרחיש הגרוע ביותר שיכול לקרות בגוש היורו הוא תרחיש של התפרקות הגוש ,  מה שיביא למשבר פיננסי ולמשבר כלכלי חמור במיוחד .  להערכתי ,  ההסתברות להתפרקות גוש היורו ולמשבר פיננסי חמור נמוכה מ-50% ,  אבל היא בוודאי לא נמוכה מאוד .  המדינות החזקות בגוש היורו מנסות ללחוץ את המדינות החלשות בגוש לבצע את הרפורמות ולטפל בבעיות עוד לפני קבלת הסיוע מהמדינות החזקות .  המדינות החלשות ,  לעומת זאת ,  מעוניינות לבצע את הרפורמות האלה באמצעות הסיוע שיקבלו מהמדינות החזקות .  אנו מחכים לראות מה תהיה התוצאה .  יש לזכור שלבנק המרכזי האירופי יש סמכות לרכוש אג"ח של המדינות החברות בגוש .  נכון לעכשיו הוא לא עושה זאת בשל ההתנגדות של הגרמנים .  מכאן ,  אני סבור שיש סיכוי לא נמוך למשבר פיננסי חמור בשנה-שנתיים הקרובות ".  אם זה יקרה או לא יקרה ,  אני לא יודע ,  טורניר היורו אמנם מסתיים הערב וזה קצת עצוב ,  אבל גוש היורו זה סיפור אחר - וכשהוא יסתיים יהיה כאן רע ומר .  אבל עד עכשיו זו היתה קפיצה קטנה לחו"ל .  תהדקו חגורות ,  עכשיו אנחנו נוחתים .
" תיכננתי לדבר היום על לקחים מאירופה ,  אך החלטתי ברגע האחרון להתמקד במשק הישראלי ".  תיכננתי להיות מנומס ולהמשיך עם דברי השבח לראש הממשלה ולשר האוצר ,  למרות שאני לא מחזיק כל כך מיובל שטייניץ ,  אבל הם עולים לי על העצבים .  הם חושבים שהם גאוני כלכלה ,  אבל הם לא .
" מצבו של המשק הישראלי טוב ,  אבל לא מצוין .  אנו צומחים בקצב של כ-3% ושיעור האבטלה נמוך ,  אם כי קשה לנו לעמוד במדויק על מצב האבטלה בשל השינוי שנעשה במתודולגיית סקר כוח האדם .  היום התפרסמו הנתונים למאי ,  ובהנחה שהנתונים נכונים ,  הרי הם נתונים טובים ,  משום ששיעור ההשתתפות בכוח העבודה ושיעור התעסוקה עלו .  עם זאת ,  גם שיעור האבטלה עלה ".  במלים אחרות ,  קיבלתי סחרחורות מהשינוי של מדידת האבטלה ואני צריך להרוויח עוד קצת זמן כדי לדעת אם מצב האבטלה טוב או לא ,  אז בינתיים אסחרר גם אתכם קצת .
" שיעור האינפלציה בישראל נמוך ויש התאוששות ביצוא ,  שניתן לייחס אותה גם לפיחות בשקל ".  איפה כל האנשים שהזהירו אותי מפני קניית הדולרים ואמרו שאני אפסיד בקרב לספקולנטים ?  אה ?  כמה הפסדתם עד עכשיו ?   " ואולם המצב הפיסקלי הידרדר בשנתיים האחרונות ,  לא רק בשל הירידה בהכנסות כתוצאה מהירידה בצמיחה ,  אלא גם בשל אומדני חסר לגבי העלויות האמיתיות של ההתחייבויות וההסכמים שהממשלה התחייבה אליהם בשנתיים האחרונות ". 
כן ,  זו הפצצה שעליה דיברתי .  האוצר והממשלה פיזרו בשנתיים האחרונות כספים בלי חשבון - העלאות שכר ,  תקציב הביטחון ,  השתתפות בעלויות גידול ילדים קטנים ,  שיקום מערך הכבאות ,  מערך ההשכלה הגבוהה ,  שיפור שכר עובדי הקבלן .  הממשלה מתגאה בכל ההוצאות האלה ומציגה אותן כהישגים חברתיים וכלכליים ,  אבל להוצאות האלה יש מחיר - והוא גבוה מזה שמשרד האוצר העריך .  או שבאוצר לא יודעים חשבון או שהם מפנטזים וחושבים שאפשר לרצות את כולם .  אותי הם לא מצליחים לרצות .  אמנם בירכתי על כל החלטה בנפרד ,  אבל עכשיו זה לא הזמן לברכות .  כל עוד הממשלה הזו ידעה להכניס כסף ,  זה היה בסדר .  עכשיו היא לא יודעת להכניס מספיק ,  אבל היא ממשיכה לפזר כספים בלי חשבון .  תירגעו ומיד .
" הגידול בהוצאה שנגזר מ'הטייס האוטומטי' ,  הלא הוא ההוצאות שהממשלה התחייבה עליהן מראש ,  היה כ-30 מיליארד שקל .  אם כן ,  ניתן לומר שהאוצר צריך לקצץ בהוצאות .  אבל למעשה האוצר צריך לצמצם את הגידול בהוצאות לגידול של 5% .  נדרשת אם כן פעולה אמיצה מצד הממשלה כדי לעמוד במגבלת התקציב ,  ואנו בבנק ישראל סבורים שהממשלה תמשיך לעמוד במגבלת ההוצאות שנקבעה ,  כמו שהיא עושה כבר שנים רבות ".  אזרחים יקרים ,  אל תבנו על זה שלא מעלים לכם כעת את המסים .  זה רק נדחה בכמה חודשים .  הציבור אולי תמים ופראייר ,  אבל אני לא פראייר ,  ותיכף תראו איזה מקל אני הולך להוציא .
" הגירעון בתקציב ככל הנראה יגיע כבר השנה ל-3.5%-4% מהתוצר ".  ואל תאמינו למשרד האוצר שאומר שהגירעון יהיה 3% . " יש לשים לב לכך שהמשק קרוב לרמה של תעסוקה מלאה ,  ולכן מדובר בגירעון מבני ,  ולא בגירעון מחזורי ".  זה לא שהאוצר מוציא כסף כדי להמריץ את הכלכלה ולעודד את המשק כפי שעושים בארה"ב ובאירופה .  אצלנו הוציאו מיליארדים בשנים האחרונות כדי להיטיב עם מגזרים וצרכים שונים ,  אבל זה לא יכול להימשך כך יותר .  נגמרה חלוקת השלל . 
" חשוב אם כן לטפל בגירעון כבר עכשיו .  איני מקבל את הטענה שלא ניתן לטפל בבעיית הגירעון המבני היות שאנחנו בשנת בחירות .  אני מבין את הטענה הפוליטית ,  אבל אין לה צידוק כלכלי,וגם השוק לא מקבל את הטענה הזו ".  הבחירות נדחו לעוד שנה וחצי ,  אל תבלבלו לי את המוח עם התירוץ הזה עכשיו שנה וחצי .  אמרתי כבר שיש לי נשק חם ואני עלול לשלוף אותו ?  אז הנה הוא מגיע .
" מה ניתן ,  אם כן ,  לעשות ?  אנו בבנק ישראל מופקדים על המדיניות המוניטרית ועל יציבות המערכת הפיננסית .  המדיניות המוניטרית נקבעת על ידי ועדה מוניטרית .  חברי הוועדה שנבחרו מקרב הציבור הם עצמאים בדעותיהם ".  אני מוכן להיהרג על זכותם להביע את דעתי !   " אף על פי כן ,  אם עלי לנחש מה הוועדה המוניטרית תעשה ,  אני מנחש שהיא תפעל כפי שדורש ממנה החוק - היא תנקוט מדיניות שתשמור על יציבות מחירים ,  וכל עוד זו נשמרת ,  הוועדה תתמוך בצמיחת המשק ,  בהגברת התעסוקה ,  וגם בצמצום הפערים החברתיים - אם כי אנו הבנק המרכזי היחיד בעולם שהמחוקק קבע עבורו יעד כזה ".  
" השבוע קיבלנו החלטה שהיא עקבית עם השגת יעדים אלה .  ואולם המדיניות המוניטרית לא יכולה לשמר ריבית נמוכה כאשר המדיניות הפיסקלית מרחיבה מדי .  מדיניות כזו תגרום רק לאינפלציה ולאי יציבות כלכלית .  אני לא סבור שהוועדה המוניטרית תוכל לשמור על מדיניות ריבית ברמה הנוכחית אם המדיניות הפיסקלית לא תתכנס למסלול בן קיימא ".  כן ,  אני מזהיר אתכם .  יש לי תחמושת שיכולה לחולל כאן שמות .  אתם רוצים שאני אעזור לכם לעודד את המשק ?  תתנהגו באחריות עם התקציב .  אתם רוצים צמצום בפערים החברתיים ?  זה מתחיל אצלכם בבית עם פיזור הכספים .  אבל אני לא מוכן להפקרות הזו ולא מתכוון לשמור על ריבית נמוכה .  אני כבר מאותת לחברי לוועדה המוניטרית  ( שהם עצמאים לחלוטין !  )  שאם הממשלה לא תתאפס על עצמה במהירות ותתחיל לקצץ ,  אני אפעיל את נשק יום הדין ואעלה ריבית .  אל תגידו שלא אמרתי .
" מבחינת המערכת הפיננסית ,  אנו יודעים שמיתון שמלווה במשבר פיננסי הוא תמיד עמוק יותר ,  ארוך יותר וחריף יותר מאשר מיתון שאינו מלווה במשבר כזה .  לכן אסור לנו לאפשר למשבר פיננסי להתרחש .  הפיקוח על הבנקים בבנק ישראל יעשה כל שביכולתו כדי לשמור על יציבות מערכת הבנקאות ,  כפי שכבר עשה בעבר ".  זה משפט שאני תמיד אומר והוא תמיד נכון ,  אבל נראה לי שהבנקאים מבינים אותו לא נכון .  הם מתחילים לעלות לי על העצבים .  גם לי יש חשבון לסגור אתם .  לא רק לאלי יונס .
" יש הטוענים שהמשק סובל ממחנק אשראי .  מסתבר שהתלונות על כך הן בעיקר בקרב העסקים הקטנים והבינוניים ,  ובענף הנדל"ן .  אני שמח על כך שהבנקים משיקים תוכניות להרחבת אשראי לעסקים קטנים ".  ובאמת ,  אני לא מבין את ההתלהבות שלכם לממן טייקונים .  לאור מה שאני רואה בהפסדי האשראי של החודשים האחרונים ,  הגיע הזמן שתפזרו סיכונים .
" לגבי חברות הנדל"ן ,  אני מבקש להזכיר שרוב המשברים הפיננסיים בהיסטוריה התחילו מענף הנדל"ן .  קצב התחלות הבנייה בישראל גדל מאוד בשנים האחרונות ,  ולכן היצע הדירות גדל והמחיר אמור לרדת .  בינתיים אנו לא רואים את המחירים יורדים .  הקבלנים מעדיפים למכור את הדירות במחיר גבוה .  אם האשראי לענף הנדל"ן יגדל ,  הרי שהקבלנים לא ירצו למכור את הדירות משום שהם יעדיפו להמתין לעליית מחירים .  אנו לא רוצים שזה יקרה .  לכן יש איזון עדין מאוד של קצב הגידול באשראי לנדל"ן ,  שמצד אחד יאפשר לבנייה להימשך ,  יעודד מכירת דירות על ידי הקבלנים ויפעל להורדת מחירי הדירות .  אני מקווה שנשמור על איזון זה ".  אני מנסה לשלוט בקצב השינוי של מחירי הדירות .  אני יודע שישראלים רבים מתקשים לקנות דירה ,  אבל זה לא ממש מעניין אותי .  כשאני חושב על האפשרות שמחירי הדירות יירדו ב-30% ,  אני לא מצליח להירדם בלילה .  אבל אני לא מתכוון להיות אלן גרינספאן ואעשה ככל שביכולתי כדי שתהיה כאן ירידת מחירים צנועה .  מינורית .  קטנה .  קטנטנה .  שלא תמוטט לי איזה בנק חס וחלילה .
" ועדת בכר עשתה מהפכה במערכת הפיננסית הישראלית ,  שבין השאר הביאה ליצירת שוק אג"ח שהגיע לסדר גודל של 50% מהאשראי למגזר העסקי .  בדרך ,  חברות גדולות הצליחו לקבל אשראי ממונף ,  ופעמיים הן כבר היוו איום על המערכת הפיננסית .  עלינו לטפל באיום זה ".  כן ,  אני לא ישן בלילה גם בגלל הטייקונים .  חלקם כבר פושטי רגל ונפילה שלהם יכולה להביא לנפילה של בנק .  היינו כבר פעמיים במצב של איום על הבנקים ,  אבל אני מתכוון לשים לזה סוף .  אילו רק הייתי יודע איך לעשות זאת בלי לטלטל את המערכת ,  זה היה טוב .
" כשאנו אומרים שעל המערכת הפיננסית להיות איתנה ויציבה ולכן רווחית ,  אין פירושו של דבר שאנו נותנים רישיון לבנקים לעשות ככל העולה על רוחם ".  שמעתם ,  שודדים ?   " על הבנקים להאזין ללקוחות שלהם ,  להתחרות ,  ולספק ללקוחות שירותים בנקאיים במחירים סבירים .  אם הם לא יעשו זאת ,  הסביבה הרגולטורית תשתנה באופן משמעותי ".  בנקאים יקרים ,  אתם לא קוראים עיתונים ?  לא ראיתם מה קרה בשוק הסלולר ?  אתם באמת רוצים שנכניס לכם תחרות אמיתית ?  למה אתם חמדנים ?  למה אתם מכריחים אותי להתערב ?  אתם יודעים שלא בא לי להתערב ,  אבל הלקוחות נחנקים !   " לא ניתן להמשיך במצב הנוכחי ,  שבו בנק ישראל תומך ביציבות הבנקים ,  ודבר זה נתפש כמדיניות שמאפשרת דמי ניהול שקשה מאוד להבין ולהסכים איתם ,  וגם תופעות אחרות ".  
" אחזור למה שצריך לעשות מבחינת המדיניות הפיסקלית ".  טוב ,  די עם ההתעסקות הזו בעצמי .  הבעיות הם בכל זאת של הממשלה ,  לא שלי . " עלינו לנקוט מדיניות פיסקלית שתחזק את איתנות המשק ותאפשר לנו ,  כמו ב-2008 ,  לעבור את התקופה הקרובה ללא פגיעה משמעותית בכלכלה .  המצב הפיסקלי כיום פחות טוב מזה שהיה ב-2008 ,  ונכון לעכשיו התוכניות של הממשלה אינן מספיקות כדי להתמודד עם אתגר כזה ".  וזה לא יעזור לך שטייניץ אם תמשיך להסתובב בימי עיון ותגיד שצלחנו את המשבר היטב ,  ושהתקציב הדו-שנתי הוא המצאת המאה .  די עם זה .  אני רציני .
" ב-2009 ראינו גידול בגירעון מבלי שהממשלה נקטה צעדי הרחבה ,  רק כתוצאה מהירידה בשיעורי ההכנסות עקב המיתון .  אם יקרה שוב דבר בסדר גודל כזה ,  נגיע לגירעון של 7%-8% מהתוצר .  זה דבר שלא נוכל להתמודד אתו .  בפעם הקודמת שעמדנו בפני מצב כזה ,  ב-2002-2003 ,  נאלצנו לבקש את עזרת הדוד העשיר ".  אל תסמכו עלי שאני אמריקאי ומכיר את בן ברננקי ואת כל שאר החבר'ה בוושינגטון .  אני לא מתכוון לחזר על הפתחים .  יש לי מוניטין .  רק לפני שנתיים זכיתי בתואר הנגיד הטוב בעולם . " הדוד הזה קצת פחות עשיר כיום ,  ובלי קשר למצבו ,  אני סבור שמדינה ריבונית צריכה להיות מסוגלת לעמוד בזכות עצמה ולא לבנות על דודים עשירים ".  
" יש הטוענים שאין הבדל בין 2.5% ל-3% גירעון .  עלינו להבין שכך בדיוק הגענו בעבר לשיעורי אינפלציה גבוהים מ-2.5% .  עוברים ל-3% ,  וזה לא כל כך נורא לעלות ל-4% - ומכאן הנתיב ברור .  התוכנית ,  נכון לעכשיו ,  אם אני מבין אותה נכון ,  היא לעמוד על גירעון של כ-3% או מעט למטה מכך בשלוש השנים הקרובות .  ואולם אם יהיה מיתון ,  המייצבים האוטומטיים יביאו לכך שהגירעון יהיה גדול בהרבה .  לא נוכל לעמוד בכך .  אנו נמצאים כעת בנקודת מפנה .
" המדיניות הכלכלית שקבעה ממשלת שרון-נתניהו ב-2003-2004 ,  שבהמשך התמידה בה גם ממשלת אולמרט ,  הביאה את המשק למצב מאוד איתן ,  וזאת בלי להיכנס לכך שלכל אזרח יכולות להיות דעות שונות לגבי סדרי העדיפויות שקבעו הממשלות .  אם לא ננקוט מדיניות אחראית ,  אנו עלולים להגיע למצב של המשק הצולע של סוף שנות ה-70 ,  שהביא אותנו לעשור האבוד ".  זה לא צחוק חברים .  נכון שלא שמעתם אותי מפזר יותר מדי תרחישי אימה בשנים האחרונות ,  אבל המצב עכשיו באמת על הפנים .  אם תתחילו להתרגל לגירעונות גדולים ולא תגלו מנהיגות ,  אנחנו הולכים להתרסק .
" עלינו להבין שלא נוכל לעמוד בכל ההוצאות שנגזרות מהטייס האוטומטי .  יש עלייה גבוהה בהוצאות המתוכננות ,  גם בהוצאות הביטחוניות ,  אותן כדאי יהיה לפזר לאורך זמן במידת האפשר .  עלינו לזכור שבסופו של דבר המערכת הפוליטית היא זו שצריכה לקבוע את סדר העדיפויות של החברה ".  עם כל הכבוד לדפני ליף ,  לאיציק אלרוב ולסתיו שפיר ,  יש כאן מדינה לנהל .  תפסיקו להיבהל מכל ילדה בת 25 שלא מוצאת לעצמה דירה נורמלית .
" גם אם יש לנו טענות לגבי המבנה של המערכת הפוליטית ,  הרי שכבר נכשלנו פעם אחת בניסיון לעשות בה רפורמה ,  ועלינו להיות זהירים מאוד ברפורמות כאלה ".  בכל פעם שאתם מסתבכים ,  בא איזה חוכמולוג עם ההמצאה הגאונית הזאת של שינוי שיטת הממשל .  זה לא יפתור את הבעיות שלנו ,  ולא ראיתי שהישראלים כאלה מוצלחים בלהמציא שיטות ממשל חדשות . " העובדה ששר האוצר מוכן לשבת כאן והוא מביע עניין בדברים שנאמרים בכנס כזה ,  היא ראויה לציון ".  נראה לי ששטייניץ הבין את המסר ,  אפשר לזרוק לו מלה טובה .
" אם כן ,  עלינו לקבוע את הגירעון ברמה של 2.5% מהתמ"ג ".  שמעת שטייניץ ?  תתחיל לגדל עמוד שדרה מול ביבי ,  אם אתה רוצה להיחשב למנהיג כלכלי . " למה דווקא 2.5% ?  משום שאז נשדר מסר שהתקציב נמצא בשליטה ,  ושאנו מתכוונים להתנהל כמדינה אחראית ומסודרת כמו פינלנד ,  ולא כמו המדינות היותר חלשות באירופה ".  פינלנד נשמע טוב .  אמנם ישראל רחוקה מפינלנד שנות אור בחינוך ובתחרותיות ובתקציבי הרווחה ,  אבל זה טוב להציב רף גבוה .
" עלינו להציג תקציב ריאליסטי שישכנע את השווקים ,  וגם את האזרחים ,  שיש לנו כוונה להמשיך לשמור על איתנותו של המשק גם בשנים הבאות .  איתנות זו היא גורם לא פחות חשוב לשגשוג ולצמיחה של המדינה מאשר האיתנות הצבאית ".  שלא תחשבו שאני לא יודע שתקציב הביטחון שותה כל שקל פנוי בסביבה .  אמנם לא בא לי עכשיו לפתוח שוב את הדיון על תקציב הביטחון ,  אבל אני יודע היכן נמצא הכסף הגדול . " אנו נמצאים בנקודת מפנה קריטית ועלינו לנקוט את הצעדים הנדרשים כדי לשמור על ההישגים המרשימים של המשק הישראלי בשנים האחרונות ".  לסיכום חברים ,  ביבי ושטייניץ ,  הסתיים הקמפיין שלכם על כך שהובלתם את המדינה הזו להישגים כלכליים מרשימים .  די עם המחמאות ,  די עם השבחים העצמיים האלה .  אתם במקום אחר ,  תתעוררו .  אני כבר אדאג לחשק אתכם כדי שלא תמשיכו להיגרר .  

למה באמת התכוון הנגיד סטנלי פישר בנאומו ? 
נאומו של נגיד בנק ישראל סטנלי פישר בכנס אלי הורוביץ היה חריף שלא כהרגלו .  סמי פרץ מסביר למה התכוון באמת פישר בכל משפט בנאומו

