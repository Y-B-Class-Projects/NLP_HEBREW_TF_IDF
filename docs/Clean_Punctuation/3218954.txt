פנס תוקף את מדינות אירופה בוורשה :  לא משתפות פעולה נגד איראן
סגן נשיא ארה"ב הביע צער בכינוס המתקיים בבירת פולין על כך שהאיחוד נותר בהסכם הגרעין עם טהראן .  בפסגה משתתפים עשרות נציגים ,  כולל ממדינות ערב .  פומפאו לנתניהו : " לא יהיה שלום במזרח התיכון מבלי להתעמת עם איראן "
 - פנס תקף את אירופה וקרא לה לפרוש מהסכם הגרעין- פומפאו ונתניהו נפגשו : " אי אפשר להשיג שלום בלי להתעמת עם איראן "-  נציגים מעשרות מדינות התכנסו לוועידה אנטי-איראנית בוורשה- ראש הממשלה נפגש גם עם סגן נשיא ארה"ב מייק פנס- נתניהו בכינוס סגור : " כשיהודים וערבים מסכימים ,  כדאי להקשיב "  
נציגים של עשרות מדינות ,  בהם ראש הממשלה בנימין נתניהו ובכירי הממשל האמריקני ,  מתכנסים היום  ( חמישי )  בוורשה לוועידה העוסקת באיראן ובסוגיות נוספות במזרח התיכון .  בין המשתתפים גם שרים ושליחים אחרים מערב הסעודית ,  בחריין ומדינות ערביות נוספות .  נתניהו מקווה לנצל את הכינוס כדי לחזק את הקשרים עם מדינות ערב הסוניות .  מי שנעדרת מהוועידה היא רוסיה וכך גם רוב מדינות האיחוד האירופי ,  המתנגדות למדיניות האמריקנית כלפי איראן ,  שבחרו לשלוח נציגים בדרג זוטר בלבד .  
נתניהו נועד עם סגן נשיא ארצות הברית מייק פנס במוזיאון היהודי בפולין .  ראש הממשלה אמר כי הוא  " מצפה לראות את תוכנית השלום של הנשיא טראמפ ובטוח שארצות הברית תביא בחשבון את שיקולי הביטחון של ישראל ".  עוד הוסיף כי  " אני יודע שממשל טראמפ מבקש להבטיח את ביטחון ישראל לנצח .  אף על פי שאני תמיד אומר ,  על סמך הניסיון שעברנו כאן  ( גטו ורשה )  ,  ישראל חייבת תמיד להיות מסוגלת להגן על עצמה עצמה נגד כל איום .  זה מנחם לדעת שיש לנו ברית חזקה כל כך בארצות הברית של אמריקה ". 
בשעות הבוקר נפגש נתניהו עם שר החוץ של ארצות הברית מייק פומפאו ודן עמו בהמשך המאבק בטהראן ובתיאום מול ארצות הברית ברקע ההחלטה על נסיגת הכוחות האמריקניים מסוריה .  לפני הפגישה אמר פומפאו לנתניהו כי  " אי אפשר להשיג שלום במזרח התיכון בלי להתעמת עם איראן ".  נתניהו ביקש להודות לפומפאו ,  ואמר כי הוועידה היא  " נקודת מפנה היסטורית .  ראש ממשלה ישראלי ושרי חוץ ממדינות ערב מובילות עמדו ודיברו בעוצמה נדירה נגד איומים מהמשטר האיראני ". 
לקריאה נוספתפרסום ראשון :  הפגישה החשאית של נתניהו עם שר החוץ של עומאןנתניהו על התקיפה בסוריה :  פועלים כל הזמן נגד איראן כולל בשני 
הוועידה עוסקת גם בתהליך השלום בין ישראל לפלסטינים ,  וג'ארד קושנר ,  חתנו ויועצו של נשיא ארצות הברית דונלד טראמפ ,  אמר כי התכנית שמגבש הממשל תוצג אחרי הבחירות בישראל . " שני הצדדים יידרשו לפשרות ",  אמר בכנס סגור .  נתניהו אמר בפורום הסגור כי הוא מודה לבכירים הערביים על דבריהם בוועידה ואמר כי  " כשיהודים וערבים מסכימים כל כך  ( על איראן )  - כדאי להקשיב ". 
בהמשך ,  סגן נשיא ארצות הברית קרא למדינות אירופה לפרוש מהסכם הגרעין עם טהראן ואמר כי זה  " מצער "  שחלקן לא משתפות פעולה עם וושינגטון . " אם תהיו עמנו במטרה נעלה זו אנחנו נהיה אתכם ",  אמר .  
בפתח הכינוס נשא פומפאו דברים ואמר כי  " אנחנו נרגשים לראות כל כך הרבה מדינות לכינוס היסטורי כזה .  ארוחת הערב אתמול ,  בה מנהיגים ישראלים וערבים היו באותו חדר והחליפו עמדות הייתה היסטורית .  ארצות הברית מחפשת עידן חדש של שיתוף פעולה ,  וטראמפ מחויב להביא מדינות לעבוד יחד ולפתור בעיות ישנות בדרכים חדשות .  אנחנו מקווים שיהיה כאן דיאלוג אמיתי ",  אמר שר החוץ האמריקני והוסיף כי  " ארצות הברית תמשיך להיות כוח חיובי באזור ".  
נתניהו ישב בדיון לצד שר החוץ התימני היאשם שראף ,  והשתתף בו גם השגריר הסעודי בארצות הברית חאליד בן סלמאן .  במהלך הכינוס המיקרופון של נתניהו לא עבד והא התבדח על  " שיתוף פעולה חדש בין המדינות ".  יועצו המיוחד של טראמפ גייסון גרינבלט התלהב מהתקרית ,  וצייץ על כך בטוויטר שלו .  
לצד ארצות הברית ,  הדגש של נתניהו בוועידה הוא על מפגשים עם בכירים ושרים ממדינות המפרץ ומדינות ערב :  נתניהו מקווה לקיים במהלך היום פגישות צד נוספות עם נציגים ממדינות כמו סעודיה ,  בחריין ,  ירדן ואיחוד האמירויות ,  ואף השתתף מוקדם יותר היום בצילום הקבוצתי של כל משתתפי הוועידה .  
כך ,  במהלך הכנס נשאל שר החוץ הבחרייני חאלד בן אחמד אל-חליפה ,  אם תהיה התקדמות ביחסים בין המדינה לבין ישראל ,  והוא ענה : " כשזה יקרה ,  זה יקרה ".  נתניהו התייחס לפגישות עם המנהיגים ערבים ,  ואמר אתמול כי  " מה שחשוב זה המפגש ,  ומפגש לא בסתר ולא בהיחבא ,  כי כאלו יש הרבה .  זהו למעשה מפגש גלוי עם נציגים של מדינות ערביות מובילות שיושבות יחד עם ישראל כדי לקדם את האינטרס המשותף של מלחמה באיראן ".  
הוועידה נפתחה רשמית כבר אמש ,  בקבלת פנים וארוחת ערב לכל המשלחות המשתתפות .  באופן רשמי ,  הוועידה אינה מזכירה את איראן או טהראן ישירות ,  והכותרת הכללית והחלבית שלה היא  " מפגש שרים לקידום שלום וביטחון במזרח התיכון ".  ואולם ,  באופן לא פורמלי ,  מטרת הכינוס היא לחזק את הציר האנטי-איראני שאותו מובילה ארצות הברית ,  בגיבוי חם ונלהב של ישראל .  
בנוסף לסגן הנשיא פנס ושר החוץ פומפאו ,  לוורשה הגיעו גם שליחיו של הנשיא טראמפ לעניין תוכנית השלום בין ישראל והפלסטינים ,  שלפי ההערכה תוצג בחודשים הקרובים ,  אחרי הבחירות בישראל .  חתנו של הנשיא ג'ארד קושנר ויועצו המיוחד ג'ייסון גרינבלט משתתפים בכינוס ,  וקושנר גם דיבר על התוכנית בכנס סגור ,  בו אמר כי תכנית השלום של טראמפ תוצג לאחר הבחירות בישראל ,  וכי  " שני הצדדים יידרשו לפשרות ".  
בהמשך החודש מתכננים קושנר וגרינבלט מסע אזורי בין מדינות ערב במזרח התיכון כדי לגייס תמיכה לתוכנית .  הפלסטינים ,  שמחרימים את הממשל האמריקני מאז ההחלטה על העברת השגרירות לירושלים לפני כשנה וחצי ,  הוזמנו אף הם להשתתף בכנס בוורשה ,  אך סירבו בתוקף .
 בינתיים ,  למרות הנתק מול הפלסטינים ,  נתניהו מעונין להמשיך במגמת חימום היחסים עם מדינות המפרץ ,  שחולקות את אותה דאגה אסטרטגית מפני איראן ,  ומקווה שבוועידה יהיו עוד ביטויים פומביים להתקרבות שמתרחשת מתחת לפני השטח בשנים האחרונות .  נתניהו נפגש אתמול עם שר החוץ של עומאן ,  יוסף בן עלאווי שהגיע להשתתף בוועידה .  
עומאן היתה הנסיכות הראשונה מבין מדינות המפרץ שהפגינה בפומבי את ההתקרבות לישראל ובסוף אוקטובר נתניהו ביקר בארמון הסולטן בביקור חגיגי וחריג ,  שהמשיך אתמול בפגישה עם שר החוץ .
" ההחלטה האמיצה של הסולטן קאבוס להזמין אותי לבקר בעומאן מביאה לשינוי בעולם .  היא סוללת את הדרך לרבים אחרים לעשות את מה שאתה אמרת - לא להיות תקוע בעבר ,  אלא להתקדם אל העתיד ",  נתניהו אמר בפגישה , " רבים הולכים בעקבותיכם ,  גם כאלה שנמצאים כאן היום בוועידה ".  בכינוס צפויים להשתתף בין היתר שרים בכירים מבחריין ומרוקו - שני יעדים נוספים שלפי דיווחים שונים צפויים לעלות על מפת הנסיעות של נתניהו לקראת חימום היחסים .  
 ( עדכון ראשון 07:35 )  

פנס תוקף את מדינות אירופה בוורשה :  לא משתפות פעולה נגד איראן
סגן נשיא ארה"ב הביע צער בכינוס המתקיים בבירת פולין על כך שהאיחוד נותר בהסכם הגרעין עם טהראן .  בפסגה משתתפים עשרות נציגים ,  כולל ממדינות ערב .  פומפאו לנתניהו : " לא יהיה שלום במזרח התיכון מבלי להתעמת עם איראן "
 
