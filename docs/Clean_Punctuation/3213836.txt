50 גוונים של שחור :  האם שעון החול יתהפך על נתניהו ? 
ראש הממשלה מניח שהציבור אינו טורח לקרוא את לשון החוק ,  ומשווק לו מסר שוחד קליט וערמומי ,  אך לא חכם .  כעת נותר רק לבחון את עמוד השדרה של המחליט הסופי 
" ראינו לפנינו את מר בנימין נתניהו והודענו לו שאנו עומדים לחקור אותו בחשד ללקיחת שוחד ,  קבלת דבר במרמה ושיבוש מהלכי חקירה ",  בישרה הפיסקה הראשונה בגיליון מספר 1 של הודעה מספר 1 . " הודענו למר נתניהו שאינו חייב לומר דבר ,  כל אשר יאמר יירשם על ידינו ועשוי לשמש ראייה בבית משפט .  הימנעותו מלהשיב לשאלות החוקרים עשויה לחזק את הראיות נגדו .  הקראנו לנ"ל תוכן האזהרה וחתם מרצונו כי הבינה ".  
הנ"ל ,  המוזהר ,  השיק כך את חקירתו בפרשת עמדי ,  החוגגת 20 שנה בספטמבר הקרוב .  לקיחת שוחד ,  זו הייתה העבירה החמורה ביותר שנחשד בה ,  כה חמורה עד שמרמה והפרת אמונים נחשבות לעומתה קלות .  אמנם די בהן לפסילת אנשי ציבור במדינות מתוקנות ,  אך ישראל אינה מתיימרת להיחשב כזו .  שני עשורים חלפו ,  נתניהו שוב חשוד בלקיחת שוחד ,  אך הפעם הוא משווק מסר קליט : " אין שוחד בלי כסף ".  משוואה ערמומית ,  אך לא חכמה .  אולי זה אמור להיות הד לסיסמת המורדים האמריקנים בשלטון הבריטי , " אין מיסוי בלי ייצוג ",  שהנער נתניהו ספג בתיכון בפנסילבניה ,  אבל הייחוס המתבקש הוא ל"אין עשן בלי אש ",  לא בדיוק הדימוי העממי שטוב לנתניהו בתיקיו הפליליים .  
נתניהו מניח שהציבור אינו טורח לקרוא את לשון החוק :  שוחד יכול להיות  " כסף ,  שווה כסף ,  שירות או טובת הנאה אחרת ;  בעד עשייה או חדילה ,  השהיה ,  החשה ,  האטה ,  העדפה או הפליה לרעה ;  בעד פעולה מסוימת או משוא פנים בדרך כלל ;  בעד פעולת הלוקח עצמו או בעד השפעתו על אדם אחר ;  אם תפקידו של הלוקח היה של שררה או של שירות ;  אם נלקח על מנת לסטות מן השורה במילוי תפקידו או בעד פעולה שעובד הציבור היה חייב לעשותה על פי תפקידו ",  ועוד ועוד .  בפרשת עמדי ,  החשד לשוחד נבע ממה שנתניהו מכנה  " בלי כסף "  - רבבות השקלים שהזוג נתניהו לא שילם למוביל עמדי ושבעודו נמנע מגבייתם ביקש עמדי טובות שונות לעצמו ,  לבת זוגו ולבנה במשרדי ראש הממשלה והחוץ ובשירות המילואים .  זה היה אז .  עכשיו ,  הסעיפים השונים של החוק מתאימים לכאורה לתיקי 1000 ,  2000 ו-4000 ,  כי מודגש בהם ,  בנוסף ,  שבקשת שוחד שלא נענתה כמוה כלקיחת שוחד וכי לא תועיל ללוקח טענה שלא עשה ,  לא התכוון או לא היה מוסמך לעשות את הפעולה שתמורתה קיבל או הובטח לו השוחד .  
השבוע נדחקו תיקי נתניהו לרגע הצידה ,  לטובת פרשת אפי נוה ,  ואף שעוד עשויות לצוץ בה גם זוויות כלכליות ,  השוחד שנחקר עד כה הוא מהמין המיני .  בבית המשפט ,  אם לא בבית ראש הממשלה ,  יכול להיות שוחד בלי כסף .  אחד מטיעוניה של ההגנה בפרשת נוה - ושל אחת החשודות - הוא שנוה לא היה חבר הוועדה למינוי שופטים בתחילתה של התקופה הנחקרת .  חוק העונשין ,  בסעיפים 290-295 ,  מכסה פרצה זו ,  באמצעות איסור התיווך וה"תמורה לבעל השפעה ניכרת ,  על מנת שיניע ,  בעצמו או על ידי אחר ,  את עובד הציבור למשוא פנים או להפליה ".  חברותו של נוה בוועדה למינוי שופטים מכניסה אותו לקבוצת הסיכון של עובדי הציבור  ( "לרבות עובד של תאגיד המספק שירות לציבור ")  ,  ואם השפיע על נציגים קודמים או שותפים של לישכת עורכי הדין בוועדת המינוי ,  לטובת מועמדות או מועמדים לשפיטה ,  הרי זו הנעה למשוא פנים או להפליה ,  בעדם וממילא נגד מתחריהם .  ממליך המלכים חזק מהמלך ומשפיט השופטים - מהשופט .  פלילים לחוד ,  זו גם תקלה ממשלית חמורה - שררה ללא אחריות .  ראש לשכת עורכי הדיל .  לקח מיידי של פרשת נוה הוא שנחוץ ביטול מיידי של יחסי הכוחות הנוכחיים בוועדה למינוי שופטים ,  המעניקים לשלטון שישה קולות  ( שני שרים ,  שני חברי כנסת עם מונופול שרירותי של הקואליציה ,  שני נציגיהם של עורכי הדין שחברו בהשראת נוה לממשלת נתניהו-שקד )  מול שלושה שופטי העליון ,  בראשות הנשיאה .  פגמיה של השיטה הקודמת ,  שהעניקה וטו לשופטים ,  בבחינת מועדון סגור הדורש לקבוע מי יהיו חבריו החדשים ,  מחווירים מול רקבונה של השיטה הנוכחית .  דומה הדבר לוועדה המסדרת של ימי מפא"י ,  שעוררה התמרמרות אף שהציגה הרכב טוב מזה של הבחירות המקדימות ,  השביעיות ומתפקדי-הכזב המנפחים את המפלגות כדי להשפיע על רשימותיהן וחוזרים לעת הבחירות למפלגות-האם שמעולם לא עזבו .  שיטה שלישית ,  שלא נכשלה משום שלא יושמה ,  אף שבן-גוריון פעל למענה ,  היא חלוקת הארץ לאזורי בחירה ,  שתושביהם יצביעו במישרין למועמדים .  

שיטת מינוי השופטים וכמותה גם שיטת האיתור של ממלאי שני התפקידים הבכירים בתביעה הכללית - היועץ המשפטי ופרקליט המדינה - משתפת את הדרג שאינו נבחר  ( שופטים ,  עורכי דין ,  מומחים מהאקדמיה )  בעוצמתו של הדרג הנבחר .  שר המשפטים הוא ראש ועדת האיתור ליועמ"ש הבא .  היועמ"ש המכהן הוא ראש ועדת האיתור לפרקליט המדינה .  מתקיימת תלות הדדית בין אנשים ונשים מבפנים ומבחוץ .  וכך נוצר הסבך הקושר את תיק השוחד הנוסף שחלף השבוע על מסך המכ"ם הציבורי ,  לרגע שבין חגיגות איזנקוט-כוכבי במטכ"ל ,  להסרת הלוט מפרשת נוה .  זהו תיק 1270 ,  פרשת השופטת הילה גרסטל ,  שהתמודדה בשנת 2015 על משרת היועמ"ש .  סוגר התיק :  מנדלבליט ,  שהתמודד וזכה .  עוד אחת מהמוזרויות של פרשיות היועמ"ש בשנות נתניהו ,  ששורשיהן במאה הקודמת .  אז התפטר היועמ"ש ליומיים ,  רוני בר-און ,  והיועמ"ש הבא ,  רובינשטיין ,  חקר אם נתניהו רקח עסקה תלת-שלבית עם אריה דרעי למינוי בר-און :  יתמנה יועמ"ש שאינו המועמד דן אבי-יצחק ,  סניגורו של דרעי שייאלץ להימנע מטיפול בתיק הפלילי נגדו ;  היועמ"ש שיתמנה יסגור את תיק דרעי ;  מפלגתו של דרעי תתמוך בהחלטת נתניהו למסור את חברון ליאסר ערפאת .
 בהודעת מנדלבליט על גניזת תיק 1270 מודגש כי לפי החשד הראשוני ,  שהסתמך על  " מידע מודיעיני שהתקבל במשטרה ",  פנה לגרסטל מקורבה אלי קמיר והציע לה שוחד - היא תתמנה ליועצת המשפטית לממשלה ,  ובתמורה תסגור את  " תיק המעונות "  נגד שרה נתניהו .  הקודקוד הנוסף במשולש השוחד שנחקר היה דובר משפחת נתניהו ,  ניר חפץ ,  לימים אחד משלושת עדי המדינה בתיקי האלפים ,  שהצעת קמיר לגרסטל נמסרה בתיאום איתו .  בעקבות המודיעין באה גביית הגרסאות .  עדות גרסטל סיבכה את קמיר וחפץ .  תושאלו גם עדי שמיעה ,  לא של שיחת חפץ-קמיר או שיחת קמיר-גרסטל ,  אלא של דיווחה של גרסטל על ההצעה שקיבלה מקמיר .  בחוג חבריה של גרסטל רווח הסיפור מזה זמן ,  כאחד הסימנים למצב האומה בתקופת נתניהו ,  ולא הייתה להם סיבה לפקפק באמינות גרסתה .  כאשת-חוק היה עליה להתניע חקירה משטרתית ,  בדיוק כפי שעשה ראש אגף החקירות והמודיעין במשטרה יואב סגלוביץ' כאשר שמע מפקודו ,  ראש יאח"ה אפי ברכה ,  על הצעת השוחד שקיבל מיאשיהו פינטו ;  אך גרסטל הסתפקה בעדכון מכרים וביניהם השופטת אסתר חיות ,  טרם התמנותה לנשיאת בית המשפט העליון .  גם חיות לא הזעיקה את המשטרה לחקור .  התיק נגנז ,  לדברי מנדלבליט ,  בגלל  " פערי גירסאות משמעותיים בין המעורבים העיקריים עצמם "  - מה שבהחלט עשוי לקרות - וכן  " התפתחות ושינויים פנימיים בגרסה המרכזית ",  הלא היא גרסת גרסטל ,  שבלעדיה אין תשתית ראייתית .  ההתרשמות הראשונית של גרסטל מהצעת קמיר ,  שנסמכה למיטב הבנתה על חפץ ,  הייתה שזאת  " הצעה קרימינלית ,  חד משמעית ",  שגרמה לה ל"זעזוע עמוק ".  כה עמוק ,  עד שזכרונה השתבש ,  ולאחר שידידה קמיר נעצר לחקירה ,  הפך השוחד הברור ל"שיח ערטילאי ",  חלילה לא הצעה מוחשית .  מאוד לא לכבודה של מי שהייתה נשיאת בית משפט מחוזי ונציבת הביקורת על הפרקליטות ,  נימקה גרסטל את ריכוך גרסתה ב"תעתועי זיכרון ביחס לזמנים ,  נוסחים והתבטאויות ",  בחלוף הזמן  - " למעלה משנתיים ".  נאשם ,  לו הופיע בפני השופטת גרסטל ובפיו תירוצים כאלה ,  לא היה זוכה לאמון רב ,  אך אילו העד המרכזי נגד אותו נאשם היה משנה את הגרסה שפתחה את התיק ,  הייתה גרסטל נאלצת לזכות אותו .  כך ,  אחרי שהפילה את קמיר בכניסה לתיק ,  הצילה אותו גרסטל ביציאה ממנו ,  במחיר המוניטין שלה .  
בין שמאמינים לגרסתה הראשונה של גרסטל ובין שמפקפקים בה ,  מהשוחד שהיה או לא היה נעדר הממד הכספי שנתניהו מבקש לראות בו חזות הכול .  הפרס הגדול שהתנפנף לנגד עיניה של גרסטל היה תפקיד היועמ"ש ,  שאין נכסף ממנו במקצוע המשפטי .  לפעמים ,  ואפשר שבכך יודה גם נתניהו ,  החרד כל כך לממונו ומבקש סיוע מנדיבים לאספקת סיגרים ,  שמפניה וסניגוריה  ( מדוע לא ייעזר בסניגוריה הציבורית ,  שהיא לעתים פרטית במימון המדינה ושהשיגה עסקה טובה לשולה זקן )  ,  כס חשוב מכסף .  למשל ,  כס ראש הממשלה ,  או כס היועמ"ש .  ולכן ,  גם אם טבע האדם נצחי הרבה יותר מהדמויות המתחלפות בלשכות ,  ובעקבות פרשת נוה ניתן להבין את דאגתה של שרה נתניהו ,  פן סביב בעלה תמצאנה נשים מצודדות לא פחות ממנה - עיין ערכי דחיקתה של שקד מעבודתה עם נתניהו ופרשת נתן אשל - הכול חוזר לבסוף למנדלבליט ולשאלה פשוטה אחת :  עד כמה חוט השדרה שלו עמיד .  זאת אינה שאלה של יושר .  פלדה ישרה ,  אבל גם חפיסת צמר גפן .  במצבים מסוימים ,  ויוכיח סיפור גרסטל ,  מסוגלים משפטנים ממלכתיים נכבדים להגמיש את יושרתם ,  למען המדינה או בשם הרעות .  זאת הקרבה של ערך מסוים לטובת ערך אחר ,  נעלה ממנו לדעתם ;  כך הם חיים עם עצמם בשלום .  
כשמנדלבליט כיהן כפרקליט הצבאי הראשי ,  וגם כשנחקר על תפקודו כפצ"ר ,  בפרשת הרפז ,  הוא נהג לדבר על כפל תפקידיו - כיועץ המשפטי של הרמטכ"ל והצבא וכראש אוכפי החוק .  בתפקיד הראשון היה עליו לסייע למערכת הצבאית ולדרג הפיקודי העליון בה לפעול ביעילות ,  בתוך מסגרת חוקית .  בתפקיד השני היה עליו להשליט את מרות החוק .  לרוב ,  לא אמורה להיות סתירה בין השניים ,  אך במקרה של התנגשות - אכיפת החוק גוברת .  אם יתברר חלילה לפצ"ר שהרמטכ"ל עבריין ,  הרי אף שמתקיימים ביניהם יחסי עורך דין עם לקוח יהיה על הפצ"ר להסגיר את הרמטכ"ל לשלטונות החוק ,  משמע ליועמ"ש .  כך להלכה .  האמנם למעשה ?  ספק רב ,  ולא בגלל פרשת הרפז ,  שמנדלבליט נוקה בה מהחשד שפעל שלא כדין מתוך רצון לגונן על הרמטכ"ל גבי אשכנזי .  תת-אלוף מנדלבליט ,  לימים אלוף ,  היה רך וענוג גם ביחסו לרמטכ"ל לשעבר ,  שבהסכמתו התמנה לפצ"ר  ( המינוי הוא מטעם שר הביטחון ,  אז שאול מופז )  - משה בוגי יעלון .
 מנדלבליט מינה את עצמו לפרשן חומל של החוק ,  כדי לחלץ ממצוקה את רב-אלוף יעלון ,  בעת חופשת הפרישה שלו .  יעלון ,  עדיין בשירות קבע ובכפיפות לחוק השיפוט הצבאי ,  עבר על פקודת מטכ"ל האוסרת קשר בין גורמי צבא לבין פוליטיקאים .  במרירותו על שראש הממשלה אריאל שרון ושר הביטחון מופז לא העניקו לו שנה רביעית ,  שרון לקראת פינוי עזה ומופז גם מפני שיעלון התעקש שלא לקדם לתפקיד ראוי את אחיו ,  קצין המודיעין אל"מ שלמה מופז ,  נפגש יעלון עם יריביהם - ח"כ נתניהו והאלוף בדימוס מתן וילנאי .  מנדלבליט הודה שהפקודה חלה גם על קצינים הנמצאים בחופשת פרישה ,  אבל המציא ליעלון פטור : " מובן כי כאשר המדובר במי שהקשר בינו לבין הצבא אינו הדוק והוא אינו ממלא תפקיד כלשהו ולכן אינו פועל מטעם ובשם הצבא ,  פוחתת המניעה לקיומם של מפגשים מעין אלה ,  הדורשים אישור ".  לא מובן ולא נכון .  הפקודה אינה מתארת מצבים של  " מניעה פוחתת ".  מנדלבליט הרכין ראשו בפני מפקדו עד אתמול והניח ,  בצדק ,  שהעניין לא יהיה חשוב עד כדי פנייה ליועץ המשפטי מני מזוז או לבג"ץ ,  כדי שיכפו עליו למלא את חובתו השוויונית .  

גם כשהוא מציג עמדה מבורכת ,  הוא נאנח בחוסר אונים כשהיא נדחית ואינו נאבק .  בפרשת האלוף בדימוס ושר הביטחון לשעבר איציק מרדכי ,  שהורשע בעבירות של מעשים מגונים ,  מהם אחד בנסיבות מחמירות ,  תמך הפצ"ר מנדלבליט בפגיעה בדרגותיו הצבאיות של מרדכי .  הוא ציטט כמסכים את שופטות המיעוט בשתי הערכאות : " כגובה התפקיד כך גובה הנפילה ",   " יש חשיבות רבה למסר שייצא לגבי התנהגות ראויה של אנשי ציבור ,  כגורם מחנך וכגורם מרתיע כלפי אחרים ",   " ככל שהדרג רם והתרומה רבה יותר ,  כך גם עולה רמת הציפיות והדוגמה האישית ".  עוד ציין כי כאשר מדובר בעבירות דומות לאורך זמן ,  מתקיים דפוס התנהגות , " הכמות היא איכות "  ובביצוע מספר מעשים מעין אלה יש משום נסיבה לחומרה .  נזכר גם הצורך בטיפוח ובשימור של אמון הציבור .  לוועדת המפקדים שכונסה לדון בדרגותיו של מרדכי מונו אלוף במילואים ושני משפטנים שקיבלו דרגות ייצוג של אלוף .  מרדכי הסתייע בסוללה כבדה ,  השר לשעבר משה שחל ועורכי הדין נבות תל-צור  ( המייצג כיום את נתניהו )  ורם כספי .  מנדלבליט לא טרח להופיע בפני הוועדה ולטעון בעד עמדתו .  הוא שלח שתי נציגות זוטרות ,  בדרגת רב-סרן .  גישה תבוסתנית ,  של יציאה ידי חובה באמירת הדברים הנכונים ,  אך ללא רוח קרב ,  והתוצאה בהתאם .  רק על מעמדו-הוא נלחם מנדלבליט בחירוק שיניים .  כשפורסמה ידיעה שגויה אודותיו בשלב הראשון של חקירת פרשת הרפז ,  הפך עולמות כדי שתתפרסם הכחשה רשמית ,  לבל יכורסם האמון בו כאוכף החוק בצבא .  כשנערך להתמודד על תפקיד היועמ"ש ,  נאבק לסגירת תיקו מחוסר אשמה .  המשטרה הודיעה ב-2.9.14 כי לדעתה גובשה נגדו תשתית ראייתית לביצוע עבירות של שיבוש מהלכי משפט ומרמה והפרת אמונים .  חודשיים וחצי אחר כך ,  ב-19 בנובמבר ,  התייצבו סנגוריו לשימוע אצל פרקליט המדינה שי ניצן .  הפרקליטות ומעליה היועץ וינשטיין השתהו בתשובתם .  הזמן דחק למנדלבליט :  בסוף 2015 יוחלט מי יהיה היועמ"ש הבא .  הוא עתר לבג"ץ ודרש עוד שימוע ,  פן וינשטיין יסגור את התיק  ( וזה טוב )  בלי לקבוע שהעילה היא חוסר אשמה  ( וזה רע עד כדי הרסני )  .  לפני שקיבל את מבוקשו ,  ולאחר הבחירות של אותו אביב ,  עקצו אותו נציגיהם של וינשטיין וניצן ורמזו שמוטב שיתפטר מתפקידו כמזכיר ממשלת נתניהו : " מאחר שהעותר ממלא תפקיד ציבורי מרכזי של מזכיר הממשלה ,  ומאחר שעומדת לקום בישראל ממשלה חדשה ,  מתבקש בית המשפט לקבוע דיון דחוף בעתירה ".  וינשטיין וניצן תמכו באותה עת בזוג נתניהו ,  אם כי לא במידה המוחלטת הנדרשת בבית שברחוב בלפור .  ניצן קידם את הפרקליטה שפעלה בעד שרה נתניהו ונגד מני נפתלי ,  בבית הדין לעבודה .  וינשטיין לא איפשר לחקור את שרה ערב הבחירות ,  מחשש שצילומיה בשער להב 433 ישפיעו על הבוחרים .  
ההרכב של אז השתנה חלקית בלבד ,  מנדלבליט במקום וינשטיין .  לא השתנה אופיים של ממלאי התפקידים המרכזיים ,  בראשות הממשלה ובתביעה הכללית .  השתנו הזמנים ,  ביותר ממובן אחד .  ניצן עומד לסיים בסתיו הקרוב את שש שנות כהונתו ,  להצטנן קצת ולהתייצב בפני הוועדה למינוי שופטים ,  ללא נוה ושקד ,  כמועמד לעליון .  מנדלבליט הופך בעוד שבועיים ,  ב-1 בפברואר ,  את שעון החול :  הוא מסיים שלוש מתוך שש שנים .  זה ,  בערך ,  המועד הקבוע גם להיפוך המבט ,  קדימה ולא עוד אחורה .  כך אירע למזוז ,  בטיפולו בתיקי אהוד אולמרט .  עוצמתו של מנדלבליט כמחליט הסופי אינה משתקפת בגינוניו .  הוא נעים הליכות ,  משפיל עיניים בנאומיו וטרם סיגל לעצמו סמכותיות ותקיפות במידה הנדרשת להופעה ציבורית משכנעת .  כפצ"ר ,  היה היועמ"ש של צה"ל .  כיועמ"ש ,  הוא פצ"ר אזרחי ,  שוב בכפל התפקידים של סיוע לתפקוד המערכת והשלטת החוק .  לפי מדד זה ,  לא אמור להיות לו קושי מקצועי בהחלטה הקרובה על הגשת כתב אישום נגד נתניהו ,  כי הבחירות לכנסת קוברות ממשלה אחת ובוראות ממשלה שנייה ;  לא דומה רמטכ"ל שהדחתו בעיצומה של מלחמה מזעזעת את הצבא ופוגעת במשימה לרמטכ"ל המסיים את כהונתו הקצובה .  כמו בפרשת מרדכי ,  בנתניהו מתקיימים גם כל הגורמים שמנדלבליט ציין אז לגנאי - דפוס התנהגות ,  רום המעמד  ( נימוק להחמרה ולא להקלה )  ,  הצורך בשיקום אמון הציבור .  אם הראיות יצביעו גם בעיני מנדלבליט על שוחד ,  כפי שהסיקו במשטרה ובפרקליטות ,  תידרש ממנו רק עוד תשומה אחת :  שדרה .  הוא לא בהכרח יאהב את ההשוואה ,  אבל הציפיה ממנו היא לפעול ללא משוא פנים וללא רכרוכיות ,  לא פחות מאלה של חוקרי המשטרה ,  בתיקי נתניהו כמו בתיקי נוה - נתב"ג ומינוי השופטים .  מנדלבליט כעס על השוטרים שהציקו לו ,  ובמיוחד על רב-פקד דובי שרצר ,  שעבר אחר כך למח"ש .  אפי ברכה ,  מפקדם של חוקריו ,  התאבד בגבור עליו הלחצים בפרשיות אחרות .  אבל לא יאח"ה הייתה אחראית להתעמרות במנדלבליט ,  אלא יורשו כפצ"ר ,  דני עפרוני ,  שדירבן את המשטרה לחקור אזרחים שיצאו מתחולת חוק השיפוט הצבאי ,  והיועץ וינשטיין ,  שנכנע ללהיטותו של עפרוני ,  סגן הפצ"ר שמנדלבליט דחק לפרישה כי העדיף על פניו את הפצ"ר הנוכחי ,  אלוף שרון אפק .
 לנוכח התפוררות מערכות אחרות ,  ביניהן המשטרה בכללה בתקופת בין המפכ"לים ,  מעודד לראות עד כמה מצליחים אנשי אגף החקירות והמודיעין ,  יאח"ה ויחידות החקירה הנוספות שבמסגרת להב 433 לבצע את מלאכתם .  בפרשת נוה ,  תיק המחייב חדירה למערכת השופטת ודיווח הנעצר אצל ניצן ואינו מגיע למנדלבליט ,  ידידו המוצהר של החשוד המרכזי ,  השוטרים מנווטים ביעד רגיש - קבוצת כחולים בים שחור קוטפת ,  ולפחות עד כה אין לאיש חסינות ,  יהיה מעמדו אשר יהיה .  זאת ראייה נסיבתית נוספת להזמת טענות נתניהו שמערכת החוק התנכלה לו :  היא נגד כל מי שלכאורה ראוי לכך ,  כולל בה-עצמה .
 בתחילת העשור הגיעו לחוקרי המשטרה ,  אז בפיקודו של סגלוביץ' ,  טענות כבדות נגד שופט השלום שרעייתו חשודה עכשיו בהנעמת זמנו של נוה ,  כדי שהשופט יקודם למחוזי .  בגלל נסיבות התיק ,  הוטל עליו חיסיון .  המשטרה אימתה את הטענות והמליצה לנקוט בהליכים נגד השופט ,  כשהמשמעות ברורה - הדחה .  אי-שם ,  בפרקליטות ,  הוחלט לגנוז את התיק ולאפשר לשופט להישאר בתפקידו .  לפי החשד ,  רעייתו פיצחה את הקוד האתי של נוה ,  במאמץ - שנכשל - לקדם את עצמה למעמד של רעיית שופט מחוזי .  
זו גם מלאכה כפוית טובה ודלת תגמול למדי .  בסבב המינויים ,  שפורסם השבוע וכלל קידום בתפקיד של שני ניצבים ובדרגה של חמישה תנ"צים ,  לא נכלל ולו קצין אחד מאח"ם/להב .  בין חוקרי נוה יש רבי-פקדים המחזיקים בדרגתם הצנועה ,  ללא קידום ,  שנים רבות ,  ביניהם מי שעוד חקרו את אביגדור ליברמן .  אולי בבוא היום יפצו את עצמם ואת הציבור בספרי זכרונות על חקירות מרתקות ועל החלטות מתסכלות בדרגים העליונים .  

50 גוונים של שחור :  האם שעון החול יתהפך על נתניהו ? 
ראש הממשלה מניח שהציבור אינו טורח לקרוא את לשון החוק ,  ומשווק לו מסר שוחד קליט וערמומי ,  אך לא חכם .  כעת נותר רק לבחון את עמוד השדרה של המחליט הסופי

