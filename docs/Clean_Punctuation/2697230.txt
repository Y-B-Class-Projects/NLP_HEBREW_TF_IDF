פצצה או גולף עם רוחאני ?  היום שאחרי המשא ומתן
הסכם ביניים עם איראן הוא עניין של זמן ,  השאלה היא איך ינווטו המעצמות אחריו .  כך או כך ,  לנתניהו לא כדאי לסמוך על חבריו בוושינגטון .  וגם :  ארה"ב שופכת מים קרים על צרפת
במחלקת המדינה יכולים היו ללמד השבוע את הצנטריפוגות האיראניות את אמנות הספין .  ביום חמישי ,  הכריז הארי ריד ,  מנהיג הרוב בסנאט ,  שהמחוקקים האמריקנים נחושים לקדם סבב חדש של סנקציות נגד איראן והדיונים יתחדשו בתחילת החודש הבא ,  אחרי החגים .  אחר כך ,  הוא הסכים לדחות את הסנקציות החדשות עד לאחר סיום הסבב הנוכחי של המשא ומתן עם איראן . " זה מספק את המרחב הדרוש לדיפלומטיה ",  הודתה לו דוברת מחלקת המדינה ג'ן סאקי ,  תוך התעלמות אלגנטית ממכתבי המחוקקים לשר החוץ ג'ון קרי ולנשיא ברק אובמה ,  שכללו ביקורת על ההסכם המתגבש ואופן ניהול השיחות עם איראן .  
ואפשר גם לשפוך מים קרים על בעלת ברית קרובה ,  עם חיוך מנומס .  נשיא צרפת ,  פרנסואה הולנד ,  דחה השבוע את דברי המנהיג העליון של איראן ,  עלי חמינאי ,  על נתניהו  ( "כלב מוכה כלבת של האזור ")  וכינה אותם  " בלתי מקובלים ".  לעומתו ,  סגן דובר הבית הלבן ג'וש ארנסט ,  במקום לגנות את דברי חמינאי ,  ציין שאין לפקפק במחויבות ארה"ב לישראל ,  ושההזדמנות הדיפלומטית של השיחות עם איראן יכולה להביא רווחים משמעותיים לביטחון ישראל .  
כשנשאל על ידי אחד הכתבים מדוע הממשל אינו מגנה פשוט את הדברים של חמינאי ,  השיב : " עמדתנו ברורה כשמש ".  המצלמות לא יקבלו  " סינק "  להריץ במהדורות עם אף מילה שלילית לגבי הפרטנר לשיחות .  גם במחלקת המדינה העדיפו ניסוח רך ,  לפיו התבטאויות מהסוג הזה אינן תורמות ,  ו"כולם יודעים מה היחס שלנו לישראל ,  ידידה ובעלת ברית קרובה ".  בהמשך ,  סאקי גם גילתה הבנה מסוימת כלפי  " פוליטיקה פנימית קשה "  של איראן .  רק אמירה אחת פגעה ברצף המסרים הפייסניים כלפי איראן :  כשנשאלה אם ארה"ב עדיין רואה באיראן תומכת עיקרית בטרור ,  השיבה סאקי : " אני לא חושבת שעמדתנו השתנתה ". 
כשמזכ"ל חיזבאללה ,  חסן נסראללה ,  משבח את ההסכם המתגבש עם פטרוניו ואומר ש"הצד שלנו יהיה חזק יותר ברמה המקומית ,  האזורית והעולמית ",  זה בהחלט מעורר דאגה .  אך עם נחישות שש המעצמות להגיע להסכם עם טהרן ,  הסכם הביניים נראה רק עניין של זמן - השאלה העיקרית היא כיצד המעצמות ,  ובעיקר ארה"ב ,  ינווטו אחריו .  
אם נתניהו בונה על בעלי הברית הנאמנים שלו בגבעת הקפיטול - התוכנית של הסנאטורים להטיל סנקציות חדשות על איראן אחרי החגים נראית כרגע כאיום סרק .  הסכם הביניים יעצור את התנופה ,  ובמקרה הקיצוני ,  לאובמה תמיד יש היכולת להוציא פטור מסנקציות משיקולי ביטחון לאומי .  עם כל הכבוד לשבחים ל"סנקציות החכמות "  שהביאו את האיראנים לשולחן המו"מ ,  בבית הלבן מודעים לכך שהשפעתן הייתה מעורבת :  בתוך איראן ,  הן רק החמירו את היחס השלילי כלפי האמריקנים .  לפי הסקר של גלאפ החודש ,  רק 13% מהאיראנים מאשימים במצב הכלכלי של ארצם את הממשלה שלהם ,  לעומת 47% שמאשימים את ארה"ב .  עוד עולה מהסקר כי 68% מהאיראנים תומכים כעת בתוכנית הגרעין .  
זה לא שהאמריקנים הגיעו למסקנה שטהראן נעשתה אמינה יותר .  זה השלב שבו הדיפלומטים האמריקנים ,  לאחר שנים של מאמצים לדחוק את איראן לשוליים ,  בוחנים ביסודיות את המלצת אביו של מייקל קורליאונה - לשמור את החברים קרוב ,  אך את האויבים קרוב יותר .  במיוחד כשבנקודה הזאת אין באמת הרבה מה לעשות - אם איראן תרצה להגיע לפצצה ,  היא תוכל לעשות זאת ,  גם אם המחיר יהיה גבוה .  לאיראן כבר יש יכולת עצמאית להעשרת אורניום ,  ומנהיגיה סימנו את ההכרה בזכות הזאת בתור  " הקו האדום "  בשיחות עם המערב .  
בכירים אמריקנים חוזרים בשבועות האחרונים שוב ושוב על המנטרה שארה"ב לא מכירה בזכות המדינות להעשרה עצמאית ,  ושהאמנה למניעת הפצת נשק גרעיני לא מדברת על שום זכות כזאת .  אך מה משפט ההמשך ?   " לכן ,  העשרה עצמאית של חומר גרעיני זה נושא למו"מ עם מדינה ספציפית ".  איך יוצאים מזה באלגנטיות ?  בדיוק כמו שישראל יכולה לצאת מההתעקשות על הדרישה שהפלסטינים יכירו בה בתור מדינה יהודית :  האיראנים יכולים לקבל נוסח מעורפל שיתפרש לכאן או לכאן ,  או לחלופין להודיע שהם לא צריכים שאחרים יכירו בזכותם להעשיר אורניום ,  מספיק שהם מכירים בה בעצמם .  
הסכמי ביניים יכולים להיות מלכודת מסוכנת ,  במיוחד אם צד אחד נחוש לרמות ,  ולצד השני ,  כפי שזה קרה לאמריקה לא פעם ולא פעמיים בעשורים האחרונים בנושאי מדיניות החוץ ,  אין מפת דרכים ברורה להמשך הדרך .  בתסריט הפסימי ,  אם המו"מ ההיסטורי עם איראן ייכשל או ,  גרוע יותר ,  ייחתם ולא ייושם - איראן תמשיך להעשיר ותזכה למנה של גידופים וניסיון לחדש את תנופת הסנקציות הבינלאומיות ;  על ישראל תורעף אהבה וביקורים תכופים של בכירי הקריה בוושינגטון יחדשו את השיח על תקיפה נגד מתקני הגרעין ;  ועם כל ההתמהמהות ,  בשלב מסוים לאיראן כנראה בכל זאת תהיה פצצה והעולם יצטרך ללמוד לחיות איתה ולשפר את התקשורת עם טהראן כדי למנוע תאונות ולוודא הרתעה .  
בתסריט האופטימי ,  מה יידרש אחרי ההסכם חוץ מהאספקטים הטכניים של אכיפת הקפאת תכנית הגרעין האיראנית ?  צעדים בוני אמון ,  נרמול היחסים ,  שיפור התקשורת ותחילת שיתוף פעולה בתחומים אחרים .  ישראל מכירה את הלקסיקון הזה היטב מהשיחות עם הפלסטינים .  אם ההסכם יעבוד ,  קל לדמיין כמה יתחלחלו בישראל לנוכח צעדים בוני אמון בין ארה"ב לאיראן ,  במיוחד אם המנהיג העליון של איראן יסרב לוותר על התענוג של השתלחות בישראל וראש ממשלתה .  
אם ההסכם עם איראן יעבוד ,  ולו באופן זמני - זה יהיה משחק של גדולים ,  עם השפעה משמעותית על המזרח התיכון ,  סיכוי לשינוי עמדת איראן בנושא סוריה ,  ברית אינטרסים מוזרה בין ישראל לערב הסעודית ,  ואולי גם דחיפה נוספת לקראת הסכם השלום .  כשהאמריקנים משחקים במשחק של גדולים  ( גם אם קתרין אשטון עושה את רוב עבודת הרגליים )  ,  ל"בעלת הברית הקרובה "  ישראל מורים בחוסר סבלנות לחכות על הכיסא בפינה . 
" אני לא חושבת שזה נכון למתוח ביקורת קולנית ופומבית על ארה"ב ",  אמרה לי ד"ר אמילי לנדאו ,  ראש פרויקט בקרת נשק במכון למחקרי ביטחון לאומי . " עדיף להעביר את המסרים האלה בערוצים אחרים .  אבל השאלות שישראל מעלה לגבי ההסכם - לא מדובר באספקטים פוליטיים ,  אלא אספקטים טכניים ,  כי על פניו לא מדובר בהקפאה אמיתית של תכנית הגרעין .  אני לא מבינה למה 'השישייה' לא מעלה את השאלות האלה ".  
לנדאו חושבת שהגברת הלחץ לא הייתה מבריחה את האיראנים משולחן המו"מ ,  ושלראשונה למערב באמת יש מנוף השפעה על איראן .  אך בוושינגטון ,  כאמור ,  נחושים לתת לשר החוץ האיראני ,  מוחמד ג'וואד זריף ,  לחזור הביתה  " עם משהו "  שיעודד את ההנהגה האיראנית להמשיך במו"מ על הקלת הסנקציות ושיפור מצבם הכלכלי .  
הממשל האמריקני חזר אינספור פעמים על הטענה שמדיניות ארה"ב היא לא של הכלה ,  אלא מניעת תכנית הגרעין האיראנית .  גם סגן הנשיא ג'ו ביידן , " ג'ו הנאמן ",  ערב לכך שהנשיא האמריקני  " לא מבלף ".  אך סימנים מעוררי דאגה לישראל מגיעים בשבועות האחרונים מהתנהלותו של אובמה בזירה הפנימית של ארה"ב - סימנים שמערערים ביטחון במילה של הנשיא .  
ב-2005 ,  כשהיה סנטור צעיר מאילינוי ,  הביע אובמה התנגדות נמרצת לשינוי תקנון הסנאט ,  כשהרפובליקנים איימו לצמצם את יכולת המיעוט בסנאט ,  לבצע  " פיליבסטר "  ולחסום חקיקה .  השבוע ,  הביע תמיכה בהצבעת הדמוקרטים על  " האופציה הגרעינית ".  בשנים האחרונות ,  הבטיח פעמים רבות שרפורמת הבריאות שלו לא תמנע מהאזרחים לשמור על ביטוח הבריאות שיש להם - בשבועות האחרונים ,  נאלץ להתנצל על כך שהתברר שזה לא נכון .  הרייטינג של אובמה צנח לאחרונה בהתאם ,  וכך רמת אמון הציבור בו .  נתניהו לא יכול להעניש את אובמה עם רייטינג - אך הוא צריך לעשות את החישובים שלו ,  מה יעשה אם כל מה שהוא מזהיר מפניו יתגלה כנכון .  כרגע ,  הוא יכול לבנות בעיקר על טהרן לגבי האפשרות של סיכול שיחות .
 נתניהו יכול להיות רגוע רק לגבי דבר אחד :  אובמה לא באמת ישחק גולף עם רוחאני .  השבוע שאלתי את מארק הלפרין ,  אחד ממחברי הספר  " הימור כפול :  שינוי המשחק 2012 ",  מה יש לאובמה נגד נתניהו ,  שמכונה בפיו בספר  " קוץ בתחת ".   " פוליטיקאים באופן כללי ,  בכל תקופה ובכל מדינה ,  מדברים בצורה די בוטה ",  הוא אמר . " היחסים הבעייתיים עם נתניהו זה לא חדש ,  אבל זה גם לא ייחודי .  הנשיא אובמה נכשל לטפח יחסים אישיים לא רק עם מנהיגים זרים - אני לא חושב שאיזשהו מנהיג זר יכול לקרוא לו חבר קרוב ,  אלא גם עם מנהיגות הקונגרס .  ורבים בוושינגטון ומחוצה לה חושבים שזה מונע ממנו להשיג הרבה פעמים מה שהוא רוצה .  הוא אוהב למשול ,  לנצל את המוח הגדול שלו לפתרון בעיות סבוכות - אבל הוא לא אוהב כמה אספקטים של להיות פוליטיקאי ". 
עוד על המשא ומתן בז'נבה:רוסיה וסין לוחצות על איראן :  חתמו על הסכם - עוד הערבכך ייראה ההסכם עם איראן :  העשרה נמוכה וצמצום הפעילותיעלון לשר ההגנה האמריקני :  העסקה עם איראן רעה 

פצצה או גולף עם רוחאני ?  היום שאחרי המשא ומתן
הסכם ביניים עם איראן הוא עניין של זמן ,  השאלה היא איך ינווטו המעצמות אחריו .  כך או כך ,  לנתניהו לא כדאי לסמוך על חבריו בוושינגטון .  וגם :  ארה"ב שופכת מים קרים על צרפת

