האזיקים החדשים של המשטר בישראל
הפחד של נתניהו מהסדר מדיני גורם לו לעודד חקיקה שתפגע הן בכנסת והן ביכולת המנהיגות של כל מנהיג עתידי בישראל .  ירון אזרחי חושב שחוק משאל העם הוא סכנה אמיתית למדינה
המשטר הפרלמנטרי של מדינת ישראל עובר התעללות :  חוק משאל העם ,  שאושר אתמול בכנסת וקובע כי ייערך משאל עם לפני נסיגה משטחים בריבונות ישראלית ,  מהווה פגיעה קשה במעמדה של הכנסת וביכולתה למלא את תפקידה כמוסד .  הפרדוקסיה והאירוניה של החקיקה הזאת היא שהכנסת יורה לעצמה ברגליים .  כי מה אומר החוק ?  שרוב של הכנסת ,  גם רוב מסיבי ,  אינו מספיק או מספק לצורך הכרעה בעניין שעומד על הפרק .
 משאל עם מהסוג שאושר אתמול ,  הוא סוג של מלכודת ,  במיוחד כשמדובר בהסכמים בינלאומיים ,  כך יסכימו חוקרי מדעי המדינה רבים .  הציבור הרחב מקבל כוח וטו על חלק קטן מהסכם בינלאומי ,  תוך התעלמות ממרכיבים אחרים של ההסכם .  דוגמה כדי לסבר את האוזן :  אם ממשלת ישראל והכנסת יאשרו הסדר בו יתבצעו חילופי שטחים מסוימים בדרום הארץ - בתמורה לויתור על זכות השיבה ,  הציבור ,  שיקבל כוח וטו על חילופי השטחים ,  עשוי לפגוע בהסכם ,  שיכול להיות חיובי מאוד עבור ישראל .  יתרה מכך ,  משאל עם נערך ביום מסוים .  אם ביום לפני המשאל יהיה אירוע טרור ,  או יומיים קודם לכן יחול שינוי בנסיבות הנוגעות לתוכן המשאל ,  אז תוצאות המשאל לא יהיו רלוונטיות למצב ,  אבל בעלי עניין יוכלו להשתמש בהן כדי לדבר בשם העם ,  נגד האינטרס של העם .
 חברי כנסת שהצביעו בעד החוק מביעים חוסר אמון בעצמם .  זה מוצדק אבל מעורר דאגה .  יש לנו כאן ראש ממשלה ששם את ידיו ורגליו באזיקים ,  מכסה את עיניו בבדים שחורים .  כך ,  הוא בעצם לא חושש להיכנס למשא ומתן ,  כי ברור שבמצב כזה לא יוכל לקבל שום החלטה שלא ניתן למנוע אותה באמצעות חקיקה או התנגדות של העם .  הפחד של נתניהו גורם לו לעודד חקיקה שתאזוק את ידיו של מנהיג אמיתי שירצה להנהיג את ישראל באומץ ולא בפחדנות - האזיקים של נתניהו יעברו בירושה למנהיג כזה .  החוק שיזם ח"כ יריב לוין הוא דוגמא די מפחידה לתהליך שבה דמוקרטיה מעקרת את עצמה .
 משאל עם כמכשיר בדמוקרטיה ידוע לשמצה :  הוא מחלק את העם למנצחים ומפסידים בצורה חדה .  בניגוד לבחירות ,  שם עומדים על הפרק שיקולים שונים ,  וישנו תהליך מורכב של בניית קואליציה ,  משאל עם הוא שימוש בתער חד בנושא קריטי ,  המסכן דווקא את האחדות של העם .  כחוקר שעוסק בנושא הזה ארבעים שנים ,  אני יכול לקבוע ללא היסוס ,  שכשתומכי החוק הזה טוענים כי הוא יתרום לאחדות העם ,  מדובר בבורות או צביעות שאין שנייה לה .  הדוגמאות שמביאים מקטרגי החוק ממשאלי עם באירופה ,  אינן רלוונטיות .  ביבשת השכנה מה שעמד על הפרק במשאלי העם זה הצטרפות או אי הצטרפות לשוק האירופי המשותף ,  ומדינות לאומיות וריבוניות היו צריכות לעשות שינוי עמוק בחוקתן כדי שזה יקרה .  בישראל אין חוקה ולכן כל המניפולציות הפוליטיות האלה מטלטלות את הדמוקרטיה הישראלית .  חוק משאל העם מצטרף למגמה נמשכת בשנים האחרונות של כיפוף מבנה המשטר לצרכים פוליטיים .  בהיעדר חוקה ,  יש כאן סכנה אמיתית לכושר התפקוד של המדינה .
  *  ירון אזרחי הוא פרופסור אמריטוס בחוג למדעי המדינה באונברסיטה העברית .
 
האזיקים החדשים של המשטר בישראל
הפחד של נתניהו מהסדר מדיני גורם לו לעודד חקיקה שתפגע הן בכנסת והן ביכולת המנהיגות של כל מנהיג עתידי בישראל .  ירון אזרחי חושב שחוק משאל העם הוא סכנה אמיתית למדינה

