עלות טיסת נתניהו לפסגה - 1.3 מיליון דולר
למכרז הוגשו לפחות שלוש הצעות מלבד הצעת אל על ;  כולן היו זולות ממנה ,  חלקן ביותר מ-50% .  משרד ראש הממשלה :  נתניהו נדרש לטוס רק בחברות ישראליות - מטעמי ביטחון
1.3 מיליון דולר - זו עלות טיסתו של ראש הממשלה ,  בנימין נתניהו ופמלייתו לניו יורק ,  בחברת אל על ,  ביום שני האחרון .  ל-TheMarker נודע כי מדובר בעלות גבוהה כמעט פי שניים לעומת הצעות מחיר שהוגשו על ידי חברות אחרות במכרז להטסתו של נתניהו ופמלייתו .  נתניהו טס לניו יורק כדי להשתתף בפסגה מדינית עם נשיא ארה"ב ברק אובמה ויו"ר הרשות הפלסטינית אבו מאזן ,  ובעצרת הכללית של האו"ם .  
לפי תקנון שירות המדינה  ( תקשי"ר )  ,  יש לקיים מכרז כדי לקבל הצעות מחיר לביצוע טיסות מיוחדות לחו"ל בעבור ראש הממשלה והשרים .  בעבר היו מקרים שבהם ראש הממשלה - אריאל שרון ,  למשל - ונשיא המדינה - בין היתר משה קצב - טסו לחו"ל עם פמליה מצומצמת בטיסה מסחרית רגילה ,  בחברות תעופה ישראליות .  
משרד ראש הממשלה בחר הפעם להטיס את נתניהו בטיסה מיוחדת .  באמצעות חברת ענבל ,  פנה המשרד לחברות בתחום התעופה לשם קבלת הצעות מחיר .  בקשת משרד ראש הממשלה להגשת הצעות במכרז התייחסה לביצוע טיסה מיוחדת עם 82 מקומות .  
מלבד אל על התקבלו הצעות במכרז מצד חברות כמו טורבו ג'ט ,  המתמחה בטיסות פרטיות שבבעלות של איש העסקים ,  סימי זיידרמן - הבעלים של חברת טורבו תעופה ותיירות שמייצגת בישראל את חברות התעופה קוריאיין אייר ואייר צ'יינה ;  חברת אורנג' אווייאשן של איש העסקים צבי ארליך וחברת גלובל ג'ט סולושן .  כל ההצעות שהתקבלו במכרז היו נמוכות מהצעת אל על .  
כך למשל ,  אחת ההצעות במכרז נקבה במחיר של 750 אלף דולר בעבור הטיסה .  על פי אותה הצעה ,  מדובר היה במטוס מדגם איירבוס עם 20 מקומות במחלקה הראשונה ו-62 מקומות במחלקת עסקים .  לצורך ביצוע הטיסה לארה"ב ,  היה על המטוס לבצע חניית ביניים ,  לתדלוק ,  באירופה .  הצעה נוספת ,  בסכום של 250 אלף דולר ,  התייחסה למקרה שבו משרד ראש הממשלה ,  יחליט על משלחת מצומצמת של עד 44 נוסעים שיתלוו לנתניהו .  
משרד ראש הממשלה בחר בהצעת המחיר הגבוהה ביותר ,  שהגישה אל על ,  ושאיפשרה טיסה ישירה במטוס בואינג מדגם 767 ,  שמסוגל לשאת כ-250 נוסעים יותר מפי שלושה מגודל המשלחת שהתלוותה לנתניהו .  
ממשרד ראש הממשלה נמסר בתגובה : " מאז שהוחלט לבטל את מטוס ראש הממשלה המיוחד ולטוס במטוסים של חברות תעופה מסחריות ,  נדרשו כל ראשי ממשלות ישראל לטוס במטוסים של חברות תעופה ישראליות בלבד ,  וזאת מטעמי ביטחון . 
" נתניהו חזר וביקש פעמים רבות מגורמי הביטחון לאפשר לו לטוס בשליחות המדינה בחברות תעופה לא ישראליות ,  כדי להוריד את המחירים ,  אך נענה שהדבר אינו אפשרי משיקולים ביטחוניים .  גם לפני הטיסה הנוכחית לעצרת האו"ם בניו יורק ,  ביקש ראש הממשלה כמה פעמים מהגורמים המקצועיים במשרדו ,  למצות כל דרך כדי להוזיל את עלויות הטיסה . 
" עלות הטיסה הנוכחית במטוס אל על מדגם בואינג 767 עומדת על פחות מכ-1.3 מיליון דולר .  גם בממשלות קודמות נערכו טיסות דומות במטוס מדגם בואינג 767 .  מחיר הטיסה הנוכחית לעצרת האו"ם מושפע מכך שהטיסה לניו יורק מתקיימת בתקופת החגים ,  ומכך שהיה הכרח להקדים את מועד היציאה מהארץ בהתרעה קצרה ;  וזאת בשל הזימון שהוציא המימשל האמריקני במהלך ראש השנה לפגישה של ראש הממשלה עם נשיא ארה"ב עם ראש הרשות הפלסטינית .  יודגש ,  כי הנחייתו הברורה של ראש הממשלה לגורמים המקצועיים והביטחוניים היא להפחית את כל העלויות של משלחות ראש הממשלה לחו"ל ".  
מאל על נמסר בתגובה : " החברה אינה נוהגת להתייחס לענייניה המסחריים בכלי התקשורת ". 

עלות טיסת נתניהו לפסגה - 1.3 מיליון דולר
למכרז הוגשו לפחות שלוש הצעות מלבד הצעת אל על ;  כולן היו זולות ממנה ,  חלקן ביותר מ-50% .  משרד ראש הממשלה :  נתניהו נדרש לטוס רק בחברות ישראליות - מטעמי ביטחון

