פרסום ראשון :  שלמה פילבר ,  עד המדינה נגד נתניהו ,  במגעים לייעץ לבנט ושקד
לוואלה !  NEWS נודע שמקורבו לשעבר של רה"מ ,  ששימש תחתיו כמנכ"ל משרד התקשורת ולאחר מכן העיד נגדו בתיק 4000 ,  קיים לאחרונה פגישות עם ראשי הבית היהודי ,  נפתלי בנט ואיילת שקד .  פילבר משמש כיועץ אסטרטגי ובפגישות נידון שיתוף פעולה בבחירות .  בנט : " לא נסגר שום דבר "
 פרסום ראשון :  עד המדינה בתיק 4000 ומקורבו לשעבר של ראש הממשלה ,  בנימין נתניהו ,  שלמה  ( מומו )  פילבר ,  מצוי במגעים לשמש יועץ בכיר בקמפיין של מפלגת הבית היהודי בבחירות הבאות - כך נודע לוואלה !  NEWS .  לדברי גורמים פוליטיים ,  פילבר קיים בשבועות האחרונים כמה פגישות עם ראשי המפלגה ,  נפתלי בנט ואיילת שקד ,  בהם נידון שיתוף פעולה בבחירות הבאות ,  בדגש על הבאת קהלים חדשים מהציבור הדתי וניתוח סביבת הפעולה של נתניהו ,  שעמו פילבר עבד יותר מ-20 שנה .
 פילבר ,  עורך דין במקצועו ,  נחשב במשך שנים לאחד מיועציו הקרובים של נתניהו ,  והוא ליווה אותו לסירוגין בתפקידים שונים במשך יותר מ-20 החל מ-1996 .  הוא חובש כיפה ,  שימש בעבר מנכ"ל מועצת יש"ע ,  ונחשב לדמות בולטת ובעלת השפעה בקרב חוגי הימין .  
בנט הכחיש שנסגרו דברים עם פילבר ואמר , " אנחנו פוגשים המון ספקים אפשריים ,  לא סגרנו איתו שום דבר .  אם יש לכם המלצות ליועצים טובים ,  אתם מוזמנים לפנות אלינו "  
בבחירות 2015 מינה אותו נתניהו לתפקיד ראש מטה הבחירות של הליכוד .  הוא נחשב למומחה בניתוח דעת קהל ולשיטות שעוקפות את התקשורת הממוסדת באמצעות מסרונים ושיחות טלפון מוקלטות .  לזכותו של פילבר ,  בין השאר ,  נזקף המאמץ המרוכז שהליכוד ניהל בישורת האחרונה של קמפיין 2015 שהתמקד בעיקר בבוחרי הבית היהודי והעביר כ-3-4 מנדטים מהבית היהודי לליכוד בימים האחרונים לקראת הבחירות - ובסופו של דבר הובילו לניצחונו של נתניהו .  
אחרי הבחירות הקודמות מינה נתניהו את פילבר למנכ"ל משרד התקשורת ,  שם ,  לפי החשד ,  סייע לקדם מדיניות שמקלה עם בזק - נושא שנמצא במוקד חקירת תיק 4000 ,  פרשת  " בזק-וואלה ".  לאחר כמה חודשי חקירה ,  שבהן הושעה מתפקידו במשרד התקשורת ,  חתם על הסכם עד מדינה ,  במסגרתו מסר מידע נגד נתניהו ושאול אלוביץ' ובתמורה - הוסכם להעמידו לדין משמעתי בלבד .  מאז ,  שב לעבוד בייעוץ אסטרטגי ותקשורתי פרטי ,  ובבחירות המקומיות האחרונות הריץ קמפיינים זוכים לראשות העיריות בנתניה ,  אשדוד ונס ציונה .  
בעקבות הסכם עד המדינה שחתם עליו ,  יחסיו עם נתניהו עלו על שרטון ונמצאים כיום בנתק מוחלט .  לקראת הבחירות הבאות ,  הוא מצוי במגעים לחבור לבנט ושקד ,  שעבדו גם הם שניהם בעבר עם נתניהו ,  אך בשנים האחרונות היחסים ביניהם ידועים כעוינים ועכורים .
 מהבית היהודי נמסר בתגובה כי  " בדומה לשאר המפלגות ,  בכירי הבית היהודי מקיימים בחודשים באחרונים פגישות עם מגוון רחב של אנשי מקצוע כדי לבחון עבודה משותפת בקמפיין הבחירות .  בין השאר ,  נפגשו גם עם מומו פילבר שעבד עם מועמדים רבים בבחירות המוניציפאליות ,  כמו גם עם גורמים רבים נוספים ".  
שלמה פילבר לא הגיב לפניית וואלה !  NEWS .  

פרסום ראשון :  שלמה פילבר ,  עד המדינה נגד נתניהו ,  במגעים לייעץ לבנט ושקד
לוואלה !  NEWS נודע שמקורבו לשעבר של רה"מ ,  ששימש תחתיו כמנכ"ל משרד התקשורת ולאחר מכן העיד נגדו בתיק 4000 ,  קיים לאחרונה פגישות עם ראשי הבית היהודי ,  נפתלי בנט ואיילת שקד .  פילבר משמש כיועץ אסטרטגי ובפגישות נידון שיתוף פעולה בבחירות .  בנט : " לא נסגר שום דבר "
 
