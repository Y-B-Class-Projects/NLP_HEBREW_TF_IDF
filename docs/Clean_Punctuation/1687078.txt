מפוני גוש קטיף : " שום חקירה לא תתקן העוול "
 מפוני ההתנתקות כינסו מסיבת עיתונאים לאחר הגשת דו"ח ועדת החקירה שביקר קשות את הטיפול הממשלתי במפונים . " לא היינו צריכים את הדו"ח הזה כדי להבין את המחדל הנוראי "
  ( צילום :  גדעון צנטנר ,  עריכה :  דורון שטיין ) 
ממשלת ישראל נכשלה בטיפול במפוני גוש קטיף ,  כך עולה ממסקנות ועדת החקירה הממלכתית בראשות שופט בית המשפט העליון בדימוס אליהו מצא .  אל המסקנות הללו התווספו אחר הצהרים האשמות קשות .
 כשעה אחרי פרסום מסקנות ועדת החקירה ,  כינס ועד מתיישבי גוש קטיף מסיבת עיתונאים בירושלים באווירה טעונה במיוחד .  דוברי ועד המתיישבים הסבירו  " טענותינו התבררו כצודקות - העוול שנעשה ל-8,800 אנשי גוש קטיף ,  שום ועדת חקירה או ממשלה לא יוכלו לתקן .  35 שנה של חיים ויצירה .  אף דו"ח לא יוכל להשיב בחזרה את הבתים והחלומות שנגדעו ".  
עוד אמרו הדוברים כי מאז קיץ 2005 מרבית המפונים עברו לגור במגורים זמניים בהם גרים למעלה מ-90% מהמשפחות . " אף ראש ממשלה לא טרח להגיע ולבקר בניצן ,  שם גרות עד היום כ- 600 משפחות .  אנו קוראים לראש הממשלה לבוא ולראות בעיניים את מה שכתוב בדו"ח ".  
אבי פרחאן שפונה מימית ומאלי סיני הגיב בזעם על הדו"ח הקשה : " אנחנו עדיין פליטים בארצנו .  לא הייתי צריך את הדו"ח הזה כדי להבין את המחדל הזה .  לחוק פינוי פיצוי שהעבירו ,  אני קורא חוק פינוי ביזוי .  חוק פינוי סיני היה הגון - עובדה ששם לא קמה ועדת חקירה ".  
חגית ירון ,  תושבת נווה דקלים ,  סיכמה במשפט קצר את שעבר עליה ומשפחתה בחמש השנים האחרונות : " אנחנו עייפנו ומקווים שהממשלה תיישם את כל מסקנות הוועדה תוך שלושה חודשים ותקבע לוח זמנים מדויק לביצוע כל מסקנות הדו"ח ". 
זבולון אורלב ,  שיזם את הוועדה יחד עם ח"כ לשעבר עמירה דותן ,  התבטא בחריפות כנגד ההנהגה והיחס העוין שניתן לדבריו למפונים . " הטיפול במגורשים היה למעשה מעין הכחשה של ההתנתקות .  אני מצר על ההחלטה לא להסיק מסקנות אישיות .  מי שהיו בהנהגה אז לא יכולים להיות מנהיגים במדינה מוסרית .  אני קורא למדינה להגיש דוח בינים שכולו יהיה מסקנות אישיות .  עדיין יש אנשים שנושאים באחריות אישית ובהם מי שהיו אז בתפקיד ראש הממשלה - אריק שרון ואהוד אולמרט ". 
ראש הממשלה בנימין נתניהו ,  שקיבל את הדו"ח לידיו ,  אמר לחברי הוועדה כי בכוונתו להמשיך לפעול באינטנסיביות כדי ליישם את המלצות הדו"ח ולהשלים את הטיפול במפונים . " מטרתנו היא להביא כל אחד ואחד מהמפונים לבתי הקבע שלהם - זאת המחויבות שלנו כממשלה ",  אמר נתניהו והוסיף כי  " כפי שמראה הדו"ח ,  הממשלה בראשותי פעלה ותמשיך לפעול להביא לסיום הטיפול במפונים .  כל המעורבים צריכים להתכנס למסקנותיו ולא נאפשר התבזרות והתארכות הדיונים ". 
הדו"ח הוגש לנתניהו כמו גם לנשיאת בית המשפט העליון דורית ביניש ,  יו"ר הכנסת ראובן ריבלין ויו"ר הוועדה לביקורת המדינה יואל חסון  ( קדימה )  .
 לאחר פרסום הממצאים הגיב גם יו"ר ועדת השרים לסיוע לאנשי גוש קטיף ,  השר דניאל הרשקוביץ ,  הודיע כי יכנס את הוועדה בשבוע הקרוב לדיון ביישום מסקנות דו"ח ועדת החקירה הממלכתית .  לדבריו , " הדו"ח החמור משקף את המציאות היומיומית הקשה עימה מתמודדים העקורים .  חובתנו לשים קץ לסבלם המתמשך תוך פרק זמן קצר ". 
מדובר ב"אחד הכשלונות הגדולים ביותר של ההנהגה הרוחנית במדינת ישראל ",  אמר פרופסור ידידיה שטרן ,  אחד מחברי ועדת החקירה הממלכתית לבחינת מצבם של מפוני גוש קטיף .  שטרן ציין עוד שמלבד הכישלון הממשלתי בהתנתקות ,  היה גם כישלון של ההנהגה הרוחנית .  במסיבת עיתונאים לאחר פרסום הדו"ח אמר שטרן כי  " התרשמותי האישית היא שהמפונים חוו סוג של אשליה דתית ואנחנו רוצים לתת חיבוק לאנשים האלה כי אנחנו כמדינה כשלנו .  גם חמש שנים מאוחר יותר אנחנו מקווים שיימצא פתרון למפונים ". 

מפוני גוש קטיף : " שום חקירה לא תתקן העוול "
 מפוני ההתנתקות כינסו מסיבת עיתונאים לאחר הגשת דו"ח ועדת החקירה שביקר קשות את הטיפול הממשלתי במפונים . " לא היינו צריכים את הדו"ח הזה כדי להבין את המחדל הנוראי "
 
