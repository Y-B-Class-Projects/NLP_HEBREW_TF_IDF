כמעט מבוכה נוספת מול ארצות הברית
טקס חנוכת שכונה חדשה בגבעת זאב שמעבר לקו הירוק שהיה אמור להתקיים במהלך ביקור ראש הממשלה בארה"ב ,  נדחה ברגע האחרון
ברגע האחרון :  נמנעה פרשיה מביכה חדשה לקראת יציאתו של ראש הממשלה בנימין נתניהו לארצות הברית ,  שם הוא אמור להיפגש גם עם נשיא ארצות הברית ברק אובמה .  היום  ( שני )  בצהרים אמור היה להיערך טקס חנוכת השכונה החדשה  " אגן האיילות  גבעת זאב החדשה ",  בגבעת זאב שמעבר לקו הירוק .  לוואלה !  חדשות נודע כי ברגע האחרון שר השיכון אריאל אטיאס  ( ש"ס )  החליט לדחות את הטקס עד לאחר שובו של ראש הממשלה מארצות הברית .
 ההערכה היא שהחלטת אטיאס הגיעה בעקבות ההנחיה החדשה של ראש הממשלה ,  שבעיתוי רגיש יש לדחות צעדים שעשויים להיתפס בעולם כפרובוקציה או כניסיון להביך את האמריקאים .  הנחיית ראש הממשלה הגיעה בעקבות המשבר שפרץ בין ישראל לארצות הברית לאחר שאושרה תוכנית לבניית 1,600 יחידות דיור בשכונת רמת שלמה שבירושלים ,  בעת שהות סגן נשיא ארצות הברית ג'ו ביידן בישראל .  אטיאס יידע על דחיית האירוע את מנכ"ל משרד ראש הממשלה אייל גבאי ,  העומד בראש צוות המנכ"לים שהקים ראש הממשלה ,  וכן את מזכיר הממשלה צבי האוזר .
 אילו הטקס היה מתרחש ,  מספר שעות לפני נאום נתניהו בוועידת איפא"ק ויממה לפני פגישתו עם אובמה ,  הדבר היה יוצר משבר חריף עם האמריקאים ,  יתכן שאף יותר מהמשבר האחרון שראש הממשלה נחלץ ממנו רק עתה .
 בהזמנה לאירוע נכתב בין היתר ,  כי  " לאחר כשנתיים של בניה מאסיבית ,  'גבעת זאב החדשה' הופכת לישוב חרדי בעוטף ירושלים ,  הכולל כ- 600 יחידות דיור בשלב א' ,  ומצוי בעיצומו של האכלוס הגדול לצד תנופת בניה מרשימה .  אנו רואים באירוע זה נקודת ציון מכוננת בתנופת הבניה החרדית ,  ובסיס איתן לפתרון מצוקת הדיור ".  על ההזמנה חתומים משרד השיכון וחברת הנדל"ן  " חי"ש נופי ישראל ". 

כמעט מבוכה נוספת מול ארצות הברית
טקס חנוכת שכונה חדשה בגבעת זאב שמעבר לקו הירוק שהיה אמור להתקיים במהלך ביקור ראש הממשלה בארה"ב ,  נדחה ברגע האחרון

