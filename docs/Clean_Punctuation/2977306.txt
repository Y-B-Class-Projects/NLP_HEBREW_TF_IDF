ללחוץ ידיים במקומות שהיו בעבר עוינים לישראל :  מסעו של נתניהו באפריקה
הנאום ההזוי של נשיא אוגנדה ,  הדיווח השקרי על ניסיון התנקשות בקניה ,  הרגע המרגש במסיבת העיתונאים באתיופיה ,  וגם ביקור בבית יתומים יוצא דופן .  ארבעה ימים עם ראש הממשלה באפריקה :  יומן מסע
יום רביעי בערב ,  בדיוק בשעה שבה השמש החלה לשקוע בקיגאלי ,  בירת רואנדה ,  הסתיימה פגישתם של ראש הממשלה בנימין נתניהו ונשיא רואנדה ,  פול קגאמה .  השניים נועדו במשך יותר מארבע שעות במעונו הרשמי של קגאמה ,  המתפרס על פני שטח נרחב וירוק במרכז העיר .  לנתניהו חיכתה טיסה לאתיופיה ,  התחנה הבאה במסעו בין מדינות אפריקה .  אבל רגע לפני הפרידה מהנשיא הרואנדי ,  השניים יצאו להליכה קצרה סביב בריכת השחייה במעונו של קגאמה ,  מנצלים את הסיבוב לעוד כמה דקות של שיחה  " בארבע עיניים ".  
לנתניהו וקגאמה יש היכרות קודמת מביקוריו של הנשיא הרואנדי בישראל .  אחד מאותם ביקורים התקיים בשנת 2013 ,  אז התראיין קגאמה לוואלה !  NEWS וסיפר על היחסים הקרובים בין ארצו ,  אחת המשגשגות והמפותחות במזרח ומרכז אפריקה ,  לבין ישראל .  כמו ישראל ,  רואנדה היא מדינה שצמחה מתוך טרגדיה לאומית אדירה :  רצח העם הקשה ביותר מאז מלחמת העולם השנייה ,  שהתרחש ב-1994 .  
קגאמה מנהיג את המדינה מאז שנת 2000 .  עד לפני כמה שנים הוא נחשב לאחד המנהיגים האהודים והנערצים בעולם .  רבים השוו אותו לדוד בן גוריון ,  מתוקף היותו 'בונה אומה' ,  אב מייסד של מדינה שצמחה מתוך אסון כבד והפכה למוקד של שגשוג ויציבות .  אלא שבחלוף הזמן ,  כאשר הוא נכנס לשנה ה-16 ברציפות של שלטונו ,  הצדדים הפחות סימפטיים של ההשוואה ההיסטורית החלו לצאת משליטה .  בן גוריון ,  אחרי הכל ,  זכור לא רק בזכות הקמת המדינה והנהגתה בשנים הקריטיות ביותר ,  אלא גם כמי שנלחם נגד ביטול המשטר הצבאי על ערביי ישראל והשתמש בשב"כ כדי לעקוב אחר עיתונאים .  קגאמה הפך עם השנים למנהיג שמואשם בדיכוי חמור של האופוזיציה והעיתונות בארצו ,  כמו גם במעורבות במלחמות מדממות במדינות סמוכות .  
עוד בוואלה !  NEWS:נתניהו : " אפגש עם מנהיג מדינה מוסלמית שאין לה יחסים עם ישראל"נתניהו תוקף את ארה"ב :  גינוי הבנייה בירושלים לא מקובל עלינו"ביקור היסטורי ":  נתניהו המריא לאפריקה לציון 40 שנה למבצע אנטבה 
בשנים האחרונות גוברים הקולות ברואנדה ובעולם המאשימים אותו בהתנהלות לא דמוקרטית ,  תוך פגיעה קשה בזכויות האזרח במדינה .  הכלכלה הרואנדית ,  בינתיים ,  ממשיכה לצמוח ,  ורמת הביטחון האישי במדינה נמצאת גם כן בין הגבוהות ביבשת .  בפרלמנט הרואנדי יש יותר מחוקקות נשים מאשר מחוקקים גברים ,  והממשלה קידמה שורה של חוקים להשוואת זכויות הנשים והגברים במדינה .  
במסיבת העיתונאים המשותפת שערך עם ראש הממשלה נתניהו נשאל הנשיא הרואנדי על הביקורת שנשמעת מידידותיה ותומכותיה של רואנדה במערב ,  ובראשן ארצות הברית ,  שתרמה והשקיעה רבות בפיתוח ושיקום רואנדה ,  וכעת צופה בכעס בהתנהלותו של הנשיא החזק .  תשובתו הייתה חדה ונוקבת . " דמוקרטיה משמעותה רצון העם .  אנחנו פועלים לחיזוק עמנו ומדינתנו .  מי שמבקרים אותנו צריכים לבדוק קודם כל את עצמם .  ברבות מהמדינות שמותחות עלינו ביקורת יש בעיות לא פחות גדולות מאשר אצלנו ".  נתניהו צפה מן הצד ,  והתקשה להסתיר את התפעלותו . " אני צריך ללמוד ממך כמה מהלכים ",  אמר לקגאמה בחיוך ,  והקהל צחק .  
כאשר קגאמה סיים לדבר היה זה תורו של נתניהו לספק גרסה משלו למתקפה של הנשיא הרואנדי על הקהילה הבינלאומית .  בהקשר הישראלי ,  הנושא היה הבנייה בהתנחלויות .  ארצות הברית והאיחוד האירופי פירסמו הודעות גינוי להכרזת ישראל על הקמת מאות יחידות דיור חדשות במעלה אדומים ובמזרח ירושלים .  נתניהו אמר כי העמדה האמריקנית  " לא מקובלת עלינו ",  וכי המכשול האמיתי לשלום אינו  " כמה דירות שייבנו ליד העירייה במעלה אדומים ",  אלא  " חוסר הנכונות של הפלסטינים להשלים עם קיומה של המדינה היהודית ".  
היה במופע הזה ביטוי למגמה הכללית של ביקור נתניהו באפריקה השבוע .  בשעה שישראל מתנהלת ממשבר למשבר מול ארצות הברית ,  וממשיכה לספוג את הגינויים השגרתיים מכיוון אירופה ,  נתניהו פועל לטוות רשת קשרים דווקא בחלקים הדרומיים והמזרחיים של כדור הארץ ,  אלה שבעבר נחשבו עוינים לישראל ,  בניגוד לאמריקה ואירופה האוהדות .  זה כולל את מדינות אפריקה ,  את הודו ,  סין ויפן באסיה ,  וגם כמה מדינות מפתח באמריקה הלטינית כגון ארגנטינה ,  קולומביה ומקסיקו .
 נתניהו דיבר השבוע באפריקה על יעד שאפתני במיוחד - לשנות את הרוב האוטומטי כנגד ישראל במוסדות האו"ם ,  שמתבסס במידה רבה על מדינות מהחלקים הללו של העולם . " זה ייקח זמן ,  אולי אפילו עשור ",  הצהיר ראש הממשלה ,  שכזכור ציין לאחרונה עשר שנים בשלטון ,  שני רק לדוד בן גוריון .  הנוסחה של נתניהו פשוטה :  ישראל יכולה להציע למדינות באפריקה שיתופי פעולה נרחבים בתחומים החשובים ביותר עבור כל מדינה חפצת חיים ושגשוג בעת הנוכחית - מאבק בטרור ,  פיתוח תשתיות ,  ניהול משק מים ,  כניסה לתחום הסייבר ואולי גם גז טבעי .  מה שהיא יכולה לקבל בתמורה ,  מלבד רווחים כלכליים ,  היא תמיכה מדינית - או לכל הפחות ,  הימנעות מתמיכה של אותן מדינות ביוזמות בינלאומיות של הפלסטינים .  
היעד הזה ,  כאמור ,  נראה בינתיים רחוק .  בשנים האחרונות הפלסטינים הרחיבו מאוד את פעילותם הבינאלומית ,  וקצרו לא מעט תוצאות סמליות ,  החל מהנפת דגל פלסטין במטה האו"ם בניו יורק ועד להכרה ברשות הפלסטינית מצד פרלמנטים וממשלות באירופה .  מצד שני ,  בהצבעה החשובה ביותר בנושא הפלסטיני שהתקיימה בשנתיים האחרונות באו"ם הם נכשלו לגייס רוב במועצת הביטחון להכרה בפלסטין כמדינה .  רואנדה ,  אגב ,  הייתה אחת המדינות שנמנעו באותה הצבעה ,  כאשר ההצעה הפלסטינית נפלה על חודו של קול אחד בודד .  
48 שעות לפני מסיבת העיתונאים עם פול קגאמה ברואנדה נחת מטוסו של נתניהו בשדה התעופה באנטבה ,  במדינת אוגנדה הסמוכה .  זו הייתה התחנה הראשונה במסע של נתניהו באפריקה ,  וכנראה גם נקודת השיא שלו - מבחינה מדינית ,  בגלל המפגש שנתניהו ערך באנטבה עם מנהיגים של שש מדינות שונות ממזרח אפריקה ;  ומבחינה אישית עבור נתניהו ,  בגלל הטקס שנערך במקום לציון 40 שנה למבצע חילוץ בני הערובה מהטרמינל באנטבה ,  שבו נפל אחיו הבכור יוני .  
רק כאשר נוחתים בשדה התעופה של אנטבה ,  המרוחק כל כך מישראל  ( שש שעות טיסה )  ומוקף בכוחות צבא אוגנדה ,  מבינים כמה אומץ לב נדרש לראש הממשלה דאז ,  יצחק רבין ,  כדי לאשר את מבצע החילוץ .  נכון ,  בשדה לא היו הרבה חיילים אוגנדים ;  נכון ,  ישראל שלחה לאנטבה את הכוחות המיומנים והאיכותיים ביותר שלה ;  נכון ,  היה למבצע הזה את אלמנט ההפתעה .  ובכל זאת ,  אי אפשר שלא להתפעל מהחלטה מנהיגותית בסדר הגודל הזה :  לשלוח חיילים ל"קצה העולם ",  בלי שום תכנית גיבוי ריאלית ,  כדי לבצע משימה מסוכנת שעשויה להסתבך .  נתניהו התייחס להחלטה המנהיגותית הנדירה של רבין בנאומו ,  ופנה גם לבוגרי המבצע שישבו בקהל - בהם ח"כ עמר בר לב ,  האלוף במיל' דורון אלמוג ,  שר הביטחון לשעבר שאול מופז ואחרים - כדי להודות להם על כך שיצאו לחלץ אחרים ,  בידיעה שאם ייקלעו לצרה לא יהיה מי שיחלץ אותם עצמם .  
אחרי נאומו הנרגש והאישי של נתניהו הגיע המופע הבלתי-נשכח של נשיא אוגנדה ,  יוורי מוסווני .  הנשיא האוגנדי שולט בארצו מאז שנת 1986 ,  כביכול מתוקף מנדט דמוקרטי ובפועל תוך עריצות ודיכוי חמור של האופוזיציה ,  העיתונות וקבוצות מיעוט במדינה .  הנאום שלו באנטבה היה דוגמא מובהקת לתהליך שקורה לפוליטיקאי שאין לו שום מחויבות לדעת קהל ,  כי ממילא הוא שולט בכוח הזרוע :  הוא יכול להגיד מה שהוא רוצה ,  איך שהוא רוצה ומתי שהוא רוצה .  הנאום של מוסווני היה ארוך משמעותית מזה של נתניהו ,  וגרם פעם אחר פעם לאנשים בקהל לפרוץ בצחוק ,  שלפחות בקרב האזרחים האוגנדים שישבו בסביבתי ,  לווה גם בלא מעט מבוכה .  
זה התחיל מהעובדה שמוסווני חזר ודיבר על הקשרים בין אוגנדה ואפריקה לבין פלסטין ,  בשעה שבקהל ישב ראש ממשלת ישראל .  אחר כך הוא דיבר על תכנית אוגנדה מתחילת המאה ה-20 ,  שבמסגרתה נידונה האפשרות להקים מדינה יהודית באוגנדה .  הנשיא טעה בכמה פרטים בסיסיים לגבי התכנית הזו ,  למשל כאשר ייחס אותה ללורד בלפור ,  שכידוע ,  אחראי דווקא להכרזה מ-1917 על בית לאומי ליהודים בארץ ישראל .  מוסווני גם טעה בהגיית שמו של בלפור ,  ובהמשך ציטט שיחה בינו לבין נשיא איראן לשעבר ,  אחמדיניג'אד ,  שגם את שמו הוא שכח איך אומרים .  לגבי תכנית אוגנדה עצמה ,  אמר : " טוב שלא קיבלתם אותה ,  כי אז היינו נלחמים בכם ".  כנות היא דבר חשוב בין ידידים .
 מצד שני ,  מוסווני התגלה כמארח נדיב כאשר אחרי הנאום ,  המשיך עם נתניהו לפגישה בארמון הקיץ המפואר שלו ,  יחד עם חמישה מנהיגי מדינות נוספים ממזרח אפריקה .  בדרך לפגישה הזו ,  עשרות אזרחים אוגנדים עמדו בצד הדרך ונופפו בדגלי שתי המדינות אל מול שיירת ראש הממשלה .  הפער בין האחוזה רחבת-הידיים של מוסווני  ( שנבנתה על ידי הרודן הקודם ששלט במדינה ,  אידי אמין )  לבין הבתים העניים שמהם הגיעו אותם מנופפי דגלים ,  הוא בלתי נתפס .  גם בישראל יש פערים חברתיים-כלכליים משמעותיים ,  אבל אין בכל המדינה בית כמו זה שבו מתגורר מוסווני ,  שממנו נשקפים כפרים שאפילו כביש אין בהם .  
ביום חמישי פורסם דיווח סנסציוני בעיתון הכווייתי  " אל-ג'רידה ",  שלפיו ראש הממשלה נתניהו ניצל מניסיון התנקשות במהלך ביקורו בקניה ,  המדינה שאליה המשיך אחרי אוגנדה .  לפרסום לא הייתה כל אחיזה במציאות ,  אבל במסיבת העיתונאים שנתניהו ערך עם ראש ממשלת אתיופיה הוא נשאל על ידי עיתונאי אמריקני אם יש אמת בדברים .  נתניהו הגיב בשילוב של תדהמה ושעשוע . " אני לא יודע שום דבר על זה ,  כי זה פשוט לא קרה ",  השיב . " אני שומע על זה עכשיו בפעם הראשונה ".  גורמים מוסמכים הוסיפו כי מדובר ב"קשקוש מוחלט ". 
האמת היא שגם אם מישהו היה מנסה לפגוע בנתניהו בבירת קניה ,  ניירובי ,  זו הייתה משימה כמעט בלתי אפשרית .  טבעת האבטחה סביב נתניהו במסע לאפריקה הייתה חריגה ביחס לביקוריו במדינות אחרות בעולם .  לצד מאבטחי השב"כ ,  נשלחו כוחות ואמצעים נוספים ,  שלרוב אינם מלווים את ראש הממשלה בחו"ל .  מעבר לכך ,  המשטרה הקנייתית סגרה לתנועה צירים מרכזיים ברחבי העיר כדי לאפשר תנועה חלקה ומהירה של שיירת ראש הממשלה ,  בדרכו לפגישותיו עם נשיא קניה ,  אוהורו קניאטה .  מתוך השיירה ,  ניתן היה לראות אלפי אזרחים עומדים בצדי הדרכים ,  ואלפי מכוניות תקועות בפקקים .  
בקניה איום הטרור הוא לא עניין תיאורטי .  אירגוני אסלאם קיצוני ,  כגון ה"שבאב "  מסומליה הסמוכה ,  ביצעו בשנים האחרונות כמה פיגועים קטלניים במדינה ,  כולל הפיגוע בקניון  " ווסטגייט "  בעיר הבירה ניירובי לפני כשנתיים .  בזמן המצור על הקניון ,  צצו דיווחים על נוכחות של כוחות מיוחדים מישראל באזור ,  שסייעו לקנייתים בייעוץ לקראת הפריצה לקניון .  נתניהו דיבר בכל עצירה במהלך הביקור ,  כולל בניירובי ,  על השותפות בין ישאל לבין מדינות אפריקה בתחום המאבק בטרור . " אנחנו שותפים למאבק להגן על עצמנו מפני כוחות האופל והברבריות בעולם ",  הצהיר .  
התחנה השלישית בביקורו של נתניהו באפריקה הייתה רואנדה ,  המכונה  " ארץ אלף הגבעות ".  נתניהו שהה ברואנדה פחות מחצי יממה ,  בין קניה לאתיופיה ,  אבל ה"קפיצה "  הקצרה הזו הייתה חשובה מאוד מבחינתו .  
הביקור החל במוזיאון לזכר רצח העם שהתבצע במדינה ב-1994 ,  כאשר בני ההוטו - הקבוצה השבטית הגדולה במדינה - רצחו מאות אלפים מקרב בני הטוטסי - הקבוצה שאליה משתייך הנשיא קגאמה - בפרק זמן של כמה שבועות בלבד .  בריאיון שקיימתי עם הנשיא קגאמה ב-2013 הוא סיפר לי כי המוזיאון שבו סייר עם נתניהו ,  ולמעשה כל מפעל הנצחת רצח העם ברואנדה ,  נבנה תוך קבלת עצות ,  סיוע והשראה מ"יד ושם "  בירושלים .  גם המדריכים במוזיאון טרחו להדגיש זאת במהלך הסיור במקום .  
החלק הקשה ביותר בביקור במקום היה  " תצוגת הילדים ".  ארבעה חדרים שהקירות בהם מלאים בתמונות של ילדים - החל מתינוקות ועד לתלמידי בית ספר יסודי - שנרצחו באותם שבועות ארורים ב-1994 .  לצד כל תמונה של ילד או ילדה ,  מופיעה ביוגרפיה קצרה שלהם :  גיל ,  מקום לידה ,  מאכל אהוב ,  נושא לימוד מועדף בבית הספר ,  תחביבים - ולבסוף ,  שיטת ההוצאה להורג .  למשל :  פטריק ,  בן 5 ,  מאכל אהוב :  צ'יפס ,  ספורט מועדף :  רכיבה על אופניים ,  החברה הכי טובה :  אחותו הגדולה ,  סיבת המוות :  נשחט באמצעות גרזן .  ילדים נשרפו למוות ,  הוכו למוות ,  הורעלו למוות .  קשה להכיל את גודל הזוועה .  
קיגאלי הייתה העיר המרשימה ביותר מבין הארבע שביקרנו בהן .  את הרקיע שלה מעטרים מגדלי משרדים מודרניים ,  הכבישים הראשיים שלה רחבים ומוסדרים ,  והרחובות במרכזה נקיים יותר מאשר ברוב הערים בישראל .  זוהי עדות להצלחה האדירה של המדינה תחת שלטונו של קגאמה ,  שהפך את רואנדה ל"נס כלכלי ",  לפחות בסטנדטים של מזרח ומרכז אפריקה .  אלא שלהצלחה הזו יש גם מחירים ,  בדמות השינויים המתרחשים בזירה הפנימית במדינה .  במסיבת העיתונאים המשותפת של קגאמה ונתניהו אפשר היה לראות כיצד העיתונאים הרואנדים פועלים תחת מגבלות דרקוניות ,  במדינה שבה העיתונות היא סוג של הצגת תיאטרון .  כל שאלה שברצונם לשאול ,  עוברת צנזורה ואישור של השלטון .  
אחת השאלות שהופנתה לקגאמה עסקה בסוגיה רגישה ביחסי שתי המדינות :  גירוש מהגרים ומבקשי מקלט אפריקנים מישראל לתחומי רואנדה .  המדינות חתמו על הסכמים בנושא ,  הנשמרים תחת מעטה סודיות .  קאגמה השיב כי  " זה לא טאבו ,  יש דיונים על זה ".  נתניהו מצדו אמר כי המגורשים אינם מבקשי מקלט ,  אלא מחפשי עבודה ,  שמגיעים לישראל מסיבות כלכליות נטו .  
מעבר לאינטרסים המשותפים של ישראל ורואנדה ,  יש עוד דבר חשוב שמחבר בין נתניהו לבין קגאמה - לשניהם יחסים מעורערים ,  בלשון המעטה ,  עם הנשיא האמריקני הנוכחי ברק אובמה .  במקרה של נתניהו ואובמה ,  מדובר ביריבות שהולכת שנים אחורה .  אובמה וקגאמה ,  לעומת זאת ,  נהנו במשך זמן רב ממערכת יחסים טובה ,  עד שבשנה שעברה הודיע קגאמה כי הוא מתכוון לשנות את החוקה ברואנדה ,  כך שהוא יוכל להמשיך ולהתמודד על הנשיאות עד לשנת 2034 .  
הממשל האמריקני ,  שמחויב לקידום הדמוקרטיה באפריקה - בדומה לקו של הממשלים הקודמים - הביע  " אכזבה עמוקה "  מהחלטתו של קגאמה .  הנשיא הרואנדי בתגובה יצא למתקפה על ההתערבות בענייניה הפנימיים של ארצו .  בסופו של דבר ,  הצעתו של קגאמה עמדה למשאל עם ,  שבו 98% מאזרחי רואנדה תמכו בריכוך המגבלות על ריבוי כהונות לנשיא המדינה .  יריביו הפוליטיים העלו טענות לזיופים .  קגאמה האשים את המערב בביקורת צבועה ,  אחרי שב-1994 אף אחת מהמדינות שהביעו ביקורת על שלטונו לא באו לעזרתו של העם הרואנדי בעיצומו של רצח העם במדינה .  
את היממה האחרונה שלו באפריקה העביר נתניהו באתיופיה .  הוא נפגש עם ראש הממשלה המקומי ,  עם אנשי עסקים ,  וגם נאם בפני הפרלמנט האתיופי .  הרגע המעניין ביותר במהלך הביקור שם התרחש במהלך מסיבת העיתונאים משותפת עם ראש ממשלת אתיופיה ,  כאשר העיתונאי טלהון מלקה מהערוץ הישראלי-אתיופי IETV קם לשאול שאלה .  הוא שאל את נתניהו האם העלה בשיחותיו באתיופיה את גורלו של אברה מנגיסטו ,  האזרח הישראלי המוחזק בידי חמאס בעזה ,  ואת ראש ממשלת אתיופיה דסאלן ,  על המגמה הכללית ביחסי ישראל-אתיופיה .  
בשעה שראש ממשלת אתיופיה השיב באמהרית ,  ניגשה אל נתניהו שגרירת ישראל באתיופיה ,  בליינש זבדיה ,  כדי לתרגם לו את הדברים .  זבדיה ,  ילידת אתיופיה ,  היא אחת הדיפלומטיות המוערכות במשרד החוץ ,  שכיהנה בעבר גם במשלחת הישראלית לאו"ם ובשתי קונסוליות בארה"ב .  הסצינה שהתרחשה באולם מסיבת העיתונאים - עיתונאי ישראלי יליד אתיופיה שואל שאלה אחת בעברית ואחת באמהרית ,  ושגרירת ישראל שהיא ילידת אתיופיה ,  מתרגמת את הדברים לראש הממשלה - סימלה יותר טוב מכל נאום או הצהרה ,  את היכולת של הקהילה האתיופית בישראל להוות גשר חשוב ליבשת אפריקה .  
לפני ההמראה חזרה מאתיופיה ,  בשעה שנתניהו נועד עם אנשי עסקים מאתיופיה ומישראל ,  נפלה החלטה בקרב הכתבים שליוו את הנסיעה להתנתק קצת מהמעגל הדיפלומטי ,  ולהתרשם מצדדים אחרים של אפריקה ,  אלה שקשה לראות בארמונות המפוארים של ראשי המדינות .  בסיוע השגרירות הישראלית באדיס אבבה ,  הגענו לבקר בבית יתומים בבירה האתיופית ,  שכל הילדים המתגוררים בו - כשלושים במספר - הם נשאי HIV .  בית היתומים נהנה מתמיכה ושיתוף פעולה של בית החולים הדסה בישראל .
 מנהל בית היתומים ,  מנגשה שיברו ,  סיפר לנו על האתגרים הקשים שהילדים מתמודדים איתם . " הם לומדים בבית ספר רגיל ,  ואנחנו נלחמים כדי שהם יהיו תלמידים מצטיינים ,  למרות הנסיבות הקשות של חייהם - אובדן ההורים ,  הטיפולים הרפואיים ,  והחשש המתמיד מפני המחלה .  זה מאבק יום-יומי ",  הסביר .  אחת הילדות במקום ,  רחל ,  הציגה לנו ציורים יפהפיים שלה ,  שנמכרים ע"י בית היתומים כדי לסייע במימון הפעילות שלו . " בעבר הילדים היו סובלים מהמון סטיגמות והצקות ",  סיפרה אחת העובדות הסוציאליות במקום . " היום החברה האתיופית לומדת להבין יותר טוב את נושא האיידס .  אנחנו עובדים קשה כדי לתת לילדים האלה תחושה של ביטחון עצמי ושל הערכה עצמית .  גם אם תמיד יהיו אנשים טיפשים שיזלזלו בהם ,  הכי חשוב שהם לא יזלזלו בעצמם ".  
הביקור בבית היתומים היה טעימה קטנה של מציאות החיים ביבשת ושל האתגרים העצומים של אפריקה .  בסופו של יום ,  שיתופי פעולה כמו אלה של הדסה עם בית היתומים ,  משמעותיים לא פחות ממפגשים בדרג ראשי מדינות .  נתניהו אמר כמה פעמים במהלך הביקור ש"ישראל חוזרת לאפריקה ".  כדי לחזור בגדול ,  חשוב שהיא תמשיך להיות נוכחת גם במקומות מהסוג הזה .  

ללחוץ ידיים במקומות שהיו בעבר עוינים לישראל :  מסעו של נתניהו באפריקה
הנאום ההזוי של נשיא אוגנדה ,  הדיווח השקרי על ניסיון התנקשות בקניה ,  הרגע המרגש במסיבת העיתונאים באתיופיה ,  וגם ביקור בבית יתומים יוצא דופן .  ארבעה ימים עם ראש הממשלה באפריקה :  יומן מסע

