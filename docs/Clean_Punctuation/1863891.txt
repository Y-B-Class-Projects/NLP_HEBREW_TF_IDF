קוראים לדבר הזה רד הרינג
לא ,  אנחנו לא נחלנו ניצחון אדיר על הפלסטינים באו"ם .  לא ,  הפלסטינים לא חזרו לרמאללה עם מדינה בידם .  לא ,  אובמה לא התאהב בנתניהו .  מה שקרה הוא שבמקום לנסות לטפל בפתרון הסכסוך הארוך ,  המתיש והמעצבן הזה בין הפלסטינים לבינינו ,  מצאנו את עצמנו מתרוצצים אחרי ראשי מדינות שמקומן באטלס לא נודע לנו עד לימים האחרונים ,  בניסיון להדוף איום שאינו איום .
" רד הרינג "  מכנים זאת .  אותו דג אדום מעושן ,  שהשתמשו בו כדי להסיח את דעתם של כלבי הציד ממטרתם המקורית .  
כי מה בעצם היה צריך להיות ?  אז ,  בספטמבר שעבר ,  כאשר אובמה ביקש מנתניהו הפסקת התנחלויות לשלושה חודשים ,  ואפילו לחודשיים ,  תמורת חצי המלכות ,  היה צריך לחדש את המשא ומתן ולנסות להגיע למשהו שבשלב זה בהחלט מעשי להגיע אליו .  
מה ,  למשל ?  השלב השני של מפת הדרכים ,  לצד הצגת חזון הסדר הקבע על ידי האמריקאים או על ידי הקוורטט ולנוכח הסכמה לגבי לוח זמנים נדיב באשר להסדר .
 לאחר שזה לא קרה והמשא ומתן בין הצדדים לא התחדש בשל עמידת הפלסטינים על המשך הקפאת ההתנחלויות וההתעקשות של הממשלה הישראלית להמשיך בבנייה ,  החליטו הפלסטינים על כיוון אחר - לממש את האפשרות שעמדה לרשותם במשך שנים רבות ,  ולהחליף את כיסא המשקיף של אש"ף בכיסא המשקיף של המדינה הפלסטינית .  
ממשלת נתניהו ,  במקום לזעוק זעקות על כך שמדובר במהלך חד-צדדי ולזרוק איומים בלתי רשמיים על הענשה ,  ובמקום לבקש ממדינות העולם להתייצב נגד הבקשה הפלסטינית ,  היתה יכולה לומר לפלסטינים - בבקשה !  
אם אתם רוצים לפגוע בעצמכם ולבטל את נציגות העם הפלסטיני בעצרת הכללית ,  ואם אתם מוכנים לעשות עכשיו את מה שחששתם ממנו כל השנים ,  כלומר להכריז על האוטונומיה החלקית שלכם על 40 אחוזים מן הגדה המערבית כעל מדינה פלסטינית - בבקשה !  
אם אתם מוכנים לכך שהסכסוך הלאומי בינינו יהפוך לסכסוך גבול בין שתי מדינות ,  ושהעולם יכנה את הישות המפוצלת שלכם , " מדינה "  - אנחנו נהיה הראשונים שיכירו בכך ! 
זה לא קרה .  הממשלה הישראלית החליטה אחרת .  בסופו של דבר אבו מאזן שב לרמאללה בלי מדינה ,  בנימין נתניהו שב לירושלים בלי פתרון לסכסוך ועם בדידות ישראלית גוברת והולכת ,  ואילו ברק אובמה חוזר לוושינגטון עם טינה למי שגרם לו להימנע מלהוביל את המהלך שהיה רוצה להוביל ,  טינה שעלולה לבוא לידי ביטוי בעוד 14 חודשים .  
אבו מאזן יוכל לומר לעצמו שהצליח להעלות מחדש את הנושא הפלסטיני על סדר היום העולמי ,  דווקא כאשר היה נדמה שנושאים אחרים כובשים את תשומת הלב .  
נתניהו יוכל לומר ששיקם את מערכת היחסים עם אובמה והוכיח כי אפשר גם להמשיך להתנחל וגם להבטיח את ידידותו של מנהיג העולם .  ואילו אובמה יכול לומר לעצמו כי קיבל מחדש את הקול היהודי .
 אבל שום דבר באמת לא קרה בעצרת האו"ם ,  מלבד הרינג אדום ,  שגרם לכל השחקנים בזירה לעסוק במשהו שאין בינו לבין הסדר ישראלי-פלסטיני ולא כלום .  
את המחיר בדמות סכנת חידושה של האלימות ,  העמקת הבידוד הישראלי באזור והגברת הרגשות האנטי-אמריקאיים במזרח התיכון ,  נשלם כולנו .
 
קוראים לדבר הזה רד הרינג
nan
