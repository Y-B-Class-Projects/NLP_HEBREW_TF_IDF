קרי מגיע לישראל :  יצליח לשחזר את ההישג מגל הטרור הקודם ? 
שר החוץ האמריקני הגיע לאזור בנובמבר הקודם וכינס את נתניהו ואת עבדאללה מלך ירדן לפסגה שסייעה להוריד את גובה הלהבות .  הסיכויים להצלחה דומה הפעם אינם גבוהים ,  אך שר החוץ הנמרץ ידוע כמי שאינו מוותר לעולם
 ( פגישת קרי ונתניהו בברלין ,  בחודש שעבר )  
שר החוץ של ארצות הברית ,  ג'ון קרי ,  יגיע היום  ( שני )  לביקור של יממה בישראל וברשות הפלסטינית על רקע ההסלמה במצב הביטחוני .  טרם ביקורו השלים קרי ביקור באיחוד האמירויות ,  שבמהלכו התמקד במאבק נגד דאעש .  בין היתר ,  הוא יפגוש את ראש הממשלה בנימין נתניהו בירושלים ואת יו"ר הרשות הפלסטינית ברמאללה ,  במטרה לרתום אותם ליוזמה משותפת להרגעת המצב .  
קרי פגש את נתניהו בשבוע שעבר לשיחה ארוכה שהתקיימה בבירת ארצות הברית ,  יומיים לאחר פגישתו של האחרון עם הנשיא ברק אובמה בבית הלבן .  קודם לכן נפגשו השניים בארבע עיניים בברלין בחודש שעבר .  תדירות הפגישות ביניהם מזכירה את תקופת המשא ומתן הישראלי-פלסטיני שניהל קרי בשנים 2014-2013 ,  אז הם היו נועדים לשיחה לפחות פעם בחודש ,  ולפעמים אף יותר מכך .  
מטרתו המרכזית של קרי במהלך הביקור תהיה לנסות ולשחזר את ההישג שלו מנובמבר 2014 ,  ימי שיאו של גל הטרור הקודם שהכה בירושלים .  בביקור שערך אז בעמאן ,  בירת ירדן ,  הצליח קרי לכנס יחדיו את נתניהו ואת המלך עבדאללה לפגישת הרגעה ,  שסייעה בהורדת גובה הלהבות .  עם זאת ,  הסיכויים כי יצליח לעשות זאת גם הפעם אינם גבוהים .  קרי ידוע כמי שאינו מוותר ומנסה לקדם מהלכים גם כאשר סיכויי ההצלחה נמוכים .  
בימים האחרונים שהה פרנק לוונסטיין ,  יועצו המיוחד של קרי לנושא הישראלי-פלסטיני ,  בישראל .  לוונסטיין ערך פגישות בירושלים וברמאללה כדי להניח את התשתית לביקורו של קרי ,  אבל לדברי פקיד אמריקני שמעורב במגעים הללו ,  אין כרגע כל הסכמות משמעותיות . " היינו שמחים לארגן הצהרה משותפת בנושא של מסגד אל-אקצא ,  או אפילו פגישת הרגעה ,  אבל כרגע אנחנו רחוקים מזה .  קרי בהחלט יעלה את הרעיונות האלו בפגישות שלו עם נתניהו ואבו מאזן ".  
הפעם האחרונה שבה קרי ביקר בישראל הייתה במהלך מבצע  " צוק איתן "  בקיץ 2014 .  גם אז הוא הגיע בעיצומו של משבר ביטחוני ,  עם תקווה גדולה להביא להרגעה .  אלא שהביקור ההוא הסתיים בטראומה עבור שר החוץ האמריקני :  הקבינט המדיני-ביטחוני בישראל דחה בתוקף את הצעת הפסקת האש שלו ,  שהתבססה על תיווך של קטאר וטורקיה .  הוא הואשם על ידי בכירים בישראל בחיזוק ציר  " האחים המוסלמים "  על חשבון התיווך המצרי ,  שאותו העדיפה ישראל .  מאז אותו ביקור כושל ,  קרי לא חזר לכאן ,  והסתפק בפגישות עם נתניהו ואבו מאזן במדינות אחרות .  
השבוע האחרון היה קשה במיוחד עבור שר החוץ האמריקני .  קרי מעד בלשונו ,  בצורה האופיינית לו ,  ואמר כי יש הבדל בין הפיגועים שהתרחשו בפריז ביום השישי ה-13 לזה שהתבצע במערכת המגזין  " שרלי הבדו "  בינואר השנה .  לדבריו ,  במקרה הקודם היה  " רציונל מסוים "  מאחורי הפיגוע .  אמירה זו התפרשה בארצות הברית ובצרפת בהבעת הבנה מסוימת עם מבצעי הפיגוע ,  אך קרי הכחיש בתוקף כי זו כוונתו .  כך או כך ,  דבריו הותירו רושם רע מאוד .  
אם זה לא די בכך ,  קרי יצא בסוף השבוע בהצהרה אופטימית ואמר כי למרות הפיגועים שביצע דאעש ,  ארצות הברית יכולה להתגאות בהישגיה נגד אל-קאעדה .  זו אמירה שיש בה הרבה מן האמת ,  אך היא נאמרה בזמן הלא נכון :  זמן קצר לאחר מכן ביצעה שלוחה של הארגון את הפיגוע הקטלני בבית המלון בבמקו ,  בירת מאלי .  רצף האירועים הזכיר לרבים את אמירתו של אובמה יממה לפני הפיגועים בפריז ,  אז אמר שארצות הברית מצליחה  " להכיל "  את פעילות דאעש .  
אותן מבוכות מגדילות את רצונו של קרי להשיג הצלחה בביקורו באזור .  בעוד הביקור שלו באיחוד האמירויות יוקדש לתיקון נזקים בנושא דאעש ,  הרי שהביקור בירושלים וברמאללה יאפשר לקרי לנסות לשים קץ למשבר הקטן יותר ,  אבל כזה שממשיך לעלות בדם - כפי שראינו בסוף השבוע - שמשתולל כעת במזרח התיכון .  העובדה שביום חמישי האחרון נרצח אזרח אמריקני ,  עזרא שוורץ ,  בפיגוע בגוש עציון ,  רק מחזקת את החשיבות של הביקור עבור קרי .  
ואולם ,  כדי להרגיע את השטח ,  קרי יזדקק לשיתוף פעולה מצד נתניהו ואבו מאזן  דבר שיהיה קשה להשיג .  ישראל הסכימה בשבועיים האחרונים לבצע כמה  " מחוות "  לפלסטינים ,  בתקווה שהן יסייעו להרגעת השטח .  הבולטת מביניהן בהקשר זה היא ההסכם החדש לאפשר לפלסטינים גישה לרשת סלולרית דור שלישי בגדה המערבית .  שר הפנים סילבן שלום ,  שמחזיק בתואר של הממונה על המשא ומתן עם הפלסטינים ,  עדכן קבוצה של שגרירים זרים המוצבים בארץ לגבי צעד זה כבר לפני כשבועיים ,  ודיבר על צעדים כלכליים נוספים שישראל שוקלת לבצע .  

רצף הפיגועים הקשה ,  שרשם שיא דמים ביום חמישי האחרון ונמשך גם בסוף השבוע ,  מציע על כך שאותן  " מחוות ",  אלה שבוצעו ואלה שעוד נשקלות ,  כנראה לא מספקות את המענה הנדרש .  כדי להוציא לפועל פגישה בין נתניהו לאבו מאזן או בין נתניהו לעבדאללה מלך ירדן ,  בדומה לפגישה שסייעה להרגעת השטח בשנה שעברה ,  יידרשו בוודאי ויתורים משמעותיים יותר מהצד הישראלי .  אולם אחרי אירועי הימים האחרונים ,  כלל לא בטוח שנתניהו יסכים לכך .  במלים אחרות ,  קרי מתמודד עם משימה כמעט בלתי אפשרית .  סביר להניח שאם הביקור לא יוביל לתוצאות ,  לא נראה אותו חוזר לאזור פעם נוספת .  לארצות הברית ,  אחרי הכול ,  יש מספיק בעיות בלתי פתירות להתמודד איתן בעת הזו .  

קרי מגיע לישראל :  יצליח לשחזר את ההישג מגל הטרור הקודם ? 
שר החוץ האמריקני הגיע לאזור בנובמבר הקודם וכינס את נתניהו ואת עבדאללה מלך ירדן לפסגה שסייעה להוריד את גובה הלהבות .  הסיכויים להצלחה דומה הפעם אינם גבוהים ,  אך שר החוץ הנמרץ ידוע כמי שאינו מוותר לעולם

