רה"מ בהר הרצל : " בזכות הנופלים הובטח קיומנו "
 לאחר הישמע הצפירה בשעה 11:00 נפתחו ברחבי הארץ ,  טקסים לציון יום הזיכרון לחללי מערכות ישראל ונפגעי פעולות האיבה .  ראש הממשלה נתניהו : " בזכות יקירנו שנפלו נזקפה קומתנו "
  ( באדיבות הערוץ הראשון ) 
ישראל מתייחדת עם הנופלים :  היום  ( שני )  בשעה 11:00 נפתחו ברחבי הארץ הטקסים הממלכתיים לציון יום הזיכרון לחללי מערכות ישראל ונפגעי פעולות האיבה .  בהר הרצל בירושלים נערך הטקס הממלכתי במעמד ראש הממשלה בנימין נתניהו ונשיא המדינה שמעון פרס ,  וטקסים נוספים מתקיימים ב-43 בתי עלמין צבאיים .  כמו כן ,  נערך טקס סמוך לאנדרטה לחללים הבדואים בצומת המוביל שבצפון ,  כאשר בכולם משתתפים נציגי ציבור  שרים וחברי כנסת .
 ראש הממשלה ,  בנימין נתניהו ,  נשא דברים בטקס ואמר לנוכחים שכאח שכול ,  הוא מכיר היטב את כאב המשפחות . " ביכולתי להעריך היטב את המחיר שנגבה מהמשפחות השכולות ,  אני חלק מכם .  אני יודע מה גדול הכאב ,  אני מכיר על בשרי את תחושת הגדיעה של אבר מגופנו ".  
ראש הממשלה הוסיף ואמר למשפחות כי  " האומה כולה מלווה אתכם ,  נגזר עליכם לצעוד לבד עם הכאב ועם החלל שנפער בחייכם במחשכי הליל ובבוקרו של יום ודווקא בימי שמחה ורון מבליח לפתע הזיכרון ומפלח באכזריות את לבנו .  איך ננוחם כשנפשנו פצועה ?  ובכל זאת ,  החיים הם נהר סואן ורב עוצמה והוא סוחף אותנו במורד הזרם ואנו מוצאים נחמה בשטף החיים .  בזכות יקירנו שנפלו נזקפה קומתנו בזכות קורבנם הובטח קיומנו ". 
מוקדם יותר היום התקיים טקס הזיכרון לחללי משטרת ישראל ברחבת האנדרטה לזכרם של החללים בהר הרצל .  הטקס התקיים במעמד מפכ"ל המשטרה ,  רב-ניצב יוחנן דנינו ובהשתתפות בני המשפחות השכולות ,  חברי סגל הפיקוד הבכיר ,  מפקדי המרחבים והחטיבות .  דנינו אמר בטקס כי  " מאז הקמתה ,  שכלה משטרת ישראל 1,268 שוטרים ,  לוחמים ומתנדבים .  פניהם ושמותיהם מייצגים את כל מגזריה וחלקיה של החברה הישראלית .  תפקידיהם ודרגותיהם מייצגים את מגוון תפקידיה של משטרת ישראל .  עלינו לבנות ולטפח יחד משטרה שתהיה לגאון ולתפארת לא רק לשוטריה אלא לחברה ולמדינה כולה ". 
במקביל ליתר הטקסים ,  נערך ברחבת המוסדות הלאומיים בירושלים טקס לזכרם של היהודים שנרצחו בפעולות טרור ובאירועי אנטישמיות במקומות שונים בעולם .  יו"ר הסוכנות היהודית ,  נתן שרנסקי ,  אמר כי  " כפי שאנו נוכחים שוב ושוב ,  לאנטישמיות ולטרור אין גבולות ולכן אויבינו מתקיפים אותנו לא רק בתל אביב ובירושלים אלא גם בארגנטינה ,  בצרפת ובמומביי .  אנו משיבים להם מלחמה לא רק בכוחו האדיר של צה"ל ,  אלא גם על ידי ההזדהות החזקה של העם היהודי כולו עם מדינת ישראל ,  הזדהות אשר גם לה אין גבולות ".  על פי נתוני הסוכנות היהודית ,  מאז קום מדינת ישראל ,  נרצחו בפעולות איבה ברחבי העולם כ- 200 יהודים .  
יושב ראש הכנסת ,  ראובן  ( רובי )  ריבלין ,  נשא אף הוא דברים בפני משפחות שכולות בטקס אזכרה לנופלים שהתקיים בחלקת חללי הרובע היהודי בהר הזיתים .  ריבלין אמר כי  " גיבורי מערכות תקומת ישראל הקבורים בחלקה הזו ,  הם בנים לדורות שבאו לחיות בירושלים ,  שהאמינו שירושלים היא לא רק סמל לעבר אלא גם לעתיד ;  היא לא רק מקום שמתים בו היא בעיקר מקום שחיים בו .  מי שרגליו לא הילכו בין מערות הקבורה ומצבות האבן של בית החיים הזה ,  לא יבין לעולם מהי ירושלים וכמה עמוקים הם שורשיה ,  שורשינו .  זרים יעזו לדבר על 'בעיית ירושלים' ,  אבל עבורנו ירושלים היא הפתרון ". 
אירועי יום הזיכרון נפתחו אמש בצפירה בת דקה שנשמעה בכל רחבי המדינה .  בטקס הדלקת נר הזיכרון שהתקיים ברחבת הכותל המערבי ,  אמר הנשיא פרס ,  כי מדינת ישראל מאז ומתמיד הייתה שוחרת שלום : " לא חיפשנו מלחמות .  הן נכפו עלינו .  אבל משהותקפנו ,  לא ניתנה לנו רשות להפסיד אפילו אחת מהן .  ומשניצחנו חזרנו לשחר שלום ,  לא נוותר על הסיכוי לשלום אמיתי ". 
מניין הנופלים עומד השנה על 22,867 חללי צה"ל ומערכת הביטחון .  בשעות הצהריים יתקיים בהר הרצל טקס הזיכרון הממלכתי ל-2,443 חללי פעולות האיבה .  אירועים יום הזיכרון יסתיימו ב-20:00 בערב ,  בטקס הדלקת המשואות המסורתי בהר הרצל ,  המציין את כניסת יום העצמאות .
 
רה"מ בהר הרצל : " בזכות הנופלים הובטח קיומנו "
 לאחר הישמע הצפירה בשעה 11:00 נפתחו ברחבי הארץ ,  טקסים לציון יום הזיכרון לחללי מערכות ישראל ונפגעי פעולות האיבה .  ראש הממשלה נתניהו : " בזכות יקירנו שנפלו נזקפה קומתנו "
 
