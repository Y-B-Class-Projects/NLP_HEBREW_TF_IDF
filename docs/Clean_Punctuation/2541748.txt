קצין איסוף :  הדרג המדיני לא סופר את המל"ל
גם לאחר דו"ח מבקר המדינה על המשט ,  נותרו שאלות פתוחות לגבי תפקוד אשכנזי ואלי מרום באירועים ,  ולגבי מי ישלוט בהסברה באירוע הביטחוני הבא .  אמיר בוחבוט מסכם שבוע צבאי
דו"ח מבקר המדינה על המשט הטורקי הטיל סימן שאלה גדול על תהליכי קבלת ההחלטות במדינת ישראל .  בראש ובראשונה ,  מצביע המבקר על מעמדה של המטה לביטחון לאומי  ( מל"ל )  והיחס של בכירי המדינה כלפיה .  חרף מערכת היחסים העכורה בין הרמטכ"ל באותם ימים ,  רא"ל במיל' גבי אשכנזי ,  לראש המל"ל לשעבר ,  עוזי ארד ,  ראה בו אשכנזי גוף איכותי וחשוב ,  ולכן שלח אליו קצינים איכותיים ,  בהם קצין המודיעין הראשי לשעבר ,  תא"ל במיל' יובל חלמיש ,  ורם רוטברג ,  שכיהן כראש האגף למדיניות ביטחון במל"ל ,  ולימים התמנה להיות מפקד חיל הים .  לכן ,  הבעיה איננה באופן שבו מתייחס המטה הכללי של צה"ל למל"ל ,  אלא באופן שבו הפעילו את המטה אל מול המשימות והאתגרים והאופן שבו רואים שר הביטחון וראש הממשלה את המטה .  חשוב לציין שלמרות המאמצים של ברק להראות פרגמטיות כלפי המל"ל ,  הוא הוכיח בעשורים האחרונים כי מבחינה אידיאולוגית ,  הוא נגד המל"ל כגוף בעל סמכויות שבראייתו מתנגשות עם משרד הביטחון וצה"ל .  
דו"ח מבקר המדינה עושה חסד עם מזכירו הצבאי של ראש הממשלה ,  אלוף יוחנן לוקר ,  מאחר שהוא לא מוזכר בו ,  בניגוד לדעתם של בכירים רבים במערכת הביטחון ,  שטוענים כי ראוי היה שמבקר המדינה ייתן עליו את דעתו .  אין ספק כי מערכת היחסים העכורה ,  בלשון המעטה ,  בין ארד ללוקר תרמה לפערים ולתהליך קבלת החלטות לקוי .  
על רקע המתחים ביניהם ,  נכון לבחון מחדש את השאלה אם הוא מזכיר צבאי ומתאם או מוביל תהליכים .  דו"ח אמנון ליפקין שחק השיב בנושא וטען שיש למנות מזכיר צבאי לראש הממשלה בדרגת תא"ל ,  ולבחור לשם כך קצין שנמצא בסוף שירותו הצבאי כדי לא ליצור מתחים מיותרים ,  על רקע של רצון לקבל דרגה ותפקיד בעתיד .  תומך בגישתו דו"ח יוסי קוצ'יק ,  שבחן את מבנה משרד ראש הממשלה ובתוכו את תפקיד המזכיר הצבאי .  
אם ראש הממשלה מבקש ממזכירו הצבאי לבצע משימה ,  הוא נדרש לפנות אל המל"ל ולא לנסות להניע מהלכים בעצמו מאחר שאין ברשותו מטה ,  יכולת לעקוב אחרי תהליכים או לזמן דיונים בראשותו .  אלוף לוקר ומזכירו בודדים במערכה .  לכן ,  כל ניסיון שכזה גורר אחריו שובל של ביקורת ,  מתחים ובירוקרטיה ,  כמו במקרה שניסה לוקר להניע תהליכים בהקמת גדר המערכת בגבול ישראל-מצרים או בפרויקט עוטף ירושלים .  הרמטכ"ל ,  רא"ל בני גנץ ,  נשרד לבצע חשיבה מחודשת על האחריות והמטרות של תפקיד המזכיר הצבאי של משרד ראש הממשלה ,  כדי להסיר מעליו את העננה והספקות .  החלפתו המתקרבת של אלוף לוקר היא הזדמנות טובה לכך .  
המשנה לראש המל"ל מקבל שבחים בדו"ח מבקר המדינה כמי שהתריע ,  שלח מכתבים ויזם פעולות ,  אך לא בהכרח התייחסו אליו ברצינות .  בכירים במערכת הביטחון התייחסו לכך ,  וטענו שכדי שהמל"ל יזכה ליחס ראוי ,  עליו ראשית לכבד את עצמו .  המשנה לראש המל"ל מכהן כיו"ר דריקטוריון בחברה ממשלתית ,  ובשל כך הוא מחזיק בחוזה ניגוד עניינים ,  שמונע ממנו לעסוק במגוון של נושאים .  הקרדיט שקיבל הבכיר על כך שזימן דיונים ,  ונציגי המערכות והגופים לא בהכרח הגיעו ,  ראויים ,  אך צריך לשאול את השאלה כיצד ראש הממשלה ,  בנימין נתניהו ,  וראש המל"ל ,  אלוף יעקב עמידרור ,  מסכימים לכך שהוא יכהן בכפל תפקידים ,  בזמן שגורמים במל"ל טוענים ליחס מפלה .  
שאלה נוספת שיש לשאול היא כיצד לא מאיישים במל"ל את תפקיד ראש האגף למדיניות ביטחון במקום אלוף רם רוטברג .  עוד מעט תחלוף שנה לציון הכיסא הריק של התפקיד ,  והתשובה של עמידרור לסובבים אותו ,  כי טרם מצא מועמד ראוי ,  לא באמת מספקת את הדעת .  יש גורמים בכירים במערכת הביטחון שטוענים כי הוא לא באמת מחפש אחר מועמד כדי לא להרחיב את האחריות ולא לגרום לכאבי ראש ולמתחים מיותרים מול הגופים השונים .  
שר הביטחון ,  אהוד ברק ,  חוטף ביקורת בדו"ח על הריכוזיות ועל תהליך בעייתי בקבלת ההחלטות ,  אך במסגרת הפקת הלקחים מהמשט הטורקי הוא הניע מספר תהליכים חדשים עם המל"ל .  בכיר בלשכת ברק ציין כי השר הנחה את המל"ל לרכז את עבודות המטה במסגרת ההיערכות לתופעות השונות שעלולות להיווצר מהמטסים והמשטים שבאו מאוחר יותר .  בפועל ,  המל"ל התבקש באופן פורמלי לקבוע מדיניות בנושא ולהציג חלופות .  המל"ל קיים עבודת מטה סדורה ,  חילק משימות בין הגופים ומשרדי הממשלה ,  הפגין תהליך נכון של קבלת החלטות ומוכנות והביא לסיום נכון של האירועים .  
ראש המל"ל לשעבר ,  עוזי ארד ,  ניסה בכל כוחו לצקת תוכן ואחריות למטה - ועל כך הוא שילם מחיר אישי .  עמידרור בחר בגישה שונה .  לסובבים אותו הוא אומר כי הוא נקרא למילואים וכשיבחר ראש הממשלה לסיים את תפקידו יקבל זאת באהבה .  בשונה מארד ,  טוענים בכירים במערכת הביטחון ,  הוא רואה את עצמו כיועץ ראש הממשלה ולא בהכרח ראש המל"ל ,  כשהוא מגובה בהנחיה של נתניהו למזכירו הצבאי : " כל מה שאני רואה ,  יש להראות לעמידרור ".  ההנחיה הזו לא בהכרח מתקיימת ,  אבל היחסים בין נתניהו לעמידרור הדוקים מאוד ,  והוא בהחלט נעזר בשירותיו של הקצין הבכיר במילואים ,  בשר מבשרה של קהילת המודיעין ,  ובעל יכולות מדהימות להכיר את סגולותיו של המודיעין על יחידותיו .  
כשראש הממשלה לא קיבל את דעתו של ארד ,  יש כאלה שטוענים כי הוא נכנס לצער עמוק ,  אך בניגוד אליו ,  מקבל זאת עמידרור בשלוות נפש ,  מאחר שהוא יודע שנתניהו סומך עליו מאוד .  בנקודה זו ,  טוענים גורמים במערכת הביטחון כי בכירים במל"ל פועלים בערפל מוחלט ,  זאת משום שאינם יודעים מה מהעשייה המרובה שלהם מגיע לראש הממשלה ,  ואם באמת משתמשים בה .  
אם תפרוץ מחר מלחמה ,  או תידרש מערכת הביטחון לאירוע בהיקף דומה לזה של המשט הטורקי ,  לא ברור מי יקבל עליו אחריות בתחום ההסברה והדוברות .  במשט הטורקי נוצר בלבול ומתח בין הגופים שנדרשו לדברר את הכשלים והפערים שהתגלו בתפקוד הצבא ומערכת הביטחון .  מאחורי הקלעים ,  נעשה ניסיון לדחוף את דובר צה"ל ,  תא"ל אבי בניהו ,  לחזית התקשורתית ,  שרובה הייתה פוליטית ,  אך ייאמר לזכותו כי הוא זיהה מהר מאוד את המוקשים ולקח צעד אחד אחורה .  מיד אחרי המשט הטורקי ,  ועם ההחלטה להעביר סמכויות למל"ל בריכוז ההכנות למשטים ולמטסים עתידיים ,  הוחלט להטיל את האחריות על המטה ההסברה הלאומי .  
אירוע מתקפת הסייבר ,  שבמהלכו נגנבו הקודים של כרטיסי האשראי ,  הועלתה השאלה מי ידברר את האירוע ויטפל בהסברה .  משרד ראש הממשלה קיבל את דעת המל"ל ,  והטיל את המשימה על מטה ההסברה הלאומי ולא על משרד הפנים או על משרד המשפטים .  במערכה הבאה ,  תעבור סוגיה זו מבחן מחודש ,  מאחר שמשרד הביטחון מקים בתוכו אגף הסברה שהולך ומתפתח בעיקר בתחום ה"ניו מדיה ".  יכולות האגף ,  שכרגע נותר ללא ראש ,  עם סיום תפקידו המפתיע של אל"מ שלומי עם שלום ,  יהוו שיקל בתהליך קבלת ההחלטות בו יוביל ויכריע שר הביטחון אם להשאיר את משימת ההסברה אצל דובר צה"ל במקרים מסוימים ,  או להעביר אותה באופן גורף לאגף ההסברה במשרד הביטחון או למטה ההסברה הלאומי .  
שאלות מטרידות שאותם לא בחן המבקר מהוות צומת בהבנה של אירוע המשט הטורקי והפערים המקצועיים שהתגלו מאוחר יותר .  הראשונה ,  מדוע לא היה הרמטכ"ל ב"בור "  בזמן האירוע אלא בביתו ,  על אף האמצעים הטכנולוגיים שעומדים לרשותו כדי לעקוב אחרי האירוע .  מיקומו של רמטכ"ל במבצע משפיע על האווירה הכללית ביחס אליו .  השאלה השנייה קשורה למפקד חיל הים ,  אלוף אליעזר  ( צ'ייני )  מרום ,  שהיה בלב ים בזמן האירוע .  הלוחמים תיארו בפניו את הכאוס על הסיפון ,  ובכל זאת הוא בחר לפקוד עליהם לרדת לתוך קבוצת המפגינים האלימים .
 ההתקפה על לוחמי שייטת 13 לא החלה עם ירידתם של הלוחמים ,  אלא הרבה לפני ,  ולכן מצופה היה שייערכו אחרת או שיסיגו את הלוחמים לאחור .  אך כמו שציין מבקר המדינה ,  זוהי חוכמת הבדיעבד .  לא במקרה ,  הוא הדגיש בדו"ח שגם אם היו עושים הכול ,  לא בהכרח הדברים היו נראים אחרת .  די להיזכר בהבטחה של הטורקים לבצע  " בורדינג "  לנוסעים שעולים לסיפון ,  כדי למנוע מפעילים אלימים לעלות לסיפון עם כלי לחימה .  ה"בורדינג "  נעשה אך רק בפעם הראשונה .  בפעם השנייה שעגנה הספינה בטורקיה ,  שכחו אנשיו של הנשיא הטורקי ,  טייפ ארדואן ,  את ההבטחה לממשלת ישראל ,  ובכך החלה הכאוס על הסיפון .  
השאלה החשובה ביותר היא אם דו"ח המבקר ,  שמותח ביקורת על תהליכי קבלת ההחלטות של הדרג המדיני ,  יכול להעיד במשהו גם על תהליך קבלת ההחלטות בסוגיה האירנית .  זה נכון שביבי וברק נפגשים מדי יום ראשון לארוחת צהריים ,  וסוגרים בארבע עיניים את מרבית הנושאים החשובים והרגישים ,  אך בכירים במערכת מפרגנים לתהליך קבלת ההחלטות .  ראש אמ"ן לשעבר ,  אלוף במיל' עמוס ידלין ,  דמות רצינית ואמינה ,  אמר מספר פעמים כי מעולם לא ראה תהליך כה סדור ורציני בסוגיה כה רגישה .  
המתח הבא :  מי ישלוט בהסברה באירוע ביטחוני ?  האם יהיה זה דובר צה"ל ,  או אגף ההסברה במשרד הביטחון ,  שכרגע הולך וצובר תאוצה ?  בסופו של יום ,  כל תהליך נופל וקם על אנשים .  לא ניתן להתעלם ממערכת יחסים מאוד אינטימית בין ברק לנתניהו ,  שמשפיעה בצורה חיובית על תהליך קבלת ההחלטות .  ראינו בעבר לאן מערכות יחסים עכורות ,  כמו אלו בין אשכנזי לברק ,  ובין משה יעלון כרמטכ"ל לשר הביטחון דאז ,  שאול מופז ,  יכולות להביא אותנו .  
קצין איסוף - טורים אחרונים:מה גרם לרמטכ"ל לצאת משלוותו השבוע ? ההפתעה שצה"ל מתכנן במלחמה הבאההאם המדינה ערוכה למתקפת טילים ? 
לפניות לכתב :  amirbohbot@walla.co.il 

קצין איסוף :  הדרג המדיני לא סופר את המל"ל
גם לאחר דו"ח מבקר המדינה על המשט ,  נותרו שאלות פתוחות לגבי תפקוד אשכנזי ואלי מרום באירועים ,  ולגבי מי ישלוט בהסברה באירוע הביטחוני הבא .  אמיר בוחבוט מסכם שבוע צבאי

