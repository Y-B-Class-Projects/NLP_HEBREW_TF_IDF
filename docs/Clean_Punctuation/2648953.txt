שלוש הבטחות נתן נתניהו לבוחרים - וכולן הופרו
למה באמת כחלון לא קיבל את הג'וב הנכסף ?  על אילו מוקשים הספיק יאיר לפיד לדרוך השבוע ?  מי מעכיר את האווירה בסיעת הליכוד ?  לכל שאלה תשובה ,  בטור השבועי של כתבנו הפוליטי
36 שעות לפני הבחירות האחרונות ,  כינס ראש הממשלה מסיבת עיתונאים בהולה .  על הפרק :  הודעה על מינויו של משה כחלון לתפקיד יו"ר מ ? נהל מקרקעי ישראל .  נתניהו לא הצליח להסביר למה זה מינוי שצריך להודיע עליו יממה וחצי לפני פתיחת הקלפיות - וועדת הבחירות המרכזית לא קנתה את התרגיל התקשורתי והורתה לא לשדר את מסיבת העיתונאים בטענה שמדובר בתעמולת בחירות .
 חמישה חודשים אחרי מסיבת העיתונאים ההיא ,  התברר השבוע סופית כי ועדת הבחירות המרכזית צדקה ,  ואם למישהו היה ספק - מינויו של כחלון היה לא יותר מתרגיל יח"צני של נתניהו על גבו של השר הפופולרי לשעבר .  השבוע בישר נתניהו לכחלון כי אין דרך למנותו לתפקיד  " כיוון שההסכמים הקואליציוניים לא מאפשרים להעביר את מינהל מקרקעי ישראל ממשרד השיכון למשרד ראש הממשלה ".  
הנימוק יכול היה להישמע הגיוני ,  אלמלא נתן נתניהו בעצמו את ידו לסעיף מיוחד שהוכנס גם בהסכם הקואליציוני עם הבית היהודי וגם בהסכם הקואליציוני עם יש עתיד ,  הקובע מפורשות כי כחלון יעמוד בראש מנהל מקרקעי ישראל ,  תחת משרד השיכון ,  וכי המפלגות מתחייבות להעביר בכנסת שינויי חקיקה שיאפשרו לו לקבל את התפקיד .  אם כך ,  מה גילה השבוע נתניהו שלא ידע קודם ?  
התנהלותו של נתניהו מוזרה עוד יותר אם נזכרים בכך שבמהלך כל קמפיין הבחירות הוא נמנע מהצהרות .  קמפיין הליכוד-ביתנו היה כל כך מינימליסטי ,  עד שאפילו לא כלל מצע .  שלוש הבטחות מרכזיות נתן נתניהו לבוחריו :  לא להעלות מסים ,  לשמור את תיק השיכון בידי הליכוד ולמנות את כחלון ליו"ר המינהל .  קצת יותר מארבעה חודשים אחרי סגירת הקלפיות ,  הוא כבר הספיק להפר את שלושתן .  
לשר האוצר ,  יאיר לפיד ,  היה הספק מרשים של תקריות מביכות בשבוע אחד :  תחילה טס לחו"ל בזמן שבכנסת מעלים את המע"מ ;  לאחר מכן הביא את בנו ,  בניגוד לנהלים ,  לישיבה סגורה של קבינט הדיור  ( וניסה לפטור את עצמו בבדיחה : " מקווה שלא יתלונן עליי ששיעממתי אותו ")  ;  ולקינוח המליץ לחברי סיעתו להצביע לאלי ישי ולא למרב מיכאלי כנציג האופוזיציה בוועדה למינוי דיינים - לא צעד שבדיוק עולה בקנה אחד עם הדאגה לציבור החילוני .  בין לבין ,  הוא חתם על צו שלפיו מחירי האלכוהול יעלו ,  שוב ,  החל מ-1 ביולי .  
קיץ ,  חם ,  סטודנטים וצעירים יוצאים לבלות ,  משתתפים בחתונות ונופשים בניסיון לנקות את הראש .  במקום שהצו ייכנס לתוקפו בינואר 2014 ,  כפי שהיה מתוכנן ,  זה יקרה כבר בעוד שלושה שבועות .  הרפורמה קובעת כי במקום להעלות את המס על משקאות לפי אחוזים מהמחיר ,  השיעור יהיה זהה לכלל המשקאות .  התוצאה צורמת ולא חיננית .  משקאות יוקרתיים כמו קוניאק וויסקי יוזלו בעשרות אחוזים ,  ואילו משקאות זולים כמו וודקה וערק יתייקרו ומחירם אף יוכפל .  זה מקומם ,  כי בכל פעם שהמדינה בגירעון הולכים למקומות הכי קלים - סיגריות ,  בירות ואלכוהול אחר לסוגיו .  היה מצופה ממי שהבטיח לדאוג למעמד הביניים שיבין שאלה בדיוק המוצרים שחלק לא מבוטל מקהל המצביעים שלו צורך .  
אגב ,  לא רק לפיד גילה חוש טיימינג מדהים בחתימה על הצו .  גם הנהלת הכנסת החליטה השבוע ,  בצמוד להעלאת המע"מ ,  להוריד לעצמה את המחירים במזנון הח"כים ,  המסובסד מתקציב הכנסת .  מעתה ,  מנה שם תעלה רק 34 שקלים במקום 50 שקלים .  אם אין לחם ,  תאכלו במזנון הח"כים ,  ואם אין לכם כסף לערק - תשתו קוניאק צרפתי .  
ישיבת סיעת הליכוד-ביתנו ,  יום שני השבוע .  ח"כ ראובן ריבלין ביקש את רשות הדיבור ,  ופנה לראש הממשלה . " אני מבקש שתסיר את שמי מרשימת המועמדים לתפקיד הוועדה למינוי קאדים ",  אמר - בהביעו חשש שלא ייבחר .  נתניהו ביקש מריבלין להשאיר את שמו ברשימה .  יו"ר הכנסת המודח התרצה ,  והסביר : " אין לי בעיה בקואליציה ,  יש לי בעיה פה "  - כשהוא מכוון לישיבת הסיעה המשותפת .
 כבר כמה חודשים חוזר ריבלין על אותה המנטרה : " הליכוד היא תנועה לאומית-ליברלית ,  לא לאומנית-ליברמנית ".  בישראל ביתנו מספרים כי ריבלין רואה את ליברמן כאשם העיקרי בהדחתו מכס יו"ר הכנסת .  בדרך כלל ליברמן לא מגיב .  הפעם הוא חרג ממנהגו . " אני רוצה להבין איזו בעיה יש לך כאן ",  הטיח בריבלין . " כשאני בא לפה ",  השיב ריבלין , " אני מאבד את חוש ההומור ".  
כמה שעות לאחר מכן ,  ניגשו חברי הכנסת להצביע על נציגיהם לשלל ועדות שבוחרות בעלי תפקידים בגופים שיפוטיים :  הוועדה לבחירת שופטים ,  הוועדה למינוי קאדים ,  הוועדה למינוי דיינים ועוד .  ריבלין נבחר בהליכה ,  עם 94 קולות .  הבעיה של הקואליציה לא הייתה איתו ,  כפי שחשש בישיבה שנערכה באותו היום ,  אלא דווקא עם חברו לסיעה ,  דוד רותם ,  שהיה מועמד הקואליציה לנציגות בוועדה לבחירת שופטים - ולא נבחר .
 במקומו ,  באופן מפתיע ביותר ,  נבחרו יצחק  ( בוז'י )  הרצוג מהעבודה עם 78 קולות ,  ויצחק כהן מש"ס עם 65 .  רותם קיבל 61 בלבד .  מה אפשר להסיק מכך ?  מסתבר שמספר לא מבוטל של חברי קואליציה  ( קשה לומר כמה - אבל לפחות שבעה )  הבטיחו שיצביעו לדוד רותם ,  אבל מאחורי הפרגוד שמו פתק אחר .  קשה להפריז בגודל הדרמה הפוליטית הזאת .  היא מהווה מכה כואבת לא רק לרותם עצמו ,  אלא גם לראש הממשלה נתניהו ולשותפו אביגדור ליברמן .  מעבר לכך שהנציגות בוועדה למינוי שופטים היא בעלת חשיבות עליונה בליכוד ובישראל ביתנו ,  מדובר בתמרור אזהרה מהבהב לגבי יחסי האמון בין חברי הקואליציה השברירית הזו ,  שחבריה עסוקים בשבועות האחרונים בעיקר בלהפיל אחד לשני הצעות חוק  ( השבוע לראשונה אפילו יש עתיד הודיעה כי היא תוקעת חוק של בנט )  .
 מדובר גם בהפסד ראשון של הממשלה בהצבעה מהותית ,  כבר אחרי ארבעה חודשי כהונה .  הממשלה הקודמת ,  להבדיל ,  לא הפסידה באף הצבעה משמעותית בכנסת .  בדיון אחר שנערך השבוע התייחס יו"ר ש"ס אריה דרעי לגזרות הכלכליות ,  ועקץ את נתניהו שישב באולם : " אני אבקש שנצביע גם על התקציב בהצבעה חשאית ,  ככה יהיה לנו סיכוי לנצח ". 
בישראל ביתנו היו מי שתלו את האשם  " ברובי ריבלין ובחברו חיים כץ ".  ברור שההסבר הזה קלוש ,  כיוון שחסרים עוד לפחות חמישה חברי כנסת מהקואליציה שלא תמכו ברותם .  בליכוד ,  בתגובה ,  היו מי שהציעו להיזכר באופיו גס הרוח של רותם ,  לפני שבאים בטענות למי מהם . " לרותם יש אויבים רבים ",  אמר גורם בליכוד . " לא אופתע אם היו אלה אנשים מהליכוד ,  מהתנועה או מיש עתיד שהצביעו נגדו ".  
אמנם הקטע המשעשע בכנסת השבוע הולך ללא תחרות לשי פירון ,  אבל גם בש"ס מציגים מועמדות :  אתמול  ( רביעי )  התקיים במליאה דיון מדיני מיוחד בהשתתפות ראש הממשלה .  הנושא היה יוזמת השלום הערבית .  נתניהו פנה לאבו מאזן באנגלית מעל דוכן הנואמים ,  וציטט את ג'ון לנון : " give peace a chance ".  בתגובה ,  צעק לו מהספסלים האחוריים נסים זאב מש"ס : " לא כולנו מבינים ,  לא למדנו ליבה !  ". 
סיעת יחיד - לכל הטורים של עמרי נחמיאס 

שלוש הבטחות נתן נתניהו לבוחרים - וכולן הופרו
למה באמת כחלון לא קיבל את הג'וב הנכסף ?  על אילו מוקשים הספיק יאיר לפיד לדרוך השבוע ?  מי מעכיר את האווירה בסיעת הליכוד ?  לכל שאלה תשובה ,  בטור השבועי של כתבנו הפוליטי

