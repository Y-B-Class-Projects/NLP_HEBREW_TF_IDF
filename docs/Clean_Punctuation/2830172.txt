מה מסתירים ביבי ובוז'י בפייסבוק ? 
פוסטים שונים בפייסבוק של ראשי הליכוד והמחנה הציוני התגלו כזמינים רק לגולשים מסוימים .  פילוח לגיטימי של קהלי יעד ,  או נסיון להימנע מתגובות גולשים עוינות ?  הליכוד : " ההחלטה נועדה למנוע הצפה של תוכן בשפות שונות "
 בדף הפייסבוק של בנימין נתניהו נכתב באנגלית כי הוא נחוש להעלות את הנושא האיראני בפני הקונגרס ,  והציבור מתבקש לשתף את הסטטוס .  לצד הטקסט מופיעה תמונה של ראש הממשלה על רקע דגלי ישראל ,  שעליה מופיע ציטוט שלו נגד ההסכם המתגבש עם איראן .  בדף הפייסבוק של יצחק הרצוג נכתב בערבית שהוא פעל למען ערביי ישראל משחר ילדותו בתפקידיו השונים ,  שתמיד האמין שהשיוויון שלהם הוא חובה ולא זכות ,  והוא מבטיח לפעול למען הזכויות שלהם .  זאת לצד תמונה של יו"ר המחנה הציוני שעליה כתוב : " הרצוג ,  ואם לא - הוא ",  גירסה של סיסמת  " זה אנחנו - או הוא "  של המפלגה .  
יש משהו משותף לפוסטים מלבד הבחירה שלא לכתוב אותם בעברית :  שניהם מוסתרים מחלק מהגולשים .  
הגולשת אורית קופל ,  שמתגוררת בלונדון ,  גילתה שהסטטוס של נתניהו  ( שפורסם בעמוד הפוליטי שלו ,  לא בדף הרשמי של ראש הממשלה )  ,  זמין לה - אבל לא לגולשים בישראל .  אלה לא רואים אותו בפיד של הדף של נתניהו ,  וגלישה ישירה ללינק שלו מחזירה את הודעת השגיאה  " This content is currently unavailable ".   " סקופ :  ראש ממשלת ישראל חוסם בעמוד הרשמי שלו גישה מישראל לפוסטים רשמיים שנוגעים למדיניות ישראל עם העולם ",  כתבה קופל בפייסבוק . " האם לגיטימי שראש ממשלת ישראל מדבר ישירות לתושבי מדינות העולם ומונע מתושבי המדינה אותה הוא מנהל גישה ישירה לדבריו ואפשרות להביע דעתם על כך כפי שניתנת לתושבי חוץ ?  "  
פייסבוק מאפשרת לבעלי דפים לטרגט ,  כלומר לייעד ,  סטטוסים לקהלים שונים .  הטירגוט נעשה ,  בין השאר ,  לפי שפת דיבור ולפי מיקומם הגאוגרפי  ( חסימה שמכונה geoblocking ,  ומשמשת ,  למשל ,  את נטפליקס כדי למנוע מישראלים לצפות בתכני הטלוויזיה שלה )  .  סטטוס אשר חשוף לעיני כל הגולשים יוצג עם סמליל של כדור-הארץ ,  ואילו סטטוס מטורגט יוצג עם סמליל של גלגל שיניים .  
אנשי הניו-מדיה של נתניהו פרסמו את הסטטוס על איראן לקהל מסונן - אולי רק לדוברי אנגלית ,  או רק לאנשים שגרים בארה"ב ובבריטניה ,  או שילוב של כמה פילטרים .  הגולשים יכולים לדעת שהוא מטורגט לפי סמליל גלגל השיניים ,  אבל אין להם אפשרות לדעת אילו מסננים נבחרו - ולמה בעצם הם רואים את הסטטוס ואחרים לא .
 יונתן אוריך ,  שעובד בקמפיין הבחירות של הליכוד ,  הגיב לקופל בסטטוס שלה : " אנחנו לא מסתירים שום מסר מהקהל הישראלי\חו"ל וההפך .  מיקוד פרסומים בין קהלים שונים היא שיטה בסיסית בתפעול עמוד רשמי שפונה למגוון של קהלים הדוברים שפות שונות .  אנחנו עושים זאת גם בצרפתית וברוסית .  המסר תמיד אחד ותמיד ברור ואין שום דיבור בשני קולות ".  ואכן ,  אנשי הניו-מדיה של נתניהו פרסמו באותו יום סטטוס דומה ,  עם סרטון במקום תמונה ,  שכן מוצג לגולשים ישראלים - וגם הוא מסומן בגלגל שיניים ,  כלומר מטורגט ומוגבל לקהל מסויים  ( קופל אמרה לי שהיא מצליחה לראות את הסטטוס הזה ,  ואת שאר הסטטוסים של נתניהו בעברית )  .  
אבל ייתכן שהגבלת הפרסומים לקהל מסויים נועדה למטרה אחרת ,  כפי שהסביר לקופל הגולש יואב ורדון ,  שתומך בנתניהו : " מן הסתם ברור שהמטרה היא לחסום סבוטאז' של קמפיין ממומן נוסח V15 ".  דובי קננגיסר ,  שהתמודד בפריימריז של העבודה בבחירות הקודמות ומתגורר כיום בקנדה ,  שיער גם הוא שזה העניין ,  והסביר מה בעייתי בכך בעיניו : " אני לא חושב שמישהו היה מתלונן אם היה מפרסם את הפוסט ואז עושה לו פרומוטינג שמכוון רק לקהלים ספציפיים בחו"ל .  אבל העובדה שהוא חוסם את הפוסט בכלל לישראלים - כדי שכל מיני שמאלנים קרציות לא יפריעו לו להעמיד פנים שהעמדות שהוא מציג הן קונצנסואליות כאן ,  או אולי כדי שהישראלים לא יראו עד כמה התמיכה שהוא זוכה לה בארה"ב מוגבלת לימין המטורלל שם - זה הרבה פחות לגיטימי ".   
" טוב ,  זה הדבר הכי מלחיץ שראיתי !  בוז'י בערבית !  ",  כתב דניאל דיין ,  שגילה את הסטטוס הערבי של הרצוג  ( פוסט כמעט זהה לזה של דיין פורסם בדף  " רק לא מפלגת העבודה ")  . " זה אמיתי מתוך פניה שלו לדוברי ערבית בפייסבוק ,  מסתבר שרק משתמשי פייסבוק בערבית יכולים לראות זאת ולא שאר הציבור .  איך אומרים מהפך בערבית ?   ;  )  "
 הסטטוס של הרצוג מסומן בסמליל כדור הארץ ,  כלומר אינו מטורגט לקהל מסויים ,  והוא נגיש למי שמחזיק בלינק ישיר אליו .  ובכל זאת ,  הרבה מעוקביו של הרצוג לא נתקלו בו כלל בעמוד שלו .  אחד מהגולשים שדווקא כן נחשף לפוסט ,  גולש בשם דודו מגן ,  אמר לי שהוא במקרה גם דובר ערבית : " אני יודע ערבית והיא רשומה גם כאחת השפות [בהגדרות הפרופיל שלי] בפייסבוק .  אני מקבל הרבה פרסומות במובייל בערבית ,  ובין היתר גם ראיתי את הפרסום הזה של הרצוג ".  גולש נוסף שראה את הפוסט ,  בשם יונתן ברברשטיין ,  אומר לי שהוא  " לא דובר ערבית שוטף .  בסיסי לחלוטין ",  וכי הערבית כלל לא מוגדרת בפרופילו כאחת מהשפות שהוא דובר .
 טל גיגי ,  בעל חברת GeekDigital לפרסום דיגיטלי ,  מעריך שאנשי הניו-מדיה של הרצוג פרסמו את הסטטוס בדף לכלל הגולשים - ואז הסתירו אותו מהטיימליין .  בתוצאה מכך האלגוריתם של פייסבוק מציג אותו באופן אורגני לגולשים שהוא בוחר ,  על פי שיקולים מסוימים  ( כמו למשל ,  הגדרות שפה או איזור מגורים )  ,  אבל אי אפשר לראות אותו בגלישה רגילה בדף של הרצוג . " אצל בוז'י זו דוגמה קלאסית ",  אומר גיגי , " הוא בחר לעשות הייד לפוסט כי הדף שלו רוצה לדבר בשפה אחת אחידה שנקראת עברית .  בוא נחשוב מה הוא היה צריך לעשות אם הוא היה צריך לעשות גם פוסט ברוסית ,  באמהרית ,  באנגלית ,  בערבית ואולי גם בספרדית :  הוא היה יוצר בלבול מאוד גדול .  זה גם מייצר לו זהות ,  'אה ,  הוא רושם בערבית ,  אנחנו לא אוהבים ערבים' .  בעצם ,  הוא הולך על השפה הישראלית ומדבר בעברית .  מה שקורה מאחורי הקלעים זה שהוא פונה לכל אחד בשפתו שלו ". 
ממטה המחנה הציוני נמסר : " אין לנו שום רצון או צורך להסתיר את עמדותינו ואת התכנים שאנחנו מעלים .  בניגוד לליכוד אנחנו מאמינים בחופש הביטוי ובתקשורת פתוחה ". 
ממטה הליכוד נמסר : " עמוד הפייסבוק של בנימין נתניהו לא מתנהל במסרים שונים .  הוא מביע מסר אחד ,  חד וברור ,  המתורגם למספר שפות גרפיות ולשוניות .  התכנים באנגלית ,  ברוסית ובצרפתית ,  מתפרסמים בטירגוט  ( מיקוד )  מדויק לבעלי פייסבוק הדוברים את אותה שפת תוכן .  בכל אותם פרסומים ,  המסר אותו מסר ,  רק בתרגום שונה .  ההחלטה נועדה למנוע 'הצפה' של תוכן בשפות שונות ,  אצל משתמשים שאינם דוברים את אותן שפות ". 
 ( תודה לגילי אתר על הסיוע בתרגום מערבית )  
עידו קינן הוא עיתונאי תרבות דיגיטלית ובעל הבלוג חדר 404 .  פייסבוק ,  טוויטר ,  אימייל 

מה מסתירים ביבי ובוז'י בפייסבוק ? 
פוסטים שונים בפייסבוק של ראשי הליכוד והמחנה הציוני התגלו כזמינים רק לגולשים מסוימים .  פילוח לגיטימי של קהלי יעד ,  או נסיון להימנע מתגובות גולשים עוינות ?  הליכוד : " ההחלטה נועדה למנוע הצפה של תוכן בשפות שונות "
 
