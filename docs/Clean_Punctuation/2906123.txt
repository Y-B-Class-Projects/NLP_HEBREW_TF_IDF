זאבים בודדים :  למה נתניהו ואובמה לא מסתדרים ? 
השבוע כל העיניים היו נשואות לחדר הסגלגל בבית הלבן ,  שם נפגשו ברק אובמה ובנימין נתניהו .  למרות התמונות המחוייכות ,  מאחורי הקלעים מתרחש מאבק בין דמויות שנושאות קווי אופי דומים ושונים יחד .  ד"ר אילן רבינוביץ' מסביר למה מדובר על מסלול התנגשות ידוע מראש
אנחנו רק יכולים לדמיין את מה שעבר במוחו של ברק אובמה ,  מנהיג העולם החופשי ,  בבוקר שלישי השבוע ,  עת הוא מתעורר לפגישת הפסגה עם ראש ממשלתנו בנימין נתניהו בחדר הסגלגל .  התרגשות מהולה בשמחה האופיינית לפגישת חברים אישיים - מנהיגים שקורצו מאותו זן נרקיסיסטי כובש פסגות ,  ההולכים דרך ארוכה יחדיו - לא הייתה שם .  על רגשות חיבה ,  כימיה ,  קירבה ואמון ,  ויתרו השניים מזמן .
 למרות דמיון בקווי האישיות הנרקיסיסטית ודרך ארוכה של היכרות בין השניים ,  לא קיים אמון אישי ,  שלא לדבר על נינוחות חברית .  זאת פגישת עבודה מתחייבת עבור שני המנהיגים - פגישה שהם מחויבים לה מתוקף תפקידם .  דומה דווקא שנתניהו הוא זה שמשחק בקלפי הפוקר טוב מאובמה במשחק ביניהם ,  פשוט כי האחרון ,  כך נראה ,  ויתר על האפשרות להבין את נתניהו .  למרות אין ספור דו"חות של ניתוחים פסיכודינמיים מקצועיים של המנהיג הישראלי שקיבל מצוות הבית הלבן ,  אין איש בצוות הנשיאותי היכול לנבא כיצד ינהג נתניהו .  
המטרה של אובמה היא לעבור את הפסגה בשלום .  הוא הרי זקוק לקול היהודי במאבק הדמוקרטי בשליטה בבית הנבחרים ובבחירות לבית הלבן .  זה היתרון של נתניהו שחש שהוא מגיע לפגישה כשווה בין שווים ואינו מאוים מצילו של המנהיג החזק בתבל .  עובדה ,  הוא קרא תיגר על מנהיגותו ,  נאם במגרש הביתי של אובמה - חרף התנגדותו העזה - ובחש בפוליטיקה הפנימית האמריקאית כפי שאף מנהיג ישראלי לא העז .  דוד יכל לגוליית ,  והאחרון אף נאלץ לארחו בביתו .  העובדה שנתניהו אינו צפוי לצוות הנשיאות הוא יתרון טקטי עצום שהוא מקפיד לשמר בקפידה .  
ב"קרב מול אובמה "  נתניהו ניצח .  אובמה נראה כל כך עייף ונדמה שנתניהו ,  על אף כל בעיותיו ,  פורח .  מאחורי הפוליטיקה ,  מאבקי הכוח ,  הכישורים והאינטרסים של אובמה ונתניהו ,  צריך לזכור שבבסיס מדובר על יחסים סבוכים ומורכבים בין שתי דמויות .  
גם אובמה וגם נתניהו ניחנו במבנה אישיות נרקיסיסטי .  לא מדובר בהכרח על דבר שלילי ,  הוא פשוט מייצג צורת חשיבה מסוימת .  מבנה נרקיסיסטי הוא אחד מסוגי אישיות על פי מדריך ה-DSM שמקובל על פסיכיאטרים בכל העולם .  מה שהכי מאפיין אדם עם מבנה אישיות נרקיסיסטי הוא צורך מתמיד להוכיח את עצמו ,  אחרת הוא מרגיש חסר ערך .  בחוויה הפנימית של הנרקיסיסט ,  הצלחה היא עניין של הישרדות ,  אין ברירה אלא להשיג אותה כי כישלון משול למוות .  
גם אובמה וגם נתניהו נשענים על יכולות משובחות של הופעה בפני קהל ,  של כריזמה סוחפת ושל יכולת זיגזוג .  אבל בניגוד למה שרבים חושבים ,  הבסיס הפנימי של אישיות נרקיסיסטית נובע דווקא מחוסר ביטחון עצום .  מאחורי תדמית גרנדיוזית מסתתר אדם פגיע ונפחד ,  שעל פי תפיסתו חייב להוכיח את עצמו ללא הפסקה ,  רק כדי להיות מספיק ראוי ולשרוד .  
גם אובמה וגם נתניהו חוו חסך בילדותם ,  ולכן עד היום הם זקוקים לשיקוף תמיד מהסביבה :  צורך אינסופי בחום ,  אהבה ,  תשומת לב ,  כוח ,  כסף ,  מיניות והשפעה .  מאידך היופי באישיות הנרקיסיסטית הוא שהקלינאי יכול לפגוש עשרות אלפים מטופלים שעונים לקריטריונים הבסיסיים שמגדירים אותה ,  אבל לא יתקל בשניים זהים .  ההבדל בין הנרקיסיסטים נעוץ בגורמים לחסך שחוו בילדותם שעם השנים הפך לדלק שמניע את החיים ,  ובדרכי הפעולה השונות למלא את החסך שלעולם אינו באמת מתמלא .  
כל מבנה אישיות בסיסי יכול לבוא לידי ביטוי בהרבה גוונים ,  אבל בגדול ,  בקרב הנרקיסיסטים יש שני סוגים עיקריים :  הנרקיסיסט היהיר "  שחש צורך להפגין את יכולותיו ולשאוב מהסביבה פידבקים ומחמאות ,  והנרקיסיסט הביישן ",  הפגיע ,  שגם הוא זקוק לפידבקים והוכחות ,  אבל הפחד שלא יצליח להשיג אותם חזק כל כך ,  שהוא פשוט משתק .  כך חווה הנרקיסיסט הביישן הרבה מאוד תסכול וכאב בחייו .
 לאובמה ונתניהו יש מבנה אישיות נרקיסיסטי מהסוג הראשון ,  אבל הדבר היחיד שזה אומר ,  הוא שלשניהם יש צורך עצום להוכיח את היכולות שלהם ,  וזה מה שדוחף אותם להישגים ולהצלחה .
 מה בכל זאת שונה ביניהם ?  קודם כל ,  הדרך שבה כל אחד מהם מגדיר את המושג הצלחה .  אובמה זקוק מצד אחד להכרה ואהדה של הקהל הרחב ,  אותן הוא כבר השיג פעמיים כשזכה לאמון הבוחר האמריקאי .  אבל הוא היה צריך עוד משהו כדי להגדיר לעצמו שהוא הצליח - הטבעת חותם נשיאותי .  שם הוא נותר חבוט ומתוסכל .  תקופת כהונתו לא תיזכר כתור הזהב המדיני ודומה שמנהיג ארה"ב איבד מעט מכוח נשיאותו וממעמדו כמנהיג הבלתי מעורער של העולם החופשי .  הבעיה היא שהחיים הפוליטיים במשרה העוצמתית והנחשקות בתבל לא מספקים הצלחות כל הזמן .  כשמגיעים כישלונות או ביקורות ,  הנרקיסיסט עלול להיפגע ולעשות הכול כדי לייצר הצלחות מקומיות שמשמשות כסם לנפש .  
עבור נתניהו ,  להצלחה יש משמעות שונה והיא השגת שליטה כמה שיותר גדולה .  הדרך החביבה על נתניהו להשיג שליטה היא להביס יריבים .  הוא הפך למומחה בזה עם השנים .  אבל מה גורם לנתניהו לכסח כל מה שצומח לידו ?  ביבי הוא אמנם נרקיסיסט ,  כמו אובמה ,  אבל בניגוד אליו ,  קיימים קווים פרנואידים חזקים באישיות שלו .  
כל אדם מגיב למה שקורה לו באופן שונה ,  בהתאם למבנה האישיות שלו ,  ואצל אישיות פרנואידית  ( או במקרה של נתניהו - קווים פרנואידים )  ,  המשמעות היא היסחפות אחרי החשדנות .  כך למשל אדם ללא קווים פרנואידים באישיותו יראה שני אנשים מסתודדים ויחשוב שהם רכלנים ,  או מקורבים ,  או שלא ישים לב אליהם כלל .  אבל אדם עם קווים פרנואידים באישיותו יהיה בטוח לחלוטין שהם מדברים עליו ורוצים ברעתו ,  מה שיוצר תחושה של רדיפה .  זאת אחת הסבות למה לנתניהו אין בני ברית ארוכי שנים .  אלה הולכים ומתמעטים משום שהוא לא באמת מסוגל לסמוך על אנשים .  הוא מאמין שכל אחד מסוגל לתקוע לו סכין בגב בכל רגע נתון ,  והאמונה הזו תורמת ליצירת מציאות חייו .  נתניהו הוא זאב מאוד מאוד בודד .
 בהיבט החיובי ,  דווקא בגלל הקווים הפרנואידים הללו ,  נתניהו פחות תלוי באהדה ובהערצה מאובמה .  למה ?  כי לדידו ,  הסיבה לחוסר אהדה אינה באמת קשורה בו .  הוא מאשים את התקשורת ולא את עצמו ,  כי הוא חש שהיא רודפת אותו .  האם הרדיפה התקשורתית אחר נתניהו היא אמיתית ,  או לא ?  אפשר לומר שלא היו בישראל הרבה ראשי ממשלה פחות אהובים ,כמותו .  אבל כמו עם כל פרנויה ,  קשה לדעת מה הביצה ומהי התרנגולת .  אנשים בעלי קווים פרנואידים באישיות שלהם לא ממציאים את הרדיפה ,  אבל הם בהחלט מעצימים ומתדלקים אותה .  כך או כך ,  נתניהו מצליח במטרתו והביא את מדינת ישראל למצב שבה הרוב המכריע בציבור מאמין שאין לו תחליף אמיתי .  
אובמה ונתניהו  ,  שניהם קורבנות במובן מסוים .  יש שלב אצל כל אדם שבו מבנה האישיות שלו משתלט עליו .  הפרנויה אצל נתניהו אולי מחזקת אותו במובנים מסוימים ,  אבל בגדול היא רק מחלישה אותו .  הוא קרוב יותר מתמיד למצב שבו מרוב צורך עז בשליטה ,  הוא מאבד שליטה .  ואצל אובמה ?  הוא סובל יותר דווקא בגלל שאין לו קווים פרנואידים בולטים באישיותו .  אין לו באמת סיכוי להביא לפיוס במזרח בתיכון .  זה גדול עליו .  
בטווח הארוך יותר ,  אם נשיא ארה"ב רוצה להשפיע על נתניהו הוא צריך להבין לעומק את מבנה האישיות שלו ולדעת שזאבים בודדים לא מצליחים ליצור לעצמם קואליציות .  

זאבים בודדים :  למה נתניהו ואובמה לא מסתדרים ? 
השבוע כל העיניים היו נשואות לחדר הסגלגל בבית הלבן ,  שם נפגשו ברק אובמה ובנימין נתניהו .  למרות התמונות המחוייכות ,  מאחורי הקלעים מתרחש מאבק בין דמויות שנושאות קווי אופי דומים ושונים יחד .  ד"ר אילן רבינוביץ' מסביר למה מדובר על מסלול התנגשות ידוע מראש

