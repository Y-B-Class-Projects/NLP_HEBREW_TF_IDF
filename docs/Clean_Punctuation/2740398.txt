במקום להודות לאבו מאזן ,  נתניהו החליט לנתק מגע
סוף סוף זה אולי יקרה :  ממשלה פלסטינית אחת ,  שמכירה בישראל ובהסכמים שנחתמו עמה .  ממשלה פחות נמהרת הייתה קופצת על המציאה ,  במקום להפסיק את השיחות .  אין פרטנר כבר אמרנו ? 
ההחלטה שקיבל אתמול  ( חמישי )  הקבינט המדיני-ביטחוני להפסיק את השיחות המדיניות עם הרשות הפלסטינית ,  עלולה להירשם בספרי ההיסטוריה כאחת ההחלטות המיותרות שקיבלה ממשלת נתניהו השלישית .  עוד לפני שהוקמה ממשלה פלסטינית חדשה - וספק גדול אם תקום - מיהרו נתניהו ואנשיו לתקוף בחמת זעם את המעשה הנורא של יו"ר הרשות אבו מאזן ,  על שהעז לנסות ולסיים את הפיצול בין חמאס ופתח ,  בין עזה לגדה .  
אותם שרים ,  ואותו ראש ממשלה ,  שטענו כל הזמן כי אי אפשר לעשות הסכם עם אבו מאזן משום שהוא אינו שולט ברצועה ,  נכנסו לטירוף כאשר הבינו שהטיעון המרכזי שלהם נגדו עומד לחמוק מידיהם .  ההתנפלות הייתה כל כך מיידית ומתואמת ,  שהעלתה חשד כבד כי מדובר בקמפיין שכל תכליתו לחמוק מהמשך המשא ומתן .  או במילים אחרות ,  להציל את הקואליציה של נתניהו מפירוק .  החשש של ראש ממשלת ישראל כי התקדמות משמעותית בשיחות תביאו לבחירות מוקדמות או לחילופין לפרידה מנפתלי בנט ,  היה כך נראה המניע המרכזי בהחלטתו לעצור את המגעים ולהטיל סנקציות כלכליות על הרשות .  הבעיה היא שזהו אינו צעד שמשרת את האינטרסים של מדינת ישראל - וזאת מכמה סיבות .  
משבר מדיני - כותרות נוספות:לבני לוואלה !  חדשות : " לא סגרנו את הדלת למו"מ"תגובת ישראל לפיוס :  המו"מ יופסק ,  סנקציות כלכליותארה"ב לצד ישראל :  הפיוס הפלסטיני יפגע במו"מ 
המשך המשא ומתן ,  גם אם יוביל לשום מקום ,  משרת את האינטרס הישראלי המובהק לשמור על שקט יחסי בשטחים .  דווקא בתקופה מתוחה כל כך ,  שבה בכל יום כמעט ישנן התנגשויות בהר הבית ואדי הדלק מרחפים באוויר ,  החלטה להפסיק את השיחות בוודאי שלא תתרום להרגעת הרוחות .  להיפך . 
" אך איזו ברירה שם אבו מאזן בידינו ",  יאמרו בוודאי שרי הימין ,  הרי הוא התפייס עם ארגון טרור .  נכון ,  אבו מאזן התפייס עם ארגון טרור ,  אבל יש להכיר במציאות .  גם מדינת ישראל רואה בחמאס פרטנר של ממש בשמירה על השקט היחסי ברצועת עזה .  זה נשמע אולי מפתיע ,  אך כך טוענים ראשי מערכת הביטחון בישראל .  מפקדי צה"ל מדברים בגלוי על ממשלת חמאס כעל אינטרס ביטחוני ישראלי ,  בין היתר מאחר שהיא מפגינה רצון לשמר את השקט מול ישראל .  יתרה מכך ,  כל מי שטען בצד הישראלי כי הוא תומך בפתרון שתי מדינות לשני העמים ,  ובכלל זה נתניהו ,  הבין כי הפיצול בין עזה והגדה חייב להסתיים לשם כך .  אחרת ,  הסכם שלום אינו ריאלי .  
אולם הדבר החמור מכל ,  הוא שהחלטת הקבינט הישראלי מתעלמת מהתוכן של הסכם הפיוס עצמו .  זהו הסכם טוב לאבו מאזן וטוב למדינת ישראל .  זהו הסכם שאם יתממש - ושוב ,  הסיכויים שייצא לפועל נמוכים מאוד - יהיה רע לחמאס .  
משמעותו של ההסכם היא שחמאס מוותר על השלטון ברצועת עזה לטובת ממשלה של טכנוקרטים ,  ללא איש חמאס אחד אפילו .  הממשלה הזו תאמץ לטענת אבו מאזן וצמרת הפתח את כל התנאים שעליהם נלחמה ישראל במשך שנים ,  כלומר תנאי הרביעייה הבינלאומית :  הכרה בישראל ,  הכרה בהסכמים החתומים עמה ודחייה של כל צורות האלימות .  
אז הנה סוף סוף זה אולי יקרה :  ממשלה פלסטינית אחת בגדה ובעזה ,  שמכירה בישראל ובהסכמים עמה ורוצה בבחירות דמוקרטיות בשטחים ,  שפועלת נגד פיגועים ולא יהיה בה אפילו נציג אחד של החמאס - גם לא של הפתח .  ממשלה ישראלית פחות מתלהמת ,  פחות נמהרת הייתה כנראה מודה לאבו מאזן .  ממשלת נתניהו הודיעה על הפסקת השיחות עמו .  אין פרטנר כבר אמרנו ?  

במקום להודות לאבו מאזן ,  נתניהו החליט לנתק מגע
סוף סוף זה אולי יקרה :  ממשלה פלסטינית אחת ,  שמכירה בישראל ובהסכמים שנחתמו עמה .  ממשלה פחות נמהרת הייתה קופצת על המציאה ,  במקום להפסיק את השיחות .  אין פרטנר כבר אמרנו ? 

