מופע החמידות של רחלי רוטנר :  הבורקסים של ביבי
והפעם :  תובנות מסעירות מארוחת הערב של בני ציפר עם ראש הממשלה ורעייתו ,  החלזונות שמצאו דרך לשעבד אותנו והשניצל שיציל את עם ישראל :  מופע החמידות מסכם שבוע .  מסך
 ( בני ציפר עולה לבמה )  
בני ציפר :  אם כן חדר האוכל בו נערך המפגש היה אפלולי אך במידה ,  ככל הנראה מתג הדימר היה באמצע הסיבוב אבל יותר לכיוון המואר .  האור החיוור של נברשת הבדולח נשפך על פסלוני החרסינה שבארונות התצוגה הכהים שהיו בצורה של רקדנית בלט ,  רועה כבשים וברבור שמרים את הראש שלו .  הכיסאות היו עשויים מהגוני אדמדם עם גילופים בעלי מוטיב צמחי ועל כל אחד מהם הונחה כרית ישיבה בצבע שנהב עם שוונצים רקומים פרט לכיסא בראש השולחן שעליו הונחה כרית בצבע שמנת .  השולחן כוסה במפת סטן לבנה עם דוגמת פירות שנקנתה בכיתן קולקציית אביב 2015 בקניון רמת אביב ועליו מעמד פמוטים מנחושת שנקנה בעיר העתיקה .  כל זה היה מונח על שטיחי צמר ארגמניים עם דוגמאות של פרחים .
  ( שלב שאלות ותשובות עם הקהל ) 
איש מהקהל :  הדוגמאות פרחים על השטיח היו ארגמניים או שהם היו על רקע ארגמן ? 
בני ציפר :  על רקע ארגמן אבל בגלל הגוונים הכהים הרושם הכללי היה ארגמני גם של הרקע וגם של הדוגמאות .
 איש נוסף מהקהל :  גם על הכרית בצבע שמנת היו שוונצים רקומים ? 
ציפר :  כן .
 אישה מהקהל :  היה שם אולי גם גובלן של עופר איילים עומד ביער ומסתכל אחורה ? 
ציפר :  לא אבל הייתה שם תמונת אקוורל של הצייר החיפאי מרדכי אבניאל .
 אישה :  אה אוקיי ,  אז ענית לי כבר על השאלה הבאה שלי .  
 ( בני ציפר יורד מהבמה ,  מחיאות כפיים .  חוזר אחרי חצי דקה ) 
בני ציפר :  סליחה ,  אמרו לי מאחורי הקלעים שלא פירטתי על הדברים החשובים באמת .  אם כן :  גלילי בצק פילו ופרמז'ן ,  קציצות טונה ובורקסים .
 איש מהקהל :  גבינה או תפוח אדמה ? 
ציפר :  גם וגם .
  ( תשואות סוערות )  
 ( המסך עולה ,  אבי לן על הבמה ,  לבוש טוקסידו מהודר ואוחז במגילת קלף ארוכה ) 
אבי לן :  אם כן ..  .
  ( מסך יורד )  
הלפ .  מה זה .  מתברר שבמעמקי האוקיינוס השקט רובצים להם חלזונות בצורת ארנבונים ,  שזה משהו שנראה כמו גושיש פרווה זעיר עם אוזניים מזדקרות  ( ראו תמונה למעלה )  .  זוחלים להם בכיף אי שם בזמן שאני פה תקועה כמו לוזרית עם ארנב מטומטם בגודל טבעי שבעיקר אוכל לי את הספה .  איפה הצדק ?  גם אני רוצה שיזחל עליי ארנבון רטוב בגודל ציפורן ,  כמה נשחה יחדיו !  כמה נתיז מים לכל עבר באמבט ,  שמחים ומאושרים !  
נראה שהטבע סוף סוף הפנים את הדרך לשרוד בעולם של אינסטגרם וילדות יפניות מצחקקות :  להיות חמוד .  אתה חילזון ים מכוער ורירי ?  שים על עצמך פרווה ואוזניים ואתה כוכב רשת בואכה הציפור הלאומית .  אתה שרץ עקום וחלקלק עם טכניקת ילודה דוחה למראה ?  תקע על הפרצוף שלך חוטם חמוד והנה אתה סוסון ים נערץ .  אנחנו נדרוך על אלף תיקנים רק כדי ללטף סוסון ים אחד ,  כך שאם התיקנים רוצים לשרוד לאורך זמן ,  שישכחו מיכולת עמידות גבוהה בפצצה גרעינית ,  שישימו פפיון .  אולי גם שיתקינו לעצמם איזה זנב מתולתל ועליז ,  או אף כפתורי מתוק בצורת לב .  תוך שעה הם הופכים לשליטי העולם ואנחנו משרתים אותם בהכנעה על אפיריון ענקי ,  וזהו מיצינו את האנושות .  אבל לפחות נשיג אחלה תמונות לאינסטגרם .  
 ( המסך עולה ,  אבי לן על הבמה חבוש מגבעת הדורה ) 
אבי לן :  בפעם הקודמת הורידו אותי לפני שהספקתי לדבר ,  אבל הפעם אני ..  .
  ( מסך יורד )  
חבר הכנסת ינון מגל מצא השבוע הוכחה מרגשת לקשר הרוחני בין עם ישראל לארצו ולחסות השכינה על אדמתנו :  שניצל בצורת ארץ ישראל השלמה  ( חסר הגלעד ,  כנראה מישהו היה רעב )  .  שזה עסק די מרשים ,  כי רוב השניצלים שלי יוצאים בצורת אוסטרליה ,  אז יש מצב שאני צריכה להתחיל לארוז .  
אחרי הקנקן שנפתלי בנט מצא באיזו מערה ,  שעליו נכתב בשנת מיליון לפני הספירה  " היוש מה קורה היהודים צודקים אגב ",  הולך גם השניצל הינוני להיכל התהילה של סמלי ציון המקודשים ,  עטור קדושה ושאריות פירה .  אבל הוא לא לבד  הוא מצטרף לשורת ארוכה של שניצלים פלאיים שמהווים אות ומופת לקשר ההיסטורי שלנו למולדת .  הנה מקבץ מהם .  
 ( המסך עולה ,  אבי לן על הבמה ) 
אבי לן :  מהר אתם חייבים להקשיב לי לפני ש ..  .
  ( מסך יורד )  

מופע החמידות של רחלי רוטנר :  הבורקסים של ביבי
והפעם :  תובנות מסעירות מארוחת הערב של בני ציפר עם ראש הממשלה ורעייתו ,  החלזונות שמצאו דרך לשעבד אותנו והשניצל שיציל את עם ישראל :  מופע החמידות מסכם שבוע .  מסך

