תומך בפלסטינים ומצטט את דרוויש :  סערת מינוי סגן ראש העיר בחיפה
רה"מ קרא לראש העיר קליש לבטל את מינוי רג'א זעאתרה - אך היא סירבה לכך .  התערבותו של נתניהו הגיעה לאחר הנחיית דרעי שלא למנותו בעקבות אמירותיו .  במשרד הפנים בוחנים אם בסמכותם למנוע את תשלום שכרו ,  אם ימונה . " כשאהיה סגן סביר להניח שנתניהו ודרעי כבר יישבו בכלא "
 ראש הממשלה בנימין נתניהו התערב הבוקר  ( ראשון )  בסוגיית מינוי סגן ראש העיר בחיפה ,  רג'א זעאתרה ,  ואמר כי ביקש מראש העיר עינת קליש-רותם לבטל את מינויו של  " סגן ראש העיר שתומך בחיזבאללה וחמאס ,  ואני מקווה שהיא תיענה לבקשה ".  
היועץ המשפטי של משרד הפנים ,  עו"ד יהודה זמרת הודיע אמש לשר דרעי ,  כי זעאתרה מכחיש עובדתית חלק מהטענות נגדו ובעקבות כך ,  הורה השר דרעי למנכ"ל משרד הפנים ,  מרדכי כהן ,  לקיים בדיקה מקיפה בנוגע לטענות .  בסיומה ,  יפנה משרד הפנים ליועץ המשפטי לממשלה ,  אביחי מנדלבליט ,  שיחליט אם בסמכות השר למנוע תשלום שכר לזעאתרה אם ימונה לסגן ראש עיר . 
" אני לא חבר לא בחמאס ולא בחיזבאללה ,  אלא במפלגה הקומוניסטית הישראלית ובתנועת חד"ש שדוגלות בשלום ,  בשוויון ובאחוות העמים ",  אמר בתגובה זעאתרה . " נתניהו וממשלתו המושחתת מנסים להסיט את דעת הקהל .  הסכנה האמיתית לעם בישראל לא נמצאת בעיריית חיפה ,  אלא ברחוב בלפור 10 בירושלים .  כשאני אהיה סגן סביר להניח שנתניהו ודרעי כבר ישבו בכלא ". 
עוד בוואלה !  NEWS :" היה אהוב על כולם ":  אריה יצא לבלות עם נכדתו בחנוכה ונהרג בתאונהמנהיג הזרם החרדי-לאומי נגד הלהט"ב : " מוחקים את המושג משפחה"נתניהו נגד חוק הפורנו של ח"כ זוהר : " מי יקבע איזה תוכן אסור ?  "  
נתניהו ציין בישיבת הממשלה כי ניסה לתפוס את ראש העיר קליש רותם ,  שנמצאת בחופשה בחו"ל וצפויה לשוב ארצה היום .  כעבור כמה שעות הודיעה קליש כי היא מסרבת לבקשתו של נתניהו וכי היא  " לא מתכוונת להפר הסכמים ".  
חברת סיעתה של ראש העיר ,  חברת המועצה נעמה ליזמי ,  אמרה כי  " זה קמפיין צבוע של ממורמרים על תפקיד הסגן ",  לדבריה , " הם לא פצו פה כשחד"ש תמכו ביונה יהב ,  ומקורו של התסכול שלהם הוא ההפסד בחלוקת השלל .  לא האינטרס החיפאי ולא החיים המשותפים בעיר עומדים לנגד עיניהם ".  
ח"כ יוסף ג'בארין  ( הרשימה המשותפת )  הגיב לנתניהו ,  ואמר כי  " התערבותו העלובה היא חלק מקמפיין גזעני ואלים של הימין הקיצוני ,  שמזכיר הסתה חשוכה נגד מיעוטים באירופה במאה ה-20 .  לערבים בחיפה מגיע ייצוג מהותי בעירייה .  הניחו לחיפה ,  שמקדמת חיים משותפים ".  
זעאתרה ,  שסיעתו  " החזית החיפאית "  זכתה לשני מנדטים ,  הדגיש : " נבחרתי בבחירות דמוקרטיות למועצת העיר חיפה על פי חוק .  אייצג את תושבי העיר ערבים ויהודים למען חיים בכבוד ,  שותפות אמת ,  צדק חברתי וחלוקתי ונקיון כפיים .  נבחרתי בזכות ולא בחסד .  אני חייב רק לבוחריי והם אשר יבחנו וישפטו את תפקודי ומעשיי .  אני מתכוון לייצג אותם ולעבוד למענם ,  עם או בלי שכר ".  
" עם או בלי תעודת כשרות מאביר איכות השלטון אריה דרעי ,  מד"ר יאיר לפיד ומהספסלים האחוריים של 'הליכוד' ו-'ישראל ביתנו' ",  הוסיף .
 לפיד פרסם אמש בדף הפייסבוק שלו פוסט בו אמר כי  " החלטת מפלגת העבודה למנות לסגן ראש עיריית חיפה תומך מוצהר של החיזבאללה וה-BDS שהשווה את הציונות לדאע"ש היא טירוף מערכות מוחלט ".  הוא הוסיף  " המחנ"צ צריך להורות לעינת קליש רותם לבטל מיד את ההסכם הזה שמחבר אותם לגרועים שבאויבי ישראל ".  ח"כ דודי אמסלם  ( הליכוד )  צייץ מחדש את ציוץ הטוויטר של דרעי בעניין ,  והוסיף : " אין מתנות חינם ,  אין נאמנות ,  אין סגנות ".  
זעאתרה טען כי  " כל העניין הוא מאבק על הקואליציה וסיעת הליכוד שנותרה בחוץ ,  למרות שבעבר הם ישבו לא רק עם חד"ש אלא גם עם בל"ד ".  הוא ציין כי  " במערכת הבחירות סגנו של יונה יהב ,  שי אבוחצירה ,  שנתמך על ידי 'יש עתיד' ביקש שנתמוך בו וביהב ".  לדבריו , " אז היינו לגיטימיים .  הם ידעו מי זה רג'א ,  מה רג'א חושב ומה רג'א עושה ,  אבל עכשיו כדי להיאבק בקליש ולהכשיל אותה אז כולם יורים את החיצים אלי אבל בעצם המטרה האמיתית זו היא ".  
את המו"מ הקואליציוני איתו עשה בכלל סגנה של קליש ,  היום סגן ראש העיר רב הסמכויות נחשון צוק .  זעאתרה אמר כי התבטאויות העבר שלו לא עמדו על הפרק .  עם זאת ,  כל מי שמכיר אותו ואת הפוליטיקה החיפאית יודע שהוא לא הטיפוס שיכחיש אמירות שלו ,  ייתנצל על דברים שאמר או ישתתק לפתע פתאום רק בשביל תפקיד בעירייה .  הוא ימשיך ויופיע בהפגנות בהן ייתנוססו דגלי פלסטין או סוריה ,  יביע תמיכה בפלסטינים בעזה ובמשטר אסד ,  הוא ישיר בגאווה את ההמנון הפלסטיני ,  הוא לא ישיר את התקווה והוא יימנע מלהשתתף בטקסים לאומיים כמו טקס יום הזיכרון .  
כשהושבע לפני שבועיים כחבר מועצת העיר ,  הוא ציטט משיר שנוי במחלוקת של מחמוד דרוויש ומשך אליו אש נוספת .  כשהוכרז ההסכם הקואליציוני עם סיעתו בישיבת מועצת העיר ,  נשמעו מהקהל קריאות בוז .  לדבריו ,  ברחובות העיר הוא זוכה לתמיכה וחיבוקים ,  אבל המציאות היא שבשבועיים האחרונים הוא נמנע מלהסתובב בעיר בגפו ,  מחשש להתנכלויות .  בפייסבוק הופיעו לא מעט איומים עליו .  הוא לא מי שייתלונן עליהן במשטרה והוא מביע פליאה שהמשטרה לא פתחה בחקירה באופן עצמאי .
 זעאתרה ,  בן ה-40 ,  בוגר בי"ס  " כרמל "  בעיר התחתית החל את פעילותו הציבורית כיו"ר מועצת התלמידים בבית הספר ובשנת 1995 ,  בהיותו בן 16 ,  נבחר לסגן יו"ר מועצת הנוער העירונית והיה התלמיד הערבי הראשון שנבחר לתפקיד זה .  הוא למד משפטים באוניברסיטת חיפה .  הצטרף לתא חד"ש ונבחר לשורה של תפקידים בתנועת הסטודנטים ,  בהם יו"ר התאחדות הסטודנטים הערבים בישראל בשנים 2000-2001 .  
במהלך הקריירה הפוליטית שלו עבד כמנחה קבוצות במחלקת החינוך באגודה לזכויות האזרח ,  כדובר ועדת המעקב של החברה הערבית בישראל וכעורך ביומון  " אל-אתיחאד "   ( ביטאון המפלגה הקומוניסטית )  שיוצא לאור בחיפה משנת 1944 .  בשנת 2015 ניהל את קמפיין הבחירות של הרשימה המשותפת ובשנת 2017 נבחר ליו"ר ועדת התקשורת של ועדת המעקב העליונה של הציבור הערבי בישראל ,  שממונה בין היתר על הקשר עם החברה הישראלית .
 בשנת 2012 נבחר למזכיר מחוז חיפה של המפלגה הקומוניסטית הישראלית .  זעאתרה גם חבר הלשכה המדינית של חד"ש ונחשב לדמות מרכזית גם ברמה הארצית ,  בעיקר בוויכוחים נוקבים עם התנועה האסלאמית ובל"ד ובהתבטאויות שנויות במחלוקת בעניין המלחמה בסוריה ובכלל .  הוא ידוע כדמות דומיננטית בהובלת הפגנות ומחאות בחיפה בנושאים שונים ,  כמו המחאה החברתית בקיץ 2011 כאשר הקים את מאהל ואדי ניסנאס ,  המחאה נגד תכנית פראוור ,  מחאה על מבצע  " צוק איתן "  ופעילות צה"ל בעזה ,  תהלוכות האחד במאי וההפגנה הגדולה בכיכר רבין בתל-אביב בקיץ האחרון נגד חוק הלאום .  זעאתרה ארגן גם כנס גדול נגד חוק הלאום ב"בית הגפן "  של עיריית חיפה - אירוע ששרת התרבות מירי רגב ניסתה למנוע את קיומו ,  לא הצלחה .
 בקדנציה שעברה היה רג'א זעאתרה יד ימינו של סגן ראש העיר הקודם ד"ר סוהיל אסעד .  בבחירות 2018 עמד בראש רשימת  " החזית החיפאית "  שזכתה בכ-1,200 קולות יותר מבבחירות הקודמות .  רשימת בל"ד לא עברה את אחוז החסימה .
  ( עדכון ראשון 12:41 )  

תומך בפלסטינים ומצטט את דרוויש :  סערת מינוי סגן ראש העיר בחיפה
רה"מ קרא לראש העיר קליש לבטל את מינוי רג'א זעאתרה - אך היא סירבה לכך .  התערבותו של נתניהו הגיעה לאחר הנחיית דרעי שלא למנותו בעקבות אמירותיו .  במשרד הפנים בוחנים אם בסמכותם למנוע את תשלום שכרו ,  אם ימונה . " כשאהיה סגן סביר להניח שנתניהו ודרעי כבר יישבו בכלא "
 
