התקשורת :  יריד ההבלים
זה ממש לא בסדר שנתניהו קיבל מספר כתבות פחות עוינות מהעוגה הצרה שמגישה לו בקביעות התקשורת הישראלית .  קשה יותר לראות כיצד כלי תקשורת מתייחס לשרה נתניהו כאל אישה רגילה ואפילו נעימה .  
האמת היא שהמגזין האמריקני  " ואניטי פייר "   ( אכן , " יריד הבלים ")  לא ממש פירגן לגברת נתניהו ,  ומיחזר רכילות ישראלית קבועה בתקשורת בדבר שליטתה על גורל ישראל ובעצם על גורל היקום .  איך אמר לי עיתונאי שהפך לאחרונה לכתב רכילות : " ביבי הוא אסקופה נדרסת ".  שאלתי אותו אם הוא יודע מהי אסקופה - מפתן ,  סף הדלת שעליו דורכים כולם .  האם אין לראש ממשלת ישראל - שהישגיו הפוליטיים ,  הכלכליים והמדיניים לא רעים - שום חופש בחירה ,  והוא נידון להידרס בידי אשתו ?  זה רציני ?  מהיכן מגיעה הרשעות הזאת ?  
כתבת ה"בילד "  הגרמני לא התחשבה בבון-טון של עדת העיתונאים הרודפת את בני הזוג נתניהו .  היא הגיעה לפגישה עם שרה נתניהו  " לוח חלק ",  וגילתה אישה אחרת מהתדמית המרושעת שהדביקה לה התקשורת .  
אני נזכר בפוסט שכתב יריבו של נתניהו ,  משה פייגלין ,  בזמן שהגיע לנחמו על מות אביו בנציון : " אני חייב לומר ששרה נתניהו בילבלה אותי לגמרי ;  באתי מלא דעות קדומות מכל מה שמקשקשים מאחורי גבה ,  ומצאתי את ההפך הגמור :  אישה אנושית ומקסימה ".  פייגלין ידוע בעצמאותו המחשבתית והתודעתית ;  האם זה מה שקרה גם לסטפני בילגס מה"בילד "? 
מדובר בתרגיל תודעתי :  מה קורה כשאנחנו משוחררים מההתניות הפוליטיות של הקומיסרים התקשורתיים ?  המציאות נראית אחרת ;  הכתבה האוהדת ב"טיימס "   ( "קינג ביבי ")  מופיעה בעמוד נידח ב"ידיעות ",  לעומת הבליו של ה"ואניטי פייר "  שפיארו את עמודו הראשון .  
עורך  " מעריב "  ניר חפץ אמר אצל רזי ברקאי את האמת הידועה : " יש אווירה שמי שיכתוב דברים טובים על בנימין נתניהו ,  קל וחומר על אשתו שרה ,  יקבל בחוגים של הברנז'ה העיתונאית הרבה תגובות שליליות ".  אילה חסון הודתה שנתניהו מבוקר יותר מאחרים ושרעייתו נרדפת .  ברקאי הגיב : " הדבר ישתנה אם נתניהו ילחץ את ידו של אבו מאזן ?  "  חפץ : " אני משוכנע שכן .  יאתרגו אותו .  היחס ישתנה ".  אודי סגל מערוץ 2 כפר בכך : " יש מין תבנית כזאת ,  כאילו התקשורת התפקדה למרצ  ( מה ,  לא ?  )  ומחכים שיעשו תפנית וימחאו כפיים .  התקשורת מפרגנת למי שהולך ויוזם .  לא מעניין אותה העניין הפוליטי ".  מה אתם אומרים ?  
בעצם ,  מה אני שואל ,  אמנון אברמוביץ' ענה על כך בתוכניתו של אורן נהרי : " הכתבות הללו הן מבוא לכתבות ביקורתיות עד שוחטות ממש ,  אם יסתבר שלאחר כל הכוח הפוליטי שנתניהו צבר הוא לא יעשה מעשים בעלי משמעות היסטורית ..  ."  .  אורן נהרי הבריק והעיר : " מעשים בעלי משמעות היסטורית יכולים להיות תקיפה באיראן למשל ;  לא חייבים להיות דברים שאולי חלק מהעיתונאים בארץ ובעולם מצפים להם ".  תענוג .  שידור ציבורי במיטבו .  אבל שלא כהיתממותו של עמיתו למערכת אודי סגל ,  אברמוביץ' ענה : " אני סבור שהעולם כולו ,  ובכללו התקשורת העולמית ,  מצפה למהלכים מדיניים ,  ולאו דווקא לתקיפה באיראן ".  
כי זה הכלל התקשורתי :  ייעודו ההיסטורי של ראש ממשלה בישראל אינו לחזק את ההתיישבות והכלכלה והביטחון ,  אלא  " לייצר תהליך מדיני "  - שם קוד להקמת ישות טרור חמאסית על גב ההר לתשואותיו קצרות הטווח של העולם ,  שלא יזכור אותנו יום אחרי מטח הטילים הראשון על נתב"ג .  
בקיצור ,  מאז נאום האתרוג לפני ההתנתקות ,  ולאחר מכן הבטחת הצונאמי המדיני שבושש לבוא ,  אברמוביץ' ממשיך להבטיח לנתניהו שאם יבגוד בבוחריו וישלח את ישראל להתאבדות מדינית נוספת ,  הוא יקבל כתבות אוהדות .  רק רגע ,  זה לא מה שנתניהו קיבל בלאו הכי ?  

התקשורת :  יריד ההבלים
nan
