בין משימה בלתי אפשרית לאושן 11 :  בחו"ל אנשי המוסד הם שודדים קרי רוח
ראש המוסד לשעבר פרדו צדק כשקבע כי המוסד פועל  " כמו ארגון פשע ".  ראש הממשלה נתניהו נעלב בשם הארגון ,  אך מיתמם - כל ארגון ביון עובר בפעולותיו על אדמה זרה על כל עבירה הכתובה בספר החוקים ,  כדי למלא את משימתו
כשאומרים לבנימין נתניהו  " פשע ",  הוא מכחיש כהרף עין .  אין כלום ,  לא היה כלום ,  לא יהיה כלום .  עד כדי כך טעונה מחסנית התגובות שלו בהכחשות ,  שאינו ממתין לרגע לשקול את תוכנן הרציני של האמירות העוסקות בעניין כללי ולא בחשדות הפרטיים נגדו .
 ראש הממשלה התמרמר הבוקר על דברי ראש המוסד הקודם תמיר פרדו בראיון טלוויזיה .  פרדו חייך בתארו את החלק המהנה בעבודת המוסד ,  הדומה לזו של ארגון פשע .  נתניהו נעלב בשם המוסד .  כפירה בעיקר וחילול הקודש .
 אבל מה לעשות ,  שפרדו צודק ,  והוא אף אינו מתיימר להיות מקורי .  ראשי ה-CIA נוהגים לתמצת את משימתם במילים  " אנחנו גונבים סודות ".  איש אינו מנדב לזרים את סודות המדינה והביטחון של ארצו .  על ארגוני מודיעין החוץ לכייס ,  לפרוץ ,  לרמות ,  לסחוט ,  לשדוד - ולעבור על כל עבירה הכתובה בספר החוקים כדי להשיג את החומר .  
כמובן ,  מניעיהם נאצלים וטהורים ,  הם אינם פועלים למען רווח אישי - לרוב ,  ומכל מקום פחות מהדרג הפוליטי שמעליהם ,  החשוד בשוחד .  אבל התכונות האישיות הנחוצות ללוחם של היחידה המבצעית  " קיסריה "  במוסד ,  או למפקד במערך המבצעים המיוחדים של אמ"ן דומות ,  כמעט זהות ,  לאלה של שודד בנקים קר רוח וקפדן בתכנון - חוץ מהציונות .  זה נכון גם לבלשי משטרה .  בלי  " ראש קרימינלי "  יתקשו לפצח את הגיונו של הפושע שמולם . " משימה בלתי-אפשרית "  פוגשת את  " ה-11 של דני אושן "  - והכול ,  כזכור ,  בעקבות הרישיון להרוג של 007 .
 כוונתו של פרדו ברורה .  ברגע שאנשי המוסד - או ה-CIA ,  ה-6 MI והמודיעין הרוסי לזרועותיו - מגיעים לשטח זר ,  ואינם בתפקיד גלוי של קישור עם המארחים ,  כל פעילותם נגועה בעבריינות לפי החוק המקומי :  ממעבר גבול בתיעוד מפוקפק ועד לריגול והתנקשות .  גם אם יעדיהם למעקב או להמתה משתייכים למדינה שלישית ,  מבחינת המדינה המספקת לתומה את הרקע לפעילות יש כאן פעילות פלילית .  דוגמה עכשווית :  הרעלת המרגל הרוסי בדימוס סרגיי סקריפל על אדמת בריטניה .  
הכול בעין המתבונן ,  אבל השאלה המכרעת היא מי מהמתבוננים מחזיק בידו את הכוח לחרוץ גורלות .  כשהמוסד גנב מעיראק מטוס מיג 21 הוא סירב להחזיר את הרכוש לבעליו .  כשג'ונתן פולארד נלכד ישראל הודתה בחצי-פה באחריות לעבריינותו ופיטרה את האחראים ,  אם כי רק בדרג הביצועי .  כשנתניהו שלח את המוסד להרוג את חאלד משעל בעמאן ,  הוא הבין היטב שהמלך חוסיין אינו מתלוצץ כשאיים שמותו של משעל יביא להאשמת אנשי המוסד שנעצרו ברצח ולסיכונם בעונש מוות .  מכאן גם אחריותה של המדינה לשליחיה ,  סוגיה שהרהוט בדובריה הוא ראש המוסד לשעבר אפרים הלוי .
 בדיוק משום כך התקנא המוסד זה עשור וחצי בשב"כ ,  שזכה לחוק מיוחד משלו .  ראשי המוסד ,  ממאיר דגן ואילך ,  פעלו לנסח את חוק המוסד ,  שיעניק לאנשיו הגנה דומה לזו של חיילי צה"ל ,  הנלכדים בידי אויב ,  או צד שלישי ,  בעת פעילות מבצעית .  המאמץ נתקע בייעוץ המשפטי לממשלה ,  שלא הסכים להכשיר עבריינות ישראלית בריבונות זרה ,  פן במצב הפוך תידרש גם ישראל לסלחנות כלפי מי שבאו לרגל ולהרוג בה .
 נתניהו סבור שגנבי הארכיון האטומי מטהראן הם גיבורים .  בתשליל של מצב זה ,  יציג את המודיעין האיראני התר אחר סודות בישראל כפושע .  זה טוב לתעמולת בחירות .  במציאות של איסוף מידע ,  לוחמת מחשבים וסיכולים ממוקדים רצוי להתייחס לדבריו המפוכחים של פרדו ,  שבעצם תיאר עצמו כראש ארגון פשיעה בדימוס ,  בהקשר ובמידה שבהם נאמרו .  

בין משימה בלתי אפשרית לאושן 11 :  בחו"ל אנשי המוסד הם שודדים קרי רוח
ראש המוסד לשעבר פרדו צדק כשקבע כי המוסד פועל  " כמו ארגון פשע ".  ראש הממשלה נתניהו נעלב בשם הארגון ,  אך מיתמם - כל ארגון ביון עובר בפעולותיו על אדמה זרה על כל עבירה הכתובה בספר החוקים ,  כדי למלא את משימתו

