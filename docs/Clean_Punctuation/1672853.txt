בימין תוקפים : " הוכח שנתניהו יחלק את ירושלים "
 ח"כים בימין זועמים על ראש הממשלה בעקבות הודעת ארה"ב ,  לפיה הוא התחייב להקפיא את הבנייה בשכונת רמת שלמה בי-ם למשך שנתיים .  ח"כ אורלב : " אם ביבי לא יבנה בבירה ,  שלא יבנה על הקואליציה הנוכחית "
 חברי כנסת ממפלגות הימין תקפו אמש  ( ראשון )  בחריפות את ראש הממשלה בנימין נתניהו ,  בעקבות הודעת השליח האמריקאי למזרח התיכון ג'ורג' מיטשל ,  לפיה ישראל הבטיחה להקפיא למשך שנתיים את הבנייה בשכונת רמת שלמה בירושלים .  הם האשימו אותו שהסכמתו להקפאה עלולה להוביל לחלוקת העיר .  
ח"כ זבולון אורלב ,  יו"ר סיעת הבית היהודי ,  השותפה בקואליציה של נתניהו ,  אמר בתגובה להודעת מיטשל ,  כי  " אם ביבי נתניהו לא יבהיר ולא יבנה בפועל את ירושלים ,  לדעתי הוא לא יכול לבנות על הקואליציה הנוכחית .  הגיע הזמן שמעבר להצהרות גבוהות יהיו גם מעשים ,  ואני מצפה שהוא יכחיש את ההודעה האמריקאית ". 
שר התשתיות עוזי לנדאו  ( ישראל ביתנו )  ,  הנמצא בשליחות משרד החוץ בקוסטה ריקה לרגל השבעת הנשיאה החדשה ,  היה זהיר יותר בדבריו .  הוא אמר ,  כי  " אינני מודע לכל הפרטים ,  אך אם מה ששמעתי נכון ,  מדובר בשגיאה קשה ביותר .  ואת זאת בכוונתי לומר לראש הממשלה ,  ואת עמדתי זו אביע גם בפני הממשלה כולה ". 
ח"כ אורי אריאל  ( האיחוד הלאומי )  מסר ,  כי  " הודעת ארצות הברית מאששת את מה שהתרעתי עליו כבר מזמן :  ביבי מחלק את ירושלים .  וכרגיל אצלו - רק היהודים נפגעים .  אכן ,  ראש ממשלה 'לתפארת' ". 
ח"כ אריה אלדד  ( האיחוד הלאומי )  תקף את נתניהו ,  ואמר כי הוא משקר לבוחריו .  לדבריו , " ההודעה שהגיעה מארה"ב על כך שנתניהו התחייב להקפיא את הבנייה ברמת שלמה לשנתיים מוכיחה כי נתניהו שיקר וממשיך לשקר לציבור בוחריו כשהוא מכריז גבוהה גבוהה שהוא ממשיך את הבנייה בירושלים .  נתניהו בוגד בבוחריו ובאידיאולוגיה שבשמה נבחר ". 
גם יו"ר האיחוד הלאומי ,  ח"כ יעקב כ"ץ  ( כצל'ה )  ,  הגיב בזעם .  לדבריו , " זה שנה ורבע שהבאתי לידיעת שרי וחברי הכנסת של הליכוד ,  שנתניהו לחש על אוזנו של שר השיכון להקפיא את הבנייה בירושלים .  אני קורא לשרים ולחברי הכנסת של הליכוד ,  להפסיק לטמון את הראש בחול ולהחליף באופן מיידי את נתניהו .  מי שמקפיא את ירושלים ,  שרוב יהודיה גרים בחלקים ששוחררו בששת הימים ,  מביא לייבושה וחורבנה ,  ואינו ראוי להיות ראש ממשלת ישראל ". 
מקורביו של משה פייגלין ,  ראש חטיבת  " מנהיגות יהודית "  בליכוד ,  מסרו ,  כי  " עכשיו מתברר שנתניהו שיקר את בוחריו ואת עם ישראל ,  וכל התחייבויותיו לפני ההצבעה בליכוד להמשיך את הבנייה בירושלים היו מעשה רמייה לקראת הבחירות ,  והוא אכן מחלק את ירושלים ". 
מנגד ,  חבר הכנסת דוד רותם  ( ישראל ביתנו )  דווקא הגן על ראש הממשלה . " אני מאמין לנתניהו ",  אמר רותם , " משום שהוא יודע שירושלים היא המרכז ,  בירת ישראל ,  ואי אפשר לעצור את הבנייה בעיר הבירה .  אני מאמין שמה שהוא הסביר לביידן שבין אישור תוכנית לתחילת בנייה זה זמן שלוקח שנתיים .  אני מאוד מקווה שאכן זה מה שקרה ". 
גם שר ההסברה והתפוצות יולי אדלשטיין היה מתון בתגובתו ,  ואמר ,  כי  " מבחינת ישראל אני לא חושב שההודעה משנה .  גם היום בישיבת הממשלה דיברו על פיתוח ירושלים ובנייה בכל חלקי ירושלים ,  כך שברור שעמדת ישראל לא השתנתה .  למיטב ידיעתי אין שום התחייבות לא של ראש הממשלה ולא של הממשלה על הפסקת הבנייה ,  ועלינו לדאוג שיהיו תוכניות ושיהיה פיתוח .  אני מקווה שמה שיקבע יהיו הדיונים לפיתוח העיר ולא הפרשנויות להצהרה זו או אחרת ". 
גורם בסביבת ראש הממשלה בנימין נתניהו מסר בתגובה להודעת מיטשל ,  כי  " ראש הממשלה הודיע כבר בעת ביקורו בארץ של סגן הנשיא ביידן ,  במרץ 2010 ,  כי באופן מעשי הליכי התכנון של רמת שלמה יימשכו לפחות שנה ,  והבנייה בפועל תחל רק בעוד כמה שנים .  פירוט המצב המעשי הזה הועבר גם לידיעת הממשל האמריקאי ".  עוד מסר הגורם ,  כי  " ראש הממשלה הבהיר לכל אורך הדרך ,  שהבנייה והתכנון בירושלים יימשכו כרגיל ,  בדיוק כפי שהיה בכל ממשלות ישראל ב-43 השנים האחרונות ,  ולא ניתנה שום התחייבות ישראלית בנושא זה ". 
עדכון ראשון :  22:10

בימין תוקפים : " הוכח שנתניהו יחלק את ירושלים "
 ח"כים בימין זועמים על ראש הממשלה בעקבות הודעת ארה"ב ,  לפיה הוא התחייב להקפיא את הבנייה בשכונת רמת שלמה בי-ם למשך שנתיים .  ח"כ אורלב : " אם ביבי לא יבנה בבירה ,  שלא יבנה על הקואליציה הנוכחית "
 
