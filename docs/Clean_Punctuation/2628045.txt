ההתנצלות של נתניהו היא השתחררות מליברמן
המחילה בפני ארדואן משליכה על יחסי החוץ עם טורקיה אך גם על מדיניות הפנים ,  ומסמנת את ההשתחררות של ראש הממשלה מהשפעת שותפו למערך הכושל של הליכוד ביתנו
בעקבות התנצלותו של ראש הממשלה בנימין נתניהו בפני עמיתו הטורקי רג'פ טייפ ארדואן ,  לפיוס ולהפשרה הצפויים ביחסים עם טורקיה יש לא רק תרומה חשובה ליחסי החוץ ולמדיניות הביטחון של ישראל .  הם גם מקרינים על מדיניות הפנים .  הם מעידים כי נתניהו משתחרר מהשפעתו של שר החוץ לשעבר אביגדור ליברמן - שותפו למערך הכושל שהוקם בין הליכוד לישראל ביתנו .
 דוברי הממשלה ,  כולל ראש המועצה לביטחון לאומי ,  אלוף  ( במיל' )  יעקב עמידרור ,  מנסים לזרות חול בעיני הציבור כשהם טוענים כי הדבר הושג בגלל שינוי בעמדתה של אנקרה ,  שוויתרה על חלק מדרישותיה .  האמת צריכה להיאמר - ישראל נכנעה לתביעות הטורקיות .  ישראל לא רק שהתנצלה בפומבי ,  אלא שההתנצלות באה מפיו של ראש הממשלה בכבודו ובעצמו .  
בנוסף לכך ,  ישראל הסכימה לשלם פיצויים למשפחות הקורבנות שנהרגו בפשיטה הכושלת של לוחמי השייטת על ספינת המאווי מרמרה לפני כשלוש שנים .  לכך יש להוסיף את העובדה שעוד דרישה טורקית כבר מולאה בחלקה עוד קודם לכן .  בעקבות הפסקת האש עם חמאס במבצע עמוד ענן ,  הסכימה ישראל להסיר חלקית את המצור שהטילה במשך כחמש שנים על עזה .  
להסכם שהושג עם טורקיה ,  בתיווך אמריקני ,  היה אפשר להגיע כבר לפני שנתיים וחצי .  הסיבה העיקרית לכך שהיחסים עם טורקיה לא שוקמו מאז תקרית המשט נעוצה בסירובה של ישראל להתנצל בפומבי .  המוסד ומשרד הביטחון ,  כולל התעשיות הביטחוניות ,  שקיוו ומקווים להחזרת הקשרים עם טורקיה לקדמותם ,  המליצו לראש הממשלה ולשרים שישראל תסכים לכפוף את ראשה ולוותר על כבודה ובלבד שיושם קץ למשבר עם טורקיה .  
ואולם ,  נתניהו מנע כל הצעה ורעיון לפשרה .  הוא עשה זאת משום שהיה לכוד בלפיתתו הפוליטית של ליברמן ובקסם הלא ברור שהלה הילך עליו .  שר החוץ חזר שוב ושוב על עמדתו כי אסור לישראל להתנצל ואסור לה לקבל שום הצעת פשרה .  נתניהו ,  כמו במקרים אחרים ,  היה לשבוי של ליברמן .  
אך באחרונה השתנו הנסיבות החיצוניות ,  והן שגרמו לתפנית ביחסים ביניהם .  ליברמן התפטר מתפקידו בממשלה וממתין למשפטו  ( לא ברור כלל מתי הוא ישוב למשרד החוץ ,  אם בכלל )  .  הליכוד נחלש בבחירות ,  והכישלון נזקף לנתניהו ולאיחוד עם ישראל ביתנו .  
הכישלון של הליכוד הוביל להקמת ממשלה מתונה יותר ולצמצום ההשפעה של האגף הימין של הליכוד .  באופן אירוני ,  היחלשותו הפוליטית מבית של ראש הממשלה והשתחררותו מהקשר עם ליברמן דווקא הגדילו את מרחב התמרון וההשפעה שלו במדיניות החוץ של ישראל .  
התוצאה היא שנתניהו יכול להרשות לעצמו לדבר שוב על שתי מדינות לשני עמים ,  להיות נכון לחידוש המשא ומתן עם הרשות הפלסטינית ,  להתחייב  ( בחשאי )  לאובמה כי ישראל לא תפתיע את ארצות הברית במהלכים הרפתקניים כלפי אירן ,  ולהתנצל בפני טורקיה .  

ההתנצלות של נתניהו היא השתחררות מליברמן
המחילה בפני ארדואן משליכה על יחסי החוץ עם טורקיה אך גם על מדיניות הפנים ,  ומסמנת את ההשתחררות של ראש הממשלה מהשפעת שותפו למערך הכושל של הליכוד ביתנו

