ממשלת האחדות :  מהלך רצוי לעם
המהלך המפתיע של הקמת ממשלת האחדות הלאומית ,  שגובש בהסכם בין נתניהו ובין מופז ,  מעורר אינספור פרשנויות .  עם היוודע עובדת קיומו של ההסכם ,  עוסקת התקשורת בהערכות הרווח וההפסד של השותפים ובניתוח מחודש של המציאות הפוליטית .  
התקשורת נתפסה בלתי מוכנה .  מתחת לאפם של העיתונאים התרחשה דרמה אדירה ,  והם כלל לא ידעו .  במדינה שבה סודות הגרעין דולפים בבתי קפה ובמסעדות - נשמר מהלך פוליטי בסוד .  העיתונאים החרוצים ,  שפוליטיקאים תמיד מחפשים את קרבתם ,  יכלו רק לדווח על המוגמר ,  לתת יותר ביטוי לרחשי לב מאשר לניתוח אובייקטיבי .
 נחלים של קצף נשפכים מהבוקר על שאול מופז ,  שקילקל לתקשורת את חגיגת הדמוקרטיה שבה חבריהם מהברנז'ה עומדים לבחירה בראשות מפלגות .  הקלטות ישנות מוצאות עצמן מופיעות בראש מהדורות החדשות .  הוכחה נוספת לכך שחכמים חייבים להיזהר בדבריהם .  מופז לא צריך להיות מוטרד .  בלי קשר להסכם עם נתניהו ,  התקשורת לעולם לא תסלח לו על שהביס את ציפי לבני ,  חביבתם .  תוכנית אחת של  " ארץ נהדרת "  וגם האבק הזה ישקע .  
המרוויחים העיקריים מהקמת ממשלת האחדות הם בעיקר שניים - מדינת ישראל והליכוד .
 מדינת ישראל זכתה כי אין אזרח במדינה שהבין מדוע יש צורך בהקדמת הבחירות .  ימי בחירות הם ימים של בזבוז כספים אדיר ,  של ליבוי מדורות שנאה ושל שיתוק ביטחוני וכלכלי .  ממשלת אחדות רחבה תוכל לקדם חקיקה ורפורמות בתחומים חשובים של חיינו .  בשנה אחת של אחדות אפשר לשנות את דמותה של החברה הישראלית ,  לארגן מחדש את המשילות ולחולל תיקונים מרחיקי לכת באורחות חייה .  
הליכוד ניצל מפגיעה אלקטורלית קשה .  כל מי שנכח השבוע בוועידת הליכוד היה יכול להתרשם כי קבוצה קטנה ושולית בחברה הישראלית עומדת על סף הצלחה בהשתלטות עוינת על רשימת הליכוד לכנסת ;  קבוצה שבשנים האחרונות הצליחה לחבור אל קבלני קולות מקצועיים ,  שפקדו לליכוד חברים רבים  ( חלקם כלל לא מצביע ליכוד בבחירות לכנסת )  ,  ולהלך אימים על חברי כנסת רבים ,  שחוששים מנקמתם בבחירות הפנימיות .  במסווה של דמוקרטיה ,  עקרונות וארץ ישראל שלמה ,  הם התכוונו להפוך את רשימת הליכוד למפלגה קיצונית שתתחרה באיחוד הלאומי .
 הרצל ,  ז'בוטינסקי ומנחם בגין ז"ל היו ציונים במהות הווייתם .  הציונות שלהם היתה ציונות ריאלית .  הם הבינו כי אפשר להגשים חזון גדול מתוך ראייה נכוחה של המציאות .  לצערי ,  בליכוד התגבשה קבוצה ניאו-משיחית ,  ממשיכת דרכם של מנהיגים גדולים בין מלחמות העולם שסירבו להפנים כי במציאות פועלת חוקיות ,  ושיש להכיר אותה ולקבל החלטות על פיה .  אלוהים לא עובד בשירותם של המאמינים ,  המאמינים מחויבים לעבוד את אלוהים .
 אילו היו נערכות הבחירות בספטמבר הקרוב ,  אין ספק שרשימת הליכוד לכנסת היתה מרחיקה גם מצביעי ליכוד נאמנים .  ארץ ישראל כולה צריכה להיבנות במהירות ובנחישות ,  והחברה בישראל חייבת להתחזק ולחזור אל הסולידריות שהיא הכרח קיומי בעבורה .  ביטחון מדינת ישראל הוא צו עליון שיכול להיות מוגשם במסגרתה של ממשלת אחדות לאומית .  

ממשלת האחדות :  מהלך רצוי לעם
nan
