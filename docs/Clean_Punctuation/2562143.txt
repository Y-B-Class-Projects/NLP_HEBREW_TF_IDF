בעקבות הסערה :  כמה באמת שווה בנימין נתניהו ? 
ראש הממשלה ביקש לשנות את תיק ההשקעות שלו ולבסוף נסוג בו מהבקשה .  מגזין פורבס בדק - כמה בכלל שווה בנימין נתניהו ואיך הוא צבר את הונו ? 
הסערה שהתעוררה אתמול סביב בקשתו של ראש הממשלה בנימין נתניהו לבצע מספר שינויים בתיק ההשקעות שלו ,  ולאחר מכן החלטתו למשוך את הבקשה ,  עדיין לא שוככת .  על רקע הסערה ,  נשאלת השאלה - כמה בכלל שווה ראש הממשלה ? 
גם השנה דירג מגזין פורבס ישראל את הפוליטיקאים העשירים לשנת 2012 .  הרשימה המלאה תתפרסם בגיליון ראש השנה שיופץ בתחילת ספטמבר ,  אולם כעת נחשף כי על פי הדירוג העדכני ,  מוערך שוויו של נתניהו ב-41 מיליון שקל ,  עלייה של 3 מיליון שקל ביחס לדירוגו בשנה שעברה .
 נתניהו בן ה-63 אינו בא ממשפחה עתירת נכסים וגם אשתו שרה אינה מביאה הון מהבית .  את הרכוש והכספים צבר נתניהו במהלך הקריירה ,  ובעיקר בשנים 2001-1999 ,  כשלקח פסק זמן מהפוליטיקה .
 לנתניהו תואר ראשון באדריכלות ותואר שני במינהל עסקים באוניברסיטת  " MIT "  בארה"ב ,  והוא למד מדעי המדינה באוניברסיטת  " הרווארד ".  בעת שהותו בארה"ב עבד בחברת הייעוץ בוסטון קונסלטינג גרופ  ( BCG )  .  בשנים 1982-1977 עבד כמנהל השיווק של חברת הרהיטים רים .  אחר כך התמנה לתפקיד ציר ישראל בוושינגטון והמשיך בקריירה הפוליטית :  שגריר ישראל באו"ם ,  סגן שר החוץ ,  חבר כנסת ,  שר האוצר וראש ממשלה .
 ב-1999 עזב את החיים הפוליטיים .  בתקופה הזאת הוזמן להרצות מסביב לעולם ,  כ-20 הרצאות בשנה ,  כששכר טרחתו הגיע בחלק מהמקרים ל-60 אלף דולר להרצאה .  במצטבר הרוויח כ-11 מיליון שקל מההרצאות לבדן .  נוסף על כך ,  חזר נתניהו לעולם העסקים :  הוא התמנה ליועץ בכיר לאסטרטגיה בינלאומית בחברת ההייטק BATM ,  שימש בה כדירקטור ולפי פרסומים גם קיבל אופציות בחברה .
 כמו כן ,  שימש כמקדם עסקים עבור חברות נוספות ;  למשל ,  אלקטריק פיול  ( כיום אירוטק )  שנתניהו שידך בינה לבין ענקית הקמעונאות האמריקאית וול-מארט .  על פי תחקיר של המקור בערוץ 10 גבה נתניהו 120 אלף דולר על קיום 15 פגישות בינו לבין בעלי הון בעניינה של אלקטריק-פיול ,  בהן פגישות עם עידן עופר ועם פויו זבלודוביץ' .  על פי ההערכות ,  נתניהו השתכר מפעילות זאת כ-2.5 מיליון דולר .
 בני הזוג נתניהו מחזיקים בשני נכסים ,  בנוסף למעון ראש הממשלה בירושלים בו הם מתגוררים :  דירת פנטהאוז בשכונת רחביה בירושלים וכן וילה בקיסריה ,  אותה רכשו בשנת 2002 במחיר  " מציאה ".  על פי ההערכות ,  שווי הנכסים מגיע לכ-20 מיליון שקל .  נכס נוסף שיצטרף בחלקו ככל הנראה למשפחת נתניהו הוא דירת אביו המנוח ,  בנציון נתניהו ,  הממוקמת באזור אטרקטיבי ,  שבעניינה הוגשה באחרונה בקשה לרשם לענייני ירושות בירושלים לקיום צוואה ולמינוי מנהל עיזבון זמני .  על פי ההערכות ,  מחיר הדירה נע סביב 2 מיליון שקל .  

בעקבות הסערה :  כמה באמת שווה בנימין נתניהו ? 
ראש הממשלה ביקש לשנות את תיק ההשקעות שלו ולבסוף נסוג בו מהבקשה .  מגזין פורבס בדק - כמה בכלל שווה בנימין נתניהו ואיך הוא צבר את הונו ? 

