טרכטנברג צפוי להמליץ :  מלחמה בהון השחור ומס יסף
מסתמן כי המלצות ועדת טרכטנברג יכללו הקמת ועדות להעמקת הגבייה וועדה למלחמה ב"חברות ארנק .  ראש הממשלה נתניהו ושר האוצר שטייניץ מתנגדים להטלת מס על בעלי הכנסות גבוהות
ועדת טרכטנברג צפויה להמליץ על הקמת שתי ועדות חדשות ,  ועדה להעמקת הגבייה - שמטרתה תהיה למעשה מלחמה בהון השחור - וכן ועדה לטיפול בחברות שמוקמות במטרה להפחית את חיובם של שכירים המרוויחים שכר גבוה בדמי ביטוח לאומי וביטוח בריאות .  
בראש הוועדה להעמקת הגבייה צפוי לעמוד מנהל רשות המסים שצפוי לפרוש באוקטובר ,  יהודה נסרדישי .  ההערכות בנוגע להיקף ההון השחור בישראל נעות על טווח רחב למדי ,  כשההערכה הנמוכה ביותר גדולה מ-120 מיליארד שקל בשנה .  לפיכך גם הצלחה חלקית מאוד בהתמודדות עם התופעה ,  תגדיל את הכנסות המדינה ממסים במיליארדי שקלים רבים בשנה .  עם זאת ,  לשם כך תצטרך הממשלה להגדיל את כוח האדם ברשות המסים במאות איש וכן להטמיע טכנולוגיות מתקדמות ברשות .  
הוועדה לטיפול בחברות שמקימים שכירים בעלי רמות שכר גבוהות  ( חברות ארנק )  תקום כדי להילחם בהקמת חברות על ידי עצמאים ושכירים במטרה להתחמק מתשלום המס  ( מס הכנסה וביטוח לאומי )  שהם אמורים לשלם .  התופעה של הקמת חברת ארנק נהפכה לנפוצה לאחר שהאוצר העלה את תקרת הגבייה של תשלומי הביטוח הלאומי  ( ומס בריאות )  לעד עשר פעמים מהשכר הממוצע במשק .  התופעה עשויה להתחזק בקרוב בעקבות המלצת ועדת טרכטנברג להכניס מדרגת מס הכנסה חדשה לבעלי הכנסות גבוהות .  
מי שפותחים את חברות הארנק ,  עצמאים ושכירים ,  משלמים מס חברות של 24% בלבד על הכנסות החברה ,  וכל עוד אינם מושכים רווחים מכספי החברה ,  נמנעים מתשלום מס הכנסה וביטוח לאומי כעצמאים או שכירים .  הוועדה למלחמה בחברות הארנק ,  תכלול אנשים של רשות המסים ,  רשות ניירות ערך ומשרד המשפטים .  היא תבקש ,  בשלב הראשון ,  ליצור שקיפות מלאה סביב הכנסות חברות אלה .  בשלב הבא תנסה הוועדה למנוע את הפיכתן של חברות אלה למקלטי מס חלקיים .  
ועדת טרכטנברג עדיין לא החליטה אם להקפיא את מס החברות ב-2012 ברמה של 24% או להעלות אותו ל-25% ,  כפי שדורשים רוב חברי הוועדה .  עלייה של 1% במס שווה לקופת המדינה 800 מיליון שקל .  מי שמתנגדים להעלאת המס ב-1% הם ראש הממשלה בנימין נתניהו ,  ושר האוצר יובל שטייניץ .  השניים יזמו את המתווה של הורדת המס באופן הדרגתי ל-18% ב-2016 .  
הוועדה תחליט על העלאת המס על רווחי הון לבעלי שליטה מהותית בחברות  ( מי שמחזיקים יותר מ-10% מהון החברות )  מ-25% ל-30% ,  ועל העלאת המס על רווחי הון למי שאינם בעלי שליטה מהותית בחברות מ-20% ל-25% .  ועדת טרכטנברג תמליץ גם על הנהגת מדרגת מס נוספת לבעלי הכנסות גבוהות .  כיום המס השולי המקסימלי הוא 45% .  מדרגת המס החדשה תהיה 48% או 49% ,  והיא תוטל על בעלי הכנסות הגבוהות מ-40 או 50 אלף שקל בחודש ברוטו .  הסכום המדויק יקבע השבוע .  
הוועדה דנה גם באפשרות להטיל מס יסף של 2% או 3% על בעלי הכנסות גבוהות במיוחד ,  למשל ,  בעלי הכנסות כוללות של יותר ממיליון שקל בשנה  ( הסכום הסופי טרם נקבע )  .  נתניהו ושטייניץ מתנגדים למס היסף .  בעבר ,  בזמני חירום ,  הוטל בישראל מס יסף .
 במסגרת הניסיונות לפתור את בעיית הדיור ,  מנסה ועדת טרכטנברג לשכנע את הגופים המוסדיים שבקופותיהם מיליארדי שקלים רבים ,  לבנות על אדמה שיקבלו במחירים נמוכים מהמדינה ,  דיור בר השגה להשכרה לטווח ארוך של 20 שנה .  הגופיים המוסדיים שיסכימו למהלך ייהנו מהטבות ופטורי מס חסרי תקדים .  
לא כולם מתלהבים מהמהלך .  ברשות המסים ,  למשל ,  סבורים כי טייקונים לא יעמדו מהצד ,  ינצלו את ההטבות ,  וידרשו אותן גם לעצמם .  
במסגרת המלצות טרכטנברג יורדו המכסים ומסי הקנייה על מוצרי חשמל ואלקטרוניקה .  שר התמ"ת ,  שלום שמחון ,  וחלק מאנשי רשות המסים מתנגדים להורדת המכס ומסי הקנייה בצורה גורפת על נכסים בני קיימא ,  אוכל ,  ומוצרי תעשייה .  הטענה שלהם היא כי מס הקנייה הוא לא רק כלי מיסויי ,  אלא גם שומר על הייצור המקומי ועל מקומות עבודה .  ברשות המסים מוכנים להורדת המכס ומס הקנייה בשלוש-ארבע פעימות במשך שנה-שנתיים ,  ובמקרים מסוימים אף יותר .
 
טרכטנברג צפוי להמליץ :  מלחמה בהון השחור ומס יסף
מסתמן כי המלצות ועדת טרכטנברג יכללו הקמת ועדות להעמקת הגבייה וועדה למלחמה ב"חברות ארנק .  ראש הממשלה נתניהו ושר האוצר שטייניץ מתנגדים להטלת מס על בעלי הכנסות גבוהות

