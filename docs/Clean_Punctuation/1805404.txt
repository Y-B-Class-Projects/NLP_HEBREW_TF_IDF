אילו ערים יכללו בתוכנית להאצת הבנייה ? 
לאחר אישור תוכנית האצת הבנייה של הממשלה ,  נותר לבחון אילו תוכניות מגורים יכללו ברשימה שתזכה לזירוז בירוקרטי .  ראש עיריית הרצליה : " נוכל להזרים לאזור 4,100 יחידות דיור "
 אישור תוכנית ה"סופרטנקר "  שיזם ראש הממשלה בנימין נתניהו במטרה לפתור את מצוקת הדיור באמצעות הקמת ועדה לדיור לאומי  ( וד"ל )  ,  שתאשר בהליך מזורז תוכניות בנייה ל-50 אלף יחידות דיור ,  מעורר תקווה בקרב ראשי ערים כי כעת יקודמו תוכניות בתחומי הערים שלהם .  שר השיכון אריאל אטיאס הוא זה שיקבע אילו 50 תוכניות יש לקדם בעדיפות עליונה .  
ראש עיריית הרצליה ,  יעל גרמן ,  אומרת כי היא מקווה שהרשימה תכלול את תוכנית המגורים בקיבוץ גליל ים שמקודמת בוועדות התכנון כבר יותר מעשור .  לדבריה ,  אם תעבור התוכנית לאישור בוד"ל ,  יחידת הדיור הראשונה עשויה להתחיל להיבנות כבר בעוד חצי שנה .  
תוכנית גליל ים נמצאת על קרקעות של מינהל מקרקעי ישראל במרכז הרצליה ,  סמוך לקיבוץ גליל ים ומזרחית לנתיבי איילון ,  והיא כוללת תוכנית בנייה ל-4,100 יחידות דיור שאותן ישווק המינהל .  1,100 יחידות הדיור הראשונות ,  מתוכן 215 יחידות דיור במסגרת מחיר למשתכן  ( מכרזים במגרשים מיוחדים שמשרד השיכון מפקח על מחירי הדירות בהם )  ,  ממתינות לדיון בהפקדה בוועדה המחוזית לתכנון ובנייה תל אביב .  
בשלב השני ידונו ועדות התכנון ב-3,000 יחידות דיור נוספות ,  מתוכן 600 דירות במסגרת מחיר למשתכן . 
" קצב העבודה של הוועדה המחוזית כיום הוא כזה שאישור 1,100 היחידות הראשונות עד לשלב שניתן להוציא היתרי בנייה ייקח לא פחות משנתיים ,  ו-3,000 היחידות בשלב השני יבשילו לכדי התחלת בנייה בלא פחות מחמש שנים ",  אומרת גרמן . " אם ישלפו מהוועדה את התוכניות המשמעותיות ביותר ,  כמו גליל ים ,  נוכל להזרים לאזור שלנו 4,100 יחידות דיור בתוך שנה וחצי ".  
" הורדת מחירים לא צריכה להיעשות על ידי התערבות בביקוש והעלאת הריבית ,  אלא על ידי הגדלת ההיצע ",  אומרת גרמן . " מאחר שהרצליה ורעננה נמצאות בקצה העליון של רמת המחירים ,  אין ספק שאם המחירים יירדו בהרצליה כתוצאה מ-4,000 יחידות דיור חדשות ,  זה ישפיע על המחירים מחוץ לאזור ".  
ראשי ערים אחרות מטילים ספק ביעילות תוכנית ה"סופרטנקר ".  כך למשל ,  אחת מתוכניות הבנייה שמיועדות לדיון בוד"ל היא בצריפין .  ואולם ראש עיריית ראשון לציון ,  דב צור ,  אמר בסיור קבלנים ויזמים בעיר כי  " אין שום סיכוי שתוך שנה וחצי תחל הבנייה בצריפין ,  אף שהוא כלול בתוכנית של נתניהו כאחד מהמתחמים שיטופלו במסגרת הוד"לים ".  
לדברי צור ,  העירייה מנסה לקדם את התוכניות במתחם צריפין מזה שנים ,  אך ועדת הגבולות שבמשרד הפנים לא נותנת אישור לתוכנית ,  כך שהיא עדיין לא עברה לתכנון בוועדה המקומית . " בנוסף ,  התוכנית גם תלויה בהתקדמות של בניית עיר הבה"דים שכן חלק מבסיסי ההדרכה אמורים לעבור לשם .  אני אומר לראש הממשלה :  'שחררו את הפקקים שאתם יוצרים' ",  אמר צור .
 
אילו ערים יכללו בתוכנית להאצת הבנייה ? 
לאחר אישור תוכנית האצת הבנייה של הממשלה ,  נותר לבחון אילו תוכניות מגורים יכללו ברשימה שתזכה לזירוז בירוקרטי .  ראש עיריית הרצליה : " נוכל להזרים לאזור 4,100 יחידות דיור "
 
