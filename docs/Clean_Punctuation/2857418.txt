התנועה לאיכות השלטון : " התפטרות גילה - אות קלון לנתניהו "
 בתנועה תקפו את ראש הממשלה בעקבות התפטרות דיוויד גילה ,  הממונה על ההגבלים העסקיים . " האינטרס הציבורי נדחק לקרן זווית ",  נמסר .  גלאון : " נתניהו עוקר את שיניו של הרגולטור "
 התנועה לאיכות השלטון תקפה היום  ( שני )  את ראש הממשלה בנימין נתניהו בעקבות התפטרותו של דיוויד גילה ,  הממונה על ההגבלים העסקיים . " התפטרותו של פרופ' גילה היא אות קלון לממשלה ובמיוחד לעומד בראשה ,  שהסבירו בצורה שאינה משתמעת לשני פנים 'מיהו הבוס' ",  נמסר בתגובה .  גילה התפטר מתפקידו נוכח ההסכם המסתמן על הסדרת משק הגז בישראל . 
" התגייסות הממשלה להגן על ברוני הגז כנגד עמדתו של גילה מהווה סכנה אמיתית לדמוקרטיה במדינת ישראל ",  לשון התגובה . " התפטרות פרופ' גילה סתמה את הגולל על הסיכויים לתחרות בענף הגז והראתה שוב כי הממשלה להוטה לפעול למען האינטרס של ברוני הגז ואילו האינטרס הציבורי נדחק לקרן זווית ".  
גם יו"ר מרצ ,  ח"כ זהבה גלאון ,  מתחה ביקורת קשה על נתניהו . " ההתפטרות של גילה מוכיחה שהקריאות לרגולציה נשכנית לא שוות הרבה ,  כשראש הממשלה במו ידיו עוקר את שיניו של הרגולטור ",  אמרה . " ראש ממשלה שטובת הציבור לנגד עיניו היה מגבה את גילה מהיום הראשון שבו הצהיר על כוונתו לפרק את מונופול הגז ,  במקום לדאוג שוב לבעלי ההון ולטייקוני הגז ".  גלאון הוסיפה : " במקום לגבות את הצעד האמיץ והנחוץ של דיויד גילה ולבטל את ההסדר שמאפשר לדלק ונובל אנרג'י להחזיק במקביל במאגרי לוויתן ותמר ,  ראש הממשלה זרק את גילה לכלבים והעניק לתשובה כוח כלכלי ופוליטי בלתי נתפס .  היעדר הגיבוי של נתניהו למהלכים שניסה להוביל גילה מריחה מלחצים פוליטיים לא ענייניים ,  ומצטרפת לריח הרע שנדף מפגישותיו הסודיות של נתניהו עם תשובה שנחשפו לפני מספר חודשים ".  
שר הכלכלה הטרי אריה דרעי הביע צער על התפטרות גילה ומסר כי ניסה לשכנעו לא להתפטר : " פרופסור דיויד גילה הוא איש מקצוע מהשורה הראשונה והוא ביצע את תפקידו ביושר ונאמנות .  שוחחתי עמו וניסיתי לשכנעו להמשיך בתפקידו .  אני מכהן כשבוע בתפקיד שר הכלכלה ולמרות הזמן הקצר למדתי להכיר ולהוקיר את רמתו המקצועית הגבוהה ". 
אלדד תמיר ,  מנכ"ל תמיר פישמן ,  תקף דווקא את גילה ומסר כי  " יש להעריך את דיוויד גילה העומד מאחורי דעתו המקצועית ואינו מוכן להתפשר בה .  יחד עם זאת ,  האמת אינה נמצאת רק בצד אחד של המתרס ופשרה בין הצדדים טובה לאין שיעור מסכסוך מתמשך בין המדינה למשקיעים רבים בארץ ובעולם .  עיכוב בהפקה ,  הליכים משפטיים ,  תביעות נגד מדינת ישראל - כל אלו אולי משרתים את הצדק בעיני רבים ,  אך אינם משרתים את המדינה בצורה אופטימלית ".  

התנועה לאיכות השלטון : " התפטרות גילה - אות קלון לנתניהו "
 בתנועה תקפו את ראש הממשלה בעקבות התפטרות דיוויד גילה ,  הממונה על ההגבלים העסקיים . " האינטרס הציבורי נדחק לקרן זווית ",  נמסר .  גלאון : " נתניהו עוקר את שיניו של הרגולטור "
 
