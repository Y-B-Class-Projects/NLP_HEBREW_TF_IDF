מליאת הכנסת תצביע היום על פיזורה : " הושגה הסכמה "
 עם זאת ,  בישראל ביתנו ובקדימה דורשים לעכב את הפיזור כדי לחוקק במהירות חוק חלופי לחוק טל .  במקביל ,  בליכוד הרוחות סוערות בעקבות המבוכה לנתניהו בוועידת המפלגה : " ביזיון "
 היום  ( שני )  או מחר זה יקרה  הכנסת תפזר את עצמה ,  לאחר שהצעת חוק לפיזור הכנסת תעבור במליאה ,  ומועד הבחירות המסתמן ,  הארבעה בספטמבר ,  יהפוך לרשמי .  לוואלה !  חדשות נודע כי אתמול החליטה הממשלה שהיא זו שתגיש את הצעת החוק לפיזור הכנסת ,  ובכך תקצר את הדרך להעברת הצעת החוק בשלוש קריאות ,  ללא צורך בקריאה טרומית .  כך ,  ייתכן שכבר היום יעברו שלוש הקריאות ותסתיים ההצבעה .  אפשרות אחרת היא שהיום יחל התהליך ורק מחר תפוזר הכנסת .
 ביום רביעי האחרון הגיש יו"ר הקואליציה ,  חבר הכנסת זאב אלקין ,  הצעת חוק לפיזור הכנסת ,  בתיאום עם ראש הממשלה בנימין נתניהו .  מלבד הצעת החוק של אלקין ,  עומדות על הפרק הצעות חוק פרטיות נוספות של סיעות האופוזיציה .  נראה כי חברי הכנסת יצביעו על כל הצעות החוק בזו אחר זו .
 סיעת ישראל ביתנו דרשה אתמול מאלקין לדחות את ההצבעה על הפיזור בשבוע ,  ולהקדיש את הזמן הנותר לאישור החוקים שיחליפו את חוק טל .  עם זאת ,  בישראל ביתנו אמרו כי אין בכוונתם להתנגד להצעת החוק לפיזור הכנסת .  קדימה קראה גם היא להסדיר את סוגיית חוק טל עוד לפני הפיזור : " אנחנו קוראים לכל סיעות הבית להפסיק את הקומבינה ואת הדילים ,  ולהעביר את חוק שירות לכל ,  עוד בכנסת הנוכחית .  נוצרה הזדמנות היסטורית שאסור לפספס .  קודם חוק טל ומיד אחר כך בחירות ".  עם זאת ,  יו"ר הקואליציה הגיב באומרו כי כך או כך ,  בכוונתו להעלות מחר להצבעה את הצעת החוק לפיזור . " הושגה כבר הסכמה בעניין ואני מקווה שכולם יעמדו בסיכומים ",  הבהיר אלקין .  
הבחירות יתקיימו כשברקע התמונה של ועידת ליכוד ,  שאמור היה להיות אירוע חגיגי עם משב רוח מרענן של מפלגת שלטון לקראת הבחירות ,  אך הפך לעומתי ,  מורד ומביך את נתניהו .  בין המוחים שהפריעו למהלך הוועידה בצעקות היו לא רק אנשי הימין האידיאולוגי ,  אלא גם חברי ליכוד אחרים .  הללו דרשו לקיים הצבעה חשאית לנשיאות הוועידה ,  במפגן כוח של הקבוצות האידיאולוגיות מיהודה ושומרון שלא ניתן להתעלם ממנו .  ואם כך הם חברי הוועידה ,  לא מן הנמנע שגם רשימת הליכוד לכנסת תצבע באותם צבעים . 
" זה ביזיון ,  צריך להעיף את היועצים שלו מהחלון ",  אמרו אמש בכירים בליכוד שתומכים בנתניהו בשיחה עם וואלה !  חדשות .  לדבריהם ,  הטעות הראשונה היא שנתניהו התמודד לתפקיד זניח יחסית למעמדו , " הייתה כאן נפילה של ארגון ".  הם המשיכו למתוח ביקורת על הדרך בה אורגנה הוועידה : " היה מקום ל- 300 איש והגיעו 2,000 .  השופטים אמרו לנתניהו שאפשר להעלות את זה להצבעה גלויה ,  אבל כיוון שהיו אנשים מטעם  זה כבר לא היה רלוונטי ". 
גם ותיקי התנועה לא אהבו את המחזה שהם ראו .  לדברי אהרון מלצר ,  מפורום המייסדים , " המנהלה שלנו לא נערכה לאפשרות של הצבעה חשאית וזו עצימת עיניים .  השגיאה הייתה שמלכתחילה לא הסכימו להצבעה חשאית .  אני אתמוך בביבי ,  אבל ממה הוא חשש ?  הוא בכלל לא היה צריך להציג את מועמדותו לתפקיד ".  
ומהצד השני ,  המועמדים מול נתניהו  חבר הכנסת דני דנון והשר מיכאל איתן  מיהרו לחבק את ראש הממשלה .  לדברי דנון , " הליכוד היא מפלגה דמוקרטית ,  והליכוד אמר את דברו  לא לשריון של ברק .  הוועידה הקרובה תהיה אידיאולוגית וערכית וממנה יצא הליכוד מאוחד אחרי ראש הממשלה לקראת הניצחון בבחירות הקרובות .  אין מנהיג אחר לליכוד או למדינת ישראל מלבד נתניהו ".  ואילו איתן אמר כי  " הדמוקרטיה הליכודית ניצחה הערב .  צירי הוועידה הוכיחו שתמיכתם הבלתי מסויגת בנתניהו אינה מונעת מהם למחות כנגד הניסיונות לרוקן את הוועידה מכל תוכן ולהעביר החלטות בשיטה של הרמת יד ללא כל סדר וללא הקפדה על הכללים הדמוקרטיים הבסיסיים ". 
מהליכוד נמסר בתגובה כי  " נתניהו חזק ולא חושש מבחירות חשאיות .  הליכוד היא תנועה פתוחה ודמוקרטית שעובדת לפי חוקה מסודרת .  הדרישה לקיום בחירות חשאיות הגיעה לאחר תחילת הישיבה ,  ומכיוון שמנהלת הליכוד לא נערכה כראוי להצבעות חשאיות ,  הבחירות יתקיימו במועד מאוחר יותר ,  כראוי למפלגה דמוקרטית כמו הליכוד ".  

מליאת הכנסת תצביע היום על פיזורה : " הושגה הסכמה "
 עם זאת ,  בישראל ביתנו ובקדימה דורשים לעכב את הפיזור כדי לחוקק במהירות חוק חלופי לחוק טל .  במקביל ,  בליכוד הרוחות סוערות בעקבות המבוכה לנתניהו בוועידת המפלגה : " ביזיון "
 
