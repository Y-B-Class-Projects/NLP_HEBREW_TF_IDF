בצעד מפתיע :  מנכ"ל משרד החוץ דורי גולד התפטר מתפקידו
גולד ,  הנחשב לאחד האנשים המקורבים לראש הממשלה בנימין נתניהו ,  הודיע על סיום תפקידו מסיבות אישיות .  הוא ניהל את השיחות להסכם הפיוס עם טורקיה והיה מעורב במאמצים לפתח קשרים עם מדינות אפריקה . " אעמוד לרשות ראש הממשלה גם בעתיד "
 מנכ"ל משרד החוץ ,  דורי גולד ,  התפטר היום  ( חמישי )  מתפקידו מסיבות אישיות .  גולד נחשב לאחד האנשים המקורבים ביותר לראש הממשלה ,  בנימין נתניהו .  לפי גורם במשרד החוץ ,  הוא מתכוון לשוב לעיסוקיו המחקריים והאקדמיים .  גולד היה אמון על חלק מהנושאים הרגישים ביותר במדיניות החוץ הישראלית ,  בהם השיחות להשגת הסכם פיוס עם טורקיה ,  ההתחממות בקשרים עם ערב הסעודית וההתקרבות למדינות אפריקה .  ללא שר חוץ מכהן ,  גולד נחשב על ידי רבים כ"שר החוץ בפועל ".  
" אני מודה לראש הממשלה על האמון שנתן בי ואמשיך להעמיד את עצמי לרשותו לכל משימה שיטיל עליי בעתיד .  תפקיד מנכ"ל משרד החוץ היווה פסגה אישית ומקצועית בשנים בהן שירתתי בחזית המדינית ",  מסר גולד .  
גולד הוסיף : " אני אסיר תודה לעובדים המקצועיים והמסורים של משרד החוץ ,  אשר יחד עימם הובלנו את מאבקיה הדיפלומטיים של ישראל .  בתקופת שירותי כמנכ"ל ,  זכינו לפריחה ביחסי החוץ וזאת בהובלת ראש הממשלה .  אני חש גאווה על היותי שותף לכך .  אני מאחל הצלחה רבה למחליפי בתפקיד ". 
מנתניהו נמסר : " אני מודה לד"ר דורי גולד על תרומתו הרבה לחיזוק יחסיה המדיניים של ישראל בעולם ,  לרבות באפריקה ובמזרח התיכון ומעריך אותה מאוד .  דורי הולך איתי כבר 25 שנים ,  ואני משוכנע שיירתם לכל משימה ,  בכל עת שיתבקש ".  
גולד נחשב לאחד מיועציו הקרובים של נתניהו בתחום מדיניות החוץ מזה שני עשורים .  הוא מונה על ידי נתניהו לתפקיד שגריר ישראל באו"ם בתקופת כהונתו הראשונה של נתניהו כראש ממשלה ,  בשנים 1997-1999 .  בהמשך מונה לנשיא  " המרכז הירושלמי לענייני ציבור ומדינה ",  מכון מחקר המתמחה בסוגיות אסטרטגיות .  גולד שימש יועץ גם לראש הממשלה אריאל שרון בשנים 2001-2003 ,  והיה מעורב במגעים בין ישראל לממשל בוש בנושא  " מפת הדרכים ". 
בסוף שנת 2013 מינה נתניהו את גולד ליועץ מדיני במשרה חלקית ,  בדגש על היחסים עם ארצות הברית .  מינויו לתפקיד מנכ"ל משרד החוץ הצביע על כך שנתניהו ,  שלא התכוון למנות שר חוץ קבוע באותה עת ,  שאף להפקיד את המשרד החשוב בידיו של איש אמון המקורב אליו ,  הן ברמה האישית והן בתפיסת העולם המדינית .  גולד שימש במקביל לתפקידו כמנכ"ל המשרד ,  גם כאיש קשר מרכזי של נתניהו אל מול גורמים רשמיים בארצות הברית .  
גולד ,  יליד ארצות הברית שעלה ארצה ב-1980 והתנדב לשירות בצה"ל ,  היה מעורב לאורך שני העשורים האחרונים בשורה של מגעים חשאיים בין ישראל לבין גורמים בכירים ברשות הפלסטינית ובעולם הערבי .  בתקופת כהונתו הראשונה של נתניהו ,  גולד ניהל שיחות חשאיות עם אבו מאזן ,  אז אחד מסגניו של יאסר ערפאת ,  ובמקביל סייע לארגן פגישה אישית בין נתניהו לבין חוסיין אגא ,  יועץ קרוב של אבו מאזן וערפאת .  בשנים האחרונות גולד השתתף במפגשים בלתי-רשמיים עם דמויות בכירות בעולם הערבי .
  ( עדכון ראשון :  13:35 )  

בצעד מפתיע :  מנכ"ל משרד החוץ דורי גולד התפטר מתפקידו
גולד ,  הנחשב לאחד האנשים המקורבים לראש הממשלה בנימין נתניהו ,  הודיע על סיום תפקידו מסיבות אישיות .  הוא ניהל את השיחות להסכם הפיוס עם טורקיה והיה מעורב במאמצים לפתח קשרים עם מדינות אפריקה . " אעמוד לרשות ראש הממשלה גם בעתיד "
 
