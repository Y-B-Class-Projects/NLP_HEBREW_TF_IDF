האוצר מציג :  חוק השילומים גרסת 2009
שר האוצר ידרוש מממשלת גרמניה מיליארד יורו לעובדי מחנות כפיה יהודיים במלחמת העולם השניה .  רה"מ נתן את ברכתו למהלך .  המענק המובטח :  15 אלף יורו לכל ניצול
שר האוצר ,  יובל שטייניץ ,  מתכוון להעלות בישיבה משותפת לממשלת גרמניה ולממשלת ישראל ,  שתתקיים בתחילת 2010 בברלין ,  דרישה לתשלום פיצוי חד פעמי של 450 מיליון עד מיליארד יורו  ( כ-5.5 מיליארד שקל )  ל-30,000 עובדי כפיה יהודיים בגטאות במלחמת העולם השניה החיים בארץ .
 ב-2002 חוקק הפרלמנט הגרמני את חוק עובדי הגטאות  ( zrbg )  .  החוק יצר זכות חוקית להכרה ,  ובעקבותיה לתשלום קיצבאות ,  לניצולי שואה החיים בארץ ,  ואשר בזמן מלחמת העולם השניה היו עובדי כפיה בגטאות שהקימו הגרמנים במזרח אירופה .  החוק הקנה קצבה סוציאלית חודשית ,  בגין העבודה ,  וכן סכום חד-פעמי ,  תשלום רטרואקטיבי נצבר מיום חקיקת החוק .
 לאחר חקיקת החוק ,  למעלה מ-97% מתביעות עובדי הכפיה הניצולים החיים בישראל נדחו על ידי בתי הדין הגרמנים ,  בטענה כי יחסי העבודה בגטו לא תואמים את החוק הסוציאלי הגרמני הנוכחי ,  ולפיכך לניצולים אין זכות לקצבה גרמנית כלשהי .  לאחר מאבק משפטי ארוך ,  ביוני האחרון ,  בעקבות שורה של פסיקות של בית המשפט העליון בגרמניה ,  פורש החוק מ-2002 באופן נרחב .  הפירוש הנרחב מאפשר לקבל את הקצבאות .  נותרה מחלקות אחת ,  סוגית הרטרואקטיביות של התשלומים .  שוויה הכספי של סוגיה זו נע בין 450 מיליון יורו ,  לפי הגירסה הישראלית ,  ומיליארד יורו לפי הגירסה הגרמנית .
 מכוח החלטה גרמנית פנימית ,  נכון לרגע זה ,  כל התביעות שעמדו והיו בהליכים משפטיים ערב פסיקת בית המשפט העליון יזכו לתשלום רטרואקטיבי מה-1.7.97 .  מנגד ,  כל יתר התביעות ,  הנבחנות מחדש ,  לאור הפסיקה של בית המשפט העליון  ( תביעות שנדחו בעבר על ידי הגרמנים )  לא יזכו לכל תשלום רטרואקטיבי ,  למרות שהחוק הגרמני יכול להכיר במקרים מעין אלו בתשלום של ארבע שנים לאחור .
 ישראל סבורה כי כל 30 אלף הניצולים החיים זכאים למענק הרטרואקטיבי .  מדובר בתשלום חד פעמי של 15 אלף יורו לניצול ,  ו-450 אלף יורו לכלל הניצולים החיים בישראל .  שר האוצר שטייניץ יקרא לממשלת גרמניה להורות לגורמים המוסמכים בממשלת גרמניה לבצע מהלך בהתאם ,  לפי החוק הגרמני .  
במשרד האוצר בירושלים אומרים כי לפי החישוב של אגף התקציבים של ממשלת גרמניה גובה הפיצוי החד פעמי גבוה בהרבה ,  ועומד על כמיליארד יורו .  יתכן שלפי האינפורמציה הגרמנית ,  בישראל חיים יותר מ-30 אלף ניצולי שואה עובדי מחנות כפיה .  בנוסף לתשלום החד פעמי ,  הניצולים זכאים לגימלה חודשית המסתכמת ב-100 מיליון יורו בשנה .
 לפי המידע שיש בישראל ,  חרף החלטת בית המשפט העליון הגרמני ,  האוצר הגרמני משתהה בביצוע ההחלטה ,  אולי בגלל גובה הפיצוי ,  העשוי להעיק על תקציב המדינה הגרמנית ,  ואינו מעביר את ההוראות המתאימות לביצוע לביטוח הלאומי הגרמני .
 הישיבה המשותפת בין ממשלת גרמניה וישראל עמדה להתקיים לפני כחודש .  שר האוצר ,  מסיבות שונות ,  לא יכול היה אז לצאת לגרמניה .  הוא ביקש מרה"מ ,  בנימין נתניהו ,  כי יעלה את הנושא בשיחה שהיה אמור לקיים עם הקנצלרית מרקל .  לאחר שהישיבה המשותפת נדחתה ,  ירד הנושא זמנית מן הפרק .  לקראת קיום הישיבה המשותפת בברלין בינואר הודיע שטייניץ לנתניהו כי בדעתו להעלות אותו בפני השרים הגרמנים .  שטייניץ קיבל את ברכת רה"מ .
 יצוין כי ממשלת ישראל הפעילה לחץ במשך שנים על ממשלת גרמניה ,  כדי שזו תכיר בחובתה לפצות את עובדי מחנות הכפיה .  חודש לפני קבלת פסד הדין בבית המשפט העליון הגרמני העבירה מדינת ישראל נייר עמדה משפטי לבית המשפט בנושא עובדי הכפיה .  יצוין גם כי  " חוק הגטאות הגרמני "  עמד במשך שנים על שולחן הדיונים בשיחות הבילטרליות בין ממשלות ישראל וגרמניה .  הנושא הועלה גם בפגישות של ראשי הממשלות בישראל וגרמניה .  במסמך פנימי של האוצר נאמר כי  " בעבר כל התקדמות במסגרת חוק הגטאות הושגה רק בעקבות התערבות של ממשלת ישראל .  יש לציין כי מכוח החלטת 'ועדת דורנר' חלה על הממשלה חובה לפעול באופן פעיל בתחום זה למען ניצולי השואה ". 

האוצר מציג :  חוק השילומים גרסת 2009
שר האוצר ידרוש מממשלת גרמניה מיליארד יורו לעובדי מחנות כפיה יהודיים במלחמת העולם השניה .  רה"מ נתן את ברכתו למהלך .  המענק המובטח :  15 אלף יורו לכל ניצול

