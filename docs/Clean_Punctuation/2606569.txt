כאב הראש של נתניהו יתחיל אחרי הבחירות
בשונה מהמציאות הפוליטית אחרי הבחירות ב-2009 ,  פרופ' אברהם דיסקין מעריך שמלאכת הרכבת הקואליציה תהיה הפעם מסובכת במיוחד .  נתניהו ייאלץ לתמרן בין בנט לבין מפלגות מרכז
במשטרים פרלמנטריים רב-מפלגתיים נקבעות תוצאות הבחירות שבועות אחדים לאחר שהתקיימו .  רק אז מסתיים המו"מ הקואליציוני ומורכבת ממשלה .  גם במדינות מעוטות-מפלגות ,  מתרחשת תופעה דומה אם אף אחת מהמפלגות אינה זוכה ברוב מושבי הפרלמנט .  אפילו בריטניה חוותה תופעה כזאת לאחר הבחירות האחרונות במאי 2010 - לראשונה מאז מלחמת העולם השנייה .  גם בבחירות בבריטניה של פברואר 1974 לא זכתה אף מפלגה ברוב ,  והבריטים נאלצו ללכת באוקטובר של אותה שנה לבחירות חוזרות .  רוב המשטרים הדמוקרטיים דומים לישראל .  מתקיימת בהם מערכת פרלמנטרית רב-מפלגתית ,  והפוליטיקאים המשופשפים מצליחים בדרך כלל להרכיב ממשלה .
 כל הדיווחים ,  הניתוחים והסקרים - בוואלה !  בחירות 2013 
הגורם המכריע בעת הרכבת הממשלה הוא השליטה ב"נקודת הציר ".  זו הנקודה החוצה בין מפלגות ימין לבין מפלגות שמאל בפרלמנט . " מפלגת הציר "   - " המפלגה החציונית "  - היא בעלת מעמד מיוחד בעת הרכבת הקואליציה .  עד המהפך של 1977 שלטו מפא"י ויורשתה מפלגת העבודה  ( במסגרת המערך  " הקטן "  והמערך  " הגדול ")  בנקודת הציר של המערכת .  בבחירות 1977 לא זו בלבד שהמערך איבד את השליטה בציר ,  אלא שנקודת הציר דילגה מעבר למפלגת ד"ש ונחתה בזרועותיו של מנחם בגין .  כך ,  נגזר גורלה של ד"ש למחרת הבחירות למרות הצלחתה האלקטורלית המרשימה .  משעה שהתברר כי  " אפשר בלעדיה ",  סר חינה וחבריה הפכו ניצים זה לזה .  חלקם דגלו בהצטרפות מאוחרת לממשלת בגין הראשונה ,  וחלקם התנגדו לכך .  
מאז ,  התערערה בדוחק שליטת הימין בציר רק בארבעה מקרים :  ב-1984 ,  ב-1992 ,  ב-1999 וב-2006 .  במקרה הראשון נוצר תיקו בזכות עריקתם של יחד  ( בהנהגת עזר וייצמן )  ואומץ  ( בהנהגת יגאל הורביץ )  ממחנה הימין .  ב-1992 זכה הימין לרוב קולות אך בשל תעלולי אחוז החסימה ,  שהועלה באותה שנה מאחוז אחד ל-1.5% נאלץ להסתפק ב-59 מושבים בכנסת .  ב-1999 הסתיימו הבחירות בתיקו ,  אך אהוד ברק ,  שנבחר על פי הסדר הבחירה הישירה ,  זכה בראשות הממשלה .  ב-2006 חל מהפך של ממש בשל הקמת קדימה והצלחתה ,  ובמקביל התבוסה הנחרצת ביותר שספג הליכוד מאז יום היווסדו .  
בצדק מדברים כיום על המאזן בין  " הגושים "  ולא על השליטה בנקודת הציר .  מפלגות הימין והדתיים - גם אם יש להן לעתים עמדות  " מרכזיות "  יותר מעמדות הליכוד - לא ישתתפו בממשלת שמאל כשהליכוד שולט בעזרתן ברוב מושבי הכנסת .  מעולם לא הצטרפה מפלגה דתית כלשהי לממשלת שמאל ,  אם היה לימין הכוח להרכבת ממשלה .  החריגה היחידה לעניין זה הייתה  " התרגיל המסריח "  של מרץ 1990 .  ממשלת שמיר הופלה אז באמצעות הצבעת האי-אמון המוצלחת היחידה בתולדות מדינת ישראל .  אך התרגיל כשל ,  ובסופו של דבר הרכיב שמיר ממשלה חדשה .  
עם זאת ,  כשהציר נשמט מידי הימין ,  יכולות חברות גוש הימין לדלג לממשלת שמאל .  כך ,  השתתפו בתקופה זו או אחרת כל המפלגות הדתיות בממשלה בהנהגת מפא"י והעבודה ,  שעה שאלה שלטו במרכז המערכת .  לעתים קרובות מציינים את אגודת ישראל כמי שנמנעה מכך ,  אך אגודת ישראל השתתפה בשלוש הממשלות הראשונות באורח מלא ,  ומנהיגה הרב יצחק  ( "איצ'ה ")  מאיר לוין כיהן בהן כשר מן המניין עד 1952 .  רק לאחר קבלת חוק הגיוס ,  שהטיל גיוס חובה גם על בנות ,  נדרו אנשי האגודה שלא להשתתף עוד בממשלה .  עד למהפך לא השתתפו באף קואליציה ,  ורק מ-1981 הסכימו לקבל אחריות על משרד ממשלתי על ידי  " סגני שרים "  שכיהנו כשרים בפועל .  
כיום ,  דומה כי המאבק הוכרע .  בכל הסקרים שהתפרסמו מאז בחירות 2009 זוכה הימין לרוב .  על פי הסקרים ,  השליטה של הליכוד בציר עקבית ,  אך אינה ודאית .  מיד לאחר שהליכוד וישראל ביתנו כרתו ברית ,  כתבתי שהמערך המשותף מחליש את מעמדו של הליכוד בכל שלוש הזירות האלקטוראליות - המהססים שבין הימין הלאומי לליכוד ,  המהססים בין ש"ס לליכוד ,  ובעיקר - המהססים בין מפלגות המרכז לליכוד .  אביגדור ליברמן ,  שהבטיח פומבית כי הברית תביא 48 מנדטים ,  מצהיר כיום כי  " ראה סקרים שיש בהם אפילו 38 מנדטים ".  ברוב הסקרים ,  המצב ברית הימין חמור יותר .  
הצהרות אנשי המרכז והשמאל בדבר אי הליכה לממשלה בהנהגת הליכוד או בדבר הקמת  " גוש חוסם "  חוזרות לשאלת השליטה בנקודת הציר .  ההצהרות הללו גם מיקמו בינתיים את סדר מפלגות המרכז .  אם ייכשל גוש הימין ,  תיפול השליטה בנקודת החציון בידי יאיר לפיד .  קשה לתאר מצב שבו יעדיף לפיד הצטרפות לממשלת מיעוט של השמאל ,  התלויה בחסדי חד"ש והמפלגות הערביות ,  על פני הצטרפות לממשלת ימין .  הוא הדין בקדימה אם תעבור את אחוז החסימה .  התנהגות אחרת תטרוף את הקלפים .  אך יש לזכור שנתניהו הוכיח כבר את יכולתו  " לשבור "  את גוש השמאל ב-2009 לאחר שציפי לבני דחתה את חיזוריו .  
על פי הסקרים שהתפרסמו עד כה ,  נראה שהליכוד שולט בחציון המערכת .  ואולם ,  הדרך להרכבת הממשלה החדשה איננה פשוטה .  לאחר בחירות 2009 יכול היה נתניהו לתמרן בין שותפים פוטנציאליים שונים ,  שכן הליכוד ,  ישראל ביתנו ,  הבית היהודי והמפלגות החרדיות שלטו ב-61 מושבים .  נתניהו נסוג מהסכמה שהייתה לו עם האיחוד הלאומי ,  ניסה לצרף את קדימה ,  ומשנכשל ,  צירף - במחיר כבד - את העבודה ,  ולאחר פיצולה את  " עצמאות ".  הרכבת הקואליציה לאחר הבחירות הקרובות תהיה מסובכת יותר .  לנתניהו לא יהיה גרעין של 61 מושבים ,  ולכן הוא ייאלץ לתמרן בין נפתלי בנט מזה לבין מפלגות המרכז הקטנות מזה .
 כאן נכנסת לתמונה שאלה נוספת שהעליתי במאמר קודם - שאלת שיעור ההשתתפות .  היקף ההשתתפות משפיע על המאזן שיתקבל בין הגושים .  הצבעה בבחירות הנוכחיות מעמידה בוחרים רבים - בימין ובשמאל - בפני דילמות קשות מבעבר .  בלי להיכנס לדיון מפורט ,  ראוי לציין כי רוב הפרשנויות בשאלת ההשתתפות אינן תואמות את הידוע לנו זה עשרות שנים על בוחרים במדינות הדמוקרטיות בכלל ועל בוחרי ישראל בפרט .  
תהא השפעתו של הקול הבודד שולית ככול שתהא ,  ראוי להדגיש כי בנסיבות הנוכחיות ,  בוחר שאינו מגיע לקלפי מעניק כמחצית מקולו ל"מחנה האחר ".  יתר על כן ,  בוחרי ימין צריכים להחליט אם ברצונם להחליש את נתניהו ולהצביע עבור מפלגה אחרת כאילו יש בידם  " פתק כפול ".  בוחרי שמאל צריכים להחליט כמה נחרצת עמדתם בדבר שאלת ההשתתפות של נציגיהם בממשלה שתונהג כנראה על ידי ראש הממשלה הנוכחי .  
הכותב ,  אברהם דיסקין ,  הוא פרופסור למדע המדינה במרכז הבינתחומי הרצליה ובאוניברסיטה העברית בירושלים .
 למאמרים קודמים של פרופ' דיסקין:למרות הזוהמה והייאוש ,  חשוב להתייצב בקלפינתניהו עשוי לנצח גם אם הימין יפסיד 

כאב הראש של נתניהו יתחיל אחרי הבחירות
בשונה מהמציאות הפוליטית אחרי הבחירות ב-2009 ,  פרופ' אברהם דיסקין מעריך שמלאכת הרכבת הקואליציה תהיה הפעם מסובכת במיוחד .  נתניהו ייאלץ לתמרן בין בנט לבין מפלגות מרכז

