סקר וואלה !  :  הליכוד והעבודה ראש בראש ,  לפיד מתחזק
לפי סקר TNS ,  הנפילה של ישראל ביתנו בעקבות פרשת השחיתות נבלמת לראשונה .  הציבור מגלה אדישות לרשימה המתהווה של כחלון ומעריך כי הפיגועים בפריז עשויים לחזק את מפלגות הימין
הליכוד והעבודה ממשיכות להוביל ,  לפיד מתחזק וליברמן בולם את הנפילה :  סקר TNS עבור וואלה !  חדשות מראה כי אילו הבחירות היו נערכות היום ,  הייתה הליכוד המפלגה הגדולה ביותר ,  עם 24 מנדטים .  המחנה הציוני בראשות יצחק הרצוג וציפי לבני מיד אחריה עם 23 מנדטים .  שתי המפלגות איבדו מנדט אחד בהשוואה לסקר הקודם .  במקום השלישי נותר הבית היהודי יציב על 15 מנדטים ,  ואילו רשימה משותפת של המפלגות הערביות מקבלת 11 מנדטים כמו בסקר וואלה !  הקודם ,  שפורסם ביום שישי האחרון .  
נתון מעניין נוסף הוא התחזקותו של לפיד ,  שעלה מתשעה לעשרה מנדטים .  לכאורה ,  לנתון אין חשיבות של ממש ,  כיוון שמדובר בעליה של מנדט בודד .  אלא שיו"ר  " יש עתיד "  חורש בימים אלה את הארץ ומצליח להביא קהל של מאות מאזינים מדי ערב לנאומיו ,  מה שגורם לו להתאושש ביסודיות ,  מנדט אחרי מנדט ,  לעבר נתון דו ספרתי .  משה כחלון שומר על עשרת המנדטים שהיו לו בסקר הקודם ,  אלא שהציבור לא מתרשם מהרשימה האנונימית למדי שהציג .
 ישראל ביתנו זוכה בסקר זה לשבעה מנדטים וזו הפעם הראשונה מאז התפוצצה פרשת השחיתות בה מעורבים בכירי המפלגה ,  שבה נבלמת הירידה במספר המנדטים שלה .  זאת ,  אחרי שבסקר הקודם הגיעה לשיא שלילי של שישה מנדטים בלבד .  עם זאת ,  יש לסייג את הדברים ,  ולציין שהסקר נערך טרם הודעת הפרישה של פאינה קירשנבאום ,  שממשיכה את גל הפרישות מהמפלגה .
 יהדות התורה נותרת יציבה עם 8 מנדטים .  ש"ס ,  בראשות אריה דרעי ,  שהודיע היום כצפוי על חזרתו לכיסא המנהיג אחרי פסק זמן קצרצר שהפך לפארסה ,  גם היא נותרת יציבה  עם 6 מנדטים .  העם איתנו בראשות אלי ישי לא עוברת את אחוז החסימה ,  אולם על פי נתוני הסקר היא מתקרבת אליו .  מרצ ,  כמו בסקר הקודם ,  זוכה לשישה מנדטים .  
על רקע פיגועי הטרור הרצחניים בפריז ,  שאלנו את הנסקרים כיצד לדעתם ישפיע הדבר על מערכת הבחירות .  בשאלה זו נרשם קונצנזוס :  גם מצביעי הליכוד וגם מצביעי המחנה הציוני סברו כי הימין יתחזק על רקע האירועים ,  והחזרה לשיח מדיני- ביטחוני .  52 אחוזים מכלל הנשאלים השיבו כי הדבר יחזק את הימין ,  42% סברו כי לדבר לא תהיה השפעה ,  ורק 5.4% סברו כי השמאל יתחזק בעקבות האירועים .  
בנוסף ,  שאלנו כאמור את הנשאלים כיצד הרכב הרשימה של מפלגת  " כולנו "  בראשות כחלון ישפיע על האפשרות שיצביעו לו .  מהבחינה הזו אפשר לומר שהציבור ברובו נותר אדיש לשמות שהציג שר התקשורת לשעבר ,  שרובם אינם מוכרים ולא סוחפים את המצביעים .  72.6% מהמצביעים אמרו כי הרכב הרשימה ,  הכולל לצד כחלון ויואב גלנט גם את אלי אלאלוף ,  רחל עזריה ,  מייקל אורן וצגה מלקו ,  לא משנה את הסיכוי שיצביעו עבור כחלון .  8.9% אמרו שהרשימה מקטינה את הסיכוי שיצביעו לו ,  ואילו 18.5% אמרו שהרכב הרשימה מגדיל את הסיכויים שיצביעו לכחלון .  יו"ר  " כולנו "  יכול להתעודד מכך שבקרב מצביעיו 57.8% אמרו שהרשימה המתהווה מחזקת את הסיכוי שיצביעו לו .  גם בקרב תומכי לפיד מעוררת המפלגה עניין :  24.9% ממצביעי יש עתיד אמרו כי הרשימה של כחלון ,  המתמודדת על אותה המשבצת במרכז המפה הפוליטית ,  מחזקת את הסיכוי שיצביעו עבורו .  
לבסוף ,  שאלנו את הנסקרים לגבי הפרסום באתר  " כיפה "  בשבוע שעבר ,  בה הביעו כל מועמדי מפלגת הבית היהודי התנגדות לנישואים של בני זוג מאותו המין .  56.2% מכלל הנשאלים השיבו שהאמירות שהופיעו בקלטת לא ישפיעו על השיקולים שלהם בעבור מי להצביע .  לעומת זאת ,  29.1% השיבו כי הדברים יקטינו את הסיכוי שיצביעו למפלגה ,  ורק 14.7% אחוז אמרו כי בעקבות הקלטת יגדלו הסיכויים שיתמכו במפלגה בראשות בנט .  בקרב מצביעי המפלגה ,  66 אחוזים מהנשאלים אמרו כי לקלטת לא תהיה השפעה ו-19.1% מהנשאלים אמרו שהיא חיזקה את רצונם להצביע למפלגה .  לעומת זאת ,  14.2% ממצביעי הבית היהודי השיבו כי הסיכוי שיצביעו למפלגה דווקא קטן בעקבות הדברים .
 לפניות לכתב עמרי נחמיאס :  omri_n@walla.net.il 

סקר וואלה !  :  הליכוד והעבודה ראש בראש ,  לפיד מתחזק
לפי סקר TNS ,  הנפילה של ישראל ביתנו בעקבות פרשת השחיתות נבלמת לראשונה .  הציבור מגלה אדישות לרשימה המתהווה של כחלון ומעריך כי הפיגועים בפריז עשויים לחזק את מפלגות הימין

