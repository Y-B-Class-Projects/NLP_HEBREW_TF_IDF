בנט שבר את הכלים ,  אבל נתניהו הראה מי הבוס
עד אתמול נראה היה ששר הכלכלה הצליח למנף לטובתו את המשבר עם ראש הממשלה .  אבל כשנתניהו העלה הילוך בנט למד שיעור חשוב בהלכות נימוסים ופוליטיקה
שר הכלכלה נפתלי בנט לא ידע מהיכן נחת עליו כל הטוב הזה .  הסקרים בשבועות האחרונים היו לא משהו ,  סגני השרים של הליכוד כבר החלו לאגף אותו מימין וראש הממשלה ,  בנימין נתניהו ,  בחר דווקא בוועידת דאבוס היוקרתית לשגר הצהרה אולטרה-ימנית לחלל האוויר .  ואז ,  ביום ראשון ,  הגיע התדרוך על כך שבלשכת נתניהו לא פוסלים את האפשרות להשאיר התנחלויות תחת ריבונות פלסטינית במקרה של הסדר עם הפלסטינים .  
את ההזדמנות הזו בנט לא פספס .  בצהריים הוא עוד רב בישיבת הממשלה עם שרת המשפטים ,  ציפי לבני ,  על מתן הטבות מס להתנחלויות מבודדות .  אבל המריבות בין השניים הם כבר שגרה .  המנה העיקרית נשמרה לערב ,  אז תקף שר הכלכלה במילים חריפות את דברי הגורם בלשכת ראש הממשלה וכינה אותן  " אובדן עשתונות ערכי ".  לא פחות .  למען הדיוק ההיסטורי ,  ראוי לציין שדבריו של בנט בהודעה כוונו לרעיון ולא ישירות לראש הממשלה ,  אבל אף אחד לא הגיע לחלק הזה בהודעה .  המשבר יצא לדרך .
 פוסט פוליטי :  לכל הטורים של לירון מרוז
בנט פתח בבליץ תקשורתי .  נוכחותו במשלחת הכנסת לאושוויץ תדלקה את האונה הרגשית .  הנאום שנשא בכנס למחקרי ביטחון לאומי בתל אביב סיפק את המטרייה השכלתנית .  בין לבין הוא נבנה מהמהלכים של לשכת ראש הממשלה .  הניסיון להציגו כמי שהרס את ה"ספין "  שמטרתו הייתה להביך את הפלסטינים לא תפס ואף פעל כבומרנג .  הוא גם הרגיז את הממונה על המשא ומתן עם הפלסטינים ,  השרה לבני ,  גם הוציא את ישראל רע בעיני האמריקנים והפלסטינים וגם הציג את ממשלת ישראל כשלומיאלית .  
הרי ראש הממשלה ושריו הבכירים התכנסו לישיבת קבינט מיד לאחר ישיבת הממשלה ביום ראשון .  אם באמת היה מדובר בספין ,  מן הראוי שאלו שמשמשים ניצבים בהצגה יכירו את התסריט .  זאת ועוד ,  אפילו אם יש שמאלני ורבע שחשב שאולי יש בשורה ברעיון של נתניהו בא עניין ה"ספין "  ושפך עליו מים קרים .  
במערכת הפוליטית היו מי שנזכרו השבוע בקמפיין הבחירות האחרונות .  גם אז שחרר בנט אמירה שנויה במחלוקת  ( סביב סירוב פקודה לפינוי התנחלויות )  וגם אז ניסו בליכוד לרכוב על זה .  התוצאה היתה זינוק במנדטים של הבית היהודי .  בנט הצליח להפנות את האש לעבר ראש הממשלה ולהציג את הביקורת עליו בעניין הסירוב כהוכחה לכך שפינוי יהודים זו סוגיה שיכולה לעלות על הפרק .  
ואז נתניהו החליט להעלות הילוך .  שלשום עוד נראה היה שהוא מתקפל .  הזימון לנזיפה המדוברת לא הגיע ונראה היה שהוא בחר לעבור לסדר היום עד שימצא את הזמן לנקום בבנט .  אבל אתמול הפתיע ראש הממשלה והציב לשר הכלכלה שלו אולטימטום :  התנצלות או פיטורים .  בנט התלבט ושקל מה לעשות ,  מימין הוא קיבל גיבוי ,  אבל בסופו של דבר במשחק הפוקר הזה יש מנצח אחד :  ראש הממשלה .  בנט התנצל ,  בנט התקפל ונתניהו הוכיח מי כאן הבוס .
 למרות הכל - בסקרים הקרובים ייתכן שבנט דווקא יעלה ויפרח .  התנצלותו הייתה בנוגע לדבריו כלפי ראש הממשלה ולא בעניין המהות שבהתנגדותו לרעיון המדיני שיצא מלשכת נתניהו .  אבל מכיוון שהבחירות לא בפתח ,  עניין המנדטים זניח ולא חשוב בשלב הזה ,  מה שכן חשוב הם הדברים הבאים .  
1 .  לא ברור כיצד נתניהו ובנט ,  ראש ממשלה ושר בכיר וחבר קבינט מדיני-ביטחוני ,  ישקמו את היחסים הרעועים ממילא ביניהם .  התדרוכים שעפו כאן בימים האחרונים אחד נגד השני מזכירים יותר מריבות בין ש"ס לבין יש עתיד מאשר שותפות בין שני מנהיגים שקרובים מאוד בדעותיהם המדיניות והכלכליות .  
בנט טעה פעמיים :  בפעם הראשונה ,  כשהשתמש במילים גסות ופוגעניות כלפי ראש הממשלה .  בהינתן העובדה שהשניים לא שייכים לאותה מפלגה ,  ביקורת עניינית ומדודה שמושמעת מעת לעת היא בגדר הנורמלי .  אבל השימוש בביטוי  " אובדן עשתונות ערכי "  חורג הרבה מעבר למקובל .  הוא הציג את ראש הממשלה כמי שאיבד את קור רוחו ואת מצפנו האידאולוגי .  לנתניהו יש את כל הסיבות המוצדקות בעולם לא לשכוח את האמירה החריפה הזו ,  גם אחרי ההתנצלות של בנט .  ואגב ,  זו לא הפעם הראשונה שבה בנט נאלץ להתנצל .  בפעם הקודמת זה היה בעת המשא ומתן הקואליציוני .  בנט אמר בהלצה שהיה ביחד עם רעיית ראש הממשלה ,  שרה ,  בקורס טרור .  זה הסתיים בהתנצלות בגלי צה"ל ,  שרק לאחריה הוא נפגש עם ראש הממשלה .  מוטב להפנים :  ביקורת עניינית  סביר ,  ביקורת אישית  מחוץ לתחום .
 בפעם השנייה טעה בנט כשהמשיך ללחוץ בעניין .  לו היה ממתן מעט את הדברים שאמר בכנס בתל אביב ייתכן שהזובור הפומבי היה נמנע ממנו .  
2 .  הדאגה האמיתית של נתניהו היתה ונשארה בליכוד .  העובדה שכמעט אף אחד משריו לא יצא להגנתו בימים האחרונים צריכה להוות בעבורו נקודה למחשבה .  סגני השרים שהתראיינו הביעו חוסר שביעות רצון מדבריו .  סגן שר החוץ ,  זאב אלקין ,  השתמש במילים קשות כלפי רעיון השארת המתנחלים תחת ריבונות הפלסטינים .  אפילו סגן השר במשרד ראש הממשלה ,  אופיר אקוניס ,  שחייב לנתניהו את הנעת הקריירה הפרלמנטרית שלו ,  הולך ומתנתק מחללית האם ומשמיע ביקורת פומבית על המהלכים המדיניים האחרונים .  איך נתניהו ייצא מזה ,  אם וכאשר יחליט ללכת על מהלך מדיני גדול ?  ממש לא ברור .  גם הליכה לבחירות חדשות על רקע פריצת דרך אמיתית היא לא מניה בטוחה בעבורו .  סקר שפורסם במוצאי שבת בערוץ 2 מעלה שהישראלים נטועים עמוק בימין .  מהבחינה הזו חידוד העמדות של בנט יוצר בלשכת ראש הממשלה כאב ראש לא קטן .
 3 .  גם עכשיו המפתחות לכל העניין המדיני נותרו אצל נתניהו .  השאלה העיקרית היא האם באמת גמלה בלבו החלטה לקדם הסכם עם הפלסטינים .  לכך אין לאף אחד תשובה .  אם וכאשר נתניהו יקבל החלטה חיובית בנושא ,  צפויה רעידת האדמה האמיתית .  ולכן ,  עם כל הקשיים הנוכחיים ,  דווקא קיומו של התהליך הוא זה שמדביק את הממשלה .  בנט לא רוצה לצאת ,  וללבני ולשר האוצר ,  יאיר לפיד ,  אין סיבה אמיתית לעשות כן .  
מסמך קרי ,  לכשיוגש ,  יהיה מבחן ראשון עם פוטנציאל לפיצוץ .  אם ראש הממשלה ישכיל להביא אותו לאן שצריך במקום ובזמן שמתאימים לו ,  הוא יצליח לשרוד .  ראש הממשלה המנוח ,  אריאל שרון ,  העביר בממשלה את מפת הדרכים בלי ששרי המפד"ל והאיחוד הלאומי פרשו .  גם נתניהו יכול לעשות את זה עם מסמך קרי ולהישאר עם בנט ויעלון למשך שנה לפחות .  מה יהיה אחר כך ?  אלוהים גדול .  
4 .  את הקדנציה השנייה והשלישית שלו מנהל נתניהו מבחינה פוליטית באופן מושכל ומדוד .  הוא ממעט לטעות ,  וגם כשזה קרה  כניסת קדימה לממשלה באישון לילה לדוגמה  הוא מיהר לתקן .  אמנם בסיבוב הזה הוא יצא מנצח ,  אבל כדאי לזכור את הכלל :  כשראש ממשלה תוקף יריבים פוליטיים ,  על פי רוב ,  יותר משהוא פוגע בהם - הוא תורם להעצמתם .
  ( עדכון ראשון :  23:40 )  

בנט שבר את הכלים ,  אבל נתניהו הראה מי הבוס
עד אתמול נראה היה ששר הכלכלה הצליח למנף לטובתו את המשבר עם ראש הממשלה .  אבל כשנתניהו העלה הילוך בנט למד שיעור חשוב בהלכות נימוסים ופוליטיקה

