נתניהו חדש ,  אג'נדה חדשה
ראש הממשלה ושר העל לענייני כלכלה של 2009 שונה לחלוטין משר האוצר של לפני כמה שנים .  גיא רולניק תוהה אם בנימין נתניהו פוחד מהכוחות החזקים במשק
ראש הממשלה בנימין נתניהו מיעט להתבטא בנושאים כלכליים מאז העביר את תקציב המדינה הדו-שנתי ל-2009 ול-2010 .  לנתניהו יש דברים בוערים יותר לעסוק בהם ,  כמו היחסים עם ארה"ב והשריפות שמבעיר שר החוץ שלו .  ובכלל ,  נתניהו כנראה החליט שהתדמית של  " ראש ממשלה כלכלי "  לא מתאימה לו ,  הוא מעדיף להיות מזוהה כרגע עם סוגיות לאומיות רחבות יותר .  
אבל בשבועות הקרובים ,  כאשר נתניהו ואנשיו יתחילו לפעול ,  עשויים אנשי המשק והכלכלנים לגלות כי לראש הממשלה יש אג'נדה כלכלית חדשה ,  שונה מהותית מזו ששמענו ממנו כשהיה שר אוצר ,  ראש האופוזיציה והמועמד לראשות הממשלה .  
 מי שיחפש בשנה הקרובה את נתניהו הלוחם במונופולים ,  מוריד המסים ושובר הוועדים - ימצא שכל אלה הם היסטוריה .  יש נתניהו חדש עם סיסמאות חדשות .  השינוי בנתניהו אינו לרעה בהכרח ;  אפשר למצוא היגיון כלכלי בתפנית שעשה ,  בדגשים ,  בכיוונים ובתוכניות .  
אבל השאלה שתנסר בחלל המשק בשנה הקרובה היא אם השינוי בנתניהו משקף את השינוי במצב המשק ,  באתגרים ,  באיומים ובהזדמנויות - או שהסיפור הרבה יותר פשוט :  נתניהו החליט שאין לו יכולת או רצון להיכנס לעימותים .
 נתניהו מודל 20032008 היה ממוקד בצורך לייעל את המגזר הציבורי ,  לשבור את המונופולים ,  להפריט את החברות ,  להוריד מסים ולבצע שינויים מבניים .  נתניהו מודל 2010 יתרכז בשלושה דברים :  יישום הרפורמה במינהל מקרקעי ישראל ,  הרפורמה בוועדות התכנון והבנייה והשקעות ענק בתחבורה ובתשתיות .  
דבר אחד לא השתנה אצל נתניהו ,  והוא ההתלהבות והמחויבות לתוכניות הכלכליות מהרגע שבו החליט עליהן .  באותה התלהבות שדיבר על הפרדת קופות הגמל וקרנות הנאמנות מהבנקים ,  הוא ידבר בשנים הקרובות על קירוב הפריפריה למרכז באמצעות השקעות אדירות בתשתית ,  על התייעלות המגזר הציבורי ועל הקפצת ישראל בדירוג העולמי של הקלו ת והמהירות של עשיית עסקים באמצעות חוקים חדשים וצמצום הביורוקרטיה .  
נתניהו לא הוגה את התוכניות האלה לבד .  מקור ההשראה הגדול ביותר שלו הוא אורי יוגב ,  בעבר הממונה על התקציבים באוצר וכיום איש עסקים פרטי .  נתניהו מעריץ את החשיבה הכלכלית של יוגב ,  שזוכה אצלו למעמד שבעבר היה שמור רק לכלכלנים בינלאומיים .  יועץ כלכלי נוסף שעשוי להפוך למרכזי הוא פרופ' יוג'ין קנדל ,  ראש המועצה הלאומית לכלכלה שהוא מינה השנה .  לקנדל וליוגב תפישות כלכליות דומות :  שניהם סבורים שהטיפול ב"שמן "  וב"רזה "  נגמר ,  שהממשלה בישראל הגיעה קרוב לגודלה הרצוי ושהמשימה של הקטנת חלקו של המגזר הציבורי במשק הסתיימה ברובה .  עכשיו צריך לטפל בשיפור הקלו ת של עשיית עסקים בישראל .  
אם בעבר התפישה היתה ששיפור בעשיית עסקים עובר בראש ובראשונה ברפורמות במונופולים ובשירותים הממשלתיים כמו הנמלים ,  הרי שעכשיו יש תיאוריה חדשה :  מנוף הצמיחה הוא מהפכה בתחום הקרקעות - הפרטתן ,  רישומן ,  שינוי ייעודן ופיתוחן .  למהפכה בנדל"ן מחברים יוגב וקנדל מהלך שאפתני של חיבור הפריפריה למרכז ברכבות ובכבישים ,  לצד רפורמות קטנות בשורה של גופים ביורוקרטיים ממשלתיים המציבים את ישראל בתחתית הדירוג של המדינות שבהן קל לעשות עסקים .  
נתניהו קנה מהיועצים הכלכליים את התפישה שלפיה הדרך להאיץ את הכלכלה ולהקטין את הפערים הגדולים שבה היא קירוב הפריפריה למרכז .  בקרוב יוכרז מותה של המדיניות לפיתוח הפריפריה באמצעות מענקים והשקעות .  ראש הממשלה מכנה את זה סוף עידן ה"אינטליזציה "  או  " שדה-הבוקריזציה ":  אינטליזציה על שמה של חברת אינטל ,  שקיבלה מענקי ענק מהמדינה כדי לפתוח מפעלים בקרית גת ,  ו"שדה בוקריזציה "  על שמו של היישוב שסימן את החזון של דוד בן גוריון לפיתוח הנגב .  
נתניהו והיועצים מאמינים שהדרך להעלות את רמת החיים בפריפריה ולהקטין את האי שוויון במשק היא להפוך את הפריפריה ל-Bedroom Communities ,  כלומר להביא ליישובים מרוחקים אוכלוסיות חזקות שימשיכו לעבוד במרכז .  אוכלוסיות אלה ייסעו בבוקר בערוצי התחבורה החדשים למרכז ,  יעבדו היכן שנמצאת העבודה וישובו בערב לפריפריה .
 הזינוק במחירי הדירות והנדל"ן ,  שנתפש אצל חלק משוכרי הדירות ,  הזוגות הצעירים שמתקשים לקנות דירות וכלכלנים רבים כסוג של בועה המתנפחת והולכת ,  רק מחזק את ידי נתניהו .  הוא רואה בזרימת הכספים לנדל"ן בחודשים האחרונים עדות לכך שהמשקיעים בישראל ובעולם  - " כסף חכם ",  כפי שהוא מכנה אותם - מבינים את הפוטנציאל הגדול ברפורמות שלו ונערכים לתקופת שגשוג .  את מי שחושב שמחירי הדירות בגוש דן מנופחים והזויים יזמינו נתניהו ויועציו לעבור לפריפריה ,  ולהמתין לרכבות ולכבישים החדשים שהם מבטיחים להביא לשם .  
זה לא יהיה השינוי החד היחיד במדיניות הכלכלית של נתניהו .  עסקת החבילה שסגרו נתניהו ויוגב עם יו"ר ההסתדרות עופר עיני לא היתה מקרית :  יוגב ונתניהו החליטו שמעתה והלאה הם הולכים ביחד עם ההסתדרות ולא נגדה .  יוגב מאמין שעיני הוא מנהיג פועלים מסוג חדש ,  פתוח לרפורמות ולשינויים ,  ושהליכה משותפת תניב תוצאות טובות בהרבה מעימותים אתו .  
אין עוררין שבניית קואליציות חזקות לשינויים היא דרך טובה בהרבה ליצירת מהפכים גדולים .  אבל השאלה הגדולה היא ,  שוב ,  אם ההחלטה להימנע מעימותים נובעת מהערכה מפוכחת שניתן להגיע להישגים גדולים בהידברות עם ההסתדרות ,  או שהיא פשוט משקפת חולשה וחשש מעימותים ?  
בתוך כמה חודשים יתחיל לשקוע האבק של המשבר הפיננסי ,  התנודות החדות בכלכלה ובשוקי ההון יתחילו להתמתן - וזה הרגע שבו יהיה ניתן לראות אם המשקיעים בישראל ובעולם מאמינים בתיאוריות ובתוכניות החדשות של נתניהו ,  או שהם יגיעו למסקנה שמהפכות כלכליות פחות מעניינות את ראש הממשלה .
 
נתניהו חדש ,  אג'נדה חדשה
ראש הממשלה ושר העל לענייני כלכלה של 2009 שונה לחלוטין משר האוצר של לפני כמה שנים .  גיא רולניק תוהה אם בנימין נתניהו פוחד מהכוחות החזקים במשק

