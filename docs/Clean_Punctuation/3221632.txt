שימוע או לא שימוע :  ראש הממשלה צריך להתפטר עוד הלילה
רחובות וכיכרות כבר לא ייקראו על שמו ,  אלא אם ביקום מקביל קיים עולם תחתון ובו יוצאים מכביש אהוד אולמרט במחלף משה קצב .  אילו נותרה לנתניהו טיפת כבוד עצמי וגינונים ממלכתיים ,  הוא היה מודיע על התפטרותו מראשות הממשלה
אילו נותרה לראש הממשלה בנימין נתניהו טיפת כבוד עצמי וגינונים ממלכתיים ,  הוא היה מודיע הלילה  ( חמישי )  על התפטרותו מראשות הממשלה .  שימוע או לא שימוע ,  בחירות או לא בחירות ,  היום נפל דבר בישראל :  לראשונה ,  כתב חשדות ,  טיוטת כתב אישום ,  נגד ראש ממשלה בעת כהונתו ועל עבירות לכאורה שנטען שביצע בעת כהונתו .  גושפנקה רשמית למערכת מסואבת ומסועפת של שחיתות ציבורית בדרג שאין רם ,  וכנראה גם רע ,  ממנו .
 ראש הרשות המבצעת ,  יושב ראש חבר השרים המכריע בענייני חיים ומוות ,  מלחמה ושלום ,  אינו יכול להישאר בתפקידו עוד דקה אחת - למעט חפיפה עם ממלא מקומו - בנסיבות אלה ;  ודאי שאסור לו להמשיך ולהחזיק עוד דקה ,  עוד מבצע ,  בתיק הביטחון .  המדינה גדולה יותר מכל אחד ממשרתיה ,  נבחרים כפקידים כקצינים .
 לקריאה נוספת בנושאנתניהו הגיב להחלטת היועמ"ש : " רדיפה פוליטית שמטרתה להפיל אותי"היועמ"ש הכריע :  נתניהו נאשם בשוחד ,  מרמה והפרת אמונים | כתב החשדותהליכוד : " מסע ציד נגד רה"מ ".  באופוזיציה תקפו : " נתניהו מבייש את המדינה "  
המופת שחייב להציג בכיר השליטים אינו יכול להיות ,  כמקובל אצלו ,  תועלתני וקטנוני .  זה מה שיישאר ממנו ,  כי רחובות וכיכרות כבר לא ייקראו על שמו ,  אלא אם ביקום מקביל קיים עולם תחתון ובו יוצאים מכביש אהוד אולמרט במחלף משה קצב .  נתניהו קרא לאזרחים להקרבה .  יתכבד לפיכך הוא ויקריב לפני שיוקרב .
 יצחק רבין ,  במצב דומה אם גם ללא סיכון אישי ,  רק כהזדהות עם רעייתו המואשמת  ( מה שלא אובחן אצל נתניהו בתיק המעונות )  ,  התפטר מתפקידו כ-40 יום לפני הבחירות והעביר את השלטון ליריבו המר ,  שמעון פרס .  זה היה הדבר הנכון ,  ההגון ,  לעשותו ;  אבל לנתניהו היו תמיד קשיי הפנמה .  הוא אף אינו נמצא במצבו של אולמרט ,  שנאלץ להתפטר בעיצומה של חקירת פרשת טלנסקי בלחצם הצולב של יריבו החיצוני אהוד ברק ויריבתו הפנימית ציפי לבני .  נתניהו נהנה - עד להודעה חדשה - משיתוף הפעולה הבזוי של נמושות פוליטיות ,  בליכוד ומימינו .
 אם יעמוד במריו ,  תנחתנה בשערי בית הדין הגבוה לצדק עתירות נגד כשירותו להרכבת הממשלה הבאה .  נתניהו ,  באדיבותו של היועץ המשפטי לממשלה אביחי מנדלבליט ,  בקצב המדוד שהישרה על הכפופים לו עד לאחרונה ,  הגיע בשלום עד סמוך לבחירות שהקדים .  

עכשיו השאלה המשפטית היא האם יותר לו - או לנשיא להטיל עליו - להרכיב ממשלה לאחר הבחירות .  בהינתן מצבו החדש ,  כמואשם ,  בין חשוד לנאשם .  זה האתגר שבפני גיבורת הפרק הבא בעלילה ,  נשיאת בית המשפט העליון אסתר חיות .
 בפרק המגיע היום לשיאו ,  היו גיבורי-משנה ,  בהם העיתונאי גידי וייץ  ( הארץ )  ,  שבלעדיו לא היו יחסי נתניהו עם שאול אלוביץ' קורמים עור ותיקים ,  ברשות לניירות ערך ובמשטרה ועד כדי סף אישום שוחד ;  וחוקרי יחידות להב 433 ,  בראשות ניצב מני יצחקי ;  ופרקליטי מחוז תל אביב  ( מיסוי וכלכלה )  בראשות ליאת בן-ארי ויהונתן תדמור ,  שלא היו עושים שקר בנפשם ונשארים בתפקידיהם אילו גנז היועמ"ש את התיקים שהכינו בקפידה ובאמונה .  הם ולבסוף גם פרקליט המדינה שי ניצן משכו באוזנו הימנית של מנדלבליט ,  עוזרים תבוסנים משכו באוזנו השמאלית ,  ורגע לפני שנותר ללא אוזניים קם והכריע כארי ,  או כמעט כבן-ארי .
 מסיכום שלושת התיקים מצטייר מנדלבליט כאיש האמצע ,  איש הממוצע .  נותן חבל לחקירות - ומהדק אותו  ( סביב צוואר החוקרים )  .  מאפשר ,  אך לא נלהב לאשר .  בין הרצוי והמצוי נח מנדלבליט בחצוי ;  והוא גם רך עד כדי שערוריה ביחסו לשרה נתניהו - עובדה שלא נעלמה מעיני הגנתה בתיק המעונות ,  שם אינו מגבה את הפרקליטות הלוחמנית של מחוז ירושלים - וכלפי ראש המוסד יוסי כהן ,  שנמוג בזריזות של אמן אשליות מתיק המתנות .
 מנדלבליט הוא הגיבור הראשי ,  העצוב ,  מי שהתלבט והתחבט ,  נמלך ונהפך עד שמימש את סמכותו להכריע ,  כי אין בילתו .  לא הרי עצה ,  עמדה והמלצה כהרי החלטה .  ראש הממשלה והיועץ המשפטי הם שני המחליטים העליונים ,  איש-איש בתחום אחריותו .  
התנהגותו של נתניהו גרמה להם להתנגשות חזיתית ,  אחד מהם יתרסק .  המאחלים לנתניהו שייחלץ בשלום אומרים ,  למעשה ,  שמבחינתם יכולה מערכת החוק כולה ללכת לעזאזל ;  שמלאכה מקצועית ,  יסודית ,  של עשרות שוטרים ופרקליטים ,  בשלושה תיקים ,  עם מסננות ובקרה והבנת החומר והחומרה ,  אינה שווה את הנייר המגרגר עתה בכמויות אוטובוסיות במעי המדפיס הממשלתי .  
זה משחק סכום אפס - אם נתניהו בסדר ,  המערכת לא ,  ואפשר לסגור את המדינה לשיפוצים .  גם את העיתון שהכתיר את עצמו  " של המדינה ":  על המו"ל שלו ,  החשוד בשוחד ,  להתפטר מסמכויותיו ,  להפקיד את נכסיו בנאמנות ולצאת - כמו בן שיחו באותן הקלטות - לשדה בוקר פרטי ,  ששניהם יוכלו לשוב ממנו אם יזוכו או ישכנעו את התביעה לחזור בה מהחשדות .
 נתניהו הוא הראשון בישראל שזיהם את ראשות הממשלה בפלילים .  ראש הממשלה הראשון שנחקר באזהרה ,  כחשוד  ( פרשת בראון-חברון )  ;  ראשון שנחקר כחשוד בתום כהונתו על עבירות לכאורה שביצע בעודו בתפקיד  ( פרשת עמדי )  ;  ועכשיו ,  כתב החשדות ,  שהקלים שבסעיפיו ,  אלה הפחותים משוחד ,  משדרים אנחת רווחה מזויפת מצד תומכיו :  אשרינו ,  רק רמאי ומפר אמונים הוא ,  בכפוף לשימוע ולמשפט .
 בהגנת אחד החשודים האחרים ,  שטובתו אינה זהה בהכרח לזו של נתניהו ,  אמרו היום שיסכימו לדחייתה של קבלת חומרי החקירה עד לאחר הבחירות ,  כבקשת החשוד מס' 1 ,  רק אם ששת השבועות האבודים לא ייחשבו במועד הקצוב לשימוע .  
נתניהו ,  כמובן ,  רוצה להסיט את תעמולת הבחירות לנושאים ולמועמדים אחרים .  כל יום של עיסוק תקשורתי בשחיתות יתמקד בו ויגרע מכוחו של הליכוד .  הוא חושש הן מציטוטים נוקבים של העדים נגדו והן ממבוכות שייגרמו לו כשיתפרסם מה שאמר בשיחות המוקלטות ובחקירת המשטרה ,  כל אמירה כשלעצמה והפערים ביניהן .  
גם דבקותם של נפתלי בנט ,  משה כחלון ואביגדור ליברמן בו עד יעבור שימוע עלולה להתערער לנוכח מטחי הגילויים ;  ועדיין ,  ולמרות ההקרנה ההדדית ביניהן ,  הזירה הציבורית חשובה להישרדותו פחות מהמשפטית .
 אשתקד ,  בפגישה עם אישיות פוליטית ,  שמע נתניהו עצת חינם :  אל תחזור על שגיאתו של אולמרט ,  אל תיחפז להתפטר .  לשמע העצה גחן נתניהו אל בן שיחו והמתיק אתו סוד ,  כדרכו באנגלית :  I didn't do it .  את עצמו הוא שכנע ,  כנראה .  את השוטרים והתובעים ,  פחות .  נותרו רק השופטים ,  שבדחיית התייצבותו בפניהם מתרכזים מאמציו .
 אם הליכוד יצבור די כוח לעמוד במרכז ממשלה חדשה ,  ואם שותפיו בכוח המתקראים  " טבעיים "  לא יתביישו לחבור אליו שוב ,  תעמוד למבחן כשירותו המשפטית להרכיב ממשלה .  לפי הפסיקה והתקדימים הקרובים ,  ייפסל .  הנשיא ריבלין ,  ככל שישתוקק להטיל עליו את הרכבת הממשלה ,  יהיה מנוע מכך בצו בג"ץ .  
סופה הרשמי של תקופת נתניהו ,  כך או כך ,  יבוא באפריל , " האכזר בחודשים "  לפי ט.ס .  אליוט ;  אולי באנגליה ,  כי בארץ לא חמל עליו הקצר בחודשים ,  פברואר ,  בשבוע אחרון מהודק של מיזוג גנץ-לפיד ,  הסירוב להפצרותיו הקבצניות וכתב החשדות .  
עכשיו ,  ממיר נתניהו את יתרת כבודו בחודש וחצי של שררה .  די היה לחזות בבוז שהביעו עוברים ושבים לעבר שיירת השב"כ והמשטרה שלו ,  בנסיעתה הכוחנית  ( "מונית ,  תעצרי שם ,  לא להיכנס לצומת ")  שלו השבוע לנתב"ג ומשם לרוסיה ,  שוב ללא צורך ,  למעט גחמה משפחתית ורווחי  " אל על ",  ב-777 הבזבזני ;  אבל מה אכפת לו ,  זה לא כספו הפרטי .
 אלא שהמזבח שבקרנותיו נאחז נתניהו ,  סעיף 18 לחוק יסוד הממשלה ,  המאפשר לראש ממשלה הנשען על תמיכת סיעות קהות מוסרית להישאר בתפקידו עד לדחיית ערעורו בעליון על הרשעתו במחוזי ,  כלל אינו צריך לעמוד על רגליו .  
זה דינוזאור ששרץ בפארק דה-יורה ונלקח באופן מלאכותי ואף שערורייתי מהקשר אחר ,  שונה עד כדי סתירה .  ראוי לדרוש מהמועמדים המובילים לרשת את נתניהו ,  בין מהליכוד ובין ממפלגות אחרות ,  להתחייב להחזיר את המצב החוקי לקדמותו ולבטל סעיף זה .  
הבונקר התת-קרקעי של נתניהו נחפר בחוק הבחירה הישירה לראשות הממשלה ,  שנכלל בספר החוקים תשע שנים  ( 1992-2001 )  והשפיע על שלוש מערכות בחירות :   ,  1996 ,  1999 ,  2001 .  רק אז ,  אחרי רבין ולפני אולמרט ,  התבקשו הבוחרים להצביע בשני פתקים ,  לראש ולרשימה .  ב-2001 נבחר רק ראש ממשלה ,  אריאל שרון ,  ב"בחירות מיוחדות "  כהגדרתן באותו חוק ,  בעוד שהכנסת שנבחרה ב-1999 ממשיכה לכהן עד 2003 .
 ההיתר לראש ממשלה העומד לדין לדבוק בכיסאו עד למיצוי ההליכים היה חלק מעסקת חבילה ,  שבמסגרתה הותר גם למועמד שאינו חבר כנסת להתמודד בבחירות המיוחדות  ( ולכן שקל נתניהו ,  שהתפטר מהכנסת לאחר הפסדו לברק ,  להתמודד בבחירות 2001 )  .  
נגד הטבות אלה ,  הוטלה על ראש הממשלה שנבחר במישרין מגבלה - שבע שנות כהונה רצופה בלבד .  כוונת המחוקק הייתה להגדיל ובמקביל להגביל .  בצד האחד של המשוואה ,  לבצר את כוחו של ראש הרשות המבצעת מול הרשות המחוקקת ,  הנבחרת בנפרד ,  כך שלא בנקל יופל ראש הממשלה ויוקדמו הבחירות ,  המיוחדות או הכלליות ;  ובצד השני ,  לקבוע מראש תאריך תפוגה שפירושו לכל היותר שתי תקופות כהונה .  
המתכונת הקודמת של חוק יסוד הממשלה נחקקה ב-1968 ,  כשלוי אשכול היה ראש הממשלה .  במותו ,  חודשים מעטים אחר כך ,  בחרה מפלגתו בגולדה מאיר והכנסת הביעה אמון בממשלתה ,  בדיוק כפי שעשתה כשדוד בן-גוריון התפטר ,  ב-1953 וב-1963 ,  ועל מקומו באו נציגי המפלגה ,  משה שרת ואשכול .  
כך אירע גם כשגולדה התפטרה ורבין הוסמך לייצג את המפלגה ,  כשמנחם בגין פרש ויצחק שמיר נשלח תחתיו בידי מפלגתם ,  וכשפרס אושר בממשלה ובכנסת כראש הממשלה לאחר רצח רבין .  בכל המקרים לא היה ספק שהסיעה בכנסת ,  העומדת במרכז הממשלה כנציגת מפלגת השלטון ,  אינה עומדת על אדם אחד ,  ולו גם בן-גוריון במפא"י ובגין בליכוד .  ראש ממשלה הולך ,  לא משנה מדוע - נסיבות רפואיות ,  פוליטיות ,  משפטיות - וראש ממשלה בא .
 סוגיית החקירה הפלילית נגד ראש ממשלה ובעקבותיה העמדתו לדין לא נזכרה כלל בחוק מתקופת אשכול  ( שבגין היה אחד השרים בממשלתו )  .  האפשרות שנגד ראש ממשלה - היו עד אז רק שלושה - תקום עילה להליך פלילי לא עלתה על הדעת .  או שהפוליטיקאים של אז היו תמימים ,  או שמערכת אכיפת החוק נחשבה כה צייתנית ,  עד שנדרש דמיון פרוע להגות התפתחות כזו .  רק בתקופת ממשלת רבין ,  כשנחקר שר השיכון אברהם עופר ובתוך חודשים נודעה גם ההסתבכות הדולרית של לאה רבין ,  התחיל הדמיון להתקרב למציאות .  
הנוסח המעודכן של שנות ה-90 ,  נארז והוגש לנתניהו ,  היחיד בליכוד שתמך בו וראשון הנחקרים מבין ראשי הממשלה .  בנוסח זה הוקדשו סעיפים 25 ו-26 לסוגיית החקירה והתביעה נגד ראש הממשלה .  כשבוטל החוק והוחזר למתכונת אשכול ,  נשארו בו ,  שלא כדרך הטבע ,  סעיפים אלה ,  במספור אחר .  
מגבלת שבע השנים נמחקה ;  הפטור מההתפטרות ,  עד לדחיית הערעור על ההרשעה ,  דילג מהבחירה הישירה ,  שנגנזה ,  לבחירה ברשימות .  סרח עודף ,  שעטנז ,  חיסון עצמי לראשי ממשלה ?  כל התשובות נכונות .
 העיוות שהשתיל סעיף זה בחוק החדש-ישן מתיימר לחזק את היציבות השלטונית ,  אך בפועל מפרנס את השחיתות .  הוא מדרבן את החשוד/הנאשם להיצמד לראשות הממשלה ולדרוש משותפיו לרקוח חקיקה נוספת שתשאיר אותו שם ומחוץ לכלא ,  בכל מחיר שיתבעו ממנו .  

בתסריט של מדע בדיוני ,  המניח לנתניהו להרכיב ממשלה ולעמוד בראשה בעוד משפטו מתנהל ,  הוא מפקיד בידי אחד מנאמניו ,  למשל יריב לוין ,  את תיק המשפטים ,  כדי לשלוט בעוד שנתיים וחצי בתהליך מינוי היועמ"ש הבא  ( ועד אז במינוי שופטים לעליון ולנשיאות המחוזי בירושלים ,  המוסמך לשפוט את ראש הממשלה )  .  
ועדת האיתור ליועמ"ש הבא תחפש אדם כלבבו של הנאשם .  מצב בלתי נסבל ,  כמצב שאליו קלע נתניהו את המדינה ,  בעזרת הנמושות הפוליטיות המוכנות לסור למרותו בעודו חשוד - ובהמשך מואשם - בשוחד ובמרמה .  לא לטובת עצמן ,  חלילה ,  ולא מתאוות שררה ;  הכול למען ארץ ישראל .
 מנדלבליט מימש היום את סמכותו העצומה ,  הייחודית ,  של ראש התביעה הכללית .  אחרי שהעיד על עצמו ועל המנגנון המקצועי שמתחתיו שעבדו במסירות ומיומנות ולא העדיפו מהירות על איכות ,  לא סביר שמנדלבליט ינהג כתגרן בשוק וינפח את מחירו רק כדי להוריד אותו בשימוע .  מה שנכלל בכתב החשדות הוא גם מה שצפוי להיכלל בכתב האישום .  
אם רק אחד מכעשרה כתבי-אישום מסתיים בזיכוי ,  אפשר להניח אומדן דומה לשיעור כתבי החשדות שאינם הופכים לכתבי אישום לאחר שימוע .  בחשבון מהיר ,  יש עשירית סיכוי שכל אחד מתיקי נתניהו ייסגר ,  ולכן הסיכוי לסגירת כל השלושה גם יחד הוא עשירית בשלישית - אלפית .  חזקת שלוש זו גוברת על חזקת החפות ,  לצורך שילוחו של נתניהו מראשות הממשלה ,  אם כי כמובן לא לקביעת אשמתו ,  המסורה לשופטיו במחוזי ירושלים ולערכאת הערעור בעליון .  
מהו ,  בכל זאת ,  מרווח הטיעון של ההגנה ,  בבואה להציע הסבר חלופי לעובדות המגובות בהקלטות ,  מסמכים ועדי מדינה ?  היא יכולה להיתמם בעניין פער בין מה ששודר לבין מה שנקלט .  היסוד הנפשי .  עשה ,  נכון  ( הוכחש ,  אך ההכחשה נזנחה כשהתברר שנתפס בשעת מעשה )  ,  אבל לא התכוון לעשות .  לא הבין שהוא עושה .  אין להחיל עליו אחריות פלילית למעשיו .  האור ברמזור אמנם היה אדום - המצלמה תיעדה ,  השוטר תצפת - אבל הנהג לא ראה אותו ,  כי סונוור בבוהק השמש ,  או שקע במחשבות על נתיב הגיחה של F-35 לאיראן .
 להסברים כאלה יחסר לנתניהו סנגורו יעקב וינרוט ,  אלוף המליצות הפילוסופיות-היסטוריות-פסיכולוגיות המסיחות את הדעת מליבת התיק .  על אחד מלקוחותיו ,  בפרשה ביטחונית ,  אמר ,  לאחר מובאות מתהילים ולפני ההיסטוריון הצבאי לידל הארט ,  מילן קונדרה ,  יהושפט הרכבי ,  אהוד ברק ואהרן ברק , " אצלנו האיש שטף חלק גדול משכבות הדטרמיניזם הציני שעורכי דין נגועים בו וגם פתח במקום שלא נותר בו מאומה מלבד ייאוש ריאליסטי .  אל לה לחברה לטבוע במצחו את חותם הסטיגמה הממוסדת ,  הלא היא העבריינות הפלילית .  האם מותר להכניס אדם לתנאי ואקום שבו אין לו ביטחון אקזיסטנציאלי ,  שבו אין הוא יכול לקבוע את מקומו ,  לא במסגרת הזמן ולא במסגרת האמפיריקה ,  שבו אין שום קשר קונסיסטנטי בין 'לפני' לבין 'אחרי' ,  ולאחר מכן לומר לו ,  עבריין אתה ?  ". 
לא נורא ,  ואולי אף מצוין ,  אם זה נשמע כמו ממבו-ג'מבו .  דטרמיניזם ,  ריאליסטי ,  אקזיסטנציאלי ,  אמפיריקה ,  קונסיסטנטי .  אולי משהו יידבק .   ( הלקוח אמנם הורשע ,  אבל ההגנה הייתה ספרותית לעילא )  .  
תיק בראון-חברון ,  שם הגורם עוול לרוני בראון ,  כי למעשה היה זה תיק ריצוי אריה דרעי במינוי יועמ"ש שאינו עו"ד דן אבי-יצחק תמורת תמיכת ש"ס בהעברת חברון ,  שיקף את סמכותו הממוקדת עד כדי בלעדיות של היועמ"ש - בכפוף לשימוע בבג"ץ - להחליט אם לחקור או לסגור ,  להאשים או להעלים .  על היועץ שהתמנה כשבראון התפטר ,  אליקים רובינשטיין ,  לפסוק אם התנהגותו של נתניהו הייתה עבריינית לכאורה באופן המצדיק את העמדתו לדין .
 נקודת המוצא בדוח רובינשטיין ,  להנמקת סגירתו של התיק ,  הייתה השמעת אזהרה באוזני נתניהו  ( מפי אבי-יצחק ,  שבהמשך החליש את עוצמת גרסתו ולכן גם עורר ספק כיצד תתקבל עדותו בבית המשפט )  .  
אך רובינשטיין כתב ש"לא ניתן להסיק כי ברי שנתניהו הפנים אותה אזהרה שהוזהר ,  אף שהיה ראוי לכאורה כי יעשה כן ".  האזהרה הושמעה ,  נתניהו היה שם ,  הוא שמע אותה ,  אך יתכן שלא חלחלה מאוזניו לתוך מוחו .  היא ריחפה בחלל החדר ,  הגיעה עד לעובי העור ,  אבל לא הופנמה .  
מסקנה זו ,  על דרך השלילה ,  השעין רובינשטיין על שני הסברים .  תחילה , " תיתכן טענה ",  כתב ,  בלי לומר אם וינרוט סיפק לו אותה ,  או שמא הגה אותה בעצמו , " כי ראש הממשלה ,  מטבע הדברים ,  ככל ראש ממשלה ,  עמוס לעייפה בענייני המדינה ,  וכי יתכן שלא כל פרט שהובא לידיעתו אכן נקלט בתודעתו ".  עניין הרה-גורל ,  שבפתרונו תלוי הסכסוך עם הפלסטינים ,  אחרי מהומות מנהרת הכותל ,  ונתניהו  " עמוס לעייפה "  מכדי לגלגל את הפרט המרכזי בו מ"ידיעתו "  ל"תודעתו "? 
ההסבר השני מדהים עוד יותר : " אולי גם חוסר ניסיון מסוים ,  בתחילת הדרך ,  היה בעוכריו ".  הדברים אמנם יפים ביתר שאת לרובינשטיין עצמו ,  שהיה בתחילת דרכו - הוא בתפקידו עוד יותר מנתניהו ,  ולא ברור אם נכתבו מתוך מודעות עצמית ,  להצדקת ההחלטה  ( בניגוד לעמדת המשטרה ופרקליטים בדרג המחוז ,  אך על דעת פרקליטת המדינה )  .
 כך או כך ,  שני ההיבטים ששימשו את רובינשטיין לסגירת תיק חברון אינם זמינים לנתניהו עכשיו .  עדי המדינה וההקלטות ממסמרים את העובדות ואת המצב התודעתי גם יחד ;  ולאחר שנים כה רבות בראשות הממשלה - וכשלקחי התיקים הקודמים חקוקים בתודעתו ואף צרובים בנפשו - קשה לפשוט את החליפות שקיבל במתנה וללבוש מדי טירון .
 לא רק הפור נפל .  גם האיפור .  בעקבותיהם תבוא ,  במהרה בימינו ,  נפילת נתניהו .  

שימוע או לא שימוע :  ראש הממשלה צריך להתפטר עוד הלילה
רחובות וכיכרות כבר לא ייקראו על שמו ,  אלא אם ביקום מקביל קיים עולם תחתון ובו יוצאים מכביש אהוד אולמרט במחלף משה קצב .  אילו נותרה לנתניהו טיפת כבוד עצמי וגינונים ממלכתיים ,  הוא היה מודיע על התפטרותו מראשות הממשלה

