אז מה גרם למצב הכלכלי ? 
למרות הצהרות ראש הממשלה כי ביצועי הכלכלה טובים ,  במשק ניכרת האטה והעלאת המסים צפויה להעיק על הציבור עוד יותר .  ישראל בוקסר תוהה מי אחראי למצב זה
המצב הכלכלי הולך ומידרדר .  שווקי המזון והאופנה בהאטה .  שיעור האבטלה עולה .  גביית המיסים בירידה .  הבורסה נמצאת בשפל שלא היה כמותו שנים רבות ,  וניכרת כלפיה מגמה של חוסר אמון בסיסי ,  המתבטא בבריחת משקיעים ,  במחזורי מסחר נמוכים ,  ובחוסר יכולת לגייס הון .  תשואות חלק מהאג"ח הבעייתיות נעה סביב 30% עד 60% דבר המעיד על חשש מאי פירעון .  הגירעון מתרחב והולך .  טרנד התספורות מטיל את אימתו על הבנקים ,  קופות פנסיה והציבור .  היצוא לאירופה וארצות הברית נמצא במגמת ירידה מתמשכת .  מה שעולה זה הדיור .  בפועל ,  למעט הירידה ביצוא ,  שאר הנושאים נובעים מהמדיניות הכלכלית של האוצר .  המגזר העסקי רואה ,  מפנים ,  מבין ,  מביע חוסר אמון ומתנהל בהתאם .  הציבור נמצא בעקבותיו ,  כאשר מדד אמון הצרכנים מתאפיין מזה חודשיים בירידה .
 הצמיחה בשנים האחרונות ,  שעליה התהדר משרד האוצר ,  לא חלחלה לציבור הרחב .  עצם קיום המחאה החברתית מהווה ראייה לקביעה זו .  הצמיחה הייתה נחלתם של טייקונים ,  של כמה ענפי מסחר ,  שירותים ,  תעשיות מתקדמות וענף ההייטק כמכלול .  רבות נכתב על הרגולציה האובססיבית הפושה במקומותינו בחודשים האחרונים .  הרצון ליצור משק תחרותי הוא לגיטימי .  הבעיה נעוצה באיכות הביצוע ובתוצאותיו .  
ראשית ,  עצם קיום הרגולציה ומאפייניה הרחבים ,  מהווה קריאת תיגר וקונפליקט לרציונל הקפיטליסטי הבסיסי של הממשלה ושל הפירמידות שקמו בעקבות מדיניותה .  שנית ,  בקפיטליזם צרוף ,  אינך יכול לצפות לשגשוג מחד ,  ולפעול להקטנת רווחים באמצעים רגולטורים רחבים מאידך .  שלישית ,  אינך יכול לנקוט במדיניות של פירוק מונופולים ופירמידות לכל רוחב המשק ולצפות לרגיעה ,  יציבות וצמיחה .
 בפועל גרמה הרגולציה לירידה משמעותית בביצועיו של חלקים נרחבים בסקטור העסקי .  לו ירידה זו הייתה משפיעה לחיוב על ציבור הצרכנים כנגזרת של הגברת התחרות ,  דיינו .  בפועל מצב השכירים הורע .  למעט שוק הסלולר ,  המחירים לא ירדו בשיעורים המצופים .  בנוסף ,  שיעור המיסים ,  העתיד ללא ספק לגדול ,  הירידה ביצוא ,  הנובעת ברובה מההאטה העולמית ,  והעליה בשער הדולר ,  יגדילו את האבטלה ,  יגרמו לעליית מחירים ,  ויכבידו עוד יותר על מצבו של ציבור השכירים ,  שלא נדבר על האוכלוסיות הנתמכות שמצבן ידורדר שבעתיים .  
הממשלה תולה את ההידרדרות במצב הכלכלי בהאטה העולמית .  לצערנו היא לא עושה את המינימום שמתחייב ונדרש כדי להיחלץ ממיתון .  ארגון שנמצא במיתון מתייעל .  הס מלהזכיר את המילה התייעלות בממשלתנו המנופחת .  נתניהו נשמע מנותק כשהוא מדבר בפליאה על מצב כלכלי טוב ועלייה ברמת החיים .  לממשלה זו אין גם לגיטימיות לבצע התייעלות נדרשת בסקטור הציבורי ,  שכן כדי לבצע זאת היא נדרשת לדוגמא אישית .  דוגמא אישית עם מכוניות שרד מפוארות לשרים ונהנתנות על כל צעד ושעל ?  ממשלה אחראית משמרת קואליציה רחבה למען טובת העם ורווחתו ,  וכדי שניתן יהיה לנקוט בצעדים כואבים בטווח הקצר כדי לקצור תוצאות בעתיד .  
בפועל נוקטים בצעדים פופוליסטיים של הורדת מיסי קניה ,  ולא נוקטים בצעדים אפקטיביים הנדרשים להקטנת הגרעון ועידוד שוק ההון ,  כי חושבים רק על הבחירות הקרובות ,  בלי חבורת מופז שהפכה לקרקס נודד ,  ועל הישרדות אישית .  בכל מקרה על הציבור להבין ,  שהתשלום בצורת הגזרות שהוא יידרש בעתיד הקרוב ,  כנראה לאחר הבחירות ,  יהיה גדול וכואב .  
ד"ר ישראל בוקסר ,  מרצה לכלכלת ישראל במרכז ללימודים אקדמיים אור יהודה .  חבר במכון לאחריות חברתית .  

אז מה גרם למצב הכלכלי ? 
למרות הצהרות ראש הממשלה כי ביצועי הכלכלה טובים ,  במשק ניכרת האטה והעלאת המסים צפויה להעיק על הציבור עוד יותר .  ישראל בוקסר תוהה מי אחראי למצב זה

