דיפלומטיה מוצלחת : " מתפזרים ענני המלחמה עם אירן "
 סוף השבוע היה מוצלח מבחינת ישראל ומאבקה בגרעין האירני :  קנדה סגרה שגרירותה בטהרן והמעצמות האירופיות קוראות להטיל עוד סנקציות על אירן .  עתה ,  העיניים נשואות לאובמה 
" יש יותר סימנים לדיפלומטיה מאשר לענני מלחמה ",  כך אמר אמש  ( שבת )  גורם מדיני בכיר בירושלים ,  שהביע אופטימיות זהירה מההחרפה של הטון הבינלאומי נגד אירן וחיזבאללה במהלך סוף השבוע .  אחרי שבמהלך כל השבוע שב והתריע ראש הממשלה בנימין נתניהו בפני הקהילה הבינלאומית כי עליה להציב קו אדום ברור יותר בפני טהרן ,  קנדה הודיעה על ניתוק דרמטי של יחסיה הדיפלומטיים עם אירן ,  וכינוס שרי החוץ של האיחוד האירופי בקפריסין כלל הכרזה בריטית ,  צרפתית וגרמנית על צורך בהטלה של סנקציות נוספות בתחומי הכלכלה ,  המסחר והנפט האירני ,  לנוכח היעדר שיתוף הפעולה מצד הרפובליקה האיסלמית במסגרת השיחות המתנהלות בין שש המעצמות לטהרן בחודשים האחרונים .  
בשבוע שעבר התמתנו האיומים על תקיפה ישראלית בקולו של ראש הממשלה ,  והתבטאויותיו החריפות שיגרו מסר דיפלומטי ברור לקהילה הבינלאומית ,  ובראשה ארה"ב ,  על כך שאינה מפגינה נחישות מספקת מול איום האייתולות .  בסוף השבוע נראה כי מחוץ לגבולות וושינגטון האזינו למילותיו של נתניהו על התקדמות תכנית הגרעין הצבאית האירנית והסכנה ליציבות העולם ,  וראש הממשלה הביע שביעות רצון גדולה מההחלטה על ניתוק היחסים ,  שיבח את הנחישות הקנדית וכינה אותה  " צעד מנהיגותי ונועז ששולח מסר ברור לאירן ולעולם כולו ".  נתניהו קרא לקהילה הבינלאומית לקחת דוגמא מהמוסריות והאחריות הקנדית .  גם הנשיא פרס פירסם הודעה מיוחדת בשבחה של קנדה ,  הנחשבת לאחת מבעלות בריתה האסטרטגיות המשמעותיות של ישראל ואחת המדינות המובילות את המאמצים נגד אירן בזירה הבינלאומית .  
גם החרפת הטון האירופית ,  מעריכים בירושלים ,  מעידה כי פקעה סבלנותם כלפי התמהמהות האירנים בשיחות עם המערב .  ולדברי גורם מדיני בכיר , " האירנים גוררים את השיחות כבר שבועות ,  והאירופים כבר ויתרו על המשא ומתן ,  אולם הם רוצים לתת ניסיון אחרון לדיפלומטיה .  חוץ מהרוסים - שמתחו בסוף השבוע ביקורת על החרפת הסנקציות - אף אחד כבר לא מאמין שהשיחות יובילו לשום מקום ".  במקביל ,  בירושלים יעקבו בדריכות אחר כינוס מועצת הנגידים של הסוכנות הבינלאומית לאנרגיה אטומית  ( סבא"א )  השבוע בוינה שבאוסטריה ,  ומצפים כי בעקבות הדו"ח האחרון של הסוכנות - ממנו עלה כי אירן המשיכה בהעשרת האורניום בחודשים האחרונים - תפורסם הצהרת גינוי חדשה בנושא התקדמות התוכנית האירנית .
 עם זאת ,  הדרישה הישראלית למסר פומבי חד וברור מופנית בראש ובראשונה לארצות הברית ,  ולנשיא אובמה ,  טרם נענתה .  בנאומו של האחרון של הנשיא האמריקאי בפני הוועידה הדמוקרטית - שכוון בעיקרו לנושאי פנים פוליטיים - בסוף השבוע היתה התייחסות לנושא רק בשולי הדברים .  מנגד ,  מאמר המערכת של ה"וושינגטון פוסט "  בחר אתמול להדגיש את קולו של נתניהו ודרש מאובמה שיודיע בפומבי כי הוא נחוש לתקוף באירן אם יהיה בכך צורך ,  כדי למנוע ממנה השגת נשק גרעיני .  לפי ההערכה ,  אובמה ינצל את נאומו בעצרת הכללית של האו"ם בסוף החודש כבמה להדגשת  " הקווים האדומים "  התקיפים שדורשים בישראל ,  ובמקביל - נמשכים המאמצים לתיאום פגישה בין נתניהו לאובמה בשולי העצרת הכללית ,  שבה יוכלו המנהיגים להציג מראית עין של אחדות במאבק האירני על רקע שלל הדיווחים על מתיחויות בין השניים בחודשים האחרונים .  
במקביל ,  הלחץ הישראלי להכנסת חיזבאללה , " גרורתה של אירן "  - כפי שמכנים את התנועה בירושלים ,  לרשימת ארגוני הטרור של האיחוד האירופי קיבל רוח גבית משמעותית בסוף השבוע מבריטניה והולנד ,  שקראו לאיחוד האירופי להגדיר את חיזבאללה כארגון טרור ולהטיל סנקציות על הארגון בשל תמיכתו במשטר הנשיא הסורי בשאר אסד .  גורם מדיני בכיר בירך על הצהרות הגיבוי של בריטניה והולנד ,  אך הבהיר כי לנוכח ההתנגדות הפוליטית הצרפתית הנחרצת לנושא , " עוד מוקדם להסיק מסקנות לגבי האיחוד האירופי ". 
ישראל צפויה לקבל השבוע את פניהם של שורה של מבקרים בכירים מהעולם ;  נשיא המדינה ,  שמעון פרס ,  שייפגש היום עם ראש ממשלת איטליה מריו מונטי ,  ויממה לאחר מכן יקבל את פניו של נשיא בולגריה ,  בויקו בוריסוב ,  שמגיע לביקור רשמי עם שורה של שרים בכירים במהלכו יתקיימו שורה של מפגשים בדרג גבוה וישיבת ממשלה משותפת בה יידונו בין היתר המשך חיזוק היחסים האסטרטגיים בין המדינות והעלאת רף שיתוף הפעולה הביטחוני ,  לאחר הפיגוע בבורגס לפני כחודשיים בו נהרגו חמישה תיירים ישראליים .  במקביל ,  שר החוץ הגרמני ,  גידו וסטרוולה ,  שנחשב לאורח קבוע בישראל ,  יגיע היום לישראל לביקור קצר ,  במהלכו הוא צפוי להיפגש עם ראש הממשלה ושר הביטחון אהוד ברק .  וסטרוולה הדגיש בסוף השבוע בחריפות כי הגיעה העת להחרפת העיצומים הבינלאומיים על אירן : " אם אירן לא תחזור לשולחן הדיונים ,  כנראה שסיבוב נוסף  ( של סנקציות )  הוא הכרחי .  זה לא משהו לשנה הבאה ,  אנחנו מדברים על השבועות הקרובים ".  

דיפלומטיה מוצלחת : " מתפזרים ענני המלחמה עם אירן "
 סוף השבוע היה מוצלח מבחינת ישראל ומאבקה בגרעין האירני :  קנדה סגרה שגרירותה בטהרן והמעצמות האירופיות קוראות להטיל עוד סנקציות על אירן .  עתה ,  העיניים נשואות לאובמה

