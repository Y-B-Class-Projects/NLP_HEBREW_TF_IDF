הגרעין האירני :  על ההבדל בין אובמה לנתניהו
הבחירות הקרבות אמנם החריפו את הטון של נשיא ארה"ב נגד אירן ,  אך הפער מול עמדת נתניהו עדיין ניכר .  פרופ' דוד מנשרי סבור שרק שותפות אמריקאית-אירופית תעצור את הפצצה
נסיעתו הנוכחית של ראש הממשלה נתניהו לוושינגטון ,  היא אחת משליחויותיו היותר קריטיות - לבטח בהקשר לגרעין האירני .  גלי האהדה שמרעיפים עליו המשתתפים בוועידה השנתית של איפא"ק ,  וגם הנאום המקדים של הנשיא אובמה בפני הוועידה לא יוכלו לחפות על אווירת המתח ועל החששות של ישראל .
 בהופעותיו בפני השדולה הפרו-ישראלית נתניהו תמיד בשיאו .  מעל רבבה של אוהבי-ישראל נלהבים ,  האווירה של התרוממות רוח ותחושת הכוח ,  מהווים תפאורה המזמינה נאום חוצב להבות - כפי שרק נתניהו יכול לשאת .  לפני שנתיים הוזמנתי להרצות בוועידה ,  והדי מחיאות הכפיים הסוערות להן זכה נתניהו אז עדיין מהדהדות באוזני .  בטרם התיישב הקהל שעמד להריע ,  שוב קם על רגליו להריע בהזדהות .  זהו רגע של נחת ,  אחרי פגישות גורליות עם הנשיא ולפני חיפוש הדרך להמשך הדרך .  
העובדה שהנשיא אובמה עומד לפני בחירות הקלה על נתניהו ,  לפחות במופעים הפומביים .  גם אובמה נואם רהוט ומלהיב שיודע לספק את הסחורה בעת כזאת :  אבל רק את הסחורה שהוא בוחר לספק .  איזה נשיא החפץ בקדנציה שנייה - ואיזה נשיא לא ירצה זאת ?  - יוכל להיות אדיש לרחשי הלב של קהל כה נכבד בשנת בחירות .  העובדה ששעון החול האירני ממשיך לתקתק וששנת ההכרעה אכן מתקרבת ,  שעה שיריביו הרפובליקנים מתחרים ביניהם ואתו בהצהרות ערבות לאוזני ידידי ישראל ,  ולנוכח ההכרה הכנה בחומרת האיום המציבה אירן גרעינית ,  גם הוא תורם את חלקו .  אך אובמה הוא גם נשיא מכהן ,  נשיא של ארה"ב ;  עובדה שמחדדת את ההבדלים בין עמדתו לבין זו של נתניהו .  
מה שנאמר בשיחות הסגורות אין אנו יודעים וגם לא מהו בדיוק השעון הגרעיני ומהם הקווים האדומים .  אך גם ממה שאמרו השניים בפומבי ניכר פער משמעותי .  הדבר בלט בעיקר במה שאובמה לא אמר :  אף שהניח את כל האופציות על השולחן ,  הוא לא הבטיח פעולה צבאית ,  לא הגדיר מהם הקווים האדומים שיהוו עילה לשינוי במדיניות ארה"ב .  מה שאמר גם הוא לא שימח לגמרי את ראש הממשלה :  יש עדיין זמן ,  הסנקציות מכאיבות לאירן ופתרון דיפלומטי אפשרי .  מבחינה מסוימת ,  ניכר היה כי הבחירות הקרבות שעודדו תמיכה פומבית בעמדות שמציגה ישראל ,  מקשות באותה עת על קבלת החלטה לצעדים תקיפים יותר בעת כזאת .  
יש להדגיש ,  החיבור בין אידיאולוגיה כה קיצונית  ( כפי שקיבלה מנדט מחודש בבחירות לפרלמנט האירני ביום שישי )  עם נשק גרעיני הוא סכנה לעולם החופשי ,  למזרח התיכון וגם לישראל ,  כמובן .  הממשל האמריקאי ודאי יודע ,  כי אם ישראל תנקוט פעולה צבאית ,  ארה"ב תואשם ;  ואם ארה"ב תעשה כן ,  ישראל תיענש .  נתניהו נתן לכך ביטוי עקיף ,  אך משמעותי : " אירנים ",  הוא אמר , " יודעים כי אתם זה אנחנו ואנחנו אתם .  מבחינתם ,  אתם 'השטן הגדול' ואנו רק 'השטן הקטן' ".  לשון אחרת ,  אם אנו נתקוף גם אתם תימצאו אשמים ואם היום יתקפו אותנו מחר יהיה תורכם .  
ברור גם שפעולה ישראלית עלולה לגרור את ארה"ב לפעולה צבאית בניגוד לרצונה .  אין ספק גם כי לארה"ב יכולות העולות בהרבה על אלו של ישראל למימוש אופציה צבאית וכי גם מדינות ערב השכנות ,  ובעיקר אלו שלחוף המפרץ הפרסי ,  חוששות מאירן גרעינית .
 ובכל זאת ,  העיניים מופנות לישראל בציפייה שהיא זו שתוציא את הערמונים מהאש .  בהצהרות המתלהמות ובהתבטאויות בדבר היות אירן  " איום קיומי ",  למעשה ניכסה ישראל לעצמה את הבעיה האירנית .  בעיני רבים זו הפכה להיות בעיה של ישראל ומצפים שיהיה לה פתרון  " תוצרת הארץ ".  
ההתלהמות הפומבית הישראלית תרמה את חלקה לכך .  אמת ,  דממת אלחוט אכן אינה אפשרית ושתיקה ישראלית הייתה מקלה על העולם להמשיך ולהתעלם מהאתגר .  אך זו גם שאלה של מינון :  מי מוסמך לצאת בהכרזות ומה יש לומר ;  מה צריך להיעשות בצנעה ומה ,  אם בכלל ,  בקול תרועה רמה .  האם יש מקום לפטפטנות הבלתי-נלאית ?  האם נבון שהנושא יעלה לסדר היום העולמי בצורה הפומבית והנחרצת ביותר דווקא בוועידה של השדולה הפרו-ישראלית ?  האם הצמידות בין המפגש בין שני המנהיגים לבין ועידת איפא"ק מועילה ?  
נכון שהקווים האדומים  ( שהוכחו עד כה כגמישים בצורה המעוררת השתאות )  בכל זאת מתקרבים .  ברור גם כי אם אירן תממש את שאיפותיה רק בעוד כמה שנים ,  זה בכל זאת קרוב מאוד .  בכל זאת ,  ניתן עדיין לעשות הרבה לפני שמנפנפים בנשק .  אירן כיום חלשה ,  מבודדת ולחיצה .  שותפות אמריקאית-אירופאית שאליה תצטרפנה עוד מדינות רבות ,  עשויה ,  גם ללא תמיכה של רוסיה וסין ,  לשכנע את אירן לדחות את תוכנית הגרעין שלה .  בעבר ,  יש לציין ,  כל אימת שאירן נאלצה לשלם מחיר גבוה על מדיניותה ,  היא בחרה באינטרס הלאומי על פני האידיאולוגיה המהפכנית .  באמונה שעדיין יש תקווה לאופציה הדיפלומטית נבדל אובמה מנתניהו .  ההבדל הינו רב-משמעות .
 סיפור ערבי רווח מספר על בדואי שהוריש את כל נכסיו לשלושת בניו וציווה שהירושה תחולק כך שהבכור יקבל מחצית מהונו ,  הבן השני יקבל שליש מהיתרה והצעיר את השאר .  במותו הסתבר שהונו הסתכם ב-17 גמלים .  ריב אחים התפתח בשל הקושי ליישם את צוואה האב .  לפנות ערב עבר במקום שיח' חכם רכוב על גבי גמל .  למשמע סיבת הריב הציע השיח' פתרון נדיב :  הנה לכם הגמל שלי ועתה ,  עם 18 הגמלים תוכלו לקיים את הצוואה ולפתור את הסכסוך .  לפנות בוקר ,  לאחר לילה של חפלה גדולה ,  התעורר השיח' ,  רתם את הגמל שלו והמשיך בדרכו .  הבעיה נשארה בעינה .  
שוב ושוב עמד נתניהו על זכותה של ישראל להגן על עצמה ,  עצמה .  יש להניח שגם לאובמה יהיה קשה למנוע זאת ממנה .  השאלה היא מה יקרה בבוקר שלמחרת ?  
הכותב הוא פרופ' דוד מנשרי - ראש המרכז האקדמי למשפט ולעסקים ברמת גן וחוקר בכיר במרכז ללימודים אירניים באוניברסיטת תל אביב 

הגרעין האירני :  על ההבדל בין אובמה לנתניהו
הבחירות הקרבות אמנם החריפו את הטון של נשיא ארה"ב נגד אירן ,  אך הפער מול עמדת נתניהו עדיין ניכר .  פרופ' דוד מנשרי סבור שרק שותפות אמריקאית-אירופית תעצור את הפצצה

