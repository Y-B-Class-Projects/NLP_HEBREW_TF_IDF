 " לא אופתע אם ישראל תקים בסיס צבאי בקפריסין "
 נשיא צדו הטורקי של האי קפריסין התייחס לשיתוף הפעולה הביטחוני בין ישראל לחלקו היווני של האי ,  ולפרסומים על הקמת בסיס צבאי ישראלי בקפריסין . " הם מסתירים את זה "
 טורקיה לא נשארת אדישה נוכח הפרסומים על כוונותיה של ישראל להקים על אדמת קפריסין בסיס צבאי עבור מטוסי הקרב של צה"ל ,  כך דיווח אתמול  ( שבת )  העיתון הטורקי  " הורייט ".  נשיא צדו הטורקי של האי קפריסין ,  דרויס ארוגלו ,  הגיב אמש לפרסומים על המהלך הצבאי ,  אשר גורמים רשמיים בישראל ובחלק היווני של האי מכחישים בתוקף . " הם מסתירים את זה ",  אמר המנהיג במסיבת עיתונאים שנערכה במשכנו , " לא אהיה מופתע אם קפריסין תאשר לישראלים להקים בסיס צבאי על אדמתה ". 
הערכה זו של ארוגלו התפרסמה על רקע ביקורו של ראש הממשלה ,  בנימין נתניהו ,  בחלקו היווני של האי קפריסין לפני כשבוע . " נתניהו הגיע לאי כי לשתי המדינות יש אינטרסים משותפים ",  אמר ארוגלו ,  ברמיזה להתהדקות היחסים הדיפלומטיים בין ישראל לקפריסין בתקופה האחרונה .  שיתוף הפעולה בין המדינות ככל הנראה התחזק לאור המתיחות הגוברת בין ישראל וטורקיה ,  אשר מסוכסכת גם עם יוון בשל הכיבוש הטורקי של חלקה הצפוני של קפריסין .  
בפגישתו של נתניהו עם נשיא קפריסין ,  דמיטריס כריסטופיאס ,  נידונו קידום התיירות והסחר בין המדינות ,  וכן קידום שיתופי פעולה בתחום החקלאות והבריאות .  עם זאת ,  על פי דיווחים שונים בכלי התקשורת הטורקיים והקפריסאיים ,  ישנה התקרבות משמעותית בין המדינות גם בתחום הביטחוני ;  מלבד הדיווח כי ישראל ביקשה מקפריסין להציב מטוסים בשטחה ,  דווח כי המדינות חתמו על הסכמי שיתוף פעולה בתחום ההגנה על קידוחי הגז .  כמו כן ,  דווח כי המוסד חתם על הסכם חשאי עם שירות המודיעין של קפריסין ,  שמטרתו לקיים מעקבים צבאיים ומודיעיניים משותפים אחר טורקיה .
" נתניהו רצה להנחית את המטוס הפרטי שלו בשדה תעופה צבאי בקפריסין ,  אבל לא התאפשר לו לעשות זאת עקב התנגדותם של גורמי האופוזיציה ",  הוסיף נשיא הצד הטורקי של האי , " נתניהו ללא ספק רצה לשדר מסר מסוים על ידי נחיתה בבסיס צבאי ". 
מוקדם יותר השנה חלה התדרדרות נוספת במשבר בין קפריסין וישראל לבין טורקיה ,  נוכח קידוחי הגז הטבעי שמבצעות קפריסין וישראל בצפון-מזרח הים התיכון .  טורקיה טענה כי החיפושים של ישראל וקפריסין באזור מפרים את ריבונותה ,  ואף שלחה ספינת מלחמה לפטרל באזור .  כמו כן ,  טורקיה איימה לאחרונה כי תקפיא את יחסיה עם האיחוד האירופי ,  מאחר וקפריסין צפויה להתמנות לנשיאה הזמנית של האיחוד ביולי השנה .

" לא אופתע אם ישראל תקים בסיס צבאי בקפריסין "
 נשיא צדו הטורקי של האי קפריסין התייחס לשיתוף הפעולה הביטחוני בין ישראל לחלקו היווני של האי ,  ולפרסומים על הקמת בסיס צבאי ישראלי בקפריסין . " הם מסתירים את זה "
 
