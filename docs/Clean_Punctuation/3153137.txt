 " בנט מטייל עם כובע ומחלק הוראות לנתניהו ":  ח"כ אמסלם יורה לכל הכיוונים
הוא מאס בהתנהלות הצ'ילבה של רה"מ  ( "לא צריכים את בנט כמשגיח כשרות ")  ,  תוקף את המפכ"ל  ( "להאריך כהונתו זה כמו שוחד ")  ומבהיר מה דעתו על נאום נתניהו בטקס המשואות  ( "לא מגבילים ראש ממשלה בדקות ")  .  יו"ר הקואליציה מתכונן לעוד מושב סוער - ושמישהו ינסה לעצור אותו
מושב הקיץ של הכנסת שייפתח ביום שני הקרוב יעסוק בחקיקה שנויה במחלוקת בקואליציה והשאלה המרכזית האם זה יהיה מושב האחרון של הכנסת ה-20 .  חוק הגיוס ,  חוק הלאום ,  פסקת ההתגברות וחקירות ראש הממשלה הם רק חלק קצר מרשימה ארוכה של נושאים שעלולים להוביל את הקואליציה הנוכחית לבחירות במושב שיימשך שלושה חודשים .  אבל ככל שזה תלוי ביו"ר הקואליציה ח"כ דוד אמסלם  ( הליכוד )  הקואליציה הזו תשרוד רק לפי היחס והסגנון בהם יתנהלו ראשי הסיעות .
" המושב הקודם היה לא פחות סוער מהמושב הצפוי ",  הוא אומר בריאיון לוואלה !  NEWS . " היה לנו את חוק הגיוס ,  חוק ההמלצות ,  חוק עונש מוות למחבלים .  היו מהמורות לא קטנות .  אני טוען בסוף שהסגנון הרבה יותר חשוב מהמהות .  כשאתה מדבר לא יפה ,  יש דם רע כבר ,  מתחיל להתפתח חוסר סבלנות ואחד כבר לא סובל את השני .  ראש הממשלה לא יכול להתנהל ממשבר למשבר כל חודש .  אי אפשר .  יש לנו מתיחות בדרום הארץ ,  יש מתיחות בסוריה ובמה ראש הממשלה אמור להתעסק ?  בגחמות של מי שרוצה לקבל כותרת ולהראות שהוא מוביל מהלך ?  זה לא עובד ככה .  אי אפשר להתנהל ככה .  אנחנו לא נקבל סגנון שהוא לא מכבד ".  
אמסלם נכנס לתפקידו לפני ארבעה חודשים ,  ומאז הביא עמו סגנון שונה מקודמיו בניהול הקואליציה .  הוא פועל בשקט ,  מקיים הידברות עם ראשי המפלגות ,  מתרחק יותר מאור הזרקורים ובמקרים מסוימים גם מעדיף לא להתערב .  עם זאת ,  הוא לא מהסס להפנות ביקורת קשה על חלק משותפיו הקואליציוניים ,  ובראשם ,  יו"ר הבית היהודי נפתלי בנט .  האחרון דרש לקדם את פסקת ההתגברות ,  הצעת החוק שתמנע מבג"ץ לפסול חוקים של הכנסת ,  מיד עם פתיחת מושב הקיץ ,  ולאמסלם יש לא מעט ביקורת על כך . 
" לבנט אצה הדרך ",  הוא אומר . " לא לחוק אלא לכותרת .  זאת התנהלות ילדותית ,  חסרת אחריות .  פסקת ההתגברות היא סוגיה כבדה ,  צריך לדון עליה ,  לנהל דיאלוג עם עולם המשפט ואנחנו לא צריכים את בנט כמשגיח כשרות ,  אנחנו מכירים את התהליכים לא פחות טוב ממנו .  כל מערכת אכיפת החוק יצאה מאיזונים וצריך לטפל בזה .  בית המשפט מתערב כמעט בכל החלטה ,  אין מינוי שלא עובר בו .  כל אחד עותר לבג"ץ ואין מחלוקת על כך שהפסקה היא דבר חשוב .  אבל אם היינו מפעל פרטי ,  היו קוראים לבנט ומוציאים אותו מההנהלה .  זה לא עובד ככה .  בניגוד אליו ,  אנחנו לא מחפשים כותרות - אלא מחפשים את טובת עם ישראל ".  
" לי באופן אישי נמאס ,  נמאס לי מהסגנון הזה ",  הוא מוסיף . " ככה לא מתנהלת מדינה באף מקום בעולם ,  אף שר לא מרשה לעצמו להתנהל ככה ".  אמסלם סבור כי  " כל מרכיב בקואליציה יכול לפרק את הממשלה .  ולכן ,  אם בנט רוצה לפרק את הממשלה ,  בשביל מה לריב ?  שיבוא ויגיד 'רבותיי ,  בואו נצא לבחירות' .  לא צריך הרבה סיבות .  כל רבע שעה הוא מחפש משהו .  אני רואה אותו בטלוויזיה עם הכובע מסתובב בים המלח בטיול עם הילדים ונותן הוראות לראש הממשלה .  יש לך משהו לומר ?  תתקשר אליו .  אני לא מקבל את ההתנהלות הזו ,  ואף אחד לא יסכים לזה יותר .  אם הוא רוצה לפרק את הממשלה - אהלן וסהלן ".  

אמסלם לא באמת יודע בשלב הזה איך יתמודד עם האולטימטום שהציבה הבית היהודי ,  שלפיו אם פסקת ההתגברות לא תאושר בעוד כשבוע בוועדת השרים לחקיקה ,  חברי המפלגה לא יצביעו עם הקואליציה ,  אבל גם כשהוא נשאל על כך ,  הוא לא מסתיר את הכעס . " בנט שם לנו אולטימטום ?  אתה מפלגה של שמונה מנדטים .  ידידי ,  תהיה קצת צנוע .  תתנהג כמו שמונה מנדטים ,  לא 30 ",  הוא תוקף .
 את הביקורת הוא לא מפנה רק כלפי בנט ,  אלא גם לעבר שר האוצר ויו"ר כולנו משה כחלון שתקף את נתניהו לאחרונה על כך שאינו מתערב בנושאי כלכלה אלא רק מגיע לצילומים .  לדבריו , " אני לא מסוגל לקבל השפלות של אנשים .  תשמע את ראש הממשלה ,  הוא מעולם לא השפיל אנשים ,  בוודאי לא בדיבור .  חבר'ה ,  צריך להנמיך .  קצת כבוד לא יזיק לאף אחד .  הדברים של כחלון ציערו אותי מאד .  עשו לי עגמת נפש ".  
שראש הממשלה יגיד לשותפיו 'אני לא רוצה בחירות' ,  זה יהפוך את חייהם של מרביתם לקלים יותר .
" אם זה היה תלוי בי ,  היום היינו נמצאים בעיצומה של מערכת בחירות .  למה ?  בגלל האטמוספירה .  בגלל הדברים של בנט וכחלון .  אי אפשר להעליב ראש ממשלה .  כשאתה מעליב אותו ,  כל אנשי הליכוד נעלבים .  קשה לי להכיל את כל ההתבטאויות האלה ,  זה עושה אותי כמעט חולה .  אני מרגיש מושפל כשבנט וכחלון מדברים ככה ,  אני הולך עצבני ופגוע באותו יום ויש עוד אלפי ליכודניקים שהבטן שלהם מתפוצצת מזה .  אף אחד לא בא להם עם אקדחים ,  מי שלא מתאים לו ,  תמיד יכול לארוז את המזוודות ולצאת החוצה ".  
" כל היום אני שומע אולטימטומים .  כאילו אתם מנהלים את המדינה וראש הממשלה בובה .  אחד אומר 'אתם אל תתערבו לי בנושאים הכלכליים' ,  בנט מתערב בכל הנושאים הביטחוניים .  אז מה ?  הלו ?  מה ראש הממשלה ?  הוא מריונטה שאוכל פיסטוקים כל היום ?  מה בדיוק התפקיד שלו ?  "
 אולי חקירות נתניהו יובילו אותנו לבחירות ?  
" חקירות ראש הממשלה לא יניבו שום דבר .  אני עוקב אחריהן ,  רואה את האינפורמציה .  הרי הכול נמצא בעיתון .  הצדק ייצא לאור והעננה הזו תתפזר .  הן לא יהיו סיבה לבחירות .  ראש הממשלה אמר בהזדמנויות שונות שהוא רוצה לסיים את הקדנציה הזו ב-2019 ".  
אמסלם ,  שנמנע בתקופה האחרונה לומר את דעתו על החקירות ,  קובע כעת כי מה שקורה בהן  " זה דבר חמור ביותר .  במדינות אחרות שולחים את הצבא לעשות הפיכה ,  לא את המשטרה ,  ובמדינה דמוקרטית מחליפים ראש ממשלה בקלפי ולא באמצעות כורש ברנור  ( ראש היחידה הארצית לחקירות הונאה ,  י"א )  .  זו חוצפה ועזות מצח .  מאות אלפי חוקרים מתעסקים בסוגיה הזו מבוקר ועד לילה .  אני עוסק בפשיעה כלכלית ,  ברצח ברחובות ,  כל יום  ,  זה ?  לא מעניין .  תגיד ראש ממשלה וישר יביאו לך שישה צוותי חקירה .  עשו חקירה בפורים .  הקימו חמ"ל בפורים ,  חג בישראל .  אצה לכם הדרך ?  טוב שלא באתם בליל הסדר ".  
החקירות ,  כך הוא סבור ,  השפיעו על הציבור בישראל . " יש פה שבר של חלק גדול מאד מהציבור מול המערכות של שלטון החוק .  אתה מבין שעל רקע חקירות נתניהו משהו לא בסדר .  הרי ,  אם הציבור היה חושב שראש הממשלה אדם שאינו ישר ,  לא הגון ,  נוכל וגנב ,  אז אני מבטיח לך שהליכוד לא היה מקבל גם שלושה מנדטים .  המשטרה מתנהלת כמו לוויין חלל באוויר ".  
אמסלם ,  שכיהן עד לא מזמן כיו"ר ועדת הפנים ,  עסק לא מעט בדיוני הוועדה בענייני המשטרה והתנהלותה ,  ולדבריו אין כל מניעה שנתניהו יעסוק בשאלת הארכת כהונת המפכ"ל . " למה לא ?  ",  הוא עונה מיד . " ככלל ,  להאריך את כהונת המפכ"ל זה רעיון שצריך לרדת מהעולם ואתמול .  מה ,  אני סוג של משחד ?  נקצב לו שלוש שנים - אז שיהיה שלוש שנים .  אסור שיהיה אופציה לצ'ופר ". 
כלומר ,  הארכת כהונת המפכ"ל זה שוחד ?  
" בוודאי ,  ברמה המהותית ,  איזו שאלה ".  

טקס המשואות ביום העצמאות עורר משבר פוליטי בין שני בכירי הליכוד - יו"ר הכנסת יולי אדלשטיין ושרת התרבות והספורט מירי רגב .  השניים התעמתו על רקע דרישת רגב לאפשר לנתניהו לנאום בטקס ,  לראשונה מזה שנים רבות .  לשיטתו של אמסלם ,  מדובר  " בטקס ממלכתי ",  ולכן  " ראש הממשלה יכול לדבר וחייב לדבר כמה זמן שהוא מוצא לנכון .  לא מגבילים ראש הממשלה בדקות או שניות .  זה אפילו אבסורד ומצחיק לדבר על זה ,  - הוא לא נער מקהלה בכיתה ז' בבית ספר בנווה יעקב ".  אמסלם טוען כי  " גם את יו"ר הכנסת מעולם לא הגבילו .  צר לי שהתפתחו כך הדברים אבל זה מאחורינו ואני משוכנע לחלוטין שיו"ר הכנסת וראש הממשלה יידעו לעבוד יחד .  ראיתי בחיי מאבקים משמעותיים יותר ".  
בתחילת החודש ביקש נתניהו מאמסלם לפעול להקמת ועדת חקירה פרלמנטרית שתחקור את פעילות הקרן החדשה לישראל .  נתניהו טען כי הקרן היא זו שגרמה לממשלת רואנדה לסגת מההסכם לגירוש מבקשי המקלט מישראל ,  ועל כן ביקש להקים את הוועדה .  אבל אמסלם מצהיר שאינו מתכוון לעשות זאת . " הרעיון הגדול בוועדה כזו היא לעלות את הנושא לשיח הציבורי .  לכן ,  עצם הבקשה של ראש הממשלה העלתה את הנושא לשיח וכרגע אני לא רואה בזה תכלית כשלעצמו .  המטרה הושגה ואנחנו מתקדמים .  יש לנו מספיק עבודה לעשות ",  הוא מבהיר .  
בצל ניהול הקואליציה במושב הקרוב ,  אמסלם ייאלץ להחליט האם בכוונתו להתמודד לראשות עיריית ירושלים ,  ולפיו יש לכך שני תנאים שאותם הוא מונה בנפרד אחד מהשני :  רצונו שלו ותמיכת החרדים .  לדבריו , " אם שני התנאים מתקיימים ,  ייתכן שהתוצאה תהיה שארוץ לראשות עיריית ירושלים .  אבל אם לא ,  יכול להיות שלא ארצה בכך ".  
אמסלם סבור כי  " זו סוגיה ליכודית שראש הממשלה צריך להוביל אותה .  לא כי הוא ראש ממשלה אלא כי הוא יו"ר הליכוד .  אני כרגע עושה שיקולים עם עצמי ,  עדיין במחשבות על כך כי יש לזה גם השלכות על החיים הפרטיים שלי ,  המשפחה והילדים וגם כי זה לא פשוט להיות ראש עיר של הבירה .  זה תפקיד משמעותי ".   

" בנט מטייל עם כובע ומחלק הוראות לנתניהו ":  ח"כ אמסלם יורה לכל הכיוונים
הוא מאס בהתנהלות הצ'ילבה של רה"מ  ( "לא צריכים את בנט כמשגיח כשרות ")  ,  תוקף את המפכ"ל  ( "להאריך כהונתו זה כמו שוחד ")  ומבהיר מה דעתו על נאום נתניהו בטקס המשואות  ( "לא מגבילים ראש ממשלה בדקות ")  .  יו"ר הקואליציה מתכונן לעוד מושב סוער - ושמישהו ינסה לעצור אותו

