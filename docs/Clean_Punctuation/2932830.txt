נתניהו לוועדת האתיקה : " הרחיקו את זועבי ,  גטאס וזחאלקה מהמליאות "
 ראש הממשלה הגיש קובלנה לוועדה על רקע ביקורם של שלושת הח"כים אצל משפחות מחבלים בשבוע שעבר .  במכתב כתב כי השלושה פעלו  " לטובת האויב "  וכי  " הפגינו אמפתיה עם מעשים נפשעים כלפי אזרחים "
 ראש הממשלה בנימין נתניהו הגיש אתמול  ( ראשון )  ,  כפי שהודיע שיעשה ,  קובלנה לוועדת האתיקה של הכנסת נגד חברי הכנסת ג'מאל זחאלקה ,  חנין זועבי ובאסל גטאס מהרשימה המשותפת ,  על רקע השתתפותם במפגש עם בני משפחותיהם של מחבלים .  בקובלנה דרש נתניהו להרחיקם ממליאת הכנסת וטען כי הם פעלו  " לטובת האויב ".  
" יש לראות בחומרה יתרה את השתתפותם של חברי כנסת ישראל במפגש עם משפחות המחבלים ,  שמשמעותו הפגנת הזדהות ואמפתיה עם המעשים הנפשעים של מחבלים אלו כלפי אזרחי ישראל ,  וזאת במיוחד בימים אלו ,  שבהם טרוריסטים מוסתים פועלים במטרה לפגוע באזרחי ישראל ",  כתב נתניהו בקובלנה . " התנהגות זו מבטאת עידוד של מעשי האלימות והטרור נגד אזרחי ישראל ,  ועולה לכדי הסתה .  בהתנהגותם הפרו חברי הכנסת את חובתם למלא את תפקידיהם מתוך נאמנות לערכי היסוד של מדינת ישראל כמדינה יהודית ודמוקרטית ,  וכי הפרו חובתם לפעול באופן המשרת את כבוד האדם ,  קידום החברה בישראל וטובת מדינת ישראל ". 
לאחר מכן ,  ביקש כי  " ועדת האתיקה תבחן את הדברים על חומרתם ,  תעשה שימוש בסמכותה לפי סעיף 13ד ( ד )  להרחיק את חברי הכנסת מישיבות מליאת הכנסת ,  ותיתן פומבי להחלטתה ,  על מנת לבטא את הסלידה העמוקה שכולנו חשים כלפי התנהלות זו ".  
מוקדם יותר אתמול סיכם נתניהו עם ראשי סיעות הקואליציה על גיבוש הצעת חוק שתאפשר לכנסת להשעות חברי כנסת בגלל התנהגות שאינה הולמת .  ההשעיה תיכנס לתוקף אם יהיה בהצבעה רוב מיוחס של 90 חברי כנסת ,  כמו בתהליך שבו משעים נשיא מדינה ,  יו"ר כנסת או סגנים .  המהלך מגיע ברקע הביקורת החריפה שנמתחה על חברי הכנסת מבל"ד שביקרו משפחות מחבלים .  בבוקר אותו יום התייחס נתניהו לנושא בישיבת הממשלה ,  ואמר כי יפעל לבחון שינויי חקיקה חדשים  " ומחוזקים שיאפשרו לנו לגרום לכך שמי שפועל בכיוון זה לא יכהן בכנסת ישראל ". 
בישיבה טען ראש הממשלה שרבים מאזרחי ישראל חשים שחברי הכנסת האלו לא מייצגים אותם . " אנחנו עושים מאמצים גדולים ,  השקעה גדולה ,  כדי לשלב את האזרחים הערבים בחברה הישראלית והם עושים את ההיפך הגמור .  הם בונים חומות של שנאה "  אמר נתניהו ,  והוסיף : " אני מנסה לדמיין מה היה קורה בפרלמנט הבריטי או בקונגרס האמריקני אם חברי פרלמנט או חברי קונגרס היו הולכים ועומדים דום לזכר מרצחים שרצחו אזרחים בריטים או אמריקנים .  אני חושב שהייתה קמה צעקה גדולה מאוד ובצדק ".  
בתוך כך ,  היועץ המשפטי לממשלה ,  אביחי מנדלבליט ,  ביקש מאגף החקירות והמודיעין במשטרה לאסוף את המידע העובדתי הקיים על אודות הפגישות שקיימו הח"כים עם קרובי המחבלים ,  על מנת לבחון אם יש מקום לפתיחה בחקירה פלילית .  החלטתו באה לאחר פניות של גורמים בכירים ובהם ראש הממשלה בעצמו ,  שקרא לפתוח בחקירה פלילית נגד חברי הכנסת .  בשלב זה נזהר מנדלבליט מלהורות על הליך פורמלי בנושא .  עיקר הבדיקה של החוקרים תתמקד באיסוף החומרים הגלויים שפורסמו בעניין הפגישה בכלי התקשורת ,  באינטרנט וברשתות החברתיות .
 בפועל ,  בדיקת היועץ תתמקד ככל הנראה בהתנהלות חברי הכנסת במהלך הפגישה .  צפויה להיבדק הטענה כי חברי הכנסת עמדו דקת דומיה  " לזכר שהידים ",  דבר שייתכן שיש בו משום תמיכה בפעילות טרור .  מעבר לכך ,  ייבחנו התכנים שעלו במהלך הפגישה ,  ואם יש מקום ,  לאור המעשים ,  להסיר את חסינותם .  ממשרד המשפטים נמסר כי בשלב זה לא יבוצעו פעולות נוספות בטרם יועברו הדברים לעיון היועץ .
  ( עדכון ראשון :  22:50 )  

נתניהו לוועדת האתיקה : " הרחיקו את זועבי ,  גטאס וזחאלקה מהמליאות "
 ראש הממשלה הגיש קובלנה לוועדה על רקע ביקורם של שלושת הח"כים אצל משפחות מחבלים בשבוע שעבר .  במכתב כתב כי השלושה פעלו  " לטובת האויב "  וכי  " הפגינו אמפתיה עם מעשים נפשעים כלפי אזרחים "
 
