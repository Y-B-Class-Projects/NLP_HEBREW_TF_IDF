שר המתנות :  במשחקי הכיסאות - נתניהו מטשטש את כישלון הקמת הממשלה
שבוע לתוך מערכת הבחירות ,  בליכוד ובקואליציה עסקו בעיקר בסחר מכר של תפקידים ,  ולתיק החשוב לנתניהו במשרד המשפטים מונה האיש הנאמן ביותר לבלפור .  וגם - מה כחול לבן צריכים ללמוד מנתניהו אחרי הכישלון בבחירת מבקר המדינה ומה משותף למפלגת העבודה והרשות הפלסטינית
בחירות 2019 ,  בסבב השני שלהם ,  יצאו לדרך ,  ונותרו עוד קצת יותר ממאה יום עד שנדע אם הן היו מועד ב' של מקצה שיפורים ושינויים או אותה גברת בשינוי אדרת ,  פשוט שידור חוזר .  הימין ינסה למנוע את אובדן המנדטים למפלגות קטנות שלא עברו את אחוז החסימה ,  הליכוד ינסה להגיע לגוש ימין של 61 בלי ישראל ביתנו כדי שיהיה אפשר להרכיב ממשלה בלי אביגדור ליברמן ,  בשמאל שואפים להעלות את אחוזי ההצבעה בתל אביב ולעשות תיקון עם המגזר הערבי ,  ולשלל מאוכזבים ודחויים יש הזדמנות שניה לתקן את הנאחס שקיבלו בקלפיות בפעם הקודמת .  
בינתיים ,  בשבוע הראשון של מערכת הבחירות ,  נדמה היה שתמונת המסך פשוט הוקפאה :  נתניהו עדיין לא העביר הילוך לגיבוש אסטרטגיה או פתיחת קמפיין ,  אלא הקדיש את עיקר זמנו למשחקי כסאות קואליציוניים .  הפיטורים של נפתלי בנט ואיילת שקד הגדילו את נדוניית התיקים על השולחן ,  וסללו את הדרך לפתיחה בסחר-מכר על חלוקת השלל ;  בכירי הליכוד התייצבו לשיחות נמרצות על עתידם ומיקומם ,  ובאיחוד מפלגות הימין מנהלים משא ומתן כדי לתפוס את מקומם של בנט ושקד המפוטרים .  הפאזל הקואליציוני הנמרץ משדר עסקים כרגיל ,  מטשטש את נקודת השבר של השבוע שעבר ואת הכישלון המוחלט בהרכבת הממשלה ,  ומחזיר לו את המושכות לידיים - אז מה אם זו ממשלת מעבר ,  בכל זאת נותרו לו תופינים לחלק .  
הולכים לבחירות - סיקור מיוחד בוואלה !  NEWS :  למרות הביקורת :  הכנסת אישרה את הגדלת תקציב הבחירות ב-35%המבצע של נתניהו באישור היועמ"ש :  כרטיסי טיסה למנהטן וקהירפשוט כי הוא יכול :  כך קובע  " המלך "  נתניהו את חוקי השכונה ללא הפרעה 
במקביל למגעים הקואליציוניים הזמניים ,  נתניהו ביקש עוד דחייה בשימוע ,  וקיבל סירוב נוסף מהיועץ המשפטי לממשלה ,  בסאגה שכנראה עוד נשמע עליה עוד ועוד .  ההבדל המהותי בין מועד א' ומועד ב' של בחירות 2019 הוא שהמסכות הוסרו וברור לאן נתניהו חותר - דחיית ההליכים המשפטיים .  במשך כל המשא ומתן קואליציוני הנושא העיקרי על סדר היום היה מהלך החסינות/התגברות ,  ותיק המשפטים - התיק האסטרטגי החשוב ביותר לחודשים הקרובים והגורליים - נמסר ראשון ;  הקריטריון המרכזי לשדרוג לא היה עוצמה פוליטית ,  תוצאה בפריימריז או התאמה לתפקיד - אלא מידת הנאמנות לבלפור .  
כך מצא את עצמו אמיר אוחנה ,  ח"כ צעיר ונמרץ שהעביר שעות באולפנים בהגנה על משפחת נתניהו ובהטפה בעד חסינות ,  עוקף בכירים ותיקים ממנו בתור למשרד המשפטים היוקרתי .  נתניהו מנסה למנף את האירוע לכדי מהלך קמפיין מחושב ,  ולהציג את המינוי הלהט"בי הבכיר כדגל חילוני-ליברלי שנועד לאזן את קריאות המשפט העברי של בצלאל סמוטריץ' ולעקר את העוקץ מהקמפיין של ליברמן נגד מדינת הלכה ;  למעשה ,  אוחנה היה הבחירה השנייה ,  וזכה מן ההפקר של הסירוב העיקש של יריב לוין לקבל את התיק ללא סמכויות אמיתיות בממשלת מעבר .  

בשבועות האחרונים נתניהו קיבל כיסוי אידיאולוגי נרחב מהשמרנים בימין שמחכים מזה עשור להזדמנות לצמצם את כוחו של בג"ץ ולהחזיר את האיזון להפרדת הרשויות .  אבל אחרי שנתניהו הסכים ,  ברגע האחרון ,  לתת לאבי גבאי ולמפלגת העבודה זכות וטו על התהליכים המשפטיים ,  גם הגדולים שבאוהדיו מתחילים לשאול אם האידיאולוגיה היא רק כיסוי למטרה הגדולה - המשך כהונה תחת כתב אישום .  
שמעון ריקלין ואברי גלעד הוכתרו השבוע כ"מתפכחים החדשים "  בימין ,  כשהעזו לשאול בקול רם אם האיש חושב עצמו גדול מהרעיון .  אבל תמרור האזהרה הופיע עוד לפני שנודעו פרטי המו"מ עם גבאי ,  בתמונת הפיוס של פגישת נתניהו עם צמרת בית המשפט העליון ערב לפני פיזור הכנסת ,  שבסופה יצאה הודעה משותפת על שיח ,  דיאלוג והסכמה .  באותו רגע התעופפו חלומותיהם של לוין וסמוטריץ' ונתניהו חזר להיות האליטיסט הדמוקרט מרחביה שמגן על עצמאות המערכת .
 טוב עשה יריב לוין שלא נענה ללחצים הכבירים שהופעלו עליו לקחת את תיק המשפטים ,  כי את השינויים שהוא חולם לעשות ,  הוא באמת לא יוכל לקדם בממשלת המעבר ,  וכנראה שלעולם לא .  אפשר להתווכח על האג'נדה הנוקשה ולהסתייג מהרטוריקה ,  אבל אי אפשר לקחת לו את היושרה האישית שבשמה הוא ויתר על תיק חלומותיו .  לוין מחויב לאידיאולוגיה שלשמה היא מטיף ושעליה הוא רץ לכנסת ,  מצרך נדיר במחוזותינו שזכאי לתואר שליח ציבור - של מי שבחר בו - במלוא מובן המילה .  אבל נתניהו לא צריך ולא יכול עכשיו לקדם רפורמות מרחיקות לכת ,  ולא לצאת למלחמות עולם של ממש עם מערכת המשפט ,  אלא בעיקר לשלוח מסר הצהרתי מאיים ומצנן כלפי גורמי אכיפת החוק .  בארכיון ההצהרות של אוחנה יש התבטאויות קשות וחריפות נגד הרדיפה של  " כנופיית שלטון החוק "  ועריצות בג"ץ ומספיק 2-3 התבטאויות של שר המשפטים בשביל לייצר משב אוויר קר .  
בישיבת הסיעה של כחול לבן השבוע יאיר לפיד הכריז על הבחירות כ"הזדמנות שניה "  לנצח ,  כמה דקות בלבד לפני ההפסד הצורב של האופוזיציה בבחירות למבקר המדינה .  זו הייתה הצבעה חשאית ,  הזדמנות מושלמת לחפש עריקים ולהבקיע לנתניהו סדקים בקואליציה ,  אבל בכחול לבן - שמתיימרת להחליף את הליכוד כמפלגת שלטון אלטרנטיבית - פספסו את האירוע מתחילתו ועד סופו .  
במקום להסכים מלכתחילה על מועמד עם רקע משפטי הולם שייתן מענה אמיתי ומהותי לשאיפה של נתניהו להחליש את מוסד המבקר ,  רביעיית כחול לבן התווכחה עד הרגע האחרון ,  ובסוף הסתפקה במועמדות הפשרה של גיורא רום .  רום הוא אמנם אלוף מעוטר וטייס מהולל בצה"ל ,  אבל מלכתחילה היה פסול על ידי הסיעות הערביות ולא היה לו שום רקע שהפך אותו למועדף יותר ממתניהו אנגלמן ,  המועמד של נתניהו .  בזמן שהאחרון זכה לחיבוק חם מראש הממשלה ,  שהשקיע שעות של שיחות שכנוע בליכוד ובקואליציה כדי להבטיח את הניצחון ,  רום קיבל כתף קרה מגנץ וחבריו .  שעה לפני ההצבעה במליאה ,  בהצהרות בפתיחת ישיבת הסיעה ,  הם אפילו לא הזכירו את שמו .  

רום לא שכח לנקום ;  בראיון מהדהד בגלי צה"ל הוא השווה את כחול לבן לפלוגה של גבעת חלפון שלא מסוגלת להתארגן למערכה ושיבח את הנחישות והדבקות של נתניהו במשימה . " האופוזיציה לעומת זאת ניגשה לכל הנושא הזה כמו איזו פלוגה שיוצאת לנופש בחורשת טל ",  סיפר לרזי ברקאי . " המסמך היחיד שלהם שראיתי באותו שלב היה צילום של נשיקה בין יאיר לפיד לגבי אשכנזי ,  כמו איזה שני גימנזיסטים שעשו איזה מעשה קונדס ".  גם אם מבודדים את הכעס והאכזבה שרום בוודאי חש לאחר שלא הצליח לזכות בתפקיד ,  התמונה שעולה מהתיאור שלו מלמדת הרבה על מי שלכאורה שלח אותו לקרב .  
הנשיקה המדוברת בין לפיד לאשכנזי צוייצה בתחילת השבוע ,  בניסיון להרגיע שמועות על תככים בצמרת הקוקפיט ודיווחים על מחשבות מחודשות על הריצה המשותפת . " גם אם אין בינינו תמיד הסכמה על הכול ,  ואחידות ,  יש בינינו אחדות ",  גנץ הכריז בפתח ישיבת הסיעה ,  כחלק מאותה מגמה .  אם היה יותר זמן ,  לא בטוח שהם היו מחזיקים מעמד ,  אבל הבחירות שחזרו תוך זמן קצר כל כך הטילו משא כבד של אחריות על כחול לבן - שצריכה לנסות לשחזר את ההישג ואף לשפר אותו ,  ובשלב זה ,  אין להם ברירה אלא לשמור על הדבק .  
לפיד ,  שניהל את הקמפיין הקודם ,  יעביר את השרביט לגנץ ,  שמאייש כעת את תפקידי המטה ,  הקמפיין והיועצים האסטרטגיים ,  אבל יש ביניהם הבנה הדדית על הקפאת המצב :  בשלב זה ,  ההסכמים נשארים בדיוק כמו שהם - מבלי לפתוח את שאלת ההנהגה ,  וגם לא את הרוטציה ,  שתקועה למשה יעלון ואשכנזי כמו עצם בגרון ,  וגם בלי לעשות שינויים דרמטיים ברשימה .  אותה נוסחה לא הצליחה להביס את נתניהו לפני כחודשיים ,  ולא ברור כיצד היא אמורה לנצח אותו בעוד כשלושה ,  אבל המצרך העיקרי שחסר בה ,  כפי שעלה מסאגת המבקר - היא נחישות ורוח קרב .  
מפלגת העבודה היא קצת כמו הרשות הפלסטינית .  שנים שכולם יודעים שמדובר בגוף מיושן ,  ארכאי ,  לא מתפקד ושאינו ממלא את תפקידו ,  ובכל זאת - הוא שורד ,  נגד כל הסיכויים ,  בזכות מנגנון משומן שיש לאנשים חזקים אינטרס בשימורו .  כך ,  למרות גודלה הנוכחי המצומק והררי מילות ההספד שכבר נכתבו על מצבה ,  בשבועיים האחרונים העבודה מייצרת יותר פוליטיקה מכולם - לפחות בסדר גודל של מפלגת שלטון היסטורית .  החצי המלאה של ההשוואה הבוטה היא שאם העבודה מצליחה לייצר עדיין כל כך הרבה אמוציות וטונים גבוהים - סימן שיש בכל זאת מי שעדיין נלחם על חייה ,  ושכמו הרשות הפלסטינית ,  כנראה שאי אפשר בלעדיה .
 ועידת המפלגה ,  שתתכנס ביום רביעי לראשונה מאז הבחירות ,  צפויה לספק עוד ערב דרמטי וקולני כמיטב המסורת .  על סדר היום :  בחירת היו"ר הבא של המפלגה וסדר הרשימה לבחירות הבאות .  מי נגד מי ?  כולם נגד כולם .  גבאי ,  היו"ר הנוכחי ,  מסומן על ידי כל עמיתיו כמי שהביא על המפלגה את שפלה ההיסטורי ;  הבגידה המוחלטת שלו בהבטחת הקמפיין שלא להתקרב לממשלה בראשות נתניהו והמו"מ הרציני שניהל איתו ברגע האחרון היו הקש האחרון ששבר את הגמל ,  וגרמו לכל הלכלוכים לצוף החוצה .  
גבאי הבין ,  סופסוף ,  שהגרדום על הכהונה שלו ירד ,  והכריז על פריימריז לראשות המפלגה ב-2 ביולי .  אבל מהצד השני ,  עמיר פרץ ,  נאבק שהיו"ר לא ייבחר על ידי המתפקדים ,  אלא על ידי 3,300 צירי ועידה ,  ומסומן גם הוא על ידי שאר הח"כים כאנטי דמוקרט ,  שמנסה להשתלט על החלל הריק של גבאי בדרכי קיצור פתלתלות .  בשבוע האחרון איציק שמולי וסתיו שפיר ניהלו מאבק עיקש כדי למנוע מפרץ להעלות את ההצעה שלו לוועידה ,  ודילגו בין מוסדות המפלגה - ההנהלה ,  ועדת החוקה ,  חזרה להנהלה ,  ובקרוב בבית המשפט ובמוסד לבירור עתירות ,  ולעת עתה - ידם על העליונה ,  וההצעה של פרץ לא על סדר היום .  אבל במקביל ,  מעל ראשם של הח"כים מונפת חרב נוספת - והם מנסים לגייס תמיכה בוועידה כדי להקפיא את הרשימה ולוותר על הפריימריז לקראת הבחירות הבאות .
 לעבודה ניתנה כעת הזדמנות חד פעמית לנסות לצאת מהשפל ,  ולא ברור איך הקרבות האינסופיים וההתנהלות העסקנית מסייעים בשיקום מפלגה שבהתפוררות .  ח"כים ופעילים במפלגה מפנים אצבע מאשימה לגבאי ,  ולהתנהלות המוזרה והמבלבלת שלו ושל אנשיו במוסדות המפלגה ,  וחושבים שזו הנקמה המתוקה שלו שתפיל עליהם את הבית ,  כפי שהזהיר איתן כבל בינואר האחרון .  אבל ותיקי המפלגה יכולים להתנחם בכך שהכיסא הראשון עדיין נותר אטרקטיבי .  פרץ ,  שמולי ושפיר כבר חזק בסל השמות ,  וכרגיל ,  כמדי מערכת בחירות ,  שמו של אהוד ברק חוזר לרחף בפי הפעילים כתקווה האחרונה שיכולה להושיע את המחנה .  
ברק אכן בוחן ברצינות את האופציות ,  אבל בכלל לא בטוח שהעבודה היא הכיוון .  יש בסביבתו מי שאומר לו שעדיף לו להתחיל לבד ,  בדרך עצמאית ,  להחיות מחדש את מפלגת העצמאות ,  ומשם להתחיל לעשות חיבורים עם בכירים אחרים ,  בדיוק כמו שתכנן בפעם הקודמת .  לנוכח החולשה המסתמנת בצמרת כחול לבן ,  הקול החד והבוטה של ברק יכול לזכות לתנופה מחודשת ונאמניו משוכנעים שהוא היחיד שיכול לעשות שינוי במחנה השמאל ,  אבל ספוילר :  בפרק א' של בחירות 2019 כל התוכניות של ברק נותרו בסוף על הנייר ,  לא נמנע שזה מה שיקרה גם בשידור החוזר .  

שר המתנות :  במשחקי הכיסאות - נתניהו מטשטש את כישלון הקמת הממשלה
שבוע לתוך מערכת הבחירות ,  בליכוד ובקואליציה עסקו בעיקר בסחר מכר של תפקידים ,  ולתיק החשוב לנתניהו במשרד המשפטים מונה האיש הנאמן ביותר לבלפור .  וגם - מה כחול לבן צריכים ללמוד מנתניהו אחרי הכישלון בבחירת מבקר המדינה ומה משותף למפלגת העבודה והרשות הפלסטינית

