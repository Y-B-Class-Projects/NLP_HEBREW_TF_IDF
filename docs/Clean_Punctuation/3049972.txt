לפיד נגד לפיד :  אתר  " יש עתיד "  מתגאה בהצעה שהיו"ר דוחה על הסף
יאיר לפיד בולם את המהלך של האופוזיציה להחליף את נתניהו עם ממשלה חלופית ,  אבל בכנסת הקודמת קידם בדיוק את הרעיון הזה .  גם שלוש שנים אחרי ,  באתר של מפלגתו מבליטים כהישג את מה שהוא מכנה כיום  " קומבינה "
 יו"ר יש עתיד ,  יאיר לפיד ,  הבהיר בימים האחרונים כי הוא מתנגד נחרצות ליוזמה להקמת ממשלה חלופית שמקדמים באופוזיציה על רקע המשבר הקואליציוני . " בדמוקרטיה מחליפים שלטון רק בבחירות .  לא ניתן יד לטריקים וקומבינות ",  אמר לאחרונה .  אלא שדווקא לפיד היה המוביל העיקרי של רעיון אי האמון הקונסטרוקטיבי  החלפת ממשלה ללא בחירות - שאושר בכנסת לפני כשלוש שנים ,  המאפשר הפלת ממשלה בהצבעת אי-אמון יחד עם ממשלה אחרת שמקבלת את אמון הכנסת במקומה .
" בזכות חוק המשילות שיזמה וקידמה יש עתיד ",  נכתב באתר המפלגה ,  בעמוד המציג את הרפורמות שקידמה המפלגה כשהייתה בממשלה ,  בכנסת ה-19 , " הצעות אי אמון יוגשו באופן קונסטרוקטיבי .  צעד זה יצמצם את האפשרות לבחירות שלא במועדן כתוצאה מתרגילים פוליטיים וניסיונות לסחטנות פוליטית ,  וימנע הדחה של ממשלה ,  אלא אם כן ישנה חלופה ריאלית וממשית ".  
על רקע המשבר בין ראש הממשלה ,  בנימין נתניהו ,  לשר האוצר משה כחלון ,  החל אמש  ( שבת )  יו"ר האופוזיציה יצחק הרצוג לקדם הקמת ממשלה חלופית תוך שימוש במוסד אי האמון הקונסטרוקטיבי .  ההליך עבר כחלק מחוק המשילות ,  שאושר במרץ 2014 בהובלת יש עתיד וישראל ביתנו .  החוק נועד להגביר את יציבות הממשל ,  על ידי העלאת אחוז החסימה וצמצום יכולת האופוזיציה להביע אי-אמון בממשלה מכהנת .
 המנגנון מחייב את חברי הכנסת שמגישים הצעות אי אמון להציג אופציה ממשית לממשלה חלופית שתזכה לאמון הכנסת ולהביא בפני הכנסת שם של חבר הכנסת שיחליף את ראש הממשלה .  הרצוג שוחח אתמול עם כחלון על הרעיון ,  והחל במגעים לגיוס 61 ח"כים שיצביעו אי אמון בממשלתו של נתניהו ,  ידיחו אותו ויתגבשו מאחורי מועמד חלופי .  הרצוג עצמו כבר הצהיר כי בממשלה כזאת הוא פתוח להיות מספר 2 של כחלון שיכול לגייס תמיכה של גורמים רבים יותר .
 עם זאת ,  למהלך יש סבירות נמוכה להתממש ,  בין היתר בשל התנגדותו של לפיד - שהוא היחיד כיום במערכת הפוליטית שעשוי להרוויח מהקדמת הבחירות .  אך למעשה ,  לפיד מתכחש למה שמפלגתו מגדירה אחד מהישגיה . " חוק המשילות מממש את התחייבותה המרכזית של 'יש עתיד' לבוחריה לצמצם את גודל הממשלה ,  להעלות את אחוז החסימה ,  ולקדם אי אמון קונסטרוקטיבי .  באמצעות החוק מתקיימות הבטחות אלה .  תוך שמירה על חוסנן של הממשלות וסיוע בהגברת היציבות ובהבטחת המשכיות ",  נכתב באתר המפלגה .  
ההתנגדות שהביע היום לפיד הייתה לא רק להקמת ממשלה חלופית ,  אלא גם להקדמת הבחירות על רקע משבר התאגיד . " בחירות זה לא טוב למדינה .  ללכת לבחירות בגלל תאגיד השידור זה זלזול בוטה בציבור וזה שוב הפוליטיקאים שעסוקים רק בעצמם ובאינטרסים הפוליטיים הצרים שלהם ",  אמר בכינוס פעילים בנתניה .  גורמים ביש עתיד אמרו לוואלה !  NEWS : " אנחנו לא חושבים שצריך ללכת לבחירות עכשיו אבל גם לא נתמוך בממשלה חלופית בעת הזו .  הבוחר אמר את דברו והעם נתן לליכוד מנדט ענק .  יש קואליציה הומוגנית ,  ולכן ממשלה חלופית היא לא דמוקרטית ".  
גם בתוך מפלגת העבודה נרשמת התנגדות ליוזמת הרצוג .  שניים מהמועמדים לראשות המפלגה ,  ח"כ עמר בר לב וח"כ אראל מרגלית ,  הודיעו היום כי לא יתמכו במהלך . " אסור שמפלגת העבודה תעבור מלהיות בובה על חוט של ביבי לבובה על חוט של כחלון רק לצורך מאבקי הכוח בינו לבין ביבי ",  אמר בר לב . " אין דבר כזה ממשלה חלופית ,  הפכנו לכלי משחק בידי הקואליציה ובסוף גם נגורש מהעיר וגם נאכל את הדגים המסריחים ".  מרגלית ציץ בטוויטר : " ‏לא אי אמון קונסטרוקטיבי ולא בטיח .  מפלגת העבודה צריכה לבחור מנהיג תוך 30 יום ולהיערך לבחירות ".  יו"ר ש"ס ,  אריה דרעי ,  אמר אף הוא בראיון לערוץ 2 : " אין סיכוי לממשלה חלופית ,  עברנו כבר את פורים ".  

לפיד נגד לפיד :  אתר  " יש עתיד "  מתגאה בהצעה שהיו"ר דוחה על הסף
יאיר לפיד בולם את המהלך של האופוזיציה להחליף את נתניהו עם ממשלה חלופית ,  אבל בכנסת הקודמת קידם בדיוק את הרעיון הזה .  גם שלוש שנים אחרי ,  באתר של מפלגתו מבליטים כהישג את מה שהוא מכנה כיום  " קומבינה "
 
