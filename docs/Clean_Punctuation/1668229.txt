דרוש גט פוליטי
צפיתי אמש בנאומו של בנימין נתניהו המבקש לגייס מחר רוב של שני שלישים מחברי הליכוד כדי למנוע עתה בחירות למוסדות הליכוד .  כרגיל בשנים האחרונות ,  משה פייגלין הוא האופוזיציה למי שעומד בראש המפלגה .  
לא השתכנעתי שנחוץ להשקיע מאמץ כה מתיש במהלך שמהותו בעייתית .  שינוי תקנון ודחיית בחירות פנימיות הם נושאים שראוי לממשם רק בעיתות חירום לאומה ובמצב משברי במפלגה .  לעומת זאת ,  אם ייכפה מחר על נתניהו לקיים את הבחירות במועדן והוא ייצא למערכה במלוא כוחו ,  צפוי לו רוב במוסדות החדשים שייבחרו .  זה עדיף גם בעיני רבים מתומכיו .  
רק שהתבוננות ממשית במאבק החוזר ונשנה בין כל מי שעומד בראש הליכוד לבין מחנה פייגלין מעידה כי סוגיית הבחירות הפנימיות במועד זה או אחר אינה לב העניין .  הרושם הראשוני הוא שאנשי פייגלין יותר נמרצים ומעורבים ופעילים מהמחנה האמורפי הגדול של מצביעי הליכוד וחבריו ,  דבר המאפשר לו להגיע להישגים ניכרים אף שהוא מייצג גרעין קטן יחסית .  
במילים אחרות מהלכי מחנה פייגלין דומים במידה רבה להשתלטות עוינת שכן מי שקרא את ראיונו של פייגלין עם כתבת  " מעריב "  שרי מקובר מבין כי  " שני הסוסים האלה אינם יכולים עוד לסחוב ביחד "  כלשונו הציורית של לוי אשכול בעניין אחר .  נתניהו מציג תפישת עולם לאומית-ליברלית ופייגלין נוקט קו משיחי נוקשה וכל אחת משתי העמדות לגיטימית ,  אבל אינה יכולה לחיות בכפיפה אחת עם האחרת .  
עם גרעין נוקשה ויעיל מגיע פייגלין להישגים גדולים מכפי כוחו המהותי .  נוסף לכך חלק מהפוליטיקאים שעניינם היחיד הוא לזכות בפריימריז עושים עימו הסכמי קולות ולאחר מכן נרתעים מלהתמודד עם רעיונותיו והצעותיו .  הם חייבים לו וגם זה פסול .  
אילו היתה הפוליטיקה מעבדה הייתי מציע לליכוד לנסות את פייגלין .  למסור בידיו את שרביט המפלגה ולראות בתבוסתה בבחירות .  איני מכיר בוחר אחד של הליכוד שיצביע לפייגלין אם הוא יעמוד בראשו .   אך החיים אינם תחנת ניסיונות .  הם מצריכים כללי משחק פוליטיים .  אמנם אין דרך למנוע מפייגלין ומתומכיו להתפקד לליכוד אך אין לו מקום בליכוד שבראשו עומד נתניהו .  
זה לא עניין של פתיחת קלפיות ביום מסוים .  מדובר בצורך בגט פוליטי .  

דרוש גט פוליטי
nan
