הרמטכ"ל צפה בקלטת של גלעד שליט 
הרמטכ"ל גבי אשכנזי צפה בקריה בתל אביב בקלטת של גלעד שליט .  19 האסירות הפלסטיניות שוחררו מכלא השרון והגיעו לכלא עופר ולכלא שקמה .  נעם שליט :  יש הרגשה של ציפייה והמתנה .  לאחר שתאושר הקלטת עי ישראל ,  יועברו לעזה ולגדה האסירות פלסטיניות
 ( צילום:אבי כהן ,  עריכת וידאו :  לירז ליבנה )  
האסירות הפלסטיניות שמשוחררות במסגרת עסקת  " קלטת הוידאו "  של החייל החטוף גלעד שליט ,  יצאו בשעה 9:30 הבוקר  ( שישי )  מכלא השרון .  18 מהאסירות הגיעו לבית הכלא עופר ואסירה אחת עושה עדיין את דרכה לבית הכלא השקמה .  האסירות הועברו בכלי רכב ממוגנים של שירות בתי הסוהר .  
במסגרת העסקה תגיע לישראל קלטת וידאו עדכנית של החייל החטוף גלעד שליט בתמורה לשחרורן של 20 עצירות ואסירות פלסטיניות מבתי הכלא בישראל .  מדובר בפעם הראשונה מזה למעלה משלוש שנים בה תוכל משפחתו של שליט לראות את פניו ולהעריך את מצבו .
 במהלך הבוקר ייצפה בקלטת מתווך העסקה הגרמני ,  ויעביר אותה ליו"ר צוות המשא ומתן חגי הדס לביקורת .  הדס צפוי לבחון האם הקלטת עומדת בשלושת הקריטריונים שנדרשו בעסקה :  אורכה חייב להיות בן דקה לפחות ,  שליט מדבר בה בעצמו למצלמה וכן שקיים אימות כי היא צולמה בעת האחרונה .
 בין השעות 11:30 ו-13:00 ,  יגיע הדס למשרד ראש הממשלה ,  שם יצפה פעם נוספת בקלטת עם ראש הממשלה בנימין נתניהו וצוותו הבכיר .  במקביל ,  יגיע ראש אכ"א ,  אלוף אבי זמיר ,  לבית משפחת שליט במצפה הילה ,  שם יצפה בה לצד בני המשפחה .  נעם שליט ,  אביו של גלעד ,  התייחס הבוקר לנושא .  שליט אמר כי  " יש הרגשה של המתנה וציפייה ",  כך דווח בגלי צה"ל .
 רק לאחר שראש הממשלה והמשפחה יצפו בקלטת ,  יקבלו יחד את ההחלטה האם לפרסמה בתקשורת .  ממשרד ראש הממשלה נמסר כי לא ברור בשלב זה האם נתניהו ימסור הודעה לציבור בעקבות העסקה .
 ובינתיים בצד הפלסטיני ,  מצפים בגדה המערבית לקבל את פניהן של 18 האסירות שישוחררו לגדה המערבית ,  ואת פניה של אסירה אחת שתגיע לעזה .  אסירה נוספת מעזה תשוחרר ככל הנראה ביום ראשון .
 אלפי בני משפחה ואזרחים פלסטינים צפויים להגיע למחסום עופר לקבל את פניהן של תושבות הגדה .  שר האסירים הפלסטיני בגדה המערבית ,  עיסא קראקע ,  יעמוד בראש משלחת מקבלי הפנים .  לאחר מכן יגיעו האסירות ללשכת יו"ר הרשות אבו מאזן במוקטאעה שברמאללה ,  שם ייפגשו איתו .
 בד בבד ,  צפויים אלפי פלסטינים להגיע בשעות הבוקר למעבר ארז בציפייה לאסירה הפלסטינית פאטמה אל-זק .  האסירה ראוודה חביב ,  שתשוחרר כנראה ביום ראשון ,  צורפה ברגע האחרון לרשימת האסירות המשוחררות לאחר שהתברר שאסירה אחרת ששוחררה ,  בראאה אל-מאלכי ,  כבר סיימה לרצות את מאסרה ללא קשר לעסקה .  לאחר קבלת פנים במעבר ,  צפויה אל-זק להגיע ללשכת ראש ממשלת חמאס איסמעיל הניה ולקיים עימו מסיבת עיתונאים משותפת .
 בחמאס דאגו להדגיש כי גיבוש  " עסקת הווידאו ",  שאותה הם מכנים גם  " מבצע גשם ראשון ",  מהווה ניצחון לארגון ,  אך הבהירו כי הם מעוניינים לגבש עסקה כוללת בהקדם האפשרי  " ללא ויתור על שום תנאי במשא ומתן ".  ארגון הג'יהאד האיסלמי ,  שברך אף הוא על העסקה ,  צפוי לקיים גם הוא קבלת פנים חגיגית בעזה לרגל שחרור האסירות הפלסטיניות ,  זאת משום שפאטמה אל-זק היתה פעילה בג'יהאד האיסלמי ואף תכננה במסגרתו לבצע פיגוע בישראל .
 בכיר ברשות הפלסטינית מסר לוואלה !  חדשות כי ברשות מברכים על  " עסקת הווידאו "  למרות שהיא גובשה על ידי חמאס . " אנחנו מברכים על שחרור של כל אסיר או אסירה פלסטינים ",  הבהיר . " אני אהיה שמח מאד אם ישראל וחמאס יצליחו לגבש עסקה כוללת בהקדם ,  שתביא לשמחה רבה בבתי משפחות אסירים ואסירות נוספים ובבית משפחת שליט .  אם חמאס עושה משהו טוב לעם הפלסטיני ,  לא נתקוף אותו ,  משום שזה טוב לכולם ". 

הרמטכ"ל צפה בקלטת של גלעד שליט 
הרמטכ"ל גבי אשכנזי צפה בקריה בתל אביב בקלטת של גלעד שליט .  19 האסירות הפלסטיניות שוחררו מכלא השרון והגיעו לכלא עופר ולכלא שקמה .  נעם שליט :  יש הרגשה של ציפייה והמתנה .  לאחר שתאושר הקלטת עי ישראל ,  יועברו לעזה ולגדה האסירות פלסטיניות

