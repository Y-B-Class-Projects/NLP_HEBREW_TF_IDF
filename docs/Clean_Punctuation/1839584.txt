שוב אנחנו פוגעים בעצמנו
זה לא רק חלם .  זה לא רק זה ששיגענו חצי עולם כדי למנוע מכמה נודניקים להצטרף להפגנות סוף השבוע הקבועות .  מדובר במצב שבו לא נשקפה לישראל שום סכנה ביטחונית ,  אך מקבלי ההחלטות החליטו שיש הצדקה לבצע מהלך בינלאומי ,  להיערך ביטחונית כאל מבצע ,  לעניין את התקשורת שלנו ושל העולם ,  ולהסביר ,  בסופו של דבר ,  כי אם כל זה לא היה נערך ,  עלולה היתה להיווצר כאן מהומת אלוהים .
 זה לא רק חלם ,  כי אילו הכותרת היחידה היתה משהו כמו  " רוב מהומה על לא מאומה ",  מילא .  אך הכותרת בתקשורת העולמית תהיה אחרת .  היא תתייחס לכך שישראל מונעת מאנשים בלתי חמושים ובלתי מסוכנים להזדהות עם הפלשתינים הנמצאים תחת כיבוש לקראת החלטת האו"ם בספטמבר .
 זה באמת הדבר האחרון שאנחנו זקוקים לו .  ישראל מצטיירת כמדינה מסוגרת ,  המפחדת מן הצל של עצמה ,  אשר אינה מוכנה להקפיא את הבנייה בהתנחלויות אפילו לשלושה חודשים כדי לחדש את המשא ומתן עם הפלשתינים ,  ואשר נאבקת ,  כמעט לבדה ,  כדי למנוע את מה שהעולם כולו כבר הסכים לו ,  וגם רוב אזרחיה שלה :  הקמתה של מדינה פלשתינית ,  מדינה שהגבול עימה יהיה גבול שביתת הנשק שקדם למלחמת ששת הימים ,  תוך שינויים הדדיים ושווים .
 הפלשתינים ,  שהבינו כי השימוש בכוח הוא בומרנג מסוכן ,  ואשר נואשו מן הסיכוי להגיע עם ממשלת נתניהו להסכם שלום ,  החליטו להעביר את זירת המאבק המדיני אל העולם ולהסתפק כאן במחאה בלתי אלימה .  במקום לנסות ליזום משהו מקורי ,  אפילו במסגרת מפת הדרכים ,  אפילו כמהלך חד-צדדי ,  מעדיף ראש הממשלה להסתפק בהסכמתו לפתרון שתי המדינות ולהציג את ההסכמה כמהלך נדיב - אלא שזו הסכמה שכולם לפניו כבר אימצו .  אהוד ברק ,  כראש ממשלה מטעם מפלגת העבודה ,  קיבל את הפרמטרים של הנשיא קלינטון ;  אריאל שרון ,  כראש ממשלה מטעם הליכוד ,  קיבל זאת בנאום לטרון המפורסם שלו ;  אהוד אולמרט ,  כראש ממשלה מטעם קדימה ,  קיבל את המתווה כמובן מאליו ,  ונתניהו חזר על כך בנאום בר-אילן שלו ,  רק עם אינסוף סייגים .
 הנהגת אש"ף ,  בראשות עבאס ,  הצליחה להשיג הרבה יותר ממה שקיוותה ,  והיא עשתה זאת בסיועה הלא מכוון של ממשלת ישראל :  אם מטרתה היתה ליצור דה-לגיטימציה להמשך הימצאותנו בגדה המערבית ולחץ למען סיום הכיבוש תוך סלילת דרך למדינה פלשתינית - הענקנו לה פרס .  בתגובתנו למהלכים הללו סייענו למסע של דה-לגיטימציה למדינת ישראל .  רק זה היה חסר לנו .
 
שוב אנחנו פוגעים בעצמנו
nan
