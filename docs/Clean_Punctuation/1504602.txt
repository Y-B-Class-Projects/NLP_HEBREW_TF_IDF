תקציב שהוא ההיפך מטוב
ב-2003 ,  בעת שהיה שר האוצר ,  עודד נתניהו תעסוקה ורפורמות .  ב-2009 ,  כראש ממשלה ,  הוא עושה הכל להיפך
שר האוצר ,  יובל שטייניץ ,  אמר אתמול ,  בלי למצמץ ,  שהתקציב שהניח על שולחן הכנסת הוא התקציב הכי חברתי שיש ;  תקציב שיילחם באבטלה ,  יביא לצמיחה ואף יצמצם פערים .  הכי טוב שיש .  אבל האמת הפוכה בתכלית .  מדובר בתקציב רע ,  שפוגע בצמיחה ,  שמגדיל אבטלה ושלא מצמצם שום פערים ,  ואולי אפילו מרחיבם .  מדובר בעסקת חבילה חד-צדדית שכולה כניעה .  מדובר בהעלאת מסים שפוגעים ברצון לעבוד ולייצר .  מדובר בביטול רפורמות חשובות .  בקיצור - הפוך בדיוק ממה שדרוש .
 הסימן הרע הראשון היה החתימה חסרת האחריות של ראש הממשלה ,  בנימין נתניהו ,  על הסכמים קואליציוניים עם ש"ס והעבודה - שעלותם כ-3 מיליארד שקל .  ההסכמים לא רק יקרים ,  אלא גם עומדים בניגוד גמור לאמונתו של נתניהו עצמו - כי הם מגדילים את קצבאות הילדים ,  ולכן פוגעים ברצון לצאת לעבודה .  בהמשך הדרך ויתרו נתניהו ושטייניץ על הקיצוץ בתקציב הביטחון ,  שהיה צריך להסתכם ב-3 מיליארד שקל ,  וגם נכנעו באופן מביש ליו"ר ההסתדרות ,  עופר עיני .  הם ויתרו על קיצוצים והתאמות ,  ובמקום הקפאת שכר בשווי של 4-5 מיליארד שקל קיבלו רק 1.2 מיליארד שקל בדמות ויתור מגוכח על מחצית מדמי ההבראה .  
ומשום שצד ההוצאות בתקציב עלה הרבה מעבר לתוכנית המקורית ,  נמצא לכך הפתרון הכי רע שיש :  הגדלת מגבלת ההוצאה ל-3% במקום 1.7% ,  קיצוץ רוחבי במשרדי הממשלה והעלאת מסים .  כל אלה הם בדיוק הפוך ממה שדרוש לנו .  אלה יחנקו את הצמיחה ויעלו את האבטלה .  ואם זה עוד לא מספיק ,  הרי ששטייניץ הסכים גם לוותר על סדרה ארוכה וחשובה של רפורמות שמהוות  " דלק סילוני "  לצמיחה ,  כמו רפורמות במשק המים ,  במערך הניקוז ובחברת הדואר .
 המסר העיקרי של נתניהו בתוכנית של 2003 ,  כשהיה שר האוצר עם גיבוי של אריאל שרון ,  היה עידוד התעסוקה באמצעות הורדת המסים על עבודה וביצוע רפורמות מרחיקות לכת .  הפעם הכל בדיוק הפוך .  
עלות העבודה תעלה ,  כי הוגדלה תקרת תשלומי הביטוח הלאומי .  עד היום התקרה עמדה על 38,415 שקל ,  פי כחמישה מהשכר הממוצע במשק .  התוכנית דיברה על הגדלה לפי שמונה השכר הממוצע ,  אך כשהוויתורים נמשכו והאוצר חיפש כסף קל ,  הוא העלה ברגע האחרון את התקרה עד פי כעשרה מהשכר הממוצע ,  כלומר עד 76,830 שקל לחודש .  על הסכום העודף מוטלים 7% דמי ביטוח לאומי ו-5% מס בריאות .  
האוצר חושב שהוא יקבל כאן 750 מיליון שקל לשנה ,  אך הוא טועה - כי העשירים יקימו חברות כדי להימנע מתשלום ,  והתוצאה תהיה הפוכה .  כבר היינו בסרט הזה בתקופת סילבן שלום ,  אך שטייניץ לא רוצה ללמוד מהניסיון .  הוא ילמד זאת על בשרו .  גם הגידול של 0.4% בדמי הביטוח הלאומי שישלמו המעסיקים פירושו הגדלת המס על עבודה ,  וגם זה יקטין את כדאיות שכירתם של עובדים חדשים .  גם העלאת המע"מ היא מס רגרסיווי שפוגע בצמיחה .
 וכך ,  במקום תקציב רזה שישאיר מקום למגזר הפרטי לצמוח ולייצור מקומות עבודה חדשים ,  יש לנו תקציב שמן ומופרז ,  עם גידול במסים ועם חוקי עבודה חדשים שיקטינו את הרצון של משקיעים זרים להשקיע בישראל .  פעם ,  ב-2003 ,  היה המסר  " פחות קצבאות - יותר עבודה ".  כיום המסר הוא  " יותר קצבאות - פחות עבודה ",  וזה המסר הכי אנטי-חברתי שיש .
 
תקציב שהוא ההיפך מטוב
ב-2003 ,  בעת שהיה שר האוצר ,  עודד נתניהו תעסוקה ורפורמות .  ב-2009 ,  כראש ממשלה ,  הוא עושה הכל להיפך

