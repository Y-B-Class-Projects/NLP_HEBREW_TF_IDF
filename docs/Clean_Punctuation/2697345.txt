נתניהו על הסכם הגרעין : " לא הסכם היסטורי אלא טעות היסטורית "
 ראש הממשלה הדגיש שישראל לא מחויבת להסכם הגרעין שגובש בין המעצמות לאיראן בז'נבה .  פרס : " מעדיפים פתרון דיפלומטי .  האלטרנטיבות תהיינה הרבה יותר גרועות וקשות "
 ראש הממשלה בנימין נתניהו התייחס בפתח ישיבת הממשלה הבוקר  ( ראשון )  להסכם הביניים שהושג בין איראן למעצמות בז'נבה ,  ואמר : " זה לא הסכם היסטורי אלא טעות היסטורית ".  לדבריו ,  העולם יותר מסוכן כי המשטר המסוכן ביותר עשה צעד משמעותי לקבל את הנשק המסוכן ביותר . " המעצמות הסכימו להעשרת אורניום באיראן תוך התעלמות מהחלטות שהן עצמן הובילו - סנקציות שלקח שנים להשיג מוסרות תמורת ויתורים איראניים קוסמטיים שניתן לבטל תוך שבועות ". 
לדבריו ,  ישראל אינה מחויבת להסכם . " איראן מחויבת להשמדת ישראל .  ישראל שומרת את הזכות להגן על עצמה בכוחות עצמה .  ישראל לא תיתן לאיראן לפתח יכולת גרעינית צבאית ",  הדגיש ראש הממשלה .
 ההסכם בין המעצמות לאיראן - כל הכותרות:הושג הסכם ביניים היסטורי בין המעצמות לאיראן בז'נבהלשכת נתניהו : " זה הסכם רע שנותן לאיראן את מה שרצתה"אובמה : " ההסכם חוסם את הדרך של איראן לפצצה "  
נשיא המדינה ,  שמעון פרס ,  התייחס אף הוא להסכם בפני כלי תקשורת בינלאומיים ,  ואמר כי מדובר בהסכם זמני ולא קבוע . " את תוצאותיו ואת המשכו נוכל לדון רק על פי תוצאות ולא על פי מילים בלבד ",  ציין הנשיא . " כמו כל העמים גם אנחנו מעדיפים פתרון דיפלומטי על פני כל פתרון אחר .  אך אני רוצה להזכיר את דבריו של הנשיא אובמה - עדיף פתרון דיפלומטי אך אם הוא לא יצליח ,  האלטרנטיבות תהיינה הרבה יותר גרועות והרבה יותר קשות ".  
פרס ביקש לפנות בדבריו לעם האיראני : " איננו אויביכם ואתם לא צריכים להיות האויבים שלנו .  מעולם לא איימנו עליכם .  מדוע אתם מאיימים עלינו ?  אין בזה צורך .  בחרו גם אתם בשלום אמת ,  תהפכו את איראן למדינה אחראית שאיננה עוסקת בטרור ,  איננה מנסה ליצור איום גרעיני ,  איננה מדברת בגסות ובאיומים על עמים אחרים .  הרי איש לא מאיים עליכם ואתם לא תהיו מאוימים אם לא תאיימו ".  
לפי ההסכם ,  איראן התחייבה לעצור את העשרת האורניום לרמה של למעלה מ-5% ,  לא להשתמש בסרכזות  ( צנטריפוגות )  חדשות מכל סוג שהוא או להתקין כאלה ,  ולנטרל את מאגרי האורניום שהועשר לרמה גבוהה יותר  של כ-20% ,  על ידי דילולם או על ידי פעולה אחרת שלא תאפשר להעשירם בהמשך .  על פי ההערכה ,  לאיראן כ-200 קילוגרמים של אורניום שהועשר ל-20% .  איראן תידרש גם להותיר כמחצית מהסרכזות שהותקנו במתקן ההעשרה בנתנז בלתי פעילות וכן שני שלישים מאלה שהותקנו במתקן ההעשרה התת-קרקעי והמבוצר בפורדו .  בנוסף ,  ייאסר עליה להקים מתקנים חדשים להעשרת אורניום ולהמשיך לפתח את מתקן המים הכבדים שלה באראק .  איראן התחייבה גם לא להגדיל את כמות האורניום המועשר ל-3.5% ,  כך שבעוד חצי שנה היא לא תהיה גדולה יותר מזו הנוכחית .  בהתאם להסכם ,  איראן תאפשר לפקחי הסוכנות הבינלאומית לאנרגיה אטומית גישה יומיומית למתקני ההעשרה בנתנז ובפורדו .
 גורם בבית הלבן אמר כי ההקלות בסנקציות נאמדות בכשבעה מיליארד דולרים . " ההקלה בסנקציות ,  המוערכת בכשבעה מיליארד דולרים ,  היא חלק מהמחיר שאיראן תמשיך לשאת בשלב הראשון ,  תחת הסנקציות שייוותרו בעינן ",  אמר המקור .  לדבריו ,  סכום גדול הרבה יותר של כמאה מיליארד דולרים נותר מחוץ להישג ידה של טהראן .  ההקלות ישפיעו על תעשיות הרכב ,  הזהב ,  הפלדה ,  וכן על תחום הביטוח והתעבורה ,  כמו גם על ייצוא הנפט ותעשיית הפטרוכימיה .  ראש הלשכה המסחרית של איראן טען כי ההקלה המדוברת נאמדת בכשמונה מיליארד דולרים .  
השר לנושאים אסטרטגיים ומודיעין ,  יובל שטייניץ ,  אמר היום במשדר וואלה !  חדשות כי זהו הסכם רע ,  כיוון שמדבור על הקפאת היכולות האיראניות ,  ולא על פירוקן . " יש כמה שיפורים ,  שאני לא מזלזל בהם ,  אבל הם לא משנים את התמונה הכללית ,  שהיה אפשר וצריך להשיג הסדר טוב יותר לאור הלחץ שבו נמצאת איראן ",  אמר השר שטייניץ .  לדבריו ,  חלק מהשיפורים באו בעקבות המאמץ הישראלי עד אתמול בלילה . " הביטול של ה-20% ,  פירוק כל החומר ,  יוצר תקדים שבאיראן אין חומר מועשר מעל 5% וגם הפסקת העבודות באראק הם תיקונים חיוביים .  איראן הייתה מדינת סף  כזו שיכולה לבנות פצצה בתוך כשנה .  היא נשארה מדינת סף גרעינית ,  כי הקפיאו את היכולת שלה ,  אבל היא מקבלת הפעם לגיטימציה בינלאומית ". 
שטייניץ הדגיש כי האופציה הצבאית מול איראן מעולם לא ירדה מהשולחן . " העובדה שאנחנו תמיד צריכים להיות מסוגלים להגן על עצמנו נגד כל איום  העובדה הזו נשארה בתוקף ",  הסביר השר . " ישראל תחליט בעצמה כיצד היא מגנה על עצמה .  נצטרך לשקול את פעולותינו ולעקוב בדריכות אחרי מה שמתפתח ". 
דן מרידור ,  לשעבר השר הממונה על שירותי המודיעין ,  אמר במשדר וואלה !  חדשות כי המערכה מול איראן עדיין לא הסתיימה .  הוא הדגיש כי מעולם לא טען שהמאבק נגד איראן היה מאבק לא נכון . " אני חשבתי שאין צורך ,  ולא שיניתי את דעתי ,  להוזיל את השואה .  הדיבורים על השואה מפחידים את היהודים ולא את האיראנים .  כן נכון לדבר על המאבק הזה .  נתניהו הוא מהמובילים המרכזיים במאבק נכון נגד הגרעין האיראני ".  

נתניהו על הסכם הגרעין : " לא הסכם היסטורי אלא טעות היסטורית "
 ראש הממשלה הדגיש שישראל לא מחויבת להסכם הגרעין שגובש בין המעצמות לאיראן בז'נבה .  פרס : " מעדיפים פתרון דיפלומטי .  האלטרנטיבות תהיינה הרבה יותר גרועות וקשות "
 
