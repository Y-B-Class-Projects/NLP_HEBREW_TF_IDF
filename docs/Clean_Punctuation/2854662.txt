הרצוג נגד נתניהו : " אף מנהיג לא יצטרף לממשלת הקרקס שהקמת "
 יו"ר האופוזיציה ביקר בחריפות את הקואליציה החדשה והבהיר כי לא יצטרף אליה .  לדבריו , " אם תרים יד על בג"ץ תמצא אותי עומד מולך ומחנה עצום מאחורי ".  ליברמן : " זאת ממשלה על זמן שאול ,  שלא תעמוד בלחץ הבינלאומי "
 יו"ר האופוזיציה יצחק הרצוג תקף אמש  ( חמישי )  בחריפות את ראש הממשלה בנימין נתניהו ואת ממשלתו הרביעית .  הוא אף התייחס לכך שתיק החוץ נותר בידיו של נתניהו והבהיר כי לא יסכים להצטרף לקואליציה על אף המשרה הנחשקת שנותרה פנויה ,  אולי בניסיון לפתות את יו"ר המחנה הציוני בחבירה לממשלה . 
" הקרקס של נתניהו הוא ממשלת חטוף כפי יכולתך ,  ממשלה שהוקמה ברגע האחרון ממש ,  כמעט בחצות הליל ,  ועל חודו של קול ",  אמר הרצוג ופנה לנתניהו : " ממשלה שהוקמה בכל מחיר ולמטרה אחת ויחידה :  כדי שאתה  תמשיך ותשרוד בכיסא ראש הממשלה .  הקמת ממשלה ללא דרך וללא מצפן .  ממשלה בלי חזון .  בלי קווי יסוד אמיתיים .  בלי תכנית עבודה .  ממשלה בלי תקווה ".  
הרצוג הוסיף כי  " דרכי היא לא דרכך .  דרכנו היא לא דרכך .  אני עומד בראש המחנה הציוני ,  שהוא האלטרנטיבה לליכוד בהובלת המדינה .  אני עומד בראש תנועת העבודה ,  שיש לה מניות יסוד בהקמת מדינת ישראל ובביסוסה .  תנועתי היא התנועה שהכריזה על הקמת המדינה .  אני עומד בראש תנועת העבודה ,  שמנהיגיה אבות האומה ,  אף פעם לא ראו את טובתם האישית לפני טובתה של המדינה .  אני עומד בראש מחנה שיש לו אחריות לגורלה ולעתידה של המדינה גם כשאיננו בשלטון ,  ואנו מחויבים להתייחס לקווי היסוד ,  שרפיסותם בנוגע ליחסים עם שכנינו בולטת בכל רחבי תבל במלוא עצמתה ".  
הרצוג גם פנה לשר האוצר המיועד משה כחלון . " יותר משנתיים טרחת על תוכניות מפורטות לטובת הציבור הישראלי .  למלחמה שאין חיונית ממנה ביוקר המחייה ויוקר הדיור ",  אמר הרצוג . " השגת הישג מרשים בבחירות ,  השר כחלון .  שנינו יודעים שלא תוכל להוציא את התוכניות שהגית ,  אפילו מהמגירה .  במקרה הטוב ,  תקים ועדה ותהיה כותרת בעיתון .  זו ממשלה שתלוייה על בלימה ,  על חבל הלוליין בקרקס .  ממשלה שלא תעסוק ברפורמות או בשינוי או בתיקון ,  ממשלה שלא תביא מזור לזעקתם של תושבי דימונה השובתיםולא תיקון למצוקתם של משפחות צעירות ,  הנאבקות יום יום כדי לשרוד בג'ונגל הכלכלי שנוצר פה ".  
על השמועות על הבטחת נתניהו את משרד החוץ עבורו ,  הדגיש : " אינך יכול להפקיר את הזירה המדינית ולאור זאת ,  אני מציע לך לא להמשיך ולהחזיק בידך את תיק החוץ כפיקדון .  תן את תיק החוץ כבר הערב לשר ממפלגתך ".  לדבריו , " שום מנהיג הגון לא יצטרף ל'קרקס נתניהו' ,  שהקמת ברגע האחרון ועל חודו של קול ,  רק כדי להנציח את המשך שלטונך .  הדבר הטוב והנכון לעתיד ישראל שתקדם האופוזיציה שבראשה אני עומד ,  הוא לנסות להקים ממשלה חדשה בישראל שאתה לא עומד בראשה או ללכת בלית ברירה לבחירות חדשות .
 עוד תקף הרצוג את נתניהו וטען כי  " הממשלה הזו תדאג מבוקר עד ליל רק ל'חיים עצמם' .  לחייה שלה ,  להישרדותה ולקיומה .  לעבור עוד הצבעה בכנסת בשלום ,  על חודו של קול ,  עד ההצבעה הבאה ".  הרצוג אף הזהיר את נתניהו שלא לפגוע במערכת המשפט ובבג"ץ : " אם תרים יד על בג"ץ תמצא אותי עומד מולך ומחנה עצום מאחורי .  לא ניתן לך לפגוע בישראל היהודית והדמוקרטית ולא ניתן לך לפגוע בישראל החופשית .  אם תרים יד על מיעוטים בחברה הישראלית ,  כפי שעשית במערכת הבחירות האחרונה ,  ותדבר אליהם ועליהם כפי שדיברת ביממה האחרונה לפני פתיחת הקלפיות - תמצא אותי עומד מולך ומחנה עצום מאחורי .  לראש ממשלת מדינת היהודים אסור להפלות אזרחים מטעמי גזע ,  דת ,  נטייה מינית או צבע עור ". 
הרצוג סיים את נאומו ואמר : " בשמם של 59 מנהיגות ומנהיגים בבית הזה ,  נהיה אופוזיציה לממשלה .  נוביל אופוזיציה שיהיה לה רק סדר יום אחד :  מה הוא הדבר הטוב והנכון לעתיד ישראל ".  הוא הדגיש כי  " הדבר הטוב והנכון לעתיד ישראל ,  היא שממשלת הקרקס הזו שהקמת ברגע האחרון ועל חודו של קול ,  לא תושבע כלל ,  ואם תושבע היום ,  לא תאריך ימים ".  
שותפתו להנהגת המפלגה ,  ח"כ ציפי לבני ,  אמרה כי  " הבשורה הטובה היחידה מהערב הזה היא שמול הממשלה הזו ,  קמה היום אופוזיציה רחבה וחזקה שבנויה על כוח ,  ערכים ורוח לחימה .  הבשורה היחידה הטובה היום היא שיש אופוזיציה בישראל ."  לדבריה , " בבחירות הללו ראש הממשלה פילג את המדינה לשבטים .  רוממות האחדות בלשונו ופלגנות במעשיו .  כשראש ממשלה טוען שחצי מהבית הזה אינו לגיטימי ,  שיריביו הפוליטיים משרתים את האויב ,  את זה אי אפשר יהיה למחוק ". 
היא הדגישה כי  " דבר אחד טוב קרה בבחירות - ברור שיש שתי דרכים ושאף אחד לא יטעה - זו הממשלה שנתניהו רצה .  ראש הממשלה נפנף במיעוט של 20% ערבים והוא מוביל לאיום אמיתי על הציונות .  הייתה תקווה בבחירות והמחנה הציוני היה ונשאר התקווה הזו .  יגיע הרגע לממש את התקווה ועד אז לא נמעל באמון ".  
יו"ר ישראל ביתנו אביגדור ליברמן ,  שסירב להצטרף לממשלה ,  תקף אף הוא את הקואליציה שנרקמה . " קראתי את קווי היסוד של הממשלה הזו ,  ואני יכול להגיד לכם בביטחון שזאת ממשלת מילים ריקות ",  אמר ליברמן .  לדבריו , " זה ממש חילול השם לומר על הממשלה הזו שהיא 'ממשלת ימין לאומית' ".  הכל דיבורים ,  איפה המעשים ?  איפה חוק הלאום ?  איך זה שבהסכמים הקואליציוניים מופיעים ביטול הסנקציות הפליליות ,  ביטול החלטות בגירו מיליארדים לחינוך בלי לימודי ליבה ,  אבל לא חוק הלאום ". 
ליברמן הוסיף כי  " איך אנו נדרוש מהפלסטינים וממדינות העולם להכיר בישראל כמדינה יהודית ,  כשאנחנו לא חוקקנו את חוק הלאום בגלל התנגדות מפלגה לא-ציונית ?  תפסיקו להתחפש לימנים .  עכשיו שבועות ,  לא פורים .  זאת ממשלה על זמן שאול ,  שלא תעמוד בלחץ הבינלאומי שכבר התחיל ויגבר בספטמבר .  רואים את ההשפעה בשטח ,  כשהפלסטינים לא רק פונים להאג ,  אלא גם מבקשים לגרש אותנו מפיפ"א ". 
 ( עדכון ראשון :  23:06 )  

הרצוג נגד נתניהו : " אף מנהיג לא יצטרף לממשלת הקרקס שהקמת "
 יו"ר האופוזיציה ביקר בחריפות את הקואליציה החדשה והבהיר כי לא יצטרף אליה .  לדבריו , " אם תרים יד על בג"ץ תמצא אותי עומד מולך ומחנה עצום מאחורי ".  ליברמן : " זאת ממשלה על זמן שאול ,  שלא תעמוד בלחץ הבינלאומי "
 
