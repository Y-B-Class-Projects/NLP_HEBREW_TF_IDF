נתניהו על לכידת ספינת הנשק :  מקור האמל"ח מאירן
לאחר ההשתלטות המוצלחת של לוחמי שייטת 13 על הספינה שהובילה אמצעי לחימה לארגוני הטרור בעזה ,  הדגיש רה"מ כי מקור הנשקים שנתפסו הוא מאירן .  לדבריו , " אירן העבירה מכאן תחנת ממסר "
 במערכת הפוליטית והביטחונית שיבחו היום  ( שלישי )  את לוחמי שייטת 13 בעקבות ההשתלטות על ספינת הנשק  " ויקטוריה ",  שנשאה על סיפונה מכולות שהכילו אמצעי לחימה מסוגים שונים .  הספינה יצאה מנמל לטקיה שבסוריה ,  עגנה בנמל מרסין בטורקיה ונעצרה על ידי לוחמי השייטת בדרכה לנמל אל עריש שבמצרים .  בצה"ל מעריכים כי אמצעי הלחימה היו מיועדים להגיע לארגוני הטרור בעזה .  
ראש הממשלה בנימין נתניהו ,  אמר במהלך סיור בדרום כי  " אמש אחר חצות אישרתי השתלטות של חיל הים על הספינה 'ויקטוריה' ,  היה לנו יסוד מוצק להאמין שעל סיפונה ישנם אמצעי לחימה שנועדו לפגוע בישראל .  על הספינה נמצאו אמצעי לחימה רבים שנועדו עבור כוחות טרור בלב עזה .  ההשתלטות על הספינה נעשתה בלב ים על פי כל הכללים הבינ"ל .  מקורם של הנשקים מאירן שמנסה לחמש את הרצועה .  אירן העבירה מכאן תחנת ממסר ". 
שר הביטחון אהוד ברק ,  בירך אף הוא את לוחמי השייטת וחיל הים על מבצע ההשתלטות .  לדבריו , " צה"ל ולוחמי חיל הים מנעו היום הברחת אמל"ח לרצועת עזה שאמור היה להיות מופעל נגד תושבי ישראל .  מטרת ההברחה הייתה לפגוע בביטחון ישראל ולוחמי צה"ל פעלו כדי להגן על ביטחון המדינה .  הניסיון להבריח נשק לעזה מלמד כי גורמים רדיקליים ממשיכים בניסיונות לפגוע בישראל וממשיכים לפעול לערעור היציבות באזור .  אני מברך את הרמטכ"ל רא"ל בני גנץ ,  את מפקד חיל הים האלוף אליעזר מרום ,  ואת לוחמי החיל על הפעולה המוצלחת .  צה"ל ומערכת הביטחון ימשיכו לפעול בנחישות ובכל מקום כדי להגן על המדינה ". 
גם יו"ר האופוזיציה ציפי לבני התייחסה לפעולה ואמרה כי  " סמלי שביום הזה ,  בעוד עם ישראל עוצר פעילותו לחמש דקות תוך הזדהות עמוקה עם חייל חטוף אחד ,  גלעד שליט ,  חיילי צה"ל עוצרים ספינת נשק בדרכה מסוריה לעזה .  זה מחדד את פעילותם של חיילי צה"ל ,  שיום יום עוסקים בביטחון ישראל .  מכאן שלוחה ברכה וחיזוק לכל אחד ואחת מהם ".  
עוד אמרה לבני בנאום שנשאה בוועידת הנגב שנערכת באילת : " מאחר ומדובר בחיילי השייטת ולאחר גינויים מקיר לקיר ומחוף לחוף לאחר פעילות צודקת לא פחות על המרמרה ,  אפשר היום לראות עד כמה פעילותם חשובה לישראל ולאזור כולו .  בעוד נדמה שכל העולם זז מסביב וכאשר יש צונאמי ורעידות אדמה במזה"ת - יש מי שמנצל זאת כדי להעביר נשק לארגוני טרור שמבקשים לפגוע בנו ולמרבה הזוועה ראינו את התוצאות הנוראיות של משפחה שנרצחה ". 
גורמים מדיניים אמרו לוואלה !  חדשות כי  " המסכה מעל פרצופה הכפול של טורקיה הולכת ונשמטת .  העובדה שנמל המוצא היה בטורקיה היא עובדה מטרידה ביותר .  לא כך מצופה ממדינה שחברה בנאט"ו ויש לה יד ארוכה ואפילו אכזרית במעקב אחר גורמי טרור הגובלים עמה ".  לוואלה !  חדשות נודע כי ישראל העבירה מסרים חד-משמעיים לבירות שונות בעולם ולפיהם ירושלים לא תסבול הברחות מגורמי טרור לרצועת עזה ולמקומות אחרים .  
מנהל תקשורת ישראלית במשרד החוץ ,  יוסי לוי ,  אמר כי  " ישראל הוכיחה פעם נוספת שהיא נחושה להגן על אזרחיה ולא חוששת לעצור ספינה נוספת בבעלות זרה ויהיה מקום המוצא אשר יהיה .  אנחנו מעריכים שגורמי טרור מנסים לנצל את התוהו ובוהו בעולם הערבי והאיסלמי למטרותיהם הנפשעות .  פעולתו הנמרצת של צה"ל ושל זרועות אחרות של מדינת ישראל מוכיחה שעינה של ישראל פקוחה תמיד ". 
נשיא אגודת הידידים טורקיה-ישראל ,  ח"כ רוברט טיבייב  ( קדימה )  פנה בצהריים למקבילו הטורקי ,  בדרישה להקים ועדת חקירה שתבדוק את נסיבות יציאתה של הספינה  " ויקטוריה ".  טיבייב ציין במכתבו למקבילו הטורקי כי  " ישראל כמדינה לא תוכל לקבל הפקרות שכזו ,  בטח לא ממדינה ריבונית הנמצאת עם ישראל ביחסים בינלאומיים ".  העתק של המכתב נשלח גם לראש ממשלת טורקיה רג'יפ טייפ ארדואן .
 חבר כנסת דניאל בן סימון  ( העבודה )  אמר בתגובה ללכידת ספינת הנשק כי  " צריך להביע שמחה על כך שכל פעולה שנועדה להרוג אנשים מחוסלת בעודה באיבה ,  כך לגבי מחבלים וספינות נשק וכך לגבי כל דבר קטלני אחר .  הלוואי שהטיפול בספינת ה'מרמרה' היה נעשה בצורה כל כך חלקה ומקצועית ". 

נתניהו על לכידת ספינת הנשק :  מקור האמל"ח מאירן
לאחר ההשתלטות המוצלחת של לוחמי שייטת 13 על הספינה שהובילה אמצעי לחימה לארגוני הטרור בעזה ,  הדגיש רה"מ כי מקור הנשקים שנתפסו הוא מאירן .  לדבריו , " אירן העבירה מכאן תחנת ממסר "
 
