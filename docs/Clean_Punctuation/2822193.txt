אדוני עושה תעמולת בחירות ?  אז עושה
לפני שהמגישים מתחילים לדקלם את המנטרה  " תעצור ,  תעצור .  תעצור ח"כ בנט/ ליבני/ כבל/ דרעי .  אסור לנו !  "  - אבנר הופשטיין מציע לאלו הקוראים מעל כל במה לחופש ביטוי ושקיפות לא לרוץ כל דקה לשופט להתבכיין ,  ואפילו מביא סקופ :  באינטרנט מותר הכל .  דעה

אוטוטו זה מתחיל .  אפשר כמעט לשמוע את קול שיקשוקם המתקרב של הקטרים .  כלומר של המגישים .  הם יהלמו על השולחן ויזעקו מלוא גרונם הניחר : " תעצור ,  תעצור .  תעצור ח"כ בנט/ ליבני/ כבל/ דרעי .  אסור לנו .  אסור לנ .. .לא ,  לא ,  אני מבקש ממך .  אני אצטרך לקטוע את הראיון הזה .  אדוני עושה תעמולת בחירות !  אדו .. .טוב ,  אני מצטער תודה רבה ,  תו ..  .  לא אני לא אתן לך להשלים משפט כי חוק תעמולת הבחירות אוסר עליך לה .. .זאת כן תעמולת בחירות .  זאת כן .  זאת כן !  ". 
האמת שלו הייתי מגיש בתוכנית אקטואליה ,  נניח נדב פרי או רזי ברקאי  ( אושרת קוטלר כבר לא אהיה בסיבוב הזה של החיים )  הייתי נעלב .  חוק מדינה בעצם קובע שאין לאנשים האלה את הסמכות ,  שיקול הדעת או אפילו האינטלקט המספיק בכדי להתייצב מול פוליטיקאי ולנווט אותו בראיון פוליטי אל מחוז חפצם ,  תוך שירות קהל הצופים או המאזינים שלהם .  משום כך הם זקוקים לסיוע חוקי מיושן הקובע כי אסורה תעמולת בחירות בטלויזיה וברדיו בשישים הימים שלפני הבחירות .  אלא שאיש אינו יודע להגיד מתי מתחילה תעמולה ומסתיימת מדיניות ,  מתי תשובה היא כנה ומתי היא עוד שקר פומפוזי מדף המסרים המפלגתי של התועמלנים המגלחים מאות אלפי שקלים בשביל לעצב תדמיות-שקר .  משום כך יש לקיים דיאלוג פתוח בין עיתונאים לפוליטיקאים ובין פוליטיקאים לציבור ,  מתוך תקווה שמתוך תועפות המוץ נצליח לבור גם קצת תבן  ( או לפחות לדעת לאיזה מוץ לא להצביע )  .  
המצב כיום מגוחך :  מעכשיו ועד הבחירות אמורים המועמדים העולים לשידור בטלויזיה וברדיו לדבר על דיור ובריאות ,  בטחון ומדינאות ,  כלכלה וחברה ,  תרבות ורווחה .  אם יגלשו מהנושאים האלה אל  " תעמולת בחירות "  יחטפו את כפתור המפלט בפרצוף .  אלא שהמועמדים מעוניינים לדבר רק על עצמם ,  והשדרנים ,  ברובם ,  מעוניינים שידברו על יריביהם  ( כלומר ,  יטנפו את יריביהם )  .  במשוואה הזאת אין אף גורם שבאמת רוצה לדבר תכלס .  אופס ,  זאת סיסמת הבחירות של ליברמן ..  .  עברתי על חוק תעמולת הבחירות !  בעצם לא עברתי עליו .  כי באינטרנט הכול מותר .  
החל מהשבוע האחרון נהיינו עדים לדיון הזה ,  מה נכלל תחת ההגדרה  " זכות הציבור לדעת "  ומה מהווה ניצול ציני של  " תעמולת בחירות ",  מדי יום ביומו .  אמש מיהר אלדד יניב ,  מקום 30 בעבודה ,  לועדת הבחירות המרכזית בדרישה לאסור את  " נאום התעמולה "  של בנימין נתניהו בקונגרס בעוד חודש .  יניב מסתמך על חוק תעמולת הבחירות ,  וטוען שנתניהו מנצל את קשריו בקונגרס עם  " החברים הרפובליקאים של שלדון אדלסון ",  שהתגייסו להצלתו ומסדרים לו זמן מסך חינם לתעמולה צינית , " בכדי להציל אותו מתבוסה בבחירות ".  

יניב ,  מן הסתם ,  צודק .  נתניהו ,  עם מעט עזרה מידידיו ,  מנסה לקושש לעצמו נאום שיחזיר לו את הילת המנהיג הביטחוניסטי הנחוצה לו כל כך כדי להשכיח את בעיות הפנים .  עם זאת ,  למקרא זעקות החמס של החבר החדש ב"עבודה "  יניב נגד שידור נאום ראש הממשלה קשה שלא להיזכר בבדיחה מסיינפלד על  " מאם אנד פאפ "   ( כינוי לאמא ואבא )   זוג סנדלרים קשישים שהשלטונות מנסים לסגור את חנותם הישנה בגלל תשתיות רעועות וקרמר מזדעק לסייע להם במאבקם .  אלא שבסוף מתברר שהם נעלמים עם נעלי הסניקרס הישנים של סיינפלד וקרמר טוען שבסך הכל מדובר בצמד נוכלים .  האירוניה לא פוסחת על איליין : " אז מאם אנד פאפ עברו לעיר ,  יצרו לעצמם שם כבית עסק לאורך 48 שנה ,  רק כדי לברוח עכשיו עם הנעליים המרופטות של ג'רי "?  
מה שמחזיר אותנו לנתניהו .  כן ,  הוא יפמפם תעמולה בנאום .  כן ,  זהו תרגיל בחירות .  כן ,  יש מצב שהקונגרס הימני משחק משחק כפול :  מקדם את נתניהו ודופק את אובמה והכל בסיבוב הרולטה האדלסוני על הגב שלנו .  ולמרות זאת ,  רשתות הטלויזיה צריכות לשדר קטעים מהראיון .  כי  " מאם אנד פאפ "  לא מחכים 48 שנים כדי לגנוב את הנעל יים של קרמר ,  ונתניהו לא הפך לראש ממשלה כדי לגנוב נאום מהקונגרס .  נתניהו הוא ראש הממשלה שלנו .  רבים מאיתנו לא מרוצים מכך ,  ויש מצב שאחרי ה- 17 במרץ הוא כבר לא יהיה  ( במקומכם לא הייתי מוכר את כל הסניקרס שלי על הז'טון הזה )  .  אבל עד שזה יקרה ,  אם זה יקרה ,  נאומו של נתניהו בקונגרס הוא חדשות .  ואת החדשות האלה צריך לראות ולשמוע .  ואחר כך להתעמת ,  להתווכח או לתקוף את תוכנן ,  במקומות הנדרשים .  

אני יכול לתת הרבה נימוקים מדוע ההצעה של יניב היא בלתי-דמוקרטית בעליל ,  אבל אסתפק בשלושה .  נימוק ראשון ,  תועלתני :  בהחלט יתכן שהנאום של נתניהו יהפוך לאירוע חשוב בבחירות האלה ויספק נשק ליניב וחבריו ,  עליו יוכלו לרכב בשלל טיעונים .  זה יקרה אם נתניהו יסלף עובדות ,  יעוות את ההסטוריה או סתם יתנהג כלץ וירים ציור מוזר של פצצה .  די בטוח שתוכניות הסאטירה יקבלו תחמוש טרייה ואמני הדאחקות בפייסבוק יוציאו לנו את הנשמה .  כך שלהניח מראש שהנאום בהכרח ישרת את נתניהו זה להניח שהטקטיקות של נתניהו תמיד עובדות  כלומר שהיריבים שלו אינם חזקים דיו ושמסריהם אינם עוברים .  מי שחפץ להחליף את השלטון חייב להדגים את רוע השלטון בכל פורמט .  אם יניב וחבריו מפחדים מנאומיו של נתניהו ,  סימן שהם מכירים באפקטיביות של נאומים אלה ,  כלומר הם מודים שלא ניתן להחליף אותו כלל .  
הנימוק שני הוא חדשותי-עיתונאי :  מה יקרה אם נתניהו בכל זאת יתן שם כותרת ?  נשדר אותה בדיעבד ?  ואז זה כבר לא יהיה תעמולה ?  ואם הוא יגלה שהמתקפה על סוריה נעשתה בכל זאת בידיעה שהגנרל האיראני היה בשיירה שחוסלה בסוריה ?  האם יניב לא יתייחס ל"תעמולה "  הזאת בעמודי התעמולה הפרטיים והחופשיים שהוא מתחזק בפייסבוק  מקום שלא מחויב באף חוק ניאנדרתלי ומיושן ?  זכות הציבור לדעת יכולה רק להרוויח משידור נאום של ראש ממשלה אשר בדרך כלל ספון בלישכתו או במעונותיו ולא מקיים קשר נורמלי עם הציבור או התקשורת .  נכון ,  עדיפים ראיונות פתוחים עם ראש הממשלה ,  בהם אפשר לשאול שאלות ,  אבל כזכור ,  נתניהו יודע להזריק תעמולה בכיף גם בראיונות .  
אבל הנימוק העיקרי ,  תתפלאו ,  הוא דווקא מתחום ההגינות :  אם הקונגרס האמריקאי מארח את ראש הממשלה שלי ,  אני לא מחרים את האירוע .  חברי הקונגרס אולי זבלים ,  לשיטתו של יניב ,  אבל הם עדיין חברי הקונגרס האמריקאי .  זה מריח לי כמו שילוב בין סתימת פיות לסינדרום בת-היענה .  נתניהו לא ייעלם אם אני אתעלם ממנו ,  והבעיות של מדינת ישראל לא ייפתרו אם אני אחרים אותו .  הוא עדיין יכול להניע אוגדות שלמות צפונה ודרומה בהבל פיו ,  והדברים שיש לו לומר לקונגרס ,  גם אם מכוסים בשכבות עבות של תעמולה ,  הפחדה ,  מניפולציות ועיוורון מדיני  ראויים לפחות להקשבה חלקית ולויכוח .  אני לא מכיר אף מדינה ,  דמוקרטית או לא ,  שמחרימה נאום של מנהיגה בקונגרס האמריקאי .  מוטב לאנשים הקוראים מעל כל במה לחופש ביטוי ,  לחשיפת שחיתויות ולשקיפות שלטונית מקסימלית לא לרוץ להתבכיין לשופט נגד יריביו הפוליטיים כל אימת שאלה מבקשים לדבר ,  גם אם האכסניה והשכנים לא נאים בעיניהם .  חוק הוא חוק ,  אבל יש גם חוקים מטופשים שראוי להם שיעברו מן העולם הזה .  

אדוני עושה תעמולת בחירות ?  אז עושה
לפני שהמגישים מתחילים לדקלם את המנטרה  " תעצור ,  תעצור .  תעצור ח"כ בנט/ ליבני/ כבל/ דרעי .  אסור לנו !  "  - אבנר הופשטיין מציע לאלו הקוראים מעל כל במה לחופש ביטוי ושקיפות לא לרוץ כל דקה לשופט להתבכיין ,  ואפילו מביא סקופ :  באינטרנט מותר הכל .  דעה

