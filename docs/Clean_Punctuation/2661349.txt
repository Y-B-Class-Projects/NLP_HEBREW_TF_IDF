המחדל המדיני :  שרים למדו על החרם האירופי מהתקשורת
החלטת האיחוד האירופי להחריג את ההתנחלויות מההסכמים עם ישראל תפסה את ירושלים  " עם המכנסיים למטה ",  טוען גורם מדיני .  ההסברים :  אין שר חוץ מכהן ונתניהו עסוק באיראן
מחול השדים שהחל אתמול  ( שלישי )  בבוקר ,  עם פרסום ההחלטה האירופאית לא לכלול בהסכמים עם ישראל את ההתנחלויות ,  הדחיק לשוליים שאלה חשובה שעד כה לא נשאלה :  כיצד ייתכן שבירושלים לא ידעו מראש על ההחלטה הצפויה ,  ולמדו עליה רק לאחר שכבר הופצה לכלל המדינות החברות באיחוד האירופי לפני כשבועיים .
 גורם מדיני בכיר הודה בשיחה עם וואלה !  חדשות : " נתפסנו עם המכנסיים למטה ".  לדברי הגורם ,  בישראל ידעו כי באיחוד האירופי נידונה יוזמה להפריד בין ישראל להתנחלויות ,  אך המידע על כך שההחלטה תיכנס לתוקף באמצע יולי ,  כלומר בעוד מספר ימים ,  הגיע לירושלים רק לאחר שהנחיה בנושא כבר נשלחה לכלל מדינות האיחוד האירופי . " ידענו שמתקיים דיון בנושא ,  אבל העובדה שזה עומד להיכנס לתוקף בתוך ימים הפתיעה את כולם ",  הסביר הגורם .  גם לאחר שלגורמים דיפלומטיים ישראליים נודע על כך שההנחיה כבר הועברה בתחילת החודש למדינות החברות באיחוד ,  התגובה של ישראל הרשמית לנושא הייתה איטית ומהוססת .  לדברי הגורם , " הדרג הבכיר לא הבין את המשמעות של זה ולמעשה כמעט ולא עסק בנושא ,  ואילו הדרג המקצועי לא צלצל בפעמוני האזהרה ,  אולי גם בגלל חוסר הבנה ".  
הגורם הוסיף כי  " שרים בממשלה שהיו צריכים להיות מעודכנים מראש לגבי האירוע החמור הזה ,  למדו על ההנחיה החדשה מכלי התקשורת ".  ואכן ,  מבדיקת מערכת וואלה !  חדשות עולה כי לפחות ארבעה שרים שמשרדיהם יושפעו מהחלטת האיחוד האירופי נחשפו להחלטה לראשונה מפרסומים בעיתונות .  חמור מכך ,  הקבינט המדיני-ביטחוני לא התכנס לדיון בנושא ,  ולא כל החברים בו עודכנו לגבי ההנחיה החדשה .
 הגורם אמר כי הסיבה לתקלה היא שהנושא האירופי  " נפל בין הכיסאות ".  רשימת התירוצים המלאה מתחילה בכך שלישראל אין שר חוץ מכהן ,  ואילו סגן השר זאב אלקין נתפס באירופה כאיש ימין קיצוני שאין לתת בו אמון בנושאים הקשורים להתנחלויות .  אם זה לא מספיק ,  מתווספת לכך העובדה שהדרג המקצועי במשרד החוץ שקוע בחודשים האחרונים בעיקר בסכסוך העבודה שלו מול הממשלה .  בהקשר הזה ציין הגורם הבכיר כי  " הרבה שאלות קשות יופנו לנציגות הישראלית בבריסל ,  שהייתה צריכה לשים לב למהלך שהולך ונרקם במסדרונות האיחוד האירופי ".  לתירוצים הללו יש להוסיף את עובדה כי את הדיאלוג האסטרטגי של מדינת ישראל מנהל ראש הממשלה נתניהו באופן אישי ,  אבל הוא מתמקד בנושאים הבוערים ביותר  איראן ,  סוריה והמשא ומתן עם הפלסטינים .  נתניהו אמנם דן עם מנהיגים אירופים על הסכנה שנשקפת לישראל מיוזמות מסוג זה ,  אבל אין לו קשר ישיר עם הפקידים בבריסל שמחליטים מתי בדיוק להכניס לתוקף תקנות חדשות של האיחוד האירופי . " מידע טקטי כזה צריך לעלות מלמטה למעלה ,  ולעורר את כל המערכת המדינית לפעילות ",  מסכם הגורם הבכיר . " זה בלתי נתפס שאירוע כזה חלף מתחת לרדאר ". 
במשרד החוץ דוחים בתוקף את הביקורת המרומזת על הנציגות בבריסל .  לדברי גורם בכיר במשרד ,  הנציגות העבירה התרעות כלליות בחודשים האחרונים על פעילות להחרמת ההתנחלויות . " המהלך הספציפי הזה בושל על ידי פקידים באיחוד האירופי ,  ולא התקיים לגביו דיון מסודר .  לראיה ,  גם כאשר שרת החוץ של האיחוד קתרין אשטון ,  ביקרה בישראל לפני כחודש ,  היא לא החליפה מילה בנושא עם ראש הממשלה ".  
מי שבוודאות הופתע מההחלטה האירופית הוא שר הכלכלה נפתלי בנט ,  שאמר רק לאחרונה כי הוא אינו מכיר אף יוזמה מדינית לחרם כלכלי על מדינת ישראל .  למעשה ,  רק לפני שלושה ימים התראיין בנט בגלי צה"ל ואמר כי  " לעולם יש אלף ואחד דברים יותר בוערים ממה שקורה ברמאללה .  אין עכשיו חרם על ישראל ". 
בנט אף תקף בחריפות באותו ראיון את שרת המשפטים ציפי לבני ,  שאמרה לפני כשבועיים כי ללא התקדמות בתהליך המדיני ,  ישראל תיאלץ להתמודד עם סנקציות כלכליות באירופה . " לבני רצה מאולפן לאולפן ואומרת אוי-אוי-אוי ,  עוד מעט יגידו עלינו אפרטהייד ",  אמר בנט ,  והוסיף : " בסוף באמת יגידו עלינו אפרטהייד אם היא תמשיך ותתרוצץ ותצעק ככה ".  חשוב לציין כי לבני ,  כמו בנט ,  לא ידעה מראש על המהלך המתגבש במוסדות האיחוד .  כאשר אמרה לפני שבועיים שהחרם האירופאי על ישראל  " מתחיל במוצרים מההתנחלויות אבל לא ייעצר בהתנחלויות "  היא דיברה על הלך-הרוח הכללי ביבשת ,  ולא על יוזמה ספציפית .
 אתמול שוב נתגלעה מחלוקת בין שרת המשפטים לשר הכלכלה ,  הפעם בנוגע לדרך ההתמודדות עם המשבר .  בנט הציע לנקוט קו תקיף כלפי האיחוד האירופי ,  אך ראש הממשלה דחה את ההצעה והזכיר כי ישראל זקוקה לסיוע של אירופה במאבק נגד איראן .  לבני ,  לעומת זאת ,  אמרה כי הדרך היחידה לדחות את ההחלטה האירופית היא על ידי הצגת התקדמות בתהליך המדיני עם הפלסטינים ,  והבהרת עמדתה של ישראל כי הגבול בינה לבין הרשות הפלסטינית עתיד להיקבע בשולחן המשא ומתן .  
המרוויח העיקרי מההנחיה החדשה צפוי להיות יו"ר הרשות הפלסטינית אבו מאזן .  בתחילת השבוע פורסם בוואלה !  חדשות כי שר החוץ האמריקני ג'ון קרי הבהיר לאבו מאזן בשיחותיהם האחרונות כי ללא התקדמות בתהליך המדיני ,  ארה"ב עשויה לקצץ בסיוע שהיא מעניקה לרשות הפלסטינית .  כעת ,  בעקבות החלטת האיחוד האירופי ,  האיום הכלכלי עובר מאבו מאזן לנתניהו .  
ברמאללה מעריכים כי ראש הממשלה ידרוש מהאיחוד האירופי לדחות את ביצוע ההחלטה בנושא ההתנחלויות ,  ויבטיח בתמורה להתגמש בתחום המדיני .  האם ייתכן שבסופו של דבר ,  דווקא האיום האמריקני על הפלסטינים והאיום האירופאי על ישראל ,  הם שיחזירו את הצדדים לשולחן המשא ומתן ?  
עוד באותו נושא:נתניהו על החרם האירופי : " לא נקבל שום תכתיבים חיצוניים"אירופה תחליט :  הסכמים עם ישראל לא חלים בהתנחלויותזעם בהתנחלויות :  החלטת האיחוד - הפרת הדמוקרטיה
לפניות לכתב :  amir.tibon@walla.co.il 

המחדל המדיני :  שרים למדו על החרם האירופי מהתקשורת
החלטת האיחוד האירופי להחריג את ההתנחלויות מההסכמים עם ישראל תפסה את ירושלים  " עם המכנסיים למטה ",  טוען גורם מדיני .  ההסברים :  אין שר חוץ מכהן ונתניהו עסוק באיראן

