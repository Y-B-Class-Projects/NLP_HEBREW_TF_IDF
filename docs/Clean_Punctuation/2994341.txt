בדרך חזרה לגל"צ ?  גידי אורשר שב ומתנצל : " צר לי אם פגעתי "
 מבקר הקולנוע של התחנה אשר הושעה לפני כחודשיים מעבודתו בשל אמירות גזעניות והתנצל עליהן ,  פרסם הערב שוב התנצלות : " הפוסט נכתב כסאטירה ,  בהומור שחור ומתוך דאגה לחברה כולה מתוך הבנה והערכה לכלל הציבור ".  בתחנה הצבאית סירבו להתייחס
חודשיים לאחר ההתנצלות בחצי פה ,  מבקר הקולנוע של גל"צ אשר הושעה מתפקידו בשל אמירות גזעניות גידי אורשר שב ומתנצל - בפה מלא .  בפוסט שפרסם הערב  ( ראשון )  כתב אורשר : " בפוסט בדף הפרטי שלי בפייסבוק והכה גלים ,  לא התכוונתי להתנגח כלל בישראלים ממוצא מזרחי .  איני חושב כך ,  אינני פועל כך ,  אינני מלמד כך ,  ואינני כותב כך במשך 45 שנות עבודתי כעיתונאי ומבקר ומורה ומרצה ואיני מתכוון להתחיל בכך בגילי המתקדם ". 
לדבריו , " מי שאכן קרא היטב את הפוסט ,  הבין שחלקו הראשון נכתב כסאטירה ,  בהומור שחור ומתוך דאגה לחברה כולה מתוך הבנה והערכה לכלל הציבור ,  לחברה ישראלית מאוחדת ,  שאינה מבדילה עוד בין זהות מזרחית לזהות אשכנזית כפי שמובהר בהמשכו של הפוסט .  צר לי אם פגעתי במישהו ואני מתנצל בפני כל אלה שהבינו אותו אחרת ממה שהתכוונתי אליו .  אני עדיין מאמין בכל ליבי בחברה האחוזה זה בזה ,  סומכת על עצמה ,  פלורליסטית ,  פתוחה ומוסרית ". 
בסוף דבריו כותב אורשר משפט שעשוי לרמז על סלילת דרכו חזרה לתחנה הצבאית : " בעקבות הפרסום הנרחב של  " הפרשה "  התוודעתי טוב יותר לרגישות השימוש גם ברשתות החברתיות בקשר האישי לתחנה שגורלה חשוב לי ,  לקח אותו אשא גם לעתיד ".  בתחנה סירבו הערב להתייחס לדברים .
 כזכור ,  בפוסט שכתב אורשר בתחילת יולי הוא השתלח בתרבות הטוקבקיסטים אך עשה זאת תוך שימוש באלמנטים גזעניים עמוקים :  הוא פרסם פוסט בפייסבוק ובו כתב : " לכל הזווידות והכחלונים ,  הש"סניקים מחד והקשת המזרחית מאידך ,  והיללנים המקצועיים מן המזרח ",  פתח את דבריו , " בפעם הבאה שיהיה לכם התקף לב ,  ותרו על הצנתור ושימו רגל של תרנגולת על הראש - תרופת הסבתא שלכם .  בפעם הבאה שאתם מצטנפים בממ"ד כשנופלים לכם טילים על הראש ,  התעלמו מ'כיפת ברזל' ותגידו תהילים או חכו לרחל אמנו שתגן עליכם .
" בפעם הבאה שתרצו להביא ילד לעולם ותתקשו בכך ,  ותרו על שרותי ההפריה המתקדמים של בתי החולים וצאו לגליל להקיף שבע פעמים את קברו של הצדיק הבבא קוסאמה .  בפעם הבאה שאתם רוצים לפרסם את הגיגיכם ,  עזבו את המחשב ,  את התוכנות והאפליקציות שפותחו בסטארטאפים מתקדמים בארץ וחזרו לכתיבה על קלף ,  לאיתות עם מדורות ולתקשורת בצעקות  ( את זה בעצם אתם עושים ממילא )  ". 
שרת התרבות מירי רגב פנתה למפקד תחנת הרדיו הצבאית ירון דקל ,  ודרשה ממנו  " לפטר לאלתר את אורשר לאחר שהתבטא באופן גזעני להחריד נגד עדות המזרח ,  נגד הדת והמסורת היהודית ונגד ציבור שלם שהוא אינו נמנה עליו אבל סבור כי הוא יכול לבוז לו ".  לבסוף ,  דקל החליט להשעות את אורשר מעבודתו .
 ראש הממשלה בנימין נתניהו הגיב אז גם הוא לדבריו של אורשר ,  ומסר : " הדברים החמורים שפורסמו בסוף השבוע האחרון על ידי מבקר הקולנוע של גלי צה"ל ,  ובהם הכפשות בוטות ובזויות נגד בני עדות המזרח ראויים לכל גינוי ".  לטענתו , " לאדם בעל דעות חשוכות וגזעניות מסוג זה אין שום מקום בשידור הציבורי בישראל .  נגד הקולות המנסים לזרוע פירוד בינינו ,  עלינו לפעול יחד לאחדות בעם ישראל ".  

בדרך חזרה לגל"צ ?  גידי אורשר שב ומתנצל : " צר לי אם פגעתי "
 מבקר הקולנוע של התחנה אשר הושעה לפני כחודשיים מעבודתו בשל אמירות גזעניות והתנצל עליהן ,  פרסם הערב שוב התנצלות : " הפוסט נכתב כסאטירה ,  בהומור שחור ומתוך דאגה לחברה כולה מתוך הבנה והערכה לכלל הציבור ".  בתחנה הצבאית סירבו להתייחס

