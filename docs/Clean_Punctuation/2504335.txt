 " תוך 6 שנים :  רכבת תיסע מתל אביב לאילת בשעתיים "
 בישיבת הממשלה הבוקר ידונו השרים בתוכנית ,  שכנראה תבוצע בידי חברות סיניות ,  ועלותה מוערכת בכעשרה מיליארד שקלים ,  כשברקע משרד האוצר טוען :  התכנית לא תואמת את חוק המכרזים
הממשלה צפויה לדון היום  ( ראשון )  בהצעת החלטה להקמת קו רכבת שיחבר בין אילת למרכז הארץ ויוביל נוסעים ומשאות .  לפי ההערכה ,  הפרויקט יבוצע על ידי חברות סיניות המתמחות בפרויקטים מסילתיים ,  תוך שש שנים ,  ובמקביל ,  ישראל מקיימת מגעים מול השלטונות בסין להקמת רכבת שתעביר מכולות מאסיה לאירופה .
 ראש הממשלה ,  שמנסה לשדר עסקים כרגיל למרות הטלטלה בלשכתו עקב פרשת נתן אשל ,  הצהיר מספר פעמים בשבועות האחרונים על חשיבות הפרויקט ,  אותו הגדיר  " מהפכה בתחום התחבורה בישראל ".  בתחילת החודש אף הורה נתניהו למשרד התחבורה לזרז את הפרויקט ולקצר את משך הנסיעה המתוכנן מתל אביב לאילת משעתיים וחצי לשעתיים  וזאת במהירות 300 קמ"ש .  
בשבוע שעבר ,  בכנס פעילי ליכוד ,  הוא הציג את חזונו : " חיברנו בחזרה את מדינת ישראל ,  כאשר החזון פשוט מאוד - מקריית שמונה ועד אילת בלי רמזור אחד .  לא לקרב את הפריפריה ,  אלא לבטל אותה כליל ".  בנאום שנשא בכנסת בשבוע שעבר הסביר כי מסילת הברזל תשמש גם להעברת מכולות מאסיה לאירופה ,  בשיתוף עם שלטונות סין . " אנחנו רוצים ליצור אינטרס אסטרטגי של המעצמות העולות במדינת ישראל ,  והגיע הזמן שנשתמש במיקום הגיאופוליטי שלנו ,  כך שיתחיל לעבוד לטובתנו .  המיקום שלנו עבד בימי קדם ,  הגיע הזמן שיעבוד גם בזמן החדש ",  אמר נתניהו .
 לפי התוכנית שתוצג היום לממשלה ,  בתוואי המסילה יפעלו שתי רכבות נוסעים :  רכבת אקספרס שתעבור דרך תחנת הרכבת בבאר שבע ורכבת נוספת שתעבור דרך שמונה תחנות חדשות שיוקמו לאורך התוואי ,  סמוך ליישובים חצבה ,  יהל ,  יטבתה ,  תמנע ועוד .  הצעת ההחלטה ,  המשותפת לראש הממשלה ולשר התחבורה ישראל כץ ,  מטילה על מנכ"ל משרד ראש הממשלה לעמוד בראש צוות היגוי שיבחן מהי התכנית המועדפת מבין שלוש חלופות אפשריות לביצוע הקו לאילת :  הקמת המסילה על בסיס הסכם בין ממשלות ישראל וסין ,  הקמת המיזם בשיתוף הסקטור הפרטי או מימון מתקציב המדינה .  
עוד על פי הצעת ההחלטה ,  בשלב הראשוני יוקצו 150 מיליון שקלים לתכנון וקידום הפרויקט ,  שעלותו הכוללת הוערכה בעבר בכ-8.6 מיליארד שקלים .  צוות ההיגוי ,  שיגיש לאישור הממשלה תוך 90 יום את החלופה המועדפת ,  יידרש גם לעדכן את אומדן העלויות ,  שצפויות להגיע לפי ההערכה לכ-10 מיליארד שקלים .  היועץ המשפטי של משרד האוצר ,  עם זאת ,  צירף חוות דעת המתנגדת לתוכנית בטענה כי החלופות ואופן בחירתן אינן תואמות את חוק המכרזים .  
במקביל ,  הממשלה צפויה לאשר שורת הצעות החלטה הנוגעות לדו"ח טרכטנברג לבחינת יוקר המחייה ,  הכוללות בין היתר המלצות בנושא תעסוקה ,  הנוגעות לשיפור הפיקוח על העסקת עובדי קבלן ,  הגברת האכיפה בתחום דיני העבודה ,  הסדרת ההעסקה של עובדים זרים במשק ,  וכן שילוב מיעוטים ,  בעלי מוגבלויות ואמהות חד הוריות בתעסוקה .  בין היתר ,  יוקצו 75-100 מיליון שקלים בשנה לשילוב אמהות חד הוריות בשוק העבודה ,  וכן יוקמו מרכזי הכוונה תעסוקתית למיעוטים .  עם זאת ,  בימים האחרונים נמתחה ביקורת על כך שדווקא המלצות טרכטנברג בתחום תעסוקת החרדים נעלמו לגמרי מההצעה שתובא היום לאישור הממשלה .  
השרים ידונו גם בהצעת החלטה המאמצת את המלצות נוספות של דו"ח טרכטנברג ,  ובראשן הרחבת הייבוא שאינו מצריך את אישור מכון התקנים - הצעה שמחלישה את מכון התקנים הישראלי ומשפיעה מאוד על הרחבת הייבוא הישראלי .  בשל כך ,  ההצעה עשויה לעורר התנגדות של ההסתדרות ,  מחשש לכך שהדבר יביא לפיטורי עובדים במכון התקנים .
 לקריאה נוספתהדיווח הראשוני על התכנית : " הסינים יבנו את קו הרכבת לאילת"נתניהו לפני שנה : " קו רכבת לאילת - תעודת ביטוח "
 לפניות לכתבת :  tal_sh@walla.net.il  

" תוך 6 שנים :  רכבת תיסע מתל אביב לאילת בשעתיים "
 בישיבת הממשלה הבוקר ידונו השרים בתוכנית ,  שכנראה תבוצע בידי חברות סיניות ,  ועלותה מוערכת בכעשרה מיליארד שקלים ,  כשברקע משרד האוצר טוען :  התכנית לא תואמת את חוק המכרזים

