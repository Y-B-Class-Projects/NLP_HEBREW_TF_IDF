הממשלה תכריע אם להכיר בכבאים כחללים
ישראל ביתנו תתמוך כנראה בהצעה להכיר בכבאים כחללים ,  מלבד ח"כ מטלון שפנה לרה"מ נתניהו וביקש לדחות את הדיון .  אלמנתו של תת ניצב ליאור בוקר שנספה בשריפה : " להכיר בהם זה הומאני "
 שרי ישראל ביתנו יתמכו ,  ככל הנראה ,  בהצעת ההחלטה שיגיש היום  ( ראשון )  שר הפנים אלי ישי ,  לפיה הממשלה תכיר בכבאים שנספו באסון השריפה בכרמל כ"חללים ".  זאת עד שיחול שינוי חקיקה שיקבע את ההתייחסות לנופלים מקרב לוחמי כיבוי האש .  לוואלה !  חדשות נודע כי השר לביטחון פנים ,  יצחק אהרונוביץ'  ( ישראל ביתנו )  תומך בהצעת ההחלטה של ישי ,  והערכה היא שכך ינהגו גם יתר שרי מפלגתו .
 המשרד לביטחון פנים אף פנה בימים האחרונים לראש אגף הנצחה וסיכם כי עם סיום הקמת מערך הכבאות וההצלה הארצי וקביעת מעמד הכבאים ,  הנושא ייבחן באופן עקרוני .  ישי התייחס ביום חמישי להחלטה שלא להכיר בכבאים שנספו כחללים ואמר כי  " שלושת הכבאים הם לוחמי אש שמסרו נפשם למען עם ישראל וכל אטימות ביורוקרטית אל לה למנוע את הכרתם כחללי מערכות ישראל ". 
אבל לא כולם בישראל ביתנו תומכים בהצעת ההחלטה של ישי .  ח"כ משה  ( מוץ )  מטלון שלח מכתב לראש הממשלה בנימין נתניהו ,  וקרא לדחות את ההחלטה הצפויה . " נושא מורכב זה דורש דיון רציני ,  מקיף ונטול פוליטיקה  ובטח שלא תחת לחץ ,  24 שעות לפני יום הזיכרון לחללי מערכות ישראל ",  כתב מטלון לראש הממשלה . " כנכה צה"ל וכמי שעמד בראש ארגון נכי צה"ל ,  אני פונה אליך בבקשה לעכב את הדיון ואת אישור ההחלטות בישיבת הממשלה ,  על מנת שתוכל להאזין בקשב רב ולא בזמן קצוב ,  לדעתם המקצועית של כל הגורמים הרלוונטיים ". 
מטלון אף תקף בחריפות את השר ישי וכתב כי  " דרישתו של שר הפנים ,  אלי ישי ,  נראית כמו מעשה פוליטי אישי ,  שנעשה בחופזה ומתוך אינטרסים זרים .  אל לו למר ישי ,  המתנגד לגיוס צבאי-לאומי-אזרחי לכל ומטרפד החלטות רבות הנוגעות לקידום השוויון בנשיאה בנטל ,  להשיא עצות בנושא זה ". 
יועץ התקשורת של השר ישי ,  רועי לחמנוביץ' ,  מסר בתגובה כי  " למרות ששירותי כיבוי האש אינם תחת אחריות משרד הפנים אלא המשרד לביטחון פנים ,  מרגע ששמע השר ישי כי שלושת הכבאים שמסרו נפשם למען עם ישראל אינם מוכרים כחללי מערכות ישראל ,  הוא היה ראשון להירתם ליוזמה כי כבר בשנה זו יוכרו אלעד ,  אורי ודני כחללי מערכות ישראל .  מי כמו ח"כ מטלון מבין שאין איפה ואיפה בשכול ובאובדן .  מי שמסר נפשו למען עם ישראל במהלך שליחות מבצעית - אף אטימות בירוקרטית לא תמנע את הכרתו כחלל מערכות ישראל ". 
בתוך כך ,  שלחה הערב נאווה בוקר ,  אלמנתו של תנ"צ ליאור בוקר שנספה באסון הכרמל ,  מכתב חריף ליושב ראש ארגון יד לבנים ,  אלי בן שם ,  שמתנגד להכיר בכבאים כחללים .  במכתבה כתבה בוקר : " איומיך בפניה לבג"ץ בעקבות ההחלטה להכיר בכבאים שנספו באסון הכרמל כחללי מערכות ישראל ,  מעלים בי חלחלה עזה ".  לדבריה ,  מדובר בהחלטה אנושית ומקובלת על החברה הישראלית , " לדעתי ,  ההחלטה להכיר בהם כחללי מערכות ישראל היא הומנית ואנושית ,  המתבססת על העובדה שאותם כבאים חירפו נפשם תוך ניסיונותיהם להציל חיי אחרים ".   
" מדינת ישראל מכירה בחיילים שנהרגו בנסיבות שונות כחלליה ,  מדוע לא לכבד ולהכיר גם באלו שהקריבו חייהם למען המדינה ?  דני חייט ,  אורי סמנדייב ואלעד ריבן היו גיבורים ויש להכיר בהם ככאלה ".   
" לבני המשפחות השכולות הכואבות של הכבאים בסך הכול מגיעה נחמה קטנה בכאבם הגדול והם זוכים לתמיכה ציבורית רבה .  אני פונה אליך בבקשה ,  אנא גלה רגישות והבנה לכאבם של אלו שבניהם לא ישובו עוד .  אל תגרום להם לעבור את הגיהנום שאנו עברנו ",  סיכמה .
  ( עדכון ראשון :  22:59 ,  07.05.11 ) 

הממשלה תכריע אם להכיר בכבאים כחללים
ישראל ביתנו תתמוך כנראה בהצעה להכיר בכבאים כחללים ,  מלבד ח"כ מטלון שפנה לרה"מ נתניהו וביקש לדחות את הדיון .  אלמנתו של תת ניצב ליאור בוקר שנספה בשריפה : " להכיר בהם זה הומאני "
 
