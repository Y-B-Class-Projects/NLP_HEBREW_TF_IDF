נתניהו רוצה שארה"ב תלכלך את הידיים
בנאומו בקונגרס נגד ההסכם המתרקם עם איראן ,  שלל ראש הממשלה נתניהו את כל החלופות לבלימת הגרעין ,  לבד מהאופציה הצבאית .  אבל גם הוא מבין שכשמדובר באפשרות כזאת ,  ישראל באמת לא יכולה לעמוד לבדה
כצפוי ,  ראש הממשלה בנימין נתניהו נאם נאום חוצב להבות בקונגרס ,  נאום עשיר בדימויים היסטוריים ורווי בהפניות ספרותיות .  אך נאום שופע במילים חריפות ,  לא מהווה תחליף לאסטרטגיה שתמנע מאיראן להחזיק בנשק גרעיני .  היועצת לביטחון לאומי ,  סוזן רייס ,  אמרה בכנס איפא"ק ,  כי : " בדיוק משום שהסוגיה רצינית כל כך אנחנו צריכים לשקול את כל האופציות לפני שנבחר באפשרות הטובה ביותר .  מילים חריפות לא ימנעו מאיראן נשק גרעיני ". 
ממשל אובמה מחזיק בטיעון מבוסס לפיו העסקה המתגבשת תחסום את דרכה של איראן בבואה לפתח את החומר הבקיע הדרוש לפצצה ,  ותאריך את הזמן שיידרש לאיראן על מנת להעשיר מספיק אורניום לפצצה - משלושה חודשים שידרשו לה נכון להיום ,  עד ללפחות שנה .  בהיעדר עסקה ,  איראן תחזור לבנות את מצבורי האורניום בעוד הקהילה הבינלאומית תאבד את יכולתה לפקח אחר פעולותיה .  
בראש רשימת השאלות שעליהן לא ענה נתניהו בנאומו ,  ניצבת השאלה כיצד תרחיש בו לא תיחתם עסקה כלל ,  ישרת את ביטחון ישראל ?  כפי שציינה רייס : " הנה מה שסביר שיקרה ללא עסקה :  איראן תתקין ותפעיל צנטריפוגות מתקדמות ,  איראן תתדלק את כור הפלוטוניום בעראק ,  איראן תבנה מחדש את מצבורי האורניום שלה ,  ובנוסף אנחנו נאבד את הפיקוח חסר התקדים והשקיפות שקיימים היום ".  
אם אף עסקה שאליה עשויות להגיע ארה"ב וחמש המעצמות לא מקובלת על נתניהו ,  איך הוא מציע להתמודד עם איום הגרעין האיראני ?  נתניהו דיבר בנאומו על הצורך להחיל סנקציות נוספות על איראן ,  עד שזו תחדל מהגישה האגרסיבית שלה באזור ,  תחדל לממן טרור ותחדל מאיומיה להשמיד את ישראל .  אבל המציאות מראה כי שנים של סנקציות קשוחות מאוד לא שכנעו את האיראנים לנטוש את תכנית הגרעין ולא מנעו מהם להתקדם בה ,  והתקפות הסייבר וההתנקשויות במדענים האיראנים גם הן לא שינו דבר .  אם יראה כאילו ארה"ב מתרחקת מחתימת העסקה עם איראן סביר להניח שמשטר הסנקציות הבינלאומי יקרוס וגורמים קיצוניים באיראן שמתנגדים להסכם יצברו כוח ,  בעוד האיראנים שתומכים בחבירתה של איראן לקהילה הבינלאומית יושתקו .
 ספק אם נתניהו באמת מאמין שסנקציות יביאו לקריסת תכנית הגרעין האיראנית ,  מה שמשאיר אפשרות אחת - שימוש בכוח צבאי .  כמובן שלישראל הזכות לשגר מתקפה צבאית כנגד איראן בכל זמן שהיא תחפוץ בכך ,  אבל יכולתה של ישראל לגרום לנזק משמעותי למתקני הגרעין האיראניים - המפוזרים והמוגנים היטב - מוגבלת .  כאשר הדיון נסוב על פעולה צבאית אפקטיבית ,  משמעות הדבר היא פעולה צבאית אמריקנית .  
מובן לגמרי מדוע מנהיג זר שנואם בפני הקונגרס האמריקני לא ממהר להפציר בוושינגטון בפומבי לפתוח במתקפה צבאית נגד מדינה אחרת ,  במיוחד אחרי הניסיון המר של הפלישה לעיראק ב-2003 - פלישה שנתניהו תמך בה ודחף לה .  עלינו להיזכר בעדות של נתניהו בפני הקונגרס בספטמבר 2002 ,  שישה חודשים לפני שהחלה המתקפה האמריקנית בבגדאד .  אז הוא אמר : " השאלה היא לא האם יש להפיל את המשטר בעיראק ,  אלא מתי יש להפילו ;  השאלה היא לא האם ברצוננו לראות שינוי משטר בעיראק ,  השאלה היא איך משיגים זאת ".  
ייתכן שנתניהו למד מניסיון העבר .  הוא יודע שהציבור האמריקני מותש ממלחמות ואין לו כל רצון להרפתקה נוספת במזרח התיכון .  בדיוק מסיבה זו הוא קורא למדיניות שתציב את ארה"ב במסלול לפעולה צבאית ,  בלי להזכיר את המילים המפורשות  - " פעולה צבאית ".  
ראש ממשלת ישראל ,  שנמצא במערכת בחירות קשה שמסתיימת עוד שבועיים ,  שולט באומנות המדיניו ? ת המעורפלת .  הוא השתמש באותה אסטרטגיה במשא ומתן הכושל עם הפלסטינים בשנה האחרונה - הכריז שהוא בעד פתרון שתי המדינות ,  אך מעולם לא הניח על השולחן הצעה מפורטת לשרטוט הגבולות ,  או כל הצעה אחרת .  גם במקרה הזה הדרישה הגדולה ביותר שלו הייתה רטורית - שהפלסטינים יכירו בישראל כמדינה יהודית .  
זהו מנהיג ישראלי שמאמין בכוחן של מילים ,  במיוחד של מילותיו שלו .  אבל מילים אינן תחליף לאסטרטגיה ,  ובדיוק במקום זה נתניהו אכזב שוב את עצמו ,  את מדינתו ואת הקהל שלו .  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד 

נתניהו רוצה שארה"ב תלכלך את הידיים
בנאומו בקונגרס נגד ההסכם המתרקם עם איראן ,  שלל ראש הממשלה נתניהו את כל החלופות לבלימת הגרעין ,  לבד מהאופציה הצבאית .  אבל גם הוא מבין שכשמדובר באפשרות כזאת ,  ישראל באמת לא יכולה לעמוד לבדה

