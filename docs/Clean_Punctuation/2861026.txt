 " שיטת הפריימריז הכי מושחתת שיש ":  הח"כ שמאתגר את נתניהו
ימים ספורים לפני ההצבעה על שינוי השיטה של בחירת הרשימה לכנסת ,  קרא חבר הכנסת החדש דוד אמסלם בכנס פעילים להחזיר את הכוח לחברי מרכז הליכוד . " אם נספר לציבור מה קורה בפריימריז ,  הוא לא יאמין ".  צפו בתיעוד
חברי מרכז הליכוד יצביעו ביום חמישי על אחת ההצעות הדרמטיות ביותר שעלו בתנועה בשנים האחרונות ,  הנוגעת לשיטת הפריימריז .  החברים יבחרו אם יש להעביר את כוח הבחירה של רשימת המפלגה לכנסת לידי מרכז הליכוד ,  או להשאיר אותה כהצבעה פתוחה של מאה אלף המתפקדים למפלגה .
 זה שבועות ארוכים ראש הממשלה בנימין נתניהו וחבר הכנסת הטרי דודי אמסלם מנהלים מאבק על דעת הקהל של חברי המרכז בסוגיה .  כמעט שאין ערב שבו נתניהו אינו מזמין פעילים לביתו או שוכר אולם כדי לדבר בגובה העיניים עם המצביעים הפוטנציאליים על הצעתו של אמסלם ,  ולנסות לשכנע אותם שמדובר באסון לתנועה ,  שיחזיר את הליכוד אחורה .
" היום אין ליכוד ",  אמר אמסלם בכנס פעילים שנערך ביום חמישי ותועד על ידי צוות וואלה ! NEWS . " יש לוגו ,  יש סיעה בכנסת ,  אין מצודה אפילו  יש בניין .  קורי העכביש חוגגים להם ".  נראה כי אמסלם החליף בכנסת הנוכחית את דני דנון בתפקיד הדמות שמאתגרת את נתניהו במרכז .  בעוד דנון נמנע מעימות חזיתי עם נתניהו בסוגיות הקשורות לשינוי חוקת המפלגה לאחר שמונה לשר ,  אמסלם ,  כך נראה ,  מרגיש שבחירתו לכנסת היא הזדמנות להחיות את הליכוד דרך העברת כוח הבחירה למרכז . 
" ראש הממשלה נכנס כאן באין כניסה ,  באירוע שהוא לא היה צריך להיכנס אליו .  בטח לא בפרונט שהוא נכנס אליו ",  המשיך אמסלם בכנס . " אני רוצה להציע לראש הממשלה הצעה טובה - אני מציע לך ,  תשקול את זה ותוביל את זה אתה .  אין לנו מאבק איתו ,  אנחנו אוהבים ומכבדים אותו ,  אבל ראשי ממשלה הולכים ובאים והתנועה נשארת .  למעלה יש רוחות חזקות ,  אורך החיים שם הוא לא ארוך אבל חברי המרכז נשארים 30-20 שנה ". 
בינתיים ,  במפלגה מנסים למצוא פשרה שתשאיר את כולם לא מרוצים במידה שווה .  אחת ההצעות היא לאפשר למתפקדים לבחור את המקומות 16-1 ולתת למרכז לבחור את יתר הרשימה .  אמסלם ,  כך אומרים מקורביו ,  אינו מתכוון להתפשר ,  וההצעה שלו תעלה להצבעה בכל מקרה .  לדברי בכיר בליכוד ,  ההצעה של אמסלם גם מעוררת מתיחות לא קטנה בין ראש הממשלה לבין השר ישראל כץ .  שר התחבורה נחשב למקורבו של אמסלם ,  ולדברי הבכיר ,  לנוכח שורת התפקידים הנדיבה שנתניהו העניק ל"סיעת כץ ",  הכוללים בין היתר תפקידים לאמסלם עצמו ולחברי הכנסת דוד ביטן ,  אברהם נגוסה וז'קי לוי ,  ראש הממשלה ציפה כי כץ יעזור לו להוריד את ההצעה מסדר היום .  אלא שכץ מעדיף לשבת מן הצד ולאפשר לאמסלם להמשיך את המאבק בנתניהו .  מלשכת כץ לא נמסרה תגובה לטענות .  
בשיחה עם פעילי מפלגה במודיעין ,  שנערכה בניסיון לשכנע אותם בנחיצות של הצעתו ,  אמר אמסלם כי דווקא השיטה הנוכחית היא מושחתת  להבדיל מזו שהוא מציע . " בפריימריז ,  במפלגת העבודה ובמפלגת הליכוד יחד ,  יש בערך 150 מתמודדים .  אם תכפילו את זה בחצי מיליון שמשקיע כל מתמודד - מדובר בכ-70-60 מיליון שקל ,  ואף אחד לא שואל למה בן אדם מקבל פתאום 45 צ'קים של 10,000 שקל ",  אמר . " אף אחד לא דפק לי בדלת ביום רגיל ואמר 'דודו אני אוהב אותך ,  קח מאה שקל' .  זאת השיטה הכי מושחתת שיש .  אם נספר לציבור מה קורה בשיטת הפריימריז מבחינה כספית ,  הוא לא יאמין .  אז לכן חשבתי שהנושא הזה חייב להסתלק מן העולם ". 
אמסלם ,  שנבחר השבוע ליו"ר ועדת הפנים של הכנסת ,  מתקומם גם על ההפחדות מצד שרים וח"כים בליכוד ,  שלפיהן העברת הבחירות למרכז תעשה יחסי ציבור רעים למפלגה . " רוב אנשי הליכוד הם אנשים תמימים וישרי דרך ,  אבל מפלטו של הנבל הוא הפטריוטיזם .  איך אתה מעלים את מועצת המנהלים שלך ?  אתה מתחיל להכפיש אותה ",  אמר בהתייחסו לאמירות שיוחסו לחברי מרכז הליכוד . " אומרים :  'תשמע ,  הם מבקשים ג'ובים ,  הם עושים דברים חמורים' .  הם מפיצים מסכת שקרים במזיד כדי להבאיש את ריחו של מרכז הליכוד בעיני הציבור ואז לעשות את השינוי .  ברוב הכנסות מי שבחר את הכנסות זה המרכז .  אז מה ,  בתקופת בגין הרשימה הייתה מושחתת ?  מרכז הליכוד לא מפקשש ברשימות כי הוא מכיר את האנשים ". 
לחבר הכנסת החדש היו גם לא מעט טענות כלפי שרי הליכוד . " היום השרים רצים סביב האולפנים .  תגיד לשר לבוא ב-3:45 בבוקר ותעמוד שלוש דקות כדי לקבל ריאיון בערוץ איזוטרי - הוא שם ,  בחורף ,  כשיש שלג .  תגיד לו לדבר עם 300 איש בדימונה - הוא לא יבוא ",  אמר . " השיטה מושחתת ,  לא האנשים ,  וגורמת להם להתעסק בטפל ולא בעיקר .  אין שיטה יותר נכונה מלהחזיר את זה למרכז הליכוד .  ברור שבכל גוף יש שברי אחוזים של אנשים שלא נוהגים נכון ,  שמגזימים ,  מדברים לא יפה .  אבל זה קורה בכל גוף .  מי שלא מתנהג בערכים הבית"ריים - אין בעיה להרחיק אותו מהתנועה ",  סיכם אמסלם . 

" שיטת הפריימריז הכי מושחתת שיש ":  הח"כ שמאתגר את נתניהו
ימים ספורים לפני ההצבעה על שינוי השיטה של בחירת הרשימה לכנסת ,  קרא חבר הכנסת החדש דוד אמסלם בכנס פעילים להחזיר את הכוח לחברי מרכז הליכוד . " אם נספר לציבור מה קורה בפריימריז ,  הוא לא יאמין ".  צפו בתיעוד

