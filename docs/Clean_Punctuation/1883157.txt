מי הזמין לאזכרת שמואל בן ארצי ?  לשכת ראש הממשלה
120 חברי כנסת קיבלו הודעת דואר אלקטרוני המבשרת על ציון יום ה-30 למותו של שמואל בן ארצי ,  אביה של שרה נתניהו .  אחד מחברי הכנסת שהוזמנו : " עם כל הכבוד ,  זה לא אירוע לאומי "
 האם האזכרה לאביה של אשת ראש הממשלה הופכת לאירוע ממלכתי ?  ביום שישי הקרוב יצוין יום ה-30 למותו של שמואל בן ארצי ,  אביה של שרה נתניהו .  לוואלה !  חדשות נודע כי משרד ראש הממשלה שיגר בדואר האלקטרוני הודעות לכל 120 חברי הכנסת ,  ובהם הודיע על קיום האזכרה .  כמו כן ,  בימים האחרונים פנו גורמים פוליטיים לראשי סניפים מהליכוד ,  והזמינו אותם להשתתף באזכרה ,  שתיערך בהר המנוחות .  מלשכת ראש הממשלה לא נמסרה תגובה עד פרסום הידיעה .
 בימים האחרונים נשלחה מלשכת ראש הממשלה לחברי הכנסת מכל סיעות הבית הודעה על קיום האזכרה .  בסיום ההודעה ,  שנשלחה על ידי עובד בלשכת ראש הממשלה ,  הוזמנו חברי הכנסת למעון ראש הממשלה בירושלים עם סיום טקס האזכרה .  ההזמנה עוררה ביקורת בקרב חלק מחברי האופוזיציה ,  שהלינו על הפצת המכתב מטעם לשכת ראש הממשלה ועל הפיכת האירוע לאירוע פוליטי-לאומי . 
" עם כל הכבוד לראש הממשלה ,  אי אפשר להפוך אזכרה פרטית למשהו לאומי ",  אמר חבר כנסת שאישר בשיחה עם וואלה !  חדשות את קבלת הפנייה ממשרד ראש הממשלה והעדיף שלא להזדהות . " אם חס ושלום היה קורה משהו לראש הממשלה ,  כמובן שכנבחר ציבור הייתי מגיע ,  אבל יש טעם לפגם בהוצאת מכתב כזה ממשרד ראש הממשלה ב'תפוצת נאט"ו' ".  עם זאת ,  גורמים בליכוד הדגישו כי טענות אלה  " קטנוניות "  וכי ההזמנה היא  " הזמנה רשמית שמיועדת לכל מי שחפץ להגיע ". 
שמואל בן ארצי ,  סופר ,  משורר ומחנך ,  הלך לעולמו לפני כחודש בגיל 97 .  בחודשים האחרונים לחייו ,  עם הידרדרות במצבו הבריאותי שכללה אשפוזים תכופים בבתי החולים ,  התגורר בבית ראש הממשלה ,  שם סעדה אותו בתו שרה .  במקביל ,  עמד בן ארצי בלב סערה ציבורית שהתעוררה סביב פיטוריה של עובדת זרה שטיפלה בו ,  עקב חילוקי דעות עם אשת ראש הממשלה .  תנועת אומ"ץ הגישה תלונה ליועץ המשפטי לממשלה באשר להפיכת ביתו של ראש הממשלה למעון עבור בן ארצי ;  כמו כן ,  בעקבות הפצת תגובות רשמיות של מערך הדוברות של ראש הממשלה לדיווחים בפרשה ,  הנחה היועץ המשפטי לממשלה את ראש הממשלה שלא לעשות שימוש במערך הדוברות הממלכתי בנושא ,  ומשפחת נתניהו שכרה את שירותיו של יועץ תקשורת פרטי להמשך הייצוג בנושא .
 
מי הזמין לאזכרת שמואל בן ארצי ?  לשכת ראש הממשלה
120 חברי כנסת קיבלו הודעת דואר אלקטרוני המבשרת על ציון יום ה-30 למותו של שמואל בן ארצי ,  אביה של שרה נתניהו .  אחד מחברי הכנסת שהוזמנו : " עם כל הכבוד ,  זה לא אירוע לאומי "
 
