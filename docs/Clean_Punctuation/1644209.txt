אם לא מאור - מי יהיה היו"ר ? 
ביום שאחרי פרישתה של המנכ"לית מהמירוץ לכסא הנכסף - בורסת המועמדים רותחת .  המקורבים מוסרים : " לא ברור מה יקרה עכשיו ".  בשלב זה צפויה האסיפה הכללית להתכנס ב-11 במרץ
לאחר הסערה שליוותה שלשום את הבנק עם החלטתה של מנכ"לית הבנק ,  גליה מאור ,  לפרוש מהמרוץ לתפקיד יו"ר בנק לאומי ,  התעוררו אתמול כל הבוחשים בקלחת לקראת ההחלטה למינוי יו"ר לאומי חדש למצב חדש - חוסר ודאות .  מקורבים לבנק ,  מועמדים ,  אנשי אוצר וחברי ועדת המניות מוסרים כולם את אותו המשפט : " אין לי מושג מה יקרה עכשיו ". 
הדבר היחיד שידוע כעת הוא שבשלב זה ,  באסיפה הכללית המתכנסת ב-11 במארס ,  יעמדו לבחירה פרופ' דוד קליין וארבעת הדירקטורים שוועדת המניות המליצה על הארכת כהונתם - נורית סגל ,  יעקב גולדמן ,  משה דברת ומשה וידמן .  ביומיים הקרובים יקבל בנק לאומי מפרופ' שרון חנס ומפרופ' עמרי ידלין חוות דעת משפטית שתכריע אם עדיין ניתן להגיש מועמדות לדירקטוריון הבנק מכוח התקנון שלו .
 השאלה הגדולה היא אם האסיפה הקבועה ל-11 במארס תתבטל או תתקיים במועדה .  ההערכות הן כי בעל המניות הפרטי הגדול בבנק ,  שלמה אליהו ,  שביקש את זימון האסיפה ,  מתנגד לביטולה ולקביעת מועד חדש וטוען כי האסיפה הכללית זומנה כדין .  ואולם אם היא תידחה ,  יוכלו מועמדים נוספים לנסות את מזלם ולהציג מועמדותם דרך ועדת המניות ,  שתוכל להציג מועמד חמישי במקומה של מאור ,  או באמצעות תקנון הבנק - אם ייקבע שיש אפשרות משפטית כזו .
 כבר אתמול החלו המתעניינים השונים בקמפיין הבחירות ובורסת השמות חזרה לפעול במלוא המרץ .  לפי הדרושים לבטל את האסיפה ,  נפל פגם בזימונה .  עם זאת ,  אליהו יכול לטעון שלא נפל פגם בזימון האסיפה לשם בחירתו של קליין ,  אלא רק בצירוף המועמדים לאחר מכן על ידי ועדת המניות ותקנון הבנק ,  ולכל היותר יש סמכות להסירם מסדר היום של האסיפה ,  אך לא לבטלה כליל .
 לוועדת המניות ,  בראשות מרגלית נוף ,  הוגשו כ-25 שמות של מועמדים .  ככל הידוע ,  בתפקיד מעוניינים אורי יוגב ,  משה טרי ואיזי תפוחי ,  המקורבים לראש הממשלה .  תפוחי אף הגיש מועמדות מכוח תקנון הבנק בזכות אחזקותיו ב-310 מניות הבנק .  גם עמוס ספיר ,  לשעבר יו"ר מעלות ,  הגיש מועמדות לוועדת המניות ,  גם הוא מכוח אחזקותיו במניות הבנק ,  על פי התקנון .
 עוד ידוע כי מעוניינים בתפקיד אהוד שפירא ,  לשעבר משנה למנכ"ל בבנק לאומי ,  וויקטור מדינה ,  יו"ר מגדל שוקי הון .  אלה יוכלו לחזור לתמונה רק במידה שהאסיפה הכללית תידחה ,  או אם האסיפה הכללית תתקיים אך המדינה תחליט לא להעלות את המועמדים שעליהם המליצה ועדת המניות לבחירה במועד זה .  עם זאת ,  ככל הידוע ,  חלק מהמועמדים הנחשבים מקורבים לראש הממשלה - יוגב ,  תפוחי וטרי - פועלים באופן נמרץ מאחורי הקלעים כדי לגרום לביטול האסיפה הכללית .
 יש לציין כי הרשימה המלאה של המועמדים לא נחשפה לעיונו של הציבור והתנועה לאיכות השלטון ,  שהגישה בג"ץ נגד מועמדותה של מאור ,  ביקשה במסגרת העתירה לחייב את הוועד הציבורי לחשוף את הרשימה .  אף שמאור הסירה את מועמדותה ,  בתנועה לאיכות השלטון ימשיכו את המאבק בבג"ץ נגד הוועד הציבורי .
 אתמול פנתה תנועת אומ"ץ לשר האוצר ,  יובל שטייניץ ,  בבקשה לפזר את ועדת המניות ולפעול לדחיית כינוס האסיפה הכללית .  בפניית תנועת אומ"ץ נאמר : " המהלך הבלתי הולם מבחינה ציבורית שניסו להוליך מקורביה של גליה מאור במרוץ שלה לתפקיד יו"ר דירקטוריון לאומי מוכיח בעליל כי ועדת המניות של הבנק ,  בראשות עו"ד מרגלית נוף ,  כשלה במילוי תפקידה הציבורי החשוב בפעילותה להנציח את מעמדה של מאור .  כדי להחזיר לציבור את האמון סבורה אומ"ץ שחובתך הציבורית להפעיל את סמכותך ,  לפרק את ועדת המניות ולבחור ועדה מקצועית חדשה שתבדוק באופן צודק ,  הוגן ושוויוני ,  ללא כל הטיה ,  את כשירותם של כל המועמדים ".  ככל הידוע ,  באוצר אין כוונה בשלב זה לפזר את ועדת המניות .
" במקביל לפיזור הוועדה הנוכחית יש ,  לדעתנו ,  לפתוח מחדש את הדיון הציבורי בשאלה מי שולט בבנק - בעלי המניות ,  כולל המדינה ,  או הפקידים הנוהגים בבנק מנהג בעלים מזה שנים רבות ",  כותבת אומ"ץ .
 השאלה שמעלה אומ"ץ - מי למעשה שולט בבנק - נראית כשאלה הטבעית בנסיבות אלה ,  כאשר המאבק למינוי היו"ר הבא של הבנק מקבל למעשה אופי של מאבק שליטה ,  כשכל בעל מניות מנסה לקדם את המועמדים שלו .  על רקע זה ,  הימנעותו של בנק ישראל מהבעת דעה בעניין נהפכת בעייתית ,  מכיוון שאם תידחה האסיפה הכללית ,  ויעלו מועמדים נוספים מכוח התקנון ,  בנק ישראל יכול לטעון לאחר שייבחרו כי הוא לא מכיר כלל במועמדותם ולא לאשר אותם .
 מכיוון שעד כה כל הדירקטורים של בנק לאומי הוצגו רק על ידי בעל השליטה ,  ייתכן שבנק ישראל יטען כי הוא מכיר אך ורק בזכות בעלת השליטה בבנק - מדינת ישראל - להציע מועמדים לדירקטוריון .  ככל הידוע ,  הנושא נמצא כעת בבדיקת בנק ישראל ואין עדיין הכרעה ,  כך שייתכן שכל בחינת האפשרות להעלות מועמדים דרך התקנון מיותרת .
 מאור המשיכה אתמול את הדיאלוג עם קוראי הבלוג שלה ,  שבו פירסמה את המכתב על הסרת מועמדותה לתפקיד ,  והשיבה על כמה מתגובות הגולשים לפוסט . " כפי שציינתי בפוסט ,  אני ממשיכה בתפקידי כמנכ"ל ואמשיך לעשות זאת באחריות ,  בנאמנות ובמקצועיות ",  ענתה למגיב שמואל .
 לשאלה אם היא מתחרטת על הניסיון להיות דירקטורית השיבה מאור : " טובת הבנק היא שמדריכה אותי .  קיימות חוות דעת מלומדות משני הכיוונים ,  ואם קיימת מחלוקת על פרשנות משפטית הרי שבית המשפט הוא המקום הראוי לבירורה .  תמיד נהגתי על פי החוק וברוח החוק ,  וכפי שציינתי לא אעשה דבר שיש בו ולו צל של ספק של הפרת חוק או תקנה כלשהי ". 
לאחד הגולשים שתהה אם ההנהגה הוותיקה שקיימת בלאומי משמעותה שלא קיים דור המשך ניהולי בבנק השיבה מאור : " ללאומי שדרה ניהולית איכותית ביותר בכל הרמות ". 

אם לא מאור - מי יהיה היו"ר ? 
ביום שאחרי פרישתה של המנכ"לית מהמירוץ לכסא הנכסף - בורסת המועמדים רותחת .  המקורבים מוסרים : " לא ברור מה יקרה עכשיו ".  בשלב זה צפויה האסיפה הכללית להתכנס ב-11 במרץ

