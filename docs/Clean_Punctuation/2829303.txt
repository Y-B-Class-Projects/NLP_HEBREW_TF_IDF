עמוס עוז :  רוב הציבור קורא ישראל היום - אבל לא ספרות
בלעדי לוואלה חדשות :  בחוג בית של פעילי מרצ תקף הסופר המוערך את החלטת נתניהו לפסול כמה משופטי פרס ישראל בטענה שלא היה ייצוג לכל המגזרים .  ומדוע בעט עוז בנתניהו בן ה-3 ?  צפו בתיעוד
על רקע הדשדוש בסקרים וההתקרבות המדאיגה אל קו אחוז החסימה ,  ארגנו אתמול  ( חמישי )  במרצ כנס מיוחד ,  שנערך בסיקור בלעדי של וואלה חדשות ,  ומטרתו הייתה לשכנע את מתלבטי השמאל להצביע להם ולא למחנה הציוני .  האורח שהוזמן ל"בית האיכר "  שבהוד השרון כדי שיעזור במלאכת השכנוע ,  היה הסופר עמוס עוז ,  שהגיע עם בטן מלאה על הממשלה ועל העומד בראשה .
 על במה נמוכה מול קהל סקרן של כמאה איש ,  ישב עוז על כיסא מיושן לצד שולחן ועליו בקבוק מים .  הוא פתח אט-אט את הניירות שהביא עמו והחל לדבר על עניין שנמצא על סדר היום החדשותי  סערת פרס ישראל . " שמעתי אתמול את ביבי מסביר שפיטר אחדים משופטי פרס ישראל בספרות בנימוק מעניין ש'יש הרבה מגזרים בחברה שלא מיוצגים בוועדות השופטים של הפרס .  נשמע מאוד דמוקרטי ".  עוז המשיך ואמר כי  " קרוב ל-70% מהחברה לא קוראים ספרות - אולי 'ישראל היום' כן - אבל לא ספרות .  האם בוועדת הפרס צריכים להיות 70% שלא קוראים ספרות מסיבות דמוקרטיות ?  בחברה יש 15% חרדים ,  שלא רק שלא קוראים ספרות עברית ,  אלא מתנגדים לה .  אז מסיבות דמוקרטיות צריך שוועדת השופטים תכלול מתנגדי ספרות עברית ?  נתניהו לא רוצה להחליף את ועדת השופטים אלא את השופטים ,  את הסופרים ,  את השכנים ואם אפשר - את כל מי שלא מסכים אתו ".  עוז המשיך וסיפר לקהל המסוקרן על הכרותו עם ראש הממשלה . " אתן גילוי נאות - אני מכיר את נתניהו מאז שהייתי בן 12 והוא בן שלוש .  הוריי היו לוקחים אותי לדוד הפרופ' וגם הזוג נתניהו היו אורחים קבועים לתה של שבת .  לילד הקטן היה מנהג שהיה זוחל מתחת לשולחן ומתיר את שרוכי הנעליים של האורחים .  פעם אחת נמאס לי והכנסתי לו בעיטה .  עד היום אני אוכל את עצמי מרגשי אשמה :  או שבעטתי חזק מדי והכל באשמתי או שלא בעטתי מספיק חזק וגם הכול באשמתי ".  
לבאי הכינוס ,  קהל מבוגר מצדה השמאלי של המפה ,  היה זה ערב לא פשוט . " הוא מרתק והייתי מציעה שכולם יקשיבו לדברים שלו ",  אמרה אירה ,  שהצביעה למפלגה במערכות הבחירות האחרונות . " אבל אני יודעת שבימים שבהם אנחנו נמצאים ,  אין מי שיקשיב לו כי השיח כל כך אלים וגזעני .  הוא מבקש מאתנו לשכנע אדם אחד ,  אבל היום דברים מרגישים אחרת .  לפעמים קשה להגיד באיזה צד של המפה אתה כי התגובות לא נעימות ,  מה שמעלה חשש שמי שיישאר עם מרצ אלו רק הגרעין הקשה ויהיה קשה להביא מתנדנדים ".  בין הנוכחים היו גם מתלבטים בתוך גוש השמאל ,  שטרם החליטו אם יצביעו למחנה הציוני או למרצ ,  ואליהם ,  כאמור ,  פנה עוז . " יש לי בעיה עם מפלגת העבודה ששינתה את שמה למחנה הציוני ",  הדגיש עוז . " לא הבנתי למה צריך להחליף את השם ?  כדי להתחנף למחנה הימין ?  מה זה ,  כל העם צבא ?  לא הבנתי את הצורך העצום להכות על החזה ולצעוק 'גם אנחנו ציונים' ,  כאילו שהציונות של רבני הגבעות מובנת מאליה ושלנו מוטלת בספק .  הציונות שלהם היא לא ציונות ,  היא תיאוקרטיה .  אני לא מבין את הצורך להחליף את השם ,  אלא אם יש עניין אסטרטגי שמוביל אותם לרצות שאף ערבי לא יצביע עבורם ".   
" באתי הערב מתוך עניין ,  אבל אני מצביעה למחנה הציוני ",  הצהירה חיה ויטנשטיין ,  תושבת העיר . " אני מודאגת מאוד מהמצב ,  ובעבר הצבעתי מרצ .  היום אני חושבת שחשוב לחזק את הרצוג .  הם טוענים כי הצבעה למרצ תחזק את הרצוג ,  אבל אני מאמינה בחיזוק מפלגה גדולה ".   עמרי הירש ,  תומך אדוק של המפלגה ,  הפציר בחברה שהצטרפה אליו לכנס להצביע למרצ והסביר בהתלהבות למה אסור לה לבחור במחנה הציוני .  היא אמנם לא השתכנעה ,  אך הוא נותר נחוש . " זה מתסכל שאנשים כל כך להוטים להעיף את ביבי עד שבעיניהם הצבעה להרצוג היא הדרך היחידה ",  הסביר הירש .  לדבריו , " הם לא מבינים שזאת לא בהכרח המפלגה הגדולה ביותר שתרכיב ממשלה .  בהצבעה למרצ מקבלים גם את מרצ וגם את הרצוג .  ככל שאני מדבר עם אנשים אני חושב שאת ימי ה-12  ( מנדטים  דו"פ )  יהיה קשה לשחזר ,  אבל אסור לוותר .  יש הפתעות ".  
בהמשך ,  עוז תקף את נתניהו גם על טיפולו בסכסוך עם הפלסטינים . " ניהול הסכסוך פירושו אולי גם אלימות לא רק בירושלים אלא בגליל ,  בנגב בחיפה ,  במשולש וביפו .  ניהול סכסוך פירושו קריסת הרשות הפלסטינית ועליית חמאס .  אם לא גורם קיצוני יותר ",  טען עוז . " אנחנו לא ננצח במלחמות הבאות כי כבר לא מנצחים במלחמות .  לא כי אנחנו לא גיבורים - החיילים גיבורים .  לא כי אין לנו רוח קרוב - כי יש לנו .  לא ננצח במלחמות הבאות כי במלחמה מנצח לא מי שמפיל יותר טנקים ומטוסים ,  מי שהורג יותר חיילי אויב או כובש יותר שטח ,  אלא מי שמשיג את מטרותיו .  אין לנו מטרות שאפשר להשיג בכוח .  ניהול סכסוך פרושו עוד מלחמה ועוד מלחמה .  
לדבריו , " לישראל יש עכשיו שעת כושר שלא הייתה מזה מאה שנה לגמור קטטה .  המחיר לא זול ,  הוויתורים לא קלים .  אפשר לסיים סכסוך עם הערבים ,  לא מפני שהתחילו לאהוב אותנו או נעשו ציונים ,  אלא כי יש להם אויב הרבה יותר מסוכן והרבה יותר מאשר ישראל .  עומדת על שולחננו 12 שנה הצעה של הליגה הערבית לסיים סכסוך בגבולות 67 עם תיקונים הדדיים ,  לפתור בעיית פליטים בנוסחה בהסכמת שני צדדים ולסיים מצב מלחמה של כל מדינות ערב .  האם אני מציע שיראל תרוץ ותחתום ?  - ממש לא .  אבל מציע שישראל תיכנס למשא ומתן רציני על הצעה שעומדת ומחכה ".  
יעל ראם ,  יו"ר סניף מרצ בהוד השרון ,  התרגשה מנוכחותו של הסופר הידוע . " בחלומנו ראינו ערב עם עמוס עוז .  ישבנו ,  חשבנו ואמרנו ננסה לתקשר .  וזה מה שקרה ",  סיפרה ראם . " התרגשתי מאוד בשיחתנו הראשונה וכך גם בשנייה ".  ניכר שרבים הזדהו עם תחושותיה ,  אלא שזה לא מה שבהכרח יסייע למרצ להתרומם . 
" היה ערב מרתק ,  לשבת ולשמוע אדם שאני מעריצה ומעריכה שנים ארוכות ",  סיפרה רחלי ,  תושבת העיר . " הזדהיתי עם הדברים שאמר ,  אבל אני נשארת עם הרצוג ולבני ",  הודתה רחלי ,  וקלעה בדיוק למצוקתה של מרצ בבחירות הקרובות  רבים בשמאל מאמינים בדרכה ,  אך בוחרים במחנה הציוני .
 אחרי שדיבר במשך כשעה ,  סיכם עוז את הערב בווידוי קטן . " אני אוהב את ישראל גם בזמני שאני לא סובל אותה "  אמר , " זו חברה מתווכחת ,  שבה נהג מונית מחנך אותי ,  גם מי שמזהה אותי וגם מי שלא מזהה אותי .  גם כשאני מתפלץ זה מוצא חן בעיני .  אנחנו אומה של שמונה מיליון אזרחים עם שמונה מיליון ראשי ממשלה ושלושה מיליון איש שבידם הנוסחה לגאולה מידית .  כולם מדברים ואף אחד לא מקשיב .  זה לא נוח ,  ולפעמים מרגיש לא נעים ,  אבל אני אוהב את זה ".  
במפלגת הליכוד מסרו בתגובה לדברים : " ראש הממשלה זוכר לטובה את עמוס עוז מילדותו ומעריך אותו כסופר חשוב .  אבל עוז ,  שאמר בשנת 2000 כי 'ברגע שישראל תצא מלבנון אנו נוכל למחוק את המילה חיזבאללה מאוצר המילים שלנו והיריבות עם חיזבאללה תיעלם' ,  אינו מבין דבר במדינאות ובביטחון ישראל .  עליו להודות על כך שיש בישראל ראש ממשלה שלא עוצם עיניים ,  ונאבק נגד חיזבאללה ושאר אויבי ישראל ,  כדי להבטיח את ביטחונם של עמוס עוז וכל אזרחי ישראל ".  

עמוס עוז :  רוב הציבור קורא ישראל היום - אבל לא ספרות
בלעדי לוואלה חדשות :  בחוג בית של פעילי מרצ תקף הסופר המוערך את החלטת נתניהו לפסול כמה משופטי פרס ישראל בטענה שלא היה ייצוג לכל המגזרים .  ומדוע בעט עוז בנתניהו בן ה-3 ?  צפו בתיעוד

