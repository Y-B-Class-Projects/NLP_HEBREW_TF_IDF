נתניהו שוקל העברת שטח לרשות במו"מ הישיר
ראש הממשלה בנימין נתניהו פירט בוועדת החוץ והביטחון מחוות אותן הוא שוקל לנקוט כחלק ממחוות כלפי הפלסטינים במסגרת המשא ומתן הישיר .  בנוסף האשים ראש הממשלה גורמים מחוץ לקואליציה בחבלה בכניסה לשיחות הישירות
 ( צילום :  גדעון צנטנר ,  עריכה :  גדי וינסטוק ) 
ראש הממשלה בנימין נתניהו התארח היום  ( שני )  בוועדת החוץ והביטחון של הכנסת .  בוועדה פירט נתניהו את הצעדים אותן הוא שוקל לנקוט כחלק ממחוות כלפי הפלסטינים במקביל לפתיחה במשא ומתן הישיר .  לדבריו ,  ישראל תעביר לשליטה אזרחית של הפלסטינים  ( שטח B )  קטע כביש בין עטרת לנווה צוף ,  אשר כרגע נמצא בשליטה ישראלית מלאה  ( שטח C )  .  קטע הכביש נועד לחבר את העיר הפלסטינית החדשה לרמאללה .  עם זאת ,  הכביש יישאר בשליטה ביטחונית ישראלית . 
" אנו שוקלים להקל את התנועה במקביל לפתיחת משא ומתן ישיר ",  אמר ראש הממשלה בנוגע להעברת קטע הכביש . " אם זה יעלה  זה יהיה רק לאחר תחילת משא ומתן ישיר ולאחר דיון בקבינט .  לא קיבלנו עדיין את ההחלטה כי הפלסטינים מערימים עוד ועוד קשיים לכניסה לשיחות אבל אם תהיה פתיחת משא ומתן ישיר אנחנו נשקול זאת .  אם לא תהיה פתיחת משא ומתן ישיר ,  אני מניח שזה לא יובא לקבינט .  זה אחד מצעדי בניית האמון שעליהם דיברתי עם האמריקאים .  יש עוד הצעות שלנו לצעדים בוני אמון במקביל לכניסה למשא ומתן הישיר ".  
נתניהו האשים גורמים מחוץ לקואליציה בחבלה בכניסה לשיחות ישירות . " לקהילה הבינלאומית הולך ומתברר שיש נכונות ישראלית רצינית לצעדים ממשיים ולכניסה למשא ומתן ולהשלמתו ",  אמר נתניהו  " השאלה היא אם יש נכונות פלסטינית כזאת או רק ניסיונות להתחמק .  ברור כבר שמי שמחבל באופן שיטתי בכניסה לשיחות הם גורמים בצד הפלסטיני וגם גורמים שאינם נלהבים בעולם ובארץ .  לצערי ,  לא כל הגורמים הללו נמצאים מחוץ לישראל ואני לא מתכוון לעמיתי ממפלגות הימין בקואליציה ". 
ראש הממשלה התייחס לאפשרות של פתיחת שיחות שלום עם סוריה בתיווך טורקי . " יש דעות שונות האם הסורים רציניים בכוונתם להיכנס לשיחות שלום ,  או שהם פועלים רק למען תדמית חיצונית ",  אמר . " ברור שמהצד שלנו ישראל מעוניינת לחדש מיד משא ומתן לשלום עם סוריה .  מאז ההתקפה הבוטה של ארדואן על פרס בדאבוס ,  טורקיה משנה כיוון ביחס לישראל ולכן היא לא נמצאת בראש סדר העדיפויות שלנו כמתווכת .  לצערי ,  בינתיים אני לא רואה צעד מעשי של הסורים להיכנס למשא ומתן ". 
עוד התייחס ראש הממשלה לכינוס הליגה הערבית בשבוע הבא ואמר כי  " צריך לעבור עכשיו ללא דיחוי למשא ומתן ישיר .  אנחנו מוכנים להתחיל מיד במשא ומתן עם הפלסטינים .  אנחנו מוכנים להתחיל אותו כבר בשבוע הבא .  בתגובה ,  יש ניסיון פלסטיני ברור להתחמק מהמהלך הזה .  אם למישהו היה ספק לגבי הנכונות שלנו ,  הספק הזה נעלם .  הפלסטינים מנסים לדשדש ולהתחמק ממשא ומתן ישיר ומנסים לרתום את הליגה הערבית שתחשק אותם ". 
ראש הממשלה הוסיף כי הפלסטינים  " מנסים לרתום שוב ושוב את הסיבות מדוע אינם רוצים להיכנס למשא ומתן ישיר .  בהתחלה אמרו שזה גבולות הקפאה ,  אבל אנחנו נערכנו ומוכנים להתחיל בשבוע הבא במשא ומתן ישיר .  אלו דברים שעלו גם מול הנשיא האמריקאי .  הוא יודע שאנחנו רוצים ומוכנים ללכת למשא ומתן .  אין ספק שהוא יהיה קשה אך הוא רצוי למדינת ישראל .  רק במשא ומתן ישיר נוכל להעלות גם את הנושאים של הדרישות שלנו והאינטרסים הביטחוניים בנושאים השונים ". 
לדברי נתניהו , " הכרזנו על השהיית הבניה ל-10 חודשים כדי שהפלסטיניים ייכנסו לשיחות ישירות .  בינתיים חלפו שבעה וחצי חודשים ,  הם לא נכנסו לשיחות ישירות ועכשיו הם רוצים עוד .  זה לא מתקבל על הדעת .  יש החלטת קבינט קצובה בזמן והיא לא השתנתה וכאן זה נשאר ". 
נתניהו הוסיף והודיע ,  כי סידורי הביטחון הם יהיו הנדבך הראשון בכל הסכם שיהיה עם הפלסטינים . " הסדרי הביטחון חייבים לעמוד גם במצב שיהיו שינויים במפה הפוליטית במזרח התיכון ,  גם אם תתפתח חזית מזרחית כפי שהיה לפני נפילת סדאם חוסיין .  זה היה חלק חשוב מהשיחות שקיימתי בוושינגטון .  לא נתפשר על הביטחון .  אנחנו צריכים הסדר שלא יחורר על ידי אירן וגרורותיה ". 
על אירן אמר ראש הממשלה : " היתה התרשמות בקהילה הבינלאומית שחלה פרימה בעמדה האמריקאית כלפי ישראל בנושא הזה ,  והיה חשוב לי שנשיא ארצות הברית יתייצב בצורה ברורה אל מול הרושם הזה ויחזור ויאשרר את המדיניות המסורתית של ארה"ב .  במהלך הביקור זה נעשה על ידו גם מול המצלמות ,  גם בהודעה רשמית וגם בשיחתנו בארבע עיניים .  הנשיא אמר שאין שינוי במדיניות ארה"ב בנושא הזה ".  
לדברי נתניהו ,  אובמה  " הכיר בכך שישראל נמצאת במצב ייחודי בגלל גודלה ובגלל ההיסטוריה שלה .  כלומר ,  ישראל נמצאת במצב מיוחד ושונה מיתר המדינות .  ברור שישראל חייבת להיות מסוגלת להגן על עצמה מול שילובי האיומים עליה .  זה נושא חשוב והוא תפס מקום מרכזי בשיחותיי עם הנשיא .  זו התפתחות מאוד חשובה לישראל .  אם בקהילה הבינלאומית היה מי שהתרשם שהמחוג זז לרעת ישראל ,  עכשיו ברור שזה לא המצב אלא להיפך ". 
יו"ר האופוזיציה ציפי לבני תקפה את ראש הממשלה בוועדה .  לדבריה , " ישראל במצב מדיני קשה ביותר שמשפיע על כושר ההרתעה שלה ועל יכולתה לפעול .  השבוע הוא שבוע רגיש מול הפלסטיניים והמחשבה שלך לטפל במצב מולם באמצעות משחקי האשמות ,  היא רעיון רע שלא יקדם את ישראל ,  ואף יכול לפגוע בה ",  אמרה לבני .  לדבריה , " פתיחת המצור על עזה בשל המשט נתפסה כחולשה ואותתה איתות בעייתי ביותר לקיצוניים באזור ,  שישראל מבינה רק כוח ". 
 ( עדכון ראשון :  11:42 ) 

נתניהו שוקל העברת שטח לרשות במו"מ הישיר
ראש הממשלה בנימין נתניהו פירט בוועדת החוץ והביטחון מחוות אותן הוא שוקל לנקוט כחלק ממחוות כלפי הפלסטינים במסגרת המשא ומתן הישיר .  בנוסף האשים ראש הממשלה גורמים מחוץ לקואליציה בחבלה בכניסה לשיחות הישירות

