המשבר עם ארה"ב חמור ממה שנדמה לכם
הפרשנות המקובלת לפיה התמיכה בישראל נחלשת בגלל שיקולים פוליטיים של אובמה ,  מופרכת ,  שכן מעמדה של ישראל מתערער בקרב שכבות רחבות הרבה יותר של הציבור האמריקאי
אסור שהתמיכה הנלהבת שקיבל ראש הממשלה בנימין נתניהו בועידת אייפק בשבוע שעבר ,  וגם לא מכתב התמיכה בישראל ששלחו השבוע שליש מחברי בית הנבחרים לנשיא אובמה ,  ייצרו טעות אופטית :  משהו חמור קורה ביחסי ארה"ב וישראל .
 זה אינו מאבק בין שני אנשים ,  אובמה ונתניהו ,  כפי שהתקשורת הישראלית אוהבת להציג את העניין .  מדובר בתהליך עמוק הרבה יותר המתרחש בארה"ב .  תהליך שהפרשן הפוליטי הבכיר ביותר בארה"ב ,  תום פרידמן מן הניו-יורק טיימס כינה ביום א ' " תזוזה טקטונית "  tectonic shift )  )  .  מושג שבו משתמשים לתאר תזוזה של יבשות על קרום כדור הארץ ;  שינוי עמוק ,  מהותי וקריטי כזה משאיר אותותיו לזמן ארוך .
 סקרי דעת הקהל האחרונים שנעשו בארה"ב ביוזמת ארגונים פרו-ישראליים ,  לא עמדו על התזוזה המסוכנת הזאת .  הפרוייקט הישראלי ,  ארגון העושה עבודת הסברה מצויינת למען ישראל ,  טען באחרונה ,  כי לעומת שמונה אמריקאים התומכים בישראל רק אחד תומך בפלסטינים .
 אפילו סקר גאלופ בראשית מרץ הראה ,  כי התמיכה בישראל נשארה גבוהה ,  ישאל תופשת את המקום החמישי בין מדינות העולם במידת הפופולריות בקרב הציבור האמריקאי ,  אחרי קנדה גרמניה ,  בריטניה ויפן .
 זה אולי נכון ,  אבל זהו המשטח העליון של התמונה .  בדיקה עמוקה יותר חושפת גם תופעה נוספת :  ישראל שזכתה בעבר לתמיכה חוצת מחנות פוליטיים בארה"ב ,  נעשתה נושא המפריד בין הרפובליקנים לביו הדמוקרטיים .  אצל הציבור התומך ברפובליקנים היחס אליה השתפר ,  אבל בקרב בעלי הדעה הדמוקרטית הוא הורע מאוד .  זה כשלעצמו אינו מצב בריא ,  על אחת כמה וכמה מכיוון שהדמוקרטים נמצאים עתה בשלטון .  לשון אחרת ,  מעמדה של ישראל מתדרדר לא רק אצל האיש אובמה או יועציו היהודים ,  כפי שאוהבים לתאר זאת בארץ ,  אלא בקרב הציבור הדמוקרטי הרחב .
 סקר שנערך בשבוע שעבר על ידי מכון סקרי דעת קהל מוערך ,  זגבי אינטרנשונל ,   ( Zogby International )  מציג נתונים רבים בנושא .  הנה שלושה :  התמיכה בישראל ב-2010 נשארה עדין גבוהה מאוד בהשוואה לתמיכה בפלסטינים .  65 אחוזים תומכים בישראל ורק 21 אחוזים בפלסטינים ,  אם כי היא ירדה בהשוואה ל-2009 - אז תמכו בישראל 71 אחוזים .
 אבל כיצד מתפלגת התמיכה הזו בין המחנות הפוליטיים ?  92 אחוזים מן הרפובליקנים תומכים בישראל ,  לעומת זאת בקרב הדמוקרטים התמיכה אינה עולה על 42 אחוזים בלבד .  הפער עמוק עוד יותר ביחס לביבי נתניהו :  84 אחוזים מקרב המצביעים הרפובליקנים תומכים בו לעומת 20 אחוזים בלבד בקרב הדמוקרטים .
 השינוי הדרמטי הזה היה אולי לא כל כך חשוב אילו הסיכסוך הישראלי-פלסטיני היה נתפש בעיני האמריקאים עניין שולי .  זה מה שמנסים לטעון פרשנים ישראליים שאומרים שבסך הכל אובמה עסוק בעניינים אחרים ,  הרבה יותר בוערים .  לא כך .  יש הסכמה כללית ,  חוצת מפלגות ,  שלסיכסוך הישראלי פלסטיני יש השפעה שלילית מסוכנת על מעמדה של ארה"ב בעולם ,  ולכן המימשל חייב לטפל בבעיה .  תחושת הדחיפות שמקרין הבית הלבן מאז נצחונו הגדול בקרב על הרפורמה בבריאות אכן משקפת את דעת הקהל האמריקאית .  
ולא במקרה ,  כשקרוב לרבע מיליון חיילים אמריקאים נלחמים בשתי מלחמות במזה"ת ,  אין זה מפתיע שאפילו הפנטגון - מעוז התמיכה הכי חשוב לישראל בארה"ב  טוען כי היחס המועדף לישראל מזיק לאינטרסים של ארה"ב באיזור ,  ומחריף את הסכנה לגורלם של החיילים האמריקאים שם .
 לכן אין זה פלא שגם בקרב היהדות האמריקאית מתרחש שינוי ,  עדין לא טקטוני ,  אבל שינוי עמוק .  אי אפשר לחוש בו כשמבקרים בוועידת אייפק ומתפעלים מאהבת ישראל הכובשת של חברי הארגון ומהיכולת הארגונית המדהימה שלו .  אבל אסור להתעלם מתהליכים שכבר אינם תת-קרקעיים .  
סקר מיוחד בקרב יהודי ארה"ב שנערך החודש על ידי חברת גרסטיין ( Gerstein/Agne )  גילה ,  כי 82 אחוז מהם תומכים במעורבות עמוקה יותר של המימשל בסיכסוך ולא פחות מ-66 אחוזים תומכים בעמדה אקטיבית כזו .  שניים מתוך כל שלושה מביניהם תומכים בכך שארה"ב תפעיל לחץ על ישראל כדי להשיג את ההסכם המיוחל .   ( 83 אחוזים תומכים בהפעלת לחץ על שני הצדדים )  .  
המסקנה ברורה .  הפרשנות המקובלת בארץ היא שהתמיכה בישראל נחלשת בגלל שיקולים פוליטיים של הנשיא אובמה ,  ושהשינוי האידיאולוגי מתרחש רק בקרב חוגים ליברליים קיצוניים ,  בקמפוסים האקדמיים ,  בקרב אנשי התקשורת הליברליים ,  קבוצות אמנם חשובות ,  אך קטנות .  
זוהי מסקנה מופרכת .  מעמדה של ישראל מתערער בקרב שכבות רחבות הרבה יותר של הציבור האמריקאי .  מה שקרה בקמפוס הרדיקלי של ברקלי יקרה מחר גם באוניברסיטות אחרות בקליפורניה ומחרתיים גם בחוף המזרחי .  מה שמופיע היום בניו יורק טיימס יופיע מחר גם בעיתוני שדה באמריקה התיכונה .  כדי להתמודד עם השינוי העמוק המתחולל בארה"ב צריך ,  ראשית לכל ,  להודות בקיומו ושנית ,  להבין את הגורמים לו .  זעקה  " העולם נגדנו ",  או הצגת השינוי כהצלחת התעמולה האנטי ישראלית מרחיקים מן האפשרות להתמודד באופן יעיל עם שנוי הטקטוני הזה .  
 *  פרופ' יורם פרי עומד בראש Gildenhorn Institute for Israel Studies ,  University of Maryland .
 
המשבר עם ארה"ב חמור ממה שנדמה לכם
הפרשנות המקובלת לפיה התמיכה בישראל נחלשת בגלל שיקולים פוליטיים של אובמה ,  מופרכת ,  שכן מעמדה של ישראל מתערער בקרב שכבות רחבות הרבה יותר של הציבור האמריקאי

