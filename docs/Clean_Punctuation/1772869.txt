נתניהו : " דברי ליברמן לא משפילים אותי "
 רה"מ נתניהו התייחס בראיון לערוץ 10 לדברי שר החוץ ליברמן על טורקיה : " הוא מביע את דעתו ,  הדעה המחייבת היא שלי ".  על טורקיה : " לא נתנצל ".  על הפלסטינים : " הסכם ביניים זאת אפשרות "
" ליברמן לא משפיל אותי ,  הוא מביע את דעתו ",  כך אמר היום  ( שני )  ראש הממשלה בנימין נתניהו בהתייחסו לדבריו של שר החוץ ,  לפיהם אין אפשרות להגיע להסדר קבע עם הפלסטינים ,  ואין להתנצל בפני טורקיה על אירועי המשט .  שר החוץ אף רמז אתמול כי הטורקים משקרים באופן שבו הם מציגים את יחסי המדינות .
 בראיון לערוץ 10 אמר נתניהו כי  " בשיטת המשטר הישראלית ,  תמיד שרים מביעים את דעתם .  בקואליציה יש דעות שונות .  גם בממשלות אחרות ,  שרי חוץ וראשי ממשלה ,  אפילו מאותה מפלגה ,  היו עם דעות שונות .  הדעה המחייבת היא זו שמוחלטת על ידי החלטות הממשלה או זו שמובעת על ידי ראש הממשלה .  כך היה בכל הממשלות וכך גם בממשלה הזו ".  
ראש הממשלה התייחס ,  כמו ליברמן ,  לדרישת טורקיה להתנצלות ישראלית רשמית בעקבות אירועי המשט ואמר : " אנחנו לא רוצים להתנצל בפני טורקיה ,  אנחנו מוכנים להביע צער כפי שהבענו על אובדן חיי אדם ,  אבל קודם כל אנחנו רוצים להגן על חיילינו ,  ואנו דורשים הכרה טורקית בכך שישראל לא פעלה בזדון ושהחיילים פעלו להגן על עצמם .  עד כה לא נמצא הנוסחה הגואלת והמפשרת ,  וזה אינטרס שלנו לנסות ולפתור את הסוגיה הזאת .  הדיבור הפומבי בעניין הזה לא עוזר ",  דברי נתניהו .
 בהתייחסו למשא ומתן עם הפלסטינים אמר ראש הממשלה כי  " בהחלט יכול להיות מצב שבו אם ניכנס לדיון עם הפלסטינים ונגיע אל קיר בנושא ירושלים והפליטים ,  התוצאה תהיה הסכם ביניים איתם .  זו יכולה להיות תוצאה של המהלך המדיני ". 
עם זאת ,  חזר נתניהו על משנתו בנוגע להסכם קבע והבהיר כי הוא קבע  " מדיניות מאוד ברורה .  עשיתי את זה בנאום בר אילן ואמרתי כך - אם הפלסטינים יכירו במדינה יהודית ,  ובעצם יזנחו את רעיון זכות השיבה של הפליטים הפלסטינים ,  ויכירו במדינה פלסטינית מפורזת שמכירה במדינה היהודית ,  אני מודיע לך כאן ועכשיו ,  אני אלך עם זה עד הסוף ,  שום שיקול קואליציוני לא יעצור אותי ,  לא בהשגת ההסכם ,  ולא בהצגתו בפני העם .  אין לי שום ספק שרוב העם יתמוך בי ". 
ראש הממשלה חשף כי נפגש לאחרונה עם בני משפחתה של טופז אבן חן ,  שנספתה באסון הכרמל .  המשפחה מתחה ביקורת חריפה על תפקודו . " נפגשתי עם המשפחה בזמן האחרון ",  סיפר נתניהו . " אני בן למשפחה שכולה .  שוחחתי עם לא מעט משפחות ודיברתי עם פצועים .  הייתי במצב הזה .  כשאני משחזר את המצב שאני הייתי בו ,  אני לא חושב שיש טעם להיכנס לויכוח .  בפועל ,  שוחחתי איתם ואני יודע מה הם עוברים .  אלה ייסורי גיהינום שאין מה לדבר עליהם .  אני מכיר את הכאב שלהם ". 
כשנשאל על הדיווחים אודות התערבות רעייתו שרה בנעשה בלשכת ראש הממשלה ,  אמר נתניהו כי  " זה מאוד מצער אותי לשמוע את הדברים האלה .  אלו מעין הטחות שווא .  לא משום שלאשתי אין רגשות ואין לה מחשבות אלא בעיקר משום שהיא לא מתעניינת בתחום הזה .  היא כן מתעניינת בתחום ההומניטרי ".  
" כל הזמן אומרים כל מיני דברים אבל אין לזה היבט מעשי ",  סיפר נתניהו . " אשתי אישה מאוד נבונה והיא משפיעה עליי .  היא משפיעה עליי עם הקשישים ועם ניצולי השואה .  צריך לראות מה קורה כשהיא נפגשת עם השכול .  אולם בנושאים שדובר עליהם ,  אין לה את הזמן ואין לה את הרצון .  אני שומע מידי פעם דעה שלה .  היא אישה מאוד חכמה ,  מאוד נבונה .  אולם במה היא עוסקת ?  באירן ?  במיסים ?  אין היגיון שאדם לא ידבר עם אשתו .  הקמפיין הזה הוא תוצאה של דבר ייזום של אדם אחד או שניים בעולם התקשורת ". 
ראש הממשלה נשאל אף על מאמרו של הפובליציסט ירון לונדון ,  אשר הציע לנקוט ביד קשה נגד חמאס על מנת לפעול לשחרור החייל החטוף גלעד שליט ,  ובין היתר ,  לחסל את ראשי הארגון ולצמצם באופן קבוע את מספר האסירים שישוחררו במסגרת עסקה . " הגישה של ירון לונדון היא גישה מעניינת ",  אמר נתניהו . " יש כאן שתי אפשרויות .  אחת היא לעשות הסכם .  אני חשבתי שההסכם שהחמאס היה מוכן לו היה דורש מחיר מאוד כבד מישראל .  אני לא מוכן לשחרר מאות מרצחים לשטחי יהודה ושומרון .  אני עוסק המון בגלעד שליט ,  לפחות אחת ליומיים .  אנחנו עוסקים בפעולות שונות .  או שנגיע להסכם שאנחנו יכולים לחיות איתו ,  או שנגיע לפתרונות אחרים ". 

נתניהו : " דברי ליברמן לא משפילים אותי "
 רה"מ נתניהו התייחס בראיון לערוץ 10 לדברי שר החוץ ליברמן על טורקיה : " הוא מביע את דעתו ,  הדעה המחייבת היא שלי ".  על טורקיה : " לא נתנצל ".  על הפלסטינים : " הסכם ביניים זאת אפשרות "
 
