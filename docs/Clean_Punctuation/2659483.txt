דיפלומט עבר בכיר :  מינוי דרמר לשגריר יזיק לישראל
לדבריו , " מעולם לא היה אדם שהתערב בגסות כזו בפוליטיקה האמריקנית "  כמו השגריר המיועד בוושינגטון ,  ש"מחובר לאגף השמרני של הרפובליקנים - גברים לבנים ,  עשירים ומנותקים "
 ההודעה הרשמית על מינויו של רון דרמר לתפקיד שגריר ישראל בארצות הברית ,  הפכה לשיחת היום בוושינגטון ובירושלים .  דרמר ,  ששימש עד לאחרונה כיועצו המדיני של ראש הממשלה בנימין נתניהו ,  נחשב למי שתמך במועמדותו של הרפובליקני מיט רומני לנשיאות ,  על חשבון ברק אובמה ,  ואף סייע בארגון ביקורו של רומני בישראל בקיץ שעבר .  
חרף זאת ,  נטען הבוקר בעיתון  " ניו יורק טיימס "  כי תמיכתו של דרמר ברומני ,  וזיקתו לאגף הרפובליקני בוושינגטון ,  לא יפגעו בהכרח בקשר בין ישראל לבין ארצות הברית .  על פי העיתון ,  לאחר שהובס רומני בבחירות שהתקיימו בנובמבר 2012 ,  השקיע דרמר מאמצים ביישור ההדורים עם בכירי ממשל אובמה .  עוד נטען כי המאמצים הללו השתלמו ,  ולכן צפוי הממשל לקיים יחסי עבודה טובים עם דרמר .  
דניס רוס ,  שהיה יועצו הבכיר של אובמה לענייני המזרח התיכון ,  אמר לעיתון כי ישנה חשיבות גדולה לכך שהשגריר בוושינגטון נהנה ממערכת יחסים קרובה במיוחד עם ראש הממשלה ,  וכי מערכת היחסים בין השניים תסייע לבית הלבן להעביר מסרים ישירות לנתניהו .  
אולם ,  בניגוד לדיווח בטיימס ,  אמר היום לוואלה !  חדשות דיפלומט בכיר לשעבר ,  שמכיר היטב את הפוליטיקה האמריקנית ,  כי הוא חושש שמינויו של דרמר  " יפגע בתדמיתה של ישראל בעיני הציבור האמריקני ".  לדבריו , " דרמר מחובר לאגף השמרני של המפלגה הרפובליקנית  גברים לבנים ,  עשירים ומנותקים ,  שחיים ,  מבחינה מנטלית ,  באמריקה של שנות השבעים .  האנשים האלה בכל מקרה תומכים בישראל ,  והקושי של ישראל הוא בבניית גשרים לציבורים אחרים בארצות הברית ,  שמבחינה דמוגרפית הולכים וגדלים :  הצעירים באוניברסיטאות שמושפעים מתעמולה פרו-פלסטינית ,  ההיספנים שהם העתיד של אמריקה והאוכלוסייה השחורה .  המינוי של דרמר לא מקרב את ישראל לציבורים הללו ,  אלא מעמיק את הזיהוי שלה עם המיעוט השמרני ".  
לדברי אותו גורם ,  הרקע של דרמר  יליד ארצות הברית שגדל בקהילה היהודית האמידה של מיאמי ונחשב מקורב למשפחתו של הנשיא לשעבר ג'ורג' בוש הבן  יהווה חיסרון ולא יתרון . " במציאות הפוליטית ,  התקשורתית והחברתית החדשה באמריקה ,  עדיף היה למנות ישראלי בלי רקע אמריקני בכלל מאשר אמריקני עם רקע כמו של דרמר ",  אמר .  הוא הוסיף כי  " אם דרמר באמת היה מומחה גדול לפוליטיקה האמריקנית ,  כמו שמנסים לצייר אותו ,  הוא לא היה מהמר על ניצחון של רומני .  היחידים שבאמת חשבו למשך יותר מיומיים שרומני ייקח את הבחירות הם חוגי הימין ההזויים .  הבעיה היא שאלה בדיוק החוגים שדרמר מחובר אליהם .  הוא בטוח שהם מייצגים את רוחה של אמריקה ,  מה שכבר מזמן אינו נכון ".  
יחד עם זאת ,  למרות הביקורת החריפה ,  גם הבכיר לשעבר העריך כי ממשל אובמה יקבל את דרמר בברכה . " אף אחד בוושינגטון לא יחרים אותו ",  הוא הדגיש ,  אך הבהיר כי  " צריך לזכור ששגריר ישראל בוושינגטון זה תפקיד רגיש ביותר .  התקשורת האמריקנית 'תחפש אותו' ,  וצריך לזכור - זה אדם שכתב בעבר שהשמאל בישראל לוקה ב'שנאה עצמית' ,  תקף בחריפות את ה'ניו יורק טיימס' ואמר שהעיסוק בפתרון שתי המדינות הוא 'ילדותי' .  אם הוא יגיד דבר דומה בעודו מכהן כשגריר ישראל בוושינגטון זה יגרום לתסבוכת דיפלומטית ".  
גורם בירושלים ביטל את דבריו של הדיפלומט הבכיר לשעבר ,  וכינה אותם  " חסרי כל שחר ".  לדבריו ,  לדרמר ישנה מערכת יחסים מצוינת עם שגריר ארצות הברית בישראל ,  דן שפירו ,  ועם יועציו הקרובים של שר החוץ האמריקני ,  ג'ון קרי .  האמריקנים בירכו על המינוי ,  הם יודעים עד כמה זה משמעותי שבעמדת השגריר בוושינגטון יהיה אדם שנהנה ממערכת יחסים כל כך קרובה עם ראש הממשלה ".  בנוסף ,  הדגיש הגורם כי הקרבה בין דרמר לבין נתניהו תסייע לדיאלוג האסטרטגי בין הממשל הישראלי לבין זה האמריקני .  
דרמר ,  יליד ארצות הברית בן 42 ,  עלה לישראל בשנות התשעים .  הוא שימש בעבר כיועצו הפוליטי של נתן שרנסקי ,  ובהמשך הפך לאחד מיועציו הקרובים ביותר של נתניהו ,  עוד בתקופתו באופוזיציה .  בשנים 2007-2005 הוא כיהן כציר הכלכלי בשגרירות ישראל בוושינגטון ,  תפקיד שבעבורו ויתר על אזרחותו האמריקנית .  לאחר ניצחונו של נתניהו בבחירות ב-2009 מונה ליועצו המדיני .  
על תפיסת עולמו המדינית ניתן ללמוד ממברק סודי שפרסם אתר ההדלפות  " ויקיליקס ",  המתעד פגישה בין דרמר לבין אנשי שגרירות ארצות הברית בישראל ,  שנערכה בדצמבר 2009 .  דרמר אמר לבני שיחו האמריקנים כי לישראל אין פרטנר למשא ומתן בצד הפלסטיני ,  והאשים את אבו מאזן כי הוא אינו מגנה באופן פומבי מעשי טרור נגד ישראל .  דרמר התייחס בביטול במהלך הפגישה לפעילות מנגנוני הביטחון הפלסטינים לסיכול טרור ,  ואמר כי הסיבה לפעילות זו היא ניסיון לשמר את כוחו של פתח בגדה המערבית .  דרמר אף אמר כי יותר מ-70% מהישראלים מתנגדים להקפאת הבנייה בהתנחלויות ,  מה שגרם לאמריקנים להוסיף במהלך הדיון כי  " לדעתנו זהו נתון מוגזם ".  
לקריאה נוספת:יועצו של נתניהו רון דרמר מונה לשגריר בוושינגטוןיועץ נתניהו :  ה-"ניו יורק טיימס "  מעוות עמדות הממשלה 

דיפלומט עבר בכיר :  מינוי דרמר לשגריר יזיק לישראל
לדבריו , " מעולם לא היה אדם שהתערב בגסות כזו בפוליטיקה האמריקנית "  כמו השגריר המיועד בוושינגטון ,  ש"מחובר לאגף השמרני של הרפובליקנים - גברים לבנים ,  עשירים ומנותקים "
 
