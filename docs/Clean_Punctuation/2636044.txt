נתניהו : " שום שביתה לא תרתיע אותנו מלפעול "
 לאחר איומי ההסתדרות לשבות במחאה על הקיצוצים הצפויים אמר ראש הממשלה : " נביא לממשלה בשבוע הבא רפורמה להוזלת כלי הרכב הפרטיים ואחריה תבוא רפורמת ענק בנמלי הים "
 על רקע איומיו של יו"ר ההסתדרות עופר עיני לפתוח בשביתה במחאה על תכנית הקיצוצים ,  אמר היום  ( רביעי )  ראש הממשלה בנימין נתניהו כי  " שום שביתה לא תרתיע אותנו ".  בדברים שנשא ביום הרצל בכנסת הודיע ראש הממשלה על לוח הזמנים של הרפורמות המתוכננות במשק ,  כאלה שוודאי יקימו עליו כמה מהוועדים החזקים בישראל . 
" יצרנו כלכלה מאוד ריכוזית ,  לא בהתאם לחזונו של הרצל .  אנחנו מחויבים לפתיחת הכלכלה לתחרות .  אנחנו נגד מונופולים ודואופולים ובעד תחרות .  אני מאמין ברפורמות שמפרקות מונופולים ונפעל בכיוון הזה ,  גם אם באיחור מסוים .  אחרי הרפורמה בסלולר ו"השמים הפתוחים "  שאישרנו ,  נביא לממשלה בשבוע הבא רפורמה נוספת להוזלת כלי הרכב הפרטיים בישראל ואחריה תבוא רפורמת ענק בנמלי הים בישראל שמטרתה להוזיל את המחירים של השירותים והמוצרים לכלל אזרחי ישראל .  שום שביתה לא תרתיע אותנו מלבצע צעדים אלה לטובת כלל אזרחי ישראל .  זה חיוני גם לבסס את כלכלת ישראל ולתת מענה לצרכים האחרים הגדולים שהרצל הטיב לראות ",  אמר נתניהו .  
יו"ר הסתדרות עופר עיני איים הבוקר להשבית את המשק ,  אם מתווה הקיצוצים שחלקים ממנו נכללים בטיוטת חוק ההסדרים שנחשפה אתמול לא תתבצע תוך תיאום והידברות עם הגוף שהוא עומד בראשו . " במידה שלא יתקיים משא ומתן מידי ,  ננקוט בכל האמצעים העומדים לרשותנו ",  איים עיני במכתב לראש הממשלה ,  בנימין נתניהו ולשר האוצר ,  יאיר לפיד .
 עיני כתב עוד כי בהצעת התקציב קיימות  " גזרות כלכליות קשות שיש בהן לפגוע במצבו הכלכלי של ציבור העובדים והגמלאים ,  ציבור הנאנק כעת תחת עול כבד ומהווה את מעמד הביניים כמו גם את המעמד הנמוך .  אנו מתנגדים בכל תוקף לדרך התנהלות חד צדדית זו ולכל פגיעה בציבור העובדים והגמלאים .  אין מי שיגן על מאות אלפי עובדים אלו ומשקי הבית שהם מכלכלים בעמל כפיהם והן שמים מבטחם בהסתדרות כי היא תגן עליהם ותעמוד על זכותם לחיות ולהתפרנס בכבוד .  היה ופנייתנו זו לא תיענה לאלתר ,  בדעתנו לנקוט בכל האמצעים העומדים לרשותנו לשם הגנה על זכויות העובדים ולמניעת פגיעה בציבור העובדים והגמלאים ".  
ערוץ 10 פרסם אמש את טיוטת חוק ההסדרים ,  שבראש סעיפיו הרבים ,  המתפרשים על פני 150 עמודים ,  הדרישה להפחית במחצית את המימון למוסדות חרדיים שאינם מוכרים על ידי המדינה ואינם מלמדים את לימודי הליבה .  על פי טיוטת החוק ,  המוסדות שיהיו זכאים לסבסוד יחויבו ללמד לפחות 55% מלימודי הליבה ולהשתתף בבחינות המיצ"ב .
 צעד נוסף שנכלל בטיוטת החוק הוא ביטול קצבת הנסיעה לעובדי המגזר הציבורי ,  והחלפתה בנסיעות בחינם בתחבורה הציבורית .  כמו כן ,  שיטת סבסוד מעונות היום צפויה להשתנות ,  ובהתאם לכך יידרשו שני ההורים להשתלב במעגל העבודה ,  שלא כמו היום ,  כאשר מספיק שהורה אחד ישתלב במעגל העבודה ,  או לכל הפחות שיהיה רשום בלשכת האבטלה .  כמו כן ,  גם הזכאות להנחה בארנונה צפויה להיות בכפוף להשתלבות במעגל העבודה .
 עוד עולה מהטיוטה כי אחד מצעדי ההפרטה יתבטא בתעשייה הביטחונית .  על פי ההצעה המתגבשת ,  20% ממניות  " רפאל "  והתעשייה האווירית ,  ש-100% מהן מצויות בידי המדינה  יועברו לידי הציבור .  כמו כן מספר תאגידי המים ,  כ-100 גופים ,  יצומצם ל-15 בלבד .  עוד הוזכרו הקלות בייבוא חלקי חילוף לכלי רכב ,  שצפויות להשפיע באופן דרמטי על תעשיית המוסכים המורשים .  כמו כן ,  החוק צפוי ליישם את המלצות הוועדה להוזלת המזון ,  כך שחלק מהמוצרים הבסיסיים יהיה בפיקוח .  

נתניהו : " שום שביתה לא תרתיע אותנו מלפעול "
 לאחר איומי ההסתדרות לשבות במחאה על הקיצוצים הצפויים אמר ראש הממשלה : " נביא לממשלה בשבוע הבא רפורמה להוזלת כלי הרכב הפרטיים ואחריה תבוא רפורמת ענק בנמלי הים "
 
