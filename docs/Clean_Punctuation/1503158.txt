התשובה לנתניהו : " נקים עוד היום מאחזים חדשים "
 ועד רבני יש"ע הגיב בחריפות לנאום המדיני של רה"מ וקרא למתנחלים  " לצאת לגבעות ולהקים עוד היום נקודות התיישבות חדשות "
 בתגובה לנאום ראש הממשלה בנימין נתניהו אמש ,  קרא הבוקר  ( שני )  ועד רבני יש"ע  " לצאת לגבעות ולמרחבי יש"ע ולהקים עוד היום נקודות התיישבות חדשות שיחזקו את ביטחון ישראל מול כל החולשות ".   לדברי הרבנים , " כל גילויי חולשה ורפיסות מצידנו מחזקים את האויב ונותנים לו רוח גבית לפעול נגד העם היהודי .  ההתיישבות הברוכה ורוח הגבורה ימשיכו לנשב ולפרוח עוד הרבה אחרי נשיא זה או אחר ,  או ראש ממשלה זה או אחר ". 
המשנה לראש הממשלה השר משה  ( בוגי )  יעלון אמר הבוקר ,  כי  " נאומו של ראש הממשלה בנימין נתניהו הוא חשוב ומהווה סכר שמנע הידרדרות בה אנו נמצאים כבר 16 שנה ,  הידרדרות שבעקבותיה אנו נתפסים כסרבני שלום ".  
לדבריו , " הנאום של נתניהו חשף את הסרבנות הפלסטינים לשלום לאחר שברשות אמרו כי בתנאים שהציב ראש הממשלה למו"מ לא יהיה שלום גם בעוד אלף שנים ".  יעלון ציין עם זאת ,  כי  " בתנאים שהציב נתניהו אוכל להסכים להקמת מדינה פלסטינית ".  יעלון אמר כי  " מאז אוסלו הפלסטינים לא זזו מעמדותיהם ואנחנו רק הסכמנו לוויתורים וסוף סוף ראש הממשלה מבליט את הסרבנות הפלסטינית לשלום ושם את הסכר הראוי כדי להגן על האינטרסים של ישראל ".  
בנוגע לאפשרות של הצטרפות מפלגת קדימה לקואליציה ,  אמר יעלון בראיון לגלי צה"ל כי  " הציבור בחר בשינוי דרך .  ראש הממשלה הציע במו"מ הקואליציוני לקדימה להצטרף וציפי לבני סירבה ". 
בימין ובשמאל הגיבו אתמול בביקורת על נאומו המדיני של ראש הממשלה בנימין נתניהו .  סיעת הבית היהודי מסרה בתום הנאום כי בכוונתם  " לשקול את המשך צעדינו נוכח ההשלכות המסוכנות של נאום נתניהו ".  ח"כ אריה אלדד אמר כי  " נתניהו איבד היום את הנהגת המחנה הלאומי .  בהסכמתו למדינה פלסטינית מפורזת ,  נתניהו מנסה לאכול חזיר שנשחט שחיטה כשרה .  אין חיה כזאת ". 
נציגי ציבור המתנחלים הגיבו אף הם לנאום .  ועד מתיישבי בנימין מסר כי  " מדובר בנאום חסר מעוף שכל כולו בגידה בבוחריו .  במקום להתייצב באומץ מאחורי הצהרותיו הלאומיות מלפני הבחירות ,  מעדיף נתניהו ניסוחים מעורפלים המשתלבים היטב עם המצע הפוליטי של מרצ .  עצוב לראות את נציג המשפחה הלוחמת מאמץ את הטרמינולוגיה של יוסי ביילין ושמעון פרס ". 
גם בליכוד נשמעו קולות המוחים על הנאום .  יריבו של נתניהו בליכוד משה פייגלין אמר כי  " כפי שנתניהו צירף 14 הסתייגויות לתמיכה בהתנתקות כך הוא מנסה גם כעת לסובב את בוחריו ולהקים מדינה פלסטינית בלב ארץ ישראל .  על הליכוד לבחור לעצמו מיד יו"ר חדש הנאמן לחוקתו ,  להחלטת המרכז ולעקרונות המחנה הלאומי ". 
סגן השר לפיתוח הנגב והגליל איוב קרא  ( ליכוד )  הצטרף למבקרים ואמר  " אני בהלם .  אין לי מילים לבטא את ההרגשה .  אני מאוד מודאג מתוכן הנאום .  הוא ינוצל לרעה נגד נתניהו למרות שזה יעשה פתח של תקווה ליחסים עם האמריקאים ".  לדבריו , " נתייעץ עם חברים בסיעה ונבחן כיצד נפעל .  יש לבדוק את משמעות הדברים ". 
סגן ראש הממשלה ושר החוץ אביגדור ליברמן שיבח את נתניהו ואמר כי  " נתניהו פתח בנאומו דלת לפלסטינים ולמדינות ערב לפתוח באופן מיידי במשא ומתן לשלום ואנו מקווים שהצד השני יקדם את את ההצעה ".  לדבריו , " ראש הממשלה עמד בנאומו על האיזונים בין שאיפתנו לשלום לבין שמירה על הבטחון ". 
ח"כ דני דנון  ( ליכוד )  אמר כי  " זה היה נאום מבריק של ראש הממשלה למעט משפט אחד אומלל שמניח את אבן היסוד להקמת מדינה פלסטינית ".  לדבריו , " בכוונתי לפעול לעצור בכל דרך פוליטית ופרלמנטרית את רעיון הקמת מדינת פלסטין ". 

התשובה לנתניהו : " נקים עוד היום מאחזים חדשים "
 ועד רבני יש"ע הגיב בחריפות לנאום המדיני של רה"מ וקרא למתנחלים  " לצאת לגבעות ולהקים עוד היום נקודות התיישבות חדשות "
 
