הבנו ,  סרנה לא היה בסדר .  וראש הממשלה ? 
יגאל סרנה לא היה צריך לכתוב פוסט ללא תימוכין מספקים ,  והוא מתנהל ביהירות מחשידה  אבל הביקורת החד-צדדית והכאילו מתוזמרת עליו של עיתונאים ברשתות החברתיות ובראיון הרושף עמו בשבת בערוץ 2 לא גילמה את שעתה היפה של עיתונות סולידרית .  דעה
יגאל סרנה לא היה צריך לכתוב את הפוסט שכתב ,  בו הוא מתאר כיצד ראש הממשלה נתניהו הושלך בעבר ממכוניתו באמצע כביש 1 על ידי רעייתו והציב במבוכה את מערך האבטחה .  נדמה לי שגם סרנה עצמו ,  למרות הביטחון העצמי-בואך-יהירות שהוא משדר ,  יודע היום כי טוב היה לו נמנע מפרסומו .  סרנה גם לא דייק באומרו שזה  " לא סיפור גדול ",  כפי שענה בבית המשפט לשאלה מדוע ידיעה כזו לא פורסמה ב"ידיעות אחרונות ".  אם לסיפור היו עדים ,  תימוכין ,  הצלבות והגנה משפטית מוצקה ,  שאפשר לסמוך עליה במקרה של תביעה  יש להניח כי כותרת שלו הייתה מתפרשת באותיות גדולות ואדומות בעמוד הראשון בעיתון של נוני .
 למרות כל אלה ,  דווקא הביקורת החד-צדדית והכאילו מתוזמרת השבוע של עיתונאים על סרנה ברשתות החברתיות ,  במאמרים שונים ,  באולפני הסופ"ש ובראיון הרושף עמו בשבת בערוץ 2 לא גילמה בעיניי את שעתה היפה של עיתונות ישראלית סולידרית .  
מעצם טיבו ,  המשפט מתמקד במקרה הפרטי - אירוע או נקודת זמן ספציפיים  במנותק מההקשר החברתי שבתוכו הוא מתקיים .  לכן סרנה כנראה יפסיד בתביעת לשון הרע  ( מבלי לדבר על גובה הפיצויים )  מהסיבה הפשוטה :  על פניו ,  אין לו תשתית ראייתית מספקת להוכיח כי האירוע הספציפי שהוא טוען קרה .  זו האמת המשפטית .
 אבל העיתונאים שכתבו או צייצו או ריטווטו נגד סרנה מכירים היטב את ההקשר החברתי ,  או את  " התמונה המלאה ",  שאליה לא נדרש בית המשפט ,  ובניגוד אליו - הם יכולים וצריכים להתחשב בה .  ה"תמונה המלאה "  הזו הוא המאבק החריף שמנהל ראש הממשלה הישראלי נגד עיתונות  ועיתונאים שמבקרים אותו או שאינם מזוהים עמו  ( גם מהשמאל וגם מהימין )  .
 לא מובן מאליו שעיתונאי בכיר יכתוב דברים ללא תימוכין מספקים .  זה לא צריך לקרות .  אבל זה גם בכלל לא מובן מאליו שראש ממשלה  ראש ממשלה - הכי עסוק בדמוקרטיה היחידה במזרח התיכון יגיש תביעת לשון הרע על סך מאות אלפי שקלים כנגד עיתונאי שכותב דברים לא מדויקים נגדו לטענתו בחשבון הפייסבוק הפרטי שלו .  

ראש הממשלה אינו אזרח פרטי תמים ,  נעדר כיס עמוק ,  שתובע בגין פגיעה בשמו הטוב ,  או בעקבות פגיעה פוטנציאלית בעסקיו בעקבות פרסום כלשהו .  מדובר באיש החזק במדינה ,  מגובה בצבא נאמנים שיתקפו חזרה כל מי שיכפיש אותו ושכל כלי תקשורת יפרסם את תגובתו לנושא הנדון .  לתביעה כספית של עיתונאי בידי פוליטיקאי בכיר כל כך עלולים להתלוות מניעים זרים ,  ציניים ואפילו מסוכנים של רצון לצבירת הון פוליטי או ניסיון להשתקה של עיתונאים ,  שיחששו לכתוב דברים נגדו בעתיד .  
גם אם החוק מאפשר כמובן לראש ממשלה להגיש תביעת דיבה ,  וגם אם מבחינה משפטית היא נראית כרגע מוצדקת ,  לא ניתן לנתקה מתביעות דיבה קודמות שלו ושל רעייתו ,  מתגובותיו נגד עובדים זוטרים בכלי תקשורת ,  הערותיו על אילנה דיין ,  דנה ויס ושאר עובדי ערוץ 2 ,  מלחמתו ברביב דרוקר או פעולותיו ואמירותיו נגד תאגיד השידור הציבורי החדש .  
גם הטענות הנחרצת כאילו סרנה הסב או יסב נזק - כשיוכח כישלונו - אינה נכונה .  היא מעידה כיצד הציניות שבה המנהיגים שלנו עושים פוליטיקה מכל דבר ,  משפיעה על דרך החשיבה שלנו .  סרנה לא באמת הסב נזק .  פוסט לא מדויק בפייסבוק האישי הוא לא מראה של העיתונות הישראלית ,  ועובדה שהסיפור הזה לא פורסם בעיתון ישראלי .  אנחנו יודעים יפה מי יעוט על הפוסט ועל ניצחון בתיק הספציפי - ועשוי לגרום בגללו נזק לעיתונות .  
אז למרות עקשנותו והתנהלותו המחשידה של סרנה ,  הייתי מציעה לחברים למקצוע ,  ושוחרי עיתונות חופשית בישראל לא מיד ללעוג לו או לבקרו בצורה נחרצת כל כך או לרקוד על דמו .  הנה סתם הצעה לפוסט חלופי אפשרי :  יגאל סרנה לא היה צריך לכתוב את הדברים שכתב ללא בדיקה מספקת .  אבל גם תביעת לשון הרע של ראש ממשלה נגד עיתונאי אינה מובנת מאליה .  אם בית המשפט יפסוק נגדו פיצויים - צריכים להתגייס לעזור לו .  

הבנו ,  סרנה לא היה בסדר .  וראש הממשלה ? 
יגאל סרנה לא היה צריך לכתוב פוסט ללא תימוכין מספקים ,  והוא מתנהל ביהירות מחשידה  אבל הביקורת החד-צדדית והכאילו מתוזמרת עליו של עיתונאים ברשתות החברתיות ובראיון הרושף עמו בשבת בערוץ 2 לא גילמה את שעתה היפה של עיתונות סולידרית .  דעה

