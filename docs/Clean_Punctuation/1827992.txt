נתניהו : " ארגוני הטרור העולמיים בוחשים בסיני "
 בדברים שנשא בפני ועדת החוץ והביטחון התייחס ראש הממשלה לפעילות ארגוני הטרור בחצי האי השכן .  הבוקר הומחשו דבריו ,  כשגורם מצרי דיווח על מרדף אחר 400 פעילי אל-קאעדה בסיני
ראש הממשלה בנימין נתניהו נשא הבוקר  ( שני )  דברים בוועדת החוץ והביטחון של הכנסת .  נתניהו התייחס בדבריו לטלטלה בעולם הערבי ,  בדגש על פעילות ארגוני הטרור במצרים ,  ואמר : " יש למצרים קשיים לממש את הריבונות בסיני .  ראינו זאת בשני הפיצוצים שהיו שם .  מה שקורה בסיני הוא שארגוני הטרור העולמיים בוחשים שם ,  והעניין הולך וגובר ".  הוא הוסיף ,  כי  " חמאס מתחזק במצרים .  הוא העביר את הפעילות שלו לשם ,  ופחות לסוריה ,  בגלל הטלטלות שם .  גם 'האחים המוסלמים' הוא גורם משמעותי במצרים .  אנו דואגים למה שיקרה סביבנו ,  בעיקר בחזיתות השלום :  מצרים וירדן ". 
דבריו של נתניהו זכו הבוקר להוכחה מוחשית :  כוחות הביטחון במצרים איתרו למעלה מ-400 פעילים מארגון הטרור  " אל-קאעדה "  בצפון חצי האי סיני ,  וכעת הם מנהלים אחריהם מרדף .  כך דיווח גורם ביטחוני מצרי בכיר לערוץ הלווין  " אל-חיאת ".   " החוליות שאותרו תכננו לבצע פיגוע טרור בתוך מצרים ",  הוסיף הגורם .  לדבריו ,  הפעילים שאותרו הם תושבים בדואים ,  פלסטינים וכן פעילים ממספר מדינות ערביות . " בעבר הם תקפו מספר פעמים את מטה כוחות הביטחון בעיר אל-עריש שבסיני ",  הוסיף .
 בהמשך דבריו בוועדת החוץ והביטחון התייחס נתניהו גם לביקורו בארצות הברית . " אמרתי לנשיא שאיננו יכולים לקבל את קווי 67' ,  עליהם דיבר בנאומו ובאיפא"ק ",  הבהיר נתניהו בנוגע לפגישתו עם נשיא ארצות הברית ,  ברק אובמה .  ראש הממשלה אמר כי אובמה אמר שקו הגבול בינינו לבין הפלסטינים  " לא יהיה 67' ",  וכי הנוסח הסופי של דברי אובמה התקבל ביממה האחרונה שלפני הנאום .  נתניהו ציין כי ישנה תמיכה רבה מהעם האמריקאי לישראל ,  וכי  " לא כל תביעה של הערבים היא תכנית ,  ולא כל פעם שלא נקבל את העקרונות שלהם ,  זה אומר שלא נקבל תכנית מדינית .  צריך קודם להתאחד סביב התכנית שלנו ". 
במהלך הדיון ,  האשימה יו"ר האופוזיציה ציפי לבני את נתניהו כי אינו רותם את העולם לקידום האינטרסים של ישראל . " אתה בוודאי יודע לנאום אבל לא יודע לרתום את העולם לאינטרסים של מדינת ישראל .  חמור מזה ,  אתה שוחק את האינטרסים הלאומיים והאסטרטגיים שלנו .  ככל שאתה מדבר יותר חזק ,  בפועל אתה מקבל פחות תמיכה משהייתה קיימת בתקופתנו ",  אמרה לבני .  היא הוסיפה כי  " השארנו לך מערכת יחסים מעולה עם ארצות הברית שתמכה באי מתן זכות שיבה ,  בשמירת הגושים בתוך ישראל ובהחלשת חמאס .  אבל אתה בחרת בציניות לנהל ויכוח פומבי עם אובמה על דבר שלמעשה לא נאמר בכלל ". 

נתניהו : " ארגוני הטרור העולמיים בוחשים בסיני "
 בדברים שנשא בפני ועדת החוץ והביטחון התייחס ראש הממשלה לפעילות ארגוני הטרור בחצי האי השכן .  הבוקר הומחשו דבריו ,  כשגורם מצרי דיווח על מרדף אחר 400 פעילי אל-קאעדה בסיני

