מה עשה הרצוג עם מקורבו לשעבר של נתניהו ? 
איזה פתרון יהיה ללבני ולפיד כשהמו"מ יקרוס ?  איך נתניהו זכה לשקט מול ועידת הליכוד ?  ומה לדליה איציק ,  לנשיאות ולעופר עיני ?  לכל שאלה תשובה ,  בטור השבועי של כתבנו הפוליטי
ראש הממשלה בנימין נתניהו ירה היום בצהריים את יריית הפתיחה של המאבקים הקואליציוניים למושב הקיץ .  בהיעדר משא ומתן ,  מה שנשאר לו לעשות ,  זה לתחזק את המפלגה שלו ,  ואת זה הוא עושה במלוא הכוח :  זה התחיל בהחלטה שלו לאמץ את הניסוח של יריב לוין להצעת חוק הלאום שהוא מבקש לקדם .  על פי ההצעה ,  ייווצר מדרג בין זהותה היהודית של המדינה לבין אופייה הדמוקרטי .  החוק נתקע מיד כשהוגש בגלל המחלוקת החריפה בה היה נתון בתוך הקואליציה ,  והחלטתו של נתניהו להתייצב לימין לפיד יכולה ללמד לאן פניו מועדות במושב הקרוב .
 בפינה השמאלית ,  לבני ולפיד עובדים במרץ על ארסנל של חוקים אזרחיים .  חוק הפונדקאות ,  ברית הזוגיות ,  תחבורה ציבורית בשבת ועוד שלל הצעות שקידומן מוטל בספק ,  אך ישמשו להם מחסה כשיישאלו מה הם מחפשים בקואליציה שלא מנהלת משא ומתן .  
סיעת יחיד - לכל הטורים של עמרי נחמיאס
נתניהו ,  שמבין דבר אחד או שניים בפוליטיקה ,  יודע היטב שההגנה הטובה ביותר היא ההתקפה .  במקום להתבצר במשך מושב שלם נגד חוקים שלא לטעמו  ( ועוד לא הזכרנו בכלל את  " חוק ישראל היום ")  ,  הוא החליט לגלות יוזמה ועל הדרך לזכות בנקודות בימין על חשבונו של בנט .  ואם הקואליציה תתפרק ?  באופן פרדוקסלי ,  דווקא היוזמה של נתניהו מהיום בצהריים תעזור לכל הסיעות להצדיק את המשך השותפות ביניהן .  לבני תוכל להגיד שכעת תפקידה בקואליציה הוא למנוע חקיקה לאומנית ,  בנט יוכל להגיד שהוא שומר על נתניהו מימין ,  והעסק יוכל לשרוד עוד שנה-שנה וחצי .  
בנוסף ,  סיים היום נתניהו גם סכסוך ארוך ומתוקשר עם דני דנון .  השניים סיכמו כי דנון יוכל ,  בהתאם לתפקידו כיו"ר ועידת הליכוד ,  לכנס את הוועידה שלוש פעמים בשנה .  כבר בחודשיים הקרובים ייערך דיון ממנו כל כך חשש - על המשך השותפות עם ישראל ביתנו ועל עמדת הליכוד בנוגע לכינונה של מדינה פלסטינית .  נראה שנתניהו החליט להפסיד קרב אחד ,  אבל לא את המערכה כולה .  הפסד מביך בהצבעה חשאית מול דנון בוועידה היה הופך אותו לברווז צולע במפלגתו שלו .  כעת ,  העימות ביניהם יירד מסדר היום המפלגתי ונתניהו יקבל קצת יותר שקט במפלגה .  
הודעתו של היועץ המשפטי לממשלה יהודה וינשטיין מאתמול ,  לפיה התיק נגד סילבן שלום לא ייסגר בינתיים ,  סוגרת איתה כמעט בוודאות את חלון ההזדמנויות של שלום להתמודד לתפקיד .  ככל שהחקירה נמשכת ,  הולכים ופוחתים סיכויו של שר האנרגיה והמים להשיג את תמיכתם של חברי הכנסת ,  ובלוח הזמנים הקיים ,  יצטרך לקרות משהו מאוד בלתי צפוי כדי שנראה את שלום מודיע על התמודדות .
 עם זאת ,  יציאתו המסתמנת מן המרוץ ,  הפיחה רוח חיים בהתמודדותם של מועמדים אחרים .  דליה איציק ,  למשל ,  נראתה אתמול בבית קפה בתל אביב יחד עם יו"ר ההסתדרות עפר עיני .  לדברי אדם שנכח במקום ,  השניים שוחחו על הנשיאות והעלו שמות של חברי כנסת .  איציק אישרה כי נפגשה עם עיני ,  אך הכחישה כי הפגישה עסקה בנשיאות . " אני רואה אותו מדי פעם ,  נפגשתי בכלל עם מישהי אחרת ובמקרה הוא ראה אותי ",  אמרה .  פגישתם של השניים ,  גם אם לא עסקה ישירות בנושא הנשיאות ,  מעניינת בעיקר על רקע היחסים הטובים שיש ליו"ר ההסתדרות עם מועמד אחר לנשיאות ,  בנימין בן אליעזר .  גורמים בעבודה הרימו גבה על עצם קיומה של הפגישה והגדירו אותה  " תמוהה ".  את תגובתו של עיני לא ניתן היה להשיג .  
בשבוע האחרון אירעו כמה מקרים של פשעי שנאה בין היתר בפרדיס וביקנעם .  נתניהו ,  שבדרך כלל מגלה רגישות מדהימה לפשעים על רקע גזעני כשהם מופנים כלפי יהודים ,  נזכר לגנות את האירועים רק כעבור 36 שעות .  זה קרה רק אחרי שראש מועצת פרדיס ,  שהוא גם חבר מרכז ליכוד ,  הגיע לביתו של ראש הממשלה לפגישה שתוכננה מראש עם ראשי רשויות של הליכוד מהמגזר הלא יהודי .  
יו"ר העבודה ,  יצחק  ( בוז'י )  הרצוג ,  הגיע אתמול למשרדיו של שעיה סגל ,  בעבר המקורב האולטימטיבי למשפחת נתניהו ,  הדובר והיועץ בעת משברים משפחתיים ,  והיום צ'ילבה מרה ,  שעל פי דיווחים בתקשורת אמור לצאת בקרוב עם ספר שיגלה פרטים עסיסיים על הדברים שעברו עליו בזמן שהותו במחיצת משפחת נתניהו .  על פגישות מהסוג הזה ,  נהוג לומר ,  כמאמר הקלישאה ,  שחשיבותה בעצם קיומה .  שני הצדדים אישרו את קיום הפגישה וסירבו להרחיב על תוכנה .  בלשכת הרצוג הוסיפו כי שיתוף פעולה אסטרטגי בין השניים לא נמצא על הפרק ולא עלה בפגישתם אתמול .  

מה עשה הרצוג עם מקורבו לשעבר של נתניהו ? 
איזה פתרון יהיה ללבני ולפיד כשהמו"מ יקרוס ?  איך נתניהו זכה לשקט מול ועידת הליכוד ?  ומה לדליה איציק ,  לנשיאות ולעופר עיני ?  לכל שאלה תשובה ,  בטור השבועי של כתבנו הפוליטי

