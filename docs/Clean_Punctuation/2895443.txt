בקבוקי תבערה הושלכו לעבר שוטרים ביפו ;  אין נפגעים
שני קטינים תושבי יפו שהיו במקום נעצרו .  בשל המתיחות הביטחונית תוגבל כניסת מתפללים מוסלמים להר הבית .  נער בן 17 נפצע באורח קל מיידוי אבנים ליד קריית ארבע .  שריפה פרצה עקב השלכת בקבוקי תבערה בבנימין .  עדכונים שוטפים
שריפה פרצה בוואדי חרמייה שבבנימין לאחר שבקבוקי תבערה ואבנים הושכלו במקום על ידי פלסטינים .  אין נפגעים באירוע .  
נער בן 17 נפצע באורח קל מיידוי אבנים בסמוך לקריית ארבע .  חובשים ופרמדיקים של מד"א העניקו לו טיפול רפואי ופינו אותו לבית החולים הדסה עין כרם בירושלים עם חבלה בראשו .  
שלושה בקבוקי תבערה הושלכו ברחוב יפת שביפו לעבר כוח משטרה של מרחב יפתח .  אין נפגעים ולא נגרם נזק .  שני קטינים תושבי יפו שהיו במקום נעצרו .  
המשטרה הודיעה כי בתום הערכת מצב בראשות מפקד מחוז ירושלים ,  ניצב משה אדרי ,  הוחלט להגביל את כניסת המתפללים המוסלמים מחר להר הבית .  רק גברים מגיל 50 ומעלה ונשים בכל גיל יורשו להיכנס למתחם .  בהודעת המשטרה נמסר כי ההחלטה התקבלה לאור כוונות של צעירים ערבים להפר את הסדר במקום .  
עימותים פרצו הערב בין פעילי ארגוני הימין הקיצוני  " להב"ה "  ו"לה פמיליה "  לשוטרים בעת הפגנה שהתקיימה בגן סאקר שבירושלים .  המפגינים רצו לצאת לתהלוכה ונאמר להם כי היא אינה חוקית .  עקב כך הם התפרצו לכביש והתעמתו עם שוטרים ,  שהחלו לבצע מעצרים .  בין העצורים :  יו"ר ארגון להב"ה בנצי גופשטיין .  
השר לביטחון הפנים גלעד ארדן התייחס הערב במסיבת העיתונאים שהתקיימה בבית ראש הממשלה לצעדים שננקטים נגד המחבלים בימים האחרונים . " בחודשים האחרונים ביצענו פעולות רבות להגברת ההתרעה ולמלחמה בטרוריסטים .  שינינו את הוראות פתיחה באש ,  תגברנו את המשטרה ,  ביצענו הריסות של בתים בירושלים ובשטחים ,  הוצאנו מחוץ לחוק את תנועות המורביטאת והמורביטון ,  שהתסיסו והסיתו לאלימות בהר הבית ",  אמר . " יותר ממאות בני אדם שנעצרו בשבועות האחרונים הם קטינים .  אנו מרחיבים את השימוש במעצרים המנהליים ומעמיקים את הניטור של הרשתות החברתיות ".  
שר הביטחון משה יעלון התייחס הערב במסיבת העיתונאים בבית ראש הממשלה בירושלים למצב הביטחוני . " בימים האחרונים מדינת ישראל ואזרחיה תחת מתקפת טרור אכזרי .  אנו פועלים בנחישות ובאחריות .  לא נאפשר פגיעה באזרחי ישראל ובביטחונם ,  ונכה בטרור בכל מקום ",  אמר . " אנו נאבקים מול חמאס ,  ג'יהאד איסלאמי ואחרים ,  וברוב המקרים מצליחים לסכל פיגועים עוד לפני שהם מתרחשים .  פיגועי הבודדים הם תוצאה של הסתה של הרשות לגבי המצב בהר הבית ,  והם מחייבים המשך מאמץ של כוחות הביטחון ואת עירנות האזרחים .  אין פנינו להסלמה ,  אך לא נאפשר הידרדרות במצב הביטחוני ולא נגיע למצב שהיה בעשור הקודם ".  
ראש הממשלה בנימין נתניהו התייחס הערב  ( חמישי )  במסיבת עיתונאים לשורת הפיגועים שאירעו היום ברחבי הארץ . " אנחנו בעיצומו של גל טרור .  מחבלים חדורי שנאה מנסים לפגוע בבני עמנו ,  בתינוקות ,  בילדים ,  באזרחים ובחיילים .  הטרור האכזרי מלווה את המפעל הציוני מראשיתו .  המחבלים ואלה שמאחוריהם לא ישיגו דבר .  הפעולות אינן מאורגנות אבל הן תוצאה של הסתה פרועה ושקרים של החמאס ושל הרשות ,  כאילו אנחנו מבקשים לפגוע בסטטוס קוו בהר הבית ".  
בקבוקי תבערה הושלכו הערב לעבר כלי רכב באזור בית אל .  נגרם נזק לאחד מכלי הרכב .  במקביל הושלך בקבוק תבערה לעבר רכב בכביש 5 ,  בסמוך למרדה שבשומרון .  בקבוקי תבערה יודו גם לעבר כלי רכב באזור צומת זיף ,  מדרום מזרח לחברון ,  ומוקדם יותר הושלכו בקבוקי תבערה לעבר גדר הישוב קציר שבאזור נחל עירון .  בכל המקרים לא היו נפגעים .  
חייל בן 20 נפצע באורח בינוני בפיגוע דקירה ברחוב ארלוזורוב שבעפולה .  כוחות של מד"א ,  שהוקפצו לזירת האירוע ,  לא רחוק מבית הקפה ארומה ,  העניקו לו טיפול רפואי .  החייל פונה עם כמה דקירות בחזהו לבית החולים העמק בעיר .  עוברים ושבים שהבחינו במתרחש הצליחו להשתלט על המפגע .  כוחות הביטחון שהוזעקו למקום עצרו את המחבל .  במקביל ,  השוטרים נאלצו להדוף תושבים זועמים שביקשו לתקוף את המחבל .  בנוסף ,  נעשה ניסיון לפגוע במזנון ששייך לערבי .  גם במקרה זה המשטרה בלמה את המתפרעים .  
במהלך ניסיון ההשתלטות על המחבל ,  נעשה שימוש בגז מדמיע כדי להכריעו .  כתוצאה מכך נפגע שוטר באורח קל ונזקק לטיפול .  
כוחות משטרה ומג"ב נכנסו למחנה הפליטים שועפאט שבסמוך לירושלים במטרה לבצע חיפוש בבית המחבל שביצע את הפיגוע הדקירה מוקדם יותר היום בגבעת התחמושת .  אלפי צעירים שהתגודדו בסמוך לבית המחבל יידו אבנים ובקבוקי תבערה לעבר הכוחות והתעמתו עם הלוחמים .  במהומות נשמעו ירי חי לעבר הכוח ואף הושלכו מטעני נפץ לעבר הלוחמים .  מדובר המשטרה נמסר כי תשעה לוחמים נפצעו מיידוי אבנים ובקבוקי תבערה באזור .  
כ-200 בני אדם נאספו בהפגנה למען אל-אקצא בכיכר המעיין שבנצרת .  על פי דיווחים מהמקום ,  המפגינים הציתו שני פחי אשפה .  
צעיר פלסטיני כבן 20 נהרג לפני זמן קצר בהפרות סדר במחנה הפליטים שועפאט ,  שבאזור ירושלים - כך דיווחו כלי תקשורת פלסטיניים .  על פי הדיווחים ,  שם ההרוג הוא ויסאם פראג' .  
ראש הממשלה בנימין נתניהו יקיים ב-20:30 במשרדו מסיבת עיתונאים בהשתתפות שר הביטחון משה יעלון ,  שר ביטחון הפנים גלעד ארדן ,  הרמטכ"ל רב-אלוף גדי איזנקוט וממלא מקום המפכ"ל ניצב בנצי סאו .  במסיבת העיתונאים יתייחס נתניהו ,  בין היתר ,  לגל הפיגועים האחרון .  
אלמונים יידו אבנים לעבר כלי רכב ברחובות מרקוס ורזיאל בחיפה .  בשני האירועים לא היו נפגעים .  שוטרי תחנת חיפה פתחו בסריקות ובחקירה לאיתור המבצעים .  
יו"ר האופוזיציה ,  חבר הכנסת יצחק הרצוג ,  קרא להטיל סגר מלא על שטחי יהודה ושומרון עקב גל הפיגועים . " אנחנו בתוך נחשול טרור מסוכן ונדע להתגבר עליו ",  כתב בחשבון הטוויטר שלו . " יש להרגיע את המצב בכמה צעדים מיידיים :  להטיל סגר מוחלט על כל שטחי יהודה ושומרון עד יעבור זעם כדי למנוע חיכוכים ופוטנציאל לטרור בודדים ,  ולצמצם עליה להר הבית למינימום ההכרחי ".  
פלסטיני נפצע באורח קשה מיידוי אבנים ליד חוות גלעד שבשומרון .  מבדיקה ראשונית עולה כי אלמוני מרכב עם לוחית זיהוי ישראלית השליך אבן לעבר רכבו של הפצוע ופגע אותו בראשו .  הסהר האדום פינה אותו לקבלת טיפול רפואי בבית החולים בילינסון שבפתח תקוה .  
חיילת מגדוד שחר נפצעה באורח קל מיידוי אבנים אבנים בכפר דיר ניזאם ,  בסמוך להתנחלות נווה צוף שבבנימין .  צוות מד"א בדרכו למקום .  
צעיר בן 25 נפצע קשה בפיגוע דקירה שאירע בשער המערבי של קריית ארבע .  הצעיר נפגע בגבו והוא קיבל טיפול ראשוני על ידי כוחות רפואה שהוקפצו למקום .  לפי העדויות ,  המחבל נמלט מהמקום וטרם נתפס .  כוחות הביטחון פתחו במרדף אחרי החשוד .  הפצוע פונה בידי מד"א לבית החולים שערי צדק בירושלים .
 חובש בכיר במד"א מוטי אונגר שהגיע למקום וטיפל בפצוע סיפר : " על הכביש שכב צעיר כשהוא בהכרה מלאה עם דקירות בפלג גופו העליון .  בסיוע כוח רפואה צבאי הענקנו לו טיפול רפואי מציל חיים בשטח שכלל חבישות ,  נוזלים ומרכיבי דם ופינינו אותו במצב קשה ".  
תת-ניצב יהודה דהן ,  מפקד מרחב ירקון במשטרה סיפר על השתלשלות האירועים במהלך הפיגוע בתל אביב : " החשוד שרץ עם סכין ומברג דקר חמישה עוברי אורח בהם חיילת .  במהלך הדקירה הוא ניסה לחטוף את נשקה .  החיילת התיישבה על הנשק ובעקבות זאת הוא המשיך לרוץ ולדקור אנשים נוספים ".  לדבריו ,  קצין צה"ל ממערך ההגנה של חיל האוויר זיהה את החשוד ,  דלק אחריו והצליח לפגוע בו ולחסל אותו 
חמישה בני אדם נפצעו קל בפיגוע דקירה בתל אביב .  האירוע החל כשמחבל פלסטיני תקף חיילת באמצעות מברז בראשה בסמוך לבסיס הקריה ,  מול קניון עזריאלי ,  וניסה לחטוף ממנה את נשקה האישי .  בהמשך תקף אנשים נוספים תוך שהוא רץ לכיוון צפון .  בתום מרדף על ידי כוחות הביטחון ואזרחים ,  הוא נורה ונהרג בידי קצין משטרה באזור גשר מוזס ,  ליד בית ידיעות אחרונות .  
בנפגעים ,  פרט לחיילת ,  אישה כבת 60 ,  אישה כבת 40 וגבר .  הם כולם סובלים מחתכים בפלג גופם העליון ופונו לבית החולים איכילוב בעיר במצב קל .  מנכ"ל מד"א אלי בין שהגיע לזירה סיפר שהוא שוחח עם החיילת הפצועה ,  ושהיא במצב קל ובהכרה מלאה .  
נוכח האירוע בלב תל אביב ,  נסגרו כבישים בכל אזור קניון עזריאלי .  עומסי תנועה כבדים נרשמים ולנהגים מומלץ לא להתקרב לאזור .  
ח"כ אחמד טיבי הודיע כי ביקורו וביקור חברי מפלגתו באל-אקצא ייערך ביום ראשון בבוקר .  זאת ,  לאחר שהודיע מוקדם יותר היום כי יעלו מחר להר הבית ,  על אף הוראתו של ראש הממשלה לאסור את ההגעה למקום . " אין מנדט לנתניהו למנוע ממוסלמים ,  לרבות חברי כנסת ,  להיכנס לאל-אקצא .  אם תימנע כניסתנו כל העולם יראה כי זה שינוי בסטטוס קוו ופגיעה בחופש פולחן .  אנחנו בעלי הבית ולא גורם זר ".  
עקב ההידרדרות במצב הביטחנוי וריבוי הפיגועים בעיר העתיקה ,  הוצבו היום גלאי מתכות  ( מגנומטרים )  בכניסה למתחם .
 בעקבות שורה ארוכה של מקרי הפרות סדר בהר הבית ,  המשטרה והשר לביטחון הפנים יצחק אהרונוביץ' ביקשו להחיל על הר הבית את  " מודל הוותיקן "   כך נודע לוואלה !  חדשות בסוף 2014 .  במסגרת היוזמה יוקמו שערים לגילוי מתכות בכל הכניסות להר ,  ואלה יסייעו בבדיקה ביטחונית קפדנית ברחבי המתחם .  
המחבל שביצע את פיגוע הדקירה היום בירושלים הוא סובחי אברהים מחמד אבו חליפה ,  תושב מחנה הפליטים שועפאט בן 19 - כך נמסר משב"כ .  עוד נמסר כי אין לו עבר ביטחוני והוא לא נעצר בעבר .  אבו חליפה הועבר לחקירת שב"כ .  
צעירים פלסטינים יידו אבנים לעבר כלי רכב באזור אל-חאדר שליד בית לחם .  אין נפגעים .  כמו כן ,  כוחות הביטחון פועלים לפיזור הפרות סדר בבית אומר ,  בחלחול בבית אל ,  בתקוע ,  ובאזור חברון .  
צעירים פלסטינים יידו אבנים לעבר כלי רכב בכביש גוש עציון-ירושלים ,  באזור אל-חאדר .  כמו כן ,  כוחות הביטחון פועלים לפיזור הפרת סדר בבית אומר ,  תוך שימוש באמצעים לפיזור הפגנות .  
תנועת הרכבת הקלה בירושלים ,  שהופסקה היום באזור שבו אירע פיגוע הדקירה בעיר ,  שבה לפעול כסדרה .  
ניצב צ'יקו אדרי ,  מפקד משטרת ירושלים ,  אמר כי המחבל שביצע את פיגוע הדקירה בבירה הוא תושב ירושלים בן 19 ,  בעל תעודת זהות כחולה .  לדבריו , " השוטרים ערכו מרדף אחרי המחבל ,  והבינו שהוא מנסה להיכנס לרכב או לפתוח רכב בסמוך לצומת המטה הארצי .  אחרי מרדף קצר הם שתלטו על המחבל ועצרו אותו ".  
חייל נפגע בפניו מיידוי אבנים בהפרות סדר שנערכו בסמוך לתקוע .  הוא לא נקק לפינוי וקיבל טיפול במקום .  
ח"כ ג'מאל זחאלקה הגיע להר הבית ,  על אף ההוראה של ראש הממשלה לאסור הגעת פוליטיקאים למקום ,  ונבלם על ידי שוטרים . " עליתי להר הבית באופן טבעי ",  אמר זחאלקה . " אני מצפצף על נתניהו ועל ההחלטות שלו .  אני עומד עכשיו בשער האריות ומונעים ממני להגיע להר הבית בניגוד לחוק .  יש זמן בין ההחלטה של נתניהו ובין הצו ,  וכרגע לא יצא צו .  אני לא זז מכאן עד שיראו לי צו שמונע ממני להיכנס ".  לדבריו , " מי שמתסיס את הרוחות זה ההחלטות של נתניהו והדרישה לחלק את מסגד אל-אקצא .  אני חושב שצריך לשמור על הסטטוס קוו ".  
תנועת הרכבת הקלה בירושלים הופסקה באופן זמני בעקבות פיגוע הדקירה בתחנת הרכבת הקלה בדרך בר לב שבירושלים ,  סמוך למטה הארצי ,  שבו נפצע בן 25 באורח קשה .  מדוברות הרכבת הקלה נמסר כי תנועת הרכבות הופסקה לבקשת המשטרה ,  ובהמשך ייבחן חידוש התנועה באזור .  
תלמיד ישיבה בן 25 נפגע באורח קשה בפיגוע דקירה בתחנת הרכבת הקלה בדרך בר לב שבירושלים ,  בסמוך למטה הארצי .  חובשים ופרמדיקים של מד"א העניקו לו טיפול רפואי ופינו אותו לבית החולים שערי צדק שבעיר עם פצעי דקירה בפלג גופו העליון .  לוחמי יס"מ השתלטו על המחבל .  
יו"ר הרשימה המשותפת ,  ח"כ איימן עודה ,  הגיב להחלטת ראש הממשלה בנימין נתניהו שלא לאפשר לח"כים ערבים ויהודים לעלות להר הבית . " נתניהו הולך סחור סחור ,  חסר עמדה ועמוד שדרה .  מתחם אל-אקצא הינו שטח כבוש שעל פי הסטטוס קוו נמצא בניהול מלך ירדן והוואקף המוסלמי ,  אין לנתניהו סמכות חוקית או מוסרית למנוע מהח"כים הערבים להגיע למסגד ".  לדבריו , " נתניהו ממשיך להיגרר אחרי הנהגת המתנחלים בקואליציה ומדרדר את כולנו לפי תהום ".  
המשטרה עצרה תשעה ערבים בני 38-17 ,  תושבי חיפה ,  שפרעם ,  יפו ,  כפרי הצפון וואדי ערה ,  בחשד לניסיון התארגנות בלתי-חוקית בנצרת הערב ,  וכוונה להתעמת עם כוחות המשטרה .  חלק מחשודים הובאו לבית משפט השלום שבנצרת במטרה להאריך את מעצרם ,  וחלקם הורחקו בתנאים מגבילים שונים .  
ח"כ ציפי לבני מתחה ביקורת על הקריאות של ראשי העיריות אשדוד וירושלים לאזרחים להחזיק נשק ברישיון . " העברת האחריות לאזרחי ישראל והקריאות לנשיאת נשק הן אובדן שליטה של הממשלה - ויובילו לאנרכיה מוחלטת ",  אמרה לבני והוסיפה : " הממשלה חייבת לקחת לידיה בחזרה את השליטה במצב ולהתוות את דרך היציאה ממנו .  נתניהו צריך להקשיב להמלצות מערכת הביטחון איך מקטינים את הלהבות ".  לדבריה , " נתניהו צריך לגלות אומץ ולהודיע שכפי שח"כים לא עולים להר הבית עד להודעה חדשה - לא בונים ביהודה ושומרון עד להודעה חדשה ".  
לשכת ראש הממשלה בנימין נתניהו הבהירה כי ההנחיה שלא לאפשר עליית שרים וח"כים להר הבית עד להודעה החדשה חלה על יהודים וערבים כאחד .  לפי ההודעה ,  ההחלטה נובעת מהכוונה לצנן את האווירה סביב הר הבית .  כמו כן נמסר כי בימים האחרונים מנע נתניהו מאישי ציבור פלסטינים לעלות להר הבית .  
המשטרה חושדת כי המקרה שאירע אתמול במחסום א-זעיים שליד מישור אדומים ,  שבמסגרתו ניסה תושב מזרח ירושלים להימלט מבדיקה במחסום ופגע בכלי רכב ,  הוא פלילי .  ממצאי החקירה עד כה מעלים כי החשוד השתמש בתעודת זהות ישראלית מזויפת שעמה ניסה להיכנס לשטח ישראל .  עם זאת ,  במשטרה מדגישים כי כלל כיווני החקירה נבדקים 
חברת דן הודיעה כי הקווים 10 ו-41 ישובו לנסוע ברחוב יפת שביפו .  זאת ,  לאחר שאתמול הודיעה החברה כי הקווים יוסטו מהרחוב בעקבות האירועים האלימים במקום .  
השר אורי אריאל התייחס להוראתו של ראש הממשלה בנימין נתניהו לשרים ולחברי הכנסת לא לעלות להר הבית . " ההודעה לא הגיעה אל השר ישירות אלא דרך התקשורת ",  נמסר מלשכת השר . " השר מתכוון לשוחח בנושא עם ראש הממשלה ולקבל הבהרות .  בכל מקרה נושא ההפרדה בין ח"כים יהודים לערבים הוא דבר לא מקובל ובלתי נתפס בעליל והדבר יובהר לראש הממשלה בתקיפות ".  
אלמונים יידו אמש אבן לעבר קו אוטובוס 840 של אגד בכביש 65 ,  בסמוך לצומת אום אל-פחם .  אין נפגעים אך נגרם נזק .  המשטרה ביצעה סריקות במקום ,  אך טרם נעצרו חשודים .  במקביל אותרו שני צמיגים בוערים באזור ,  אשר כובו על ידי שוטרי התחנה .  
ציון מנשה ,  נהג אוטובוס דן בקו 41 שנרגם הערב באבנים ,  שחזר את רגע התקיפה לוואלה !  NEWS . " בסביבות 20:30 הייתי בדרך לתחנה המרכזית ,  הייתה התקהלות של נערים בפארק עם דגלי חמאס ,  רעולי פנים ,  היו גם לוחמי יס"מ לאורך כל הרחוב ",  סיפר . " פניתי לרחוב ארליך ואז ראיתי שזורקים על האוטובוס מלא אבנים ,  שמעתי חלונות מתנפצים ,  המשכתי הלאה .  למזלנו לא היו הרבה נוסעים באוטובוס כי אחרי מה שהיה אתמול נוסעים פחדו לעלות ".  
בהמשך ראה ניידת משטרה מתקרבת לעברו ,  אז גם הבין שלא קרה לו כלום . " עצרתי ברחוב ירושלים ודיווחתי על הנזק .  עצוב שזה קורה במקומות כאלו ,  בסך הכול אנחנו משרתי ציבור ,  אנחנו גם משרתים אותם .  מזל שזה קרה בשמשה האמצעית ולא בשמשה הקדמית .  המצב הזה לא יכול להימשך כי אנחנו בסך הכול נותני שירות ומשרתים גם אותם ".  
אלמונים השליכו אבן לעבר אוטובוס בעת שנסע ברחוב החצב בנצרת עילית .  לאוטובוס נגרם נזק קל ולא היו נפגעים .  שוטרי תחנת נצרת עורכים סריקות לחיפוש אחר חשודים ונפתחה בחקירה .  
שלושה נערים נעצרו בחשד שהשליכו אבנים לעבר אוטובוסים וכלי רכב שנסעו ברחוב יפת ביפו במהלך הפגנה שבה השתתפו בגן השניים .  בהפגנה השתתפו כ-50 צעירים ,  שהחלו להשליך אבנים וניסו לחסום את רחוב יפת .  לאוטובוס נגרם נזק ,  אך איש לא נפגע .  בעקבות האירוע התקיימה התייעצות בין המשטרה וחברת דן ,  שבה הוחלט כי  " עד יעבור זעם "  יוסטו מסלולי הקווים 10 ו-41 מרחוב יפת .  כוחות גדולים של יס"מ ,  מג"ב ויחידות מיוחדות נמצאים ביפו ,  בהן גם יחידות סמויות ,  בניסיון לתפוס מפרי סדר .  
כלי רכב הנהוג על ידי תושב מזרח ירושלים שנעצר לבדיקה בצומת מישור אדומים החל להימלט תוך כדי שהוא פוגע בכלי רכב אחר .  הבלשים החלו במרדף אחר הרכב תוך דיווח לשוטרים והלוחמים במחסום א-זעיים הסמוך .  לוחם מג"ב ניגש לעבר הרכב החשוד והנהג שהבחין בלוחם ניסה להימלט ,  שילב להילוך אחורי ופגע ברכב שעמד אחריו בנסיון להיחלץ מהפקק והחל בנסיעה לעבר לוחם מג"ב .  הלוחם דרך את נשקו ירה בו ופצע אותו .  נפתחה חקירה לנסיבות בריחת הרכב מבדיקת המשטרה וגם של נסיון הדריסה .  
שבעה בני אדם נעצרו בסיום הפגנה שהתקיימה באום אל-פחם ,  בחשד שהשליכו בקבוק תבערה לעבר שדה קוצים בסמוך לעיר בעת ההפגנה .  
שוטר נפצע באורח קל עד בינוני מאבן שהושלכה לעברו במהלך הפגנה שבה השתתפו כ-80 מתושבי העיר על רקע אירועי הר הבית .  הוא פונה לקבלת טיפול רפואי בבית החולים אסף הרופא שבצריפין .  במהלך ההפגנה החלו כמה מהתושבים להתעמת עם כוחות המשטרה ולהשליך לעברם אבנים ובקבוקים .  כמה מפגינים נעצרו .  ראש העיר ,  יאיר רביבו ,  אמר לוואלה !  NEWS כי ההפגנה התקיימה ללא רישיון ,  כאשר רוב המפגינים אינם תושבי העיר .  במקביל ,  לטענתו ,  התקהלו במקום עשרות חברי הגרעין התורני עם דגלי ישראל . " המצב ממילא נפיץ והנפת דגלי פלסטין בשטחי ישראל עלולה להבעיר את השטח ",  אמר רביבו .  
המחבל אמג'ד אל-גונדי ,  שביצע את הפיגוע הערב בקריית גת ,  היה פעיל חמאס - כך פורסם בהודעה רשמית של אחד מסניפי התנועה .  בהודעה ,  שפורסמה בכלי התקשורת הפלסטיניים ,  הכריזו רשמית על מותו של  " השהיד "  אל-ג'ונדי ,  אך לא לקחו אחריות על הפיגוע . 
" הבוקר צעדתי עם חבר ברחובות העיר העתיקה כשלפתע הרגשתי כאב חד בראשי ,  ולאחר מכן בגבי ",  שחזר דניאל ,  בן 35 ,  שנפצע בינוני בפיגוע הדקירה הבוקר בשער האריות בבירה . " הסטתי את ראשי וראיתי מחבלת אוחזת סכין בידה אחוזת אמוק ומנסה לרצוח אותי תוך כדי שהיא צועקת .  חברי דחף אותה לפני שדקרה אותי בפעם השלישית .  פעלתי כפי שחונכתי ואומנתי כקצין בצנחנים ,  שלפתי את נשקי ויריתי לעברה וניטרלתי אותה .  מיד אחר כך הגיעו כוחות משטרה ,  סייעו לי ונתנו לי טיפול רפואי מידי ".  הדוקרת פונתה לבית החולים הדסה עין כרם בעיר ומצבה מוגדר קשה .  
המחבל שביצע את פיגוע הדקירה בפתח תקווה הוא תאמר יונס אחמד ורידאת ,  בן 25 ,  תושב דהריה שבאזור חברון . 
" שדולת ארץ ישראל "  הכריזה על הקמתה מול בית ראש הממשלה .  ח"כ בצלאל סמוטריץ'  ( הבית היהודי )  וח"כ יואב קיש  ( הליכוד )  הקדימו את ההכרזה על השדולה כדי להצטרף למאבק ראשי המועצות ביהודה ושומרון להשבת הביטחון והבנייה בהן ובירושלים . " לצערנו לא קיבלנו מראש הממשלה מענה לפנייתנו ,  ועל כן אנחנו ממשיכים את המאבק .  נמשיך לשבת במאהל המחאה וביום שלישי הקרוב נקיים הפגנת ענק במקום ",  מסרו .  
פלסטינים יידו בקבוק תבערה לעבר כלי רכב בסמוך לכפר אל-חאדר וההתנחלות בית"ר עילית שבגוש עציון .  באירוע לא דווח על נפגעים .  
במפלגת המחנה הציוני הגיבו לדבריו של ראש הממשלה בנימין נתניהו שאמר הערב כי בגל הטרור הנוכחי גם אזרחי ישראל נמצאים בחזית . " ראש ממשלת החדלון הבטחוני אמר הערב את מה שכל אזרחי ישראל מרגישים שהם או ילדיהם הולכים ברחוב - כל הארץ חזית ",  מסרו . " אין אזרח בישראל שלא מבין שנתניהו ,  שנמצא בראשות הממשלה כבר שש שנים ,  איבד כל יכולת להתמודד עם גל הטרור ".  
משטרת ישראל עצרה הבוקר כמה בעלי חנויות שלא סייעו לאודל בנט שנפצעה אנושות בעת שבעלה נרצח בפיגוע בעיר העתיקה במוצאי שבת .  כך אמר השר לביטחון הפנים גלעד ארדן במסגרת הערכת מצב שהתקיימה בירושלים .  
כוח לוחמי יס"מ חוף ולוחמי מג"ב ירושלים סיכלו פיגוע דקירה בעת שפעלו באבו טור שבמזרח ירושלים .  הלוחמים הבחינו בנער שעורר את חשדם וברגע שניגשו לבדוק אותו הוא שלף סכין מכיס מכנסיו .  תוך שניות זינקו לעברו הלוחמים ,  השתלטו עליו ,  תפסו את הסכין ועצרו אותו .  הנער הועבר לחקירה .  
לפחות אדם נפצע באורח בינוני בפיגוע דקירה ברחוב ז'בוטינסקי בפתח תקווה ,  בסמוך לקניון הגדול .  הדוקר נוטרל בידי כוחות הביטחון .  הפצוע פונה על ידי צוות מד"א לבית החולים בילינסון בעיר .  

בקבוקי תבערה הושלכו לעבר שוטרים ביפו ;  אין נפגעים
שני קטינים תושבי יפו שהיו במקום נעצרו .  בשל המתיחות הביטחונית תוגבל כניסת מתפללים מוסלמים להר הבית .  נער בן 17 נפצע באורח קל מיידוי אבנים ליד קריית ארבע .  שריפה פרצה עקב השלכת בקבוקי תבערה בבנימין .  עדכונים שוטפים

