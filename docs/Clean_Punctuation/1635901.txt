רה"מ : " העולים הצילו את דמוגרפיית ישראל "
 ראש הממשלה בנימין נתניהו התארח בכינוס אשדוד לעלייה וקליטה והדגיש את תרומתם של העולים למדינת ישראל . " החזון שלי הוא שנקלוט עוד מיליון עולים מכל רחבי העולם "
  ( צילום :  שי מכלוף ,  עריכת וידאו :  גדי וינסטוק ) 
ראש הממשלה בנימין נתניהו התייחס הבוקר  ( שני )  לתרומתם של העולים החדשים לישראל .  במהלך כינוס אשדוד לעלייה וקליטה ,  אמר נתניהו כי  " העולים באו בעוצמה אדירה ב-20 השנים האחרונות ושינו את פני המדינה .  מיליון עולים הצילו את ישראל כלכלית ,  ביטחונית ,  מדעית ודמוגרפית .  החזון שלי הוא שישראל תקלוט עוד מיליון עולים מהגוש המזרחי ,  מאתיופיה ,  מארצות הברית ,  מאמריקה הלטינית ומאירופה .  הדרך לעשות זאת היא בראש ובראשונה להפוך את ישראל למעצמה כלכלית אזורית ולמעצמה טכנולוגית עולמית .  זה יאפשר לנו למשוך עוד עולים וגם לפתור את הבעיות ". 
נתניהו הוסיף כי  " קודם כל נרצה לפתור את בעיית הקשישים .  משימות נוספות הן לטפל באלה שלא נמצאים בשוק העבודה ולתת לצעירים פתרונות של חינוך ודיור .  המשימות האלה הן בהישג ידינו כי אנחנו הולכים להזניק את הכלכלה .  אי אפשר לתאר את הזינוק בכלכלת ישראל בלי העלייה .  הערב אצא לפולין לציין את יום השנה ה-65 לשחרור אושוויץ .  אומר שם מה שאתם נותנים לי כוח לומר :  עם ישראל חי ,  מדינת ישראל חזקה ". 
ראש הממשלה תיאר בפני אורחי הכינוס שורה של מפגשים מרגשים עם חיילים עולים שנפגעו במהלך מבצע עופרת יצוקה . " בזמן המבצע ",  סיפר נתניהו , " ביקרתי בבתי החולים באשקלון ובאר שבע ונדהמתי .  חיילים פצועים ,  עולים חדשים ,  אמרו לי בזה אחר זה :  'אנחנו רוצים לחזור מיד לחברים שלנו שלוחמים בעזה' .  זה הזכיר לי את עצמי כשהייתי בגילם ,  חייל צעיר אחרי מלחמת ששת הימים .  אני זוכר שלילה אחד בעת שמירה בבסיס ,  שמעתי בטרנזיסטור שיש התעוררות ציונית של צעירים יהודים בברית המועצות .  הידיעה הזו ריגשה אותי ". 
שר החוץ ויו"ר ישראל ביתנו ,  אביגדור ליברמן ,  אמר בכינוס כי גם רבנים עירוניים צריכים לטפל בנושא הגיור .  לדבריו , " אנחנו לא יכולים להרשות לעצמנו מצב שליותר מ-200 אלף איש ,  לא רשום כלום בסעיף הלאום בתעודת הזהות שלהם .  אני לא מקבל את המושג הזה שרב עיר לא יכול לגייר .  כמו שרב העיר אחראי על הקבורה ,  הנישואין והכשרות ,  כך הוא יכול להיות אחראי גם על הגיור ". 

רה"מ : " העולים הצילו את דמוגרפיית ישראל "
 ראש הממשלה בנימין נתניהו התארח בכינוס אשדוד לעלייה וקליטה והדגיש את תרומתם של העולים למדינת ישראל . " החזון שלי הוא שנקלוט עוד מיליון עולים מכל רחבי העולם "
 
