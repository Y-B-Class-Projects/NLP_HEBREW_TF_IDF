פה אחד :  מועצת הביטחון אישרה את הסכם הגרעין עם איראן
כל 15 חברות מועצת הביטחון הצביעו בעד ההסכם ,  ביניהן גם ירדן ,  המדינה הערבית היחידה במועצה .  בעקבות האישור חלק מהסנקציות יוסרו בעוד כמה חודשים .  נתניהו : " זה לא סוף פסוק "
 מועצת הביטחון של האו"ם אישרה היום  ( שני )  פה אחד את הסכם הגרעין עם איראן כשכל חמש החברות הקבועות במועצה  ארצות הברית ,  רוסיה ,  סין ,  צרפת ובריטניה ,  שהן גם אלו שחתמו על ההסכם יחד עם גרמניה - הצביעו בעד ההסכם ,  בנוסף לעשר החברות האחרות במועצה .  בין התומכות הייתה גם ירדן ,  המדינה הערבית היחידה במועצת הביטחון .
 לפי ההסכם שאושר ,  לא תהיה הקלה במשטר הסנקציות שהושת על איראן בשל תכנית הגרעין שלה עד אשר הסוכנות הבינלאומית לאנרגיה אטומית  ( סבא"א )  תגיש דוח למועצה שמאשר כי טהראן נקטה את הצעדים שעליה התחייבה במסגרת העסקה שנחתה בווינה .  ב-90 הימים הקרובים ,  המעצמות שחתמו על ההסכם לא אמורות לנקוט שום צעד נוסף ,  כשבתום התקופה עליהן להתחיל בהכנות להסרת הסנקציות עם הגשת הדוח שמיועדת לסוף השנה .  לאחר זאת ,  יבוטלו שבע החלטות קודמות של המועצה בנושא ותוך עשור יבוטלו יתר ההחלטות .  
כמו כן ,  במסגרת ההסכם ,  נקבע כי ניתן יהיה להטיל מחדש את כל העיצומים אם איראן תפר את ההסכם בעשור הקרוב .  במקרה שמועצת הביטחון תקבל לידה תלונה על כך שטהראן לא מיישמת את התנאים שעליהם התחייבה ,  היא תצטרך להצביע תוך 30 יום ולאשר את המשך ההקלה בסנקציות .  אם מועצת הביטחון תיכשל בהצבעה ,  העיצומים ישובו לתוקף מידית .  זאת ,  כחלק מהמנגנון שפיתחה ארצות הברית ונועד למנוע מרוסיה ומסין - המחזיקות בזכות וטו ומקורבות לאיראן - לחסום את היכולת להטיל מחדש את הסנקציות .  
שגרירת ארצות הברית באו"ם סמנת'ה פאוור טענה כי ההסכם יהפוך את העולם  " לבטוח יותר ".  עם זאת ,  היא המחישה שיש עוד מרחק רב עד לכינון יחסים תקינים עם טהראן ,  כשאמרה : " ההחלטה לא משנה את הדאגה הבסיסית שלנו לגבי הפרות זכויות האדם שמבוצעות באיראן או לגבי חוסר היציבות שאיראן מפיצה ,  מתמיכה בשלוחות הטרור עד האיום החוזרים שלה נגד ישראל ועד פעולות נוספות באזור ".  
בתגובה ,  אמר השגריר האיראני באו"ם רלאמעלי חושרו כי דבריה של פאוור חסרי בסיס ואירונים . " המדינה שפלשה לשתי מדינות באזור שלנו ויצרה את הקרקע הפורייה עבור צמיחת הטרור והקיצוניות לא נמצאת במקום להטיל האשמות מסוג זה על המדינה שלי ",  השיב חושרו בפני המועצה .  
בירושלים הבינו היטב כי אין כל סיכוי לשנות את תוצאות ההצבעה שנערכה היום ,  ולכן לא ניסו כלל לפעול בנושא .  מיד לאחר קבלת ההחלטה ,  כינס שגריר ישראל באו"ם רון פרושאור ,  מסיבת עיתונאים שבה פנה לקהילה הבינלאומית . " לקהילה הבינלאומית יש היסטוריה גרועה למדי בקריאת המציאות ובזיהוי אסונות ,  גם כשהם ניצבים ממש מול עיניה ",  אמר . " היום ,  הענקתם פרס עצום למדינה המסוכנת ביותר בעולם .  אני לא רוצה להיות זה שהורס את האופוריה ,  אבל מישהו צריך להגיד לכם שהמלך הוא עירום ".  עם זאת ,  בפועל ,  ישראל מרכזת את מאמציה כעת אל מול הקונגרס האמריקני ואינה מנסה כלל להשפיע על מה שיקרה בין כתלי מטה האו"ם בניו יורק .
 ראש הממשלה בנימין נתניהו אמר היום במליאת הכנסת כי החלטת מועצת הביטחון של האו"ם לאשר את הסכם הגרעין עם איראן היא לא סוף פסוק . " ביום שבו שליט איראן חוזר שוב על כוונתו להשמיד את מדינת ישראל ,  מועצת הביטחון של האו"ם נותנת הכשר למדינה שמפרה באופן שיטתי את החלטות מועצת הביטחון וקוראת להשמדתה של ישראל - מדינה חברה באו"ם ",  אמר נתניהו . " זהו לא סוף פסוק - כל עוד הסנקציות של הקונגרס האמריקני בתוקף ,  איראן תיאלץ לעשות בסופו של דבר ויתורים ".  ראש הממשלה הוסיף כי ההיסטוריה כבר הוכיחה כי גם כשהעולם מאוחד ,  הוא לא בהכרח צודק . " רק לפני כמה שנים הייתה הסכמה בינלאומית רחבה על הסכם הגרעין עם צפון קוריאה ,  והיום יש לה כתריסר פצצות גרעין ",  הוסיף .  
בתוך כך ,  שר הביטחון משה יעלון ערך היום ממסיבת עיתונאים משותפת עם שר ההגנה האמריקאי אשטון קרטר המבקר בישראל ,  ואמר כי ישראל חלוקה עמוקות עם ארצות הברית בסוגיית ההסכם עם איראן וחוששת מפני העתיד לבוא בעקבות החתימה עליו .  יעלון ציין כי שתי המדינות דנות בפתיחות בנושא זה ,  כמו גם בנושאים אחרים ,  והבהיר כי גם המחלוקות העמוקות ביותר לא יקהו את הידידות הגדולה בין המדינות על כך ,  וכי היחסים עם ארצות הברית הם  " אבן מרכזית בחומת הביטחון "  של ישראל . " אין למדינת ישראל ידידת אמת גדולה יותר מארצות הברית של אמריקה ,  המהווה עבורנו גם משענת אסטרטגית ",  הוסיף יעלון .
 גם באיראן הביעו הסתייגות ממהסכם לקראת ההצבעה באו"ם .  מפקד משמרות המהפכה של איראן ,  מוחמד עלי ג'עפרי ,  אמר מוקדם יותר כי איראן לא תסכים להסכם שיגביל את יכולותיה הצבאיות . " חלקים מהטיוטה חצו בבירור את הקווים האדומים של הרפובליקה האיסלאמית ,  בעיקר בנוגע ליכולות הצבאיות של איראן ",  אמר לסוכנות הידיעות האיראנית  " תסנים ".   " אין להחלטה כזאת כל ערך ".  
לפני ההצבעה במועצת הביטחון ,  אישר האיחוד האירופי את העסקה .  כחלק מהניסיון לשכנע את הקונגרס האמריקני ואת ישראל ,  הבהירו שרי החוץ שהתכנסו בבריסל כי לא הייתה אופציה טובה יותר מאשר ההסכם . " זהו הסכם מאוזן ,  שמשמעותו היא שאיראן לא תוכל לפתח פצצת אטום ",  טען שר החוץ הצרפתי לורן פביוס . " זהו הישג פוליטי משמעותי ". 
גם הממשל האמריקני יוכל להסיר מעל איראן סנקציות שהוטלו עליה מתוקף  " צו נשיאותי ",  אם כי סנקציות שהוטלו על איראן מתוקף חקיקה בקונגרס ,  יישארו על כנן עד שהקונגרס האמריקני יחליט אחרת .  ההצבעה בקונגרס תתקיים רק בתום פגרת הקיץ ,  בעוד כחודשיים .  
הממשל האמריקני צפוי לטעון בפני חברי הקונגרס כי הסרת הסנקציות הבינלאומיות עלולה לגרום לכך שאיראן תהנה מרווח כלכלי אדיר מבלי להגביל את תכנית הגרעין שלה .  זאת ,  אם ארצות הברית לא תסיר את הסנקציות שלה כפי שמחייב ההסכם ,  ואז מדינות אחרות בעולם יסירו את הסנקציות שלהן מעל איראן באופן חד-צדדי - ואילו איראן תוכל לטעון שארצות הברית הפרה את ההסכם .
  ( עדכון ראשון :  16:15 )  

פה אחד :  מועצת הביטחון אישרה את הסכם הגרעין עם איראן
כל 15 חברות מועצת הביטחון הצביעו בעד ההסכם ,  ביניהן גם ירדן ,  המדינה הערבית היחידה במועצה .  בעקבות האישור חלק מהסנקציות יוסרו בעוד כמה חודשים .  נתניהו : " זה לא סוף פסוק "
 
