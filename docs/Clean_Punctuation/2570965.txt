נתניהו צייר באו"ם קו אדום : " העשרה ל-90%
בנאום בפני העצרת הכללית ,  הזהיר ראש הממשלה מפני פצצה אירנית עד הקיץ ,  וקרא לעולם להצטרף למאמצים למנוע זאת .  כמו כן ,  הוא מתח ביקורת על אבו מאזן ועל ההכרזה החד צדדית
ראש הממשלה ,  בנימין נתניהו ,  נאם הערב  ( חמישי )  מול העצרת הכללית של האו"ם בניו יורק .  בהתייחסו לנושא הגרעין האירני ,  הוא הציג בפני הנוכחים תרשים של פצצה גרעינית ,  והסביר כי יש להציב  " קו אדום "  לאירן אשר ימנע ממנה להעשיר אורניום בכמות מספקת לפצצה גרעינית ,  ושרטט קו אדום על גבי התרשים ,  במקום שבו מגיעה העשרת האורניום לרמה של 90% .  הוא הזהיר כי  " עד האביב הבא או לכל היותר עד הקיץ ",  תהיה לאירן פצצה .
" אירן השלימה את השלב הראשון לאחר שנים רבות ,  ויש להם עכשיו 70% מהדרך .  עכשיו הם בשלב השני .  לאחר מכן הם יעברו לשלב הסופי ואז מדובר בחודשים אולי שבועות עד שיש להם מספיק אורניום מועשר ",  הוא הסביר . " איפה צריך לצייר קו אדום ?  ",  שאל לפני ששרטט על גבי התרשים . " צריך לעצור לפני שאירן מגיעה לשלב שהיא במרחק חודשים או שבועות מלהרכיב פצצה גרעינית ",  הוסיף נתניהו .  
לדבריו , " קווים אדומים לא מובילים למלחמה ,  אלא מונעים מלחמה .  חוסר היכולת בניסיון לשים קו אדום הוא שמוביל בסוף למלחמה ".  הוא הזכיר את הנאצים בשנות ה-30 ואת מלחמת המפרץ כמצבים שניתן היה למנוע באמצעות קווים אדומים . " אפשר לצייר קווים אדומים בשלבים שונים של תכנית הגרעין ,  אבל כדי שתהיה עמימות צריך לפחות קו אדום אחד  על המאמצים להעשיר אורניום ",  אמר .  בתום התייחסותו לנושא האירני ,  פנה לנוכחים ואמר : " אנחנו שותפים למטרה לעצור אירן גרעינית .  אני בטוח שיחד נוכל לשרטט קו אדום ".   
" ישראל מקדשת את החיים ומקדשת גם את השלום .  חשוב לנו לשמר את ההסכמים עם מצרים וירדן ",  הוסיף ראש הממשלה .  הוא התייחס לנאומו של אבו מאזן קודם לכן ,  ואמר : " לא נפתור את הסכסוך הזה עם נאומים של הוצאת דיבה נגד ישראל או עם הכרזה חד צדדית .  אנו חייבים לשבת ביחד ולדון בכך שמדינה מפורזת פלסטינית תכיר במדינה היהודית היחידה ". 
בפתח נאומו ,  אמר כי  " לכל אלה שטוענים שלמדינה היהודית אין שורשים באזור שלנו ושבקרוב היא תיעלם ,  בהיסטוריה שלנו העם היהודי הצליח לקום על כל אלה שניסו להשמיד אותנו ".  לדבריו , " העם היהודי חי במדינת ישראל אלפי שנים ,  גם לאחר גלות .  יהודים המשיכו לחיות על אדמה זו לאורך הרבה תקופות ולא איבדנו מעולם את התקווה לחזור לארץ אבותנו ". 
זמן קצר לפני הנאום ,  הודיע באופן חריג הבית הלבן כי מחר תתקיים שיחת טלפון בין אובמה לבין נתניהו .  דובר הבית הלבן ,  ג'יי קרני ,  אמר לעיתונאים : " אני מניח שתתקיים שיחת טלפון בין נתניהו לנשיא ,  סביר להניח שמחר ".  מדובר בהודעה חריגה על רקע סירובו של אובמה להיפגש עם נתניהו .  
נתניהו אמור היה להיפגש במהלך הביקור עם שרת החוץ של האיחוד האירופי ,  קתרין אשטון ,  אך הפגישה בוטלה ,  ככל הנראה בשל אילוצי לוח זמנים .  אשטון תיפגש בשולי העצרת עם שרי החוץ של שש המעצמות למשא ומתן עם אירן ,  והם ידונו בהמשך המגעים ובקריאות באירופה להחרפה נוספת של הסנקציות .  עם זאת ,  נתניהו יקיים במהלך הביקור פגישות עם מזכירת המדינה האמריקאית הילרי קלינטון ,  עם מזכ"ל האו"ם באן קי-מון ,  ועם ראש ממשלת קנדה ,  סטיבן הארפר ,  וייתכן שאף עם ראש עיריית ניו יורק ,  מייקל בלומברג .
 בימים האחרונים ,  עמלו בלשכת ראש הממשלה בקדחתנות על תוכן הנאום ,  ועקבו בדריכות אחר נאומיהם של נשיא ארצות הברית ,  ברק אובמה ,  ונשיא אירן ,  מחמוד אחמדינג'ד ,  שנשאו דברים בערב יום הכיפורים ובמהלכו .  נתניהו נחת בארצות הברית אחר הצהריים ,  ובמהלך הטיסה ,  הוא הבטיח לעיתונאים : " הנאום לא יהיה משעמם ".  
מוקדם יותר הערב ,  נאם יו"ר הרשות הפלסטינית ,  אבו מאזן . " משא ומתן ללא מסגרת ברורה - משמעו מתן לגיטימציה לכיבוש .  לעולם יש עדיין הזדמנות להציל את פתרון שתי המדינות ,  ייתכן שזו ההזדמנות האחרונה ",  אמר . " השנים האחרונות הוכיחו כי ישראל רוקנה את הסכם אוסלו מתוכן .  ישראל מכינה 'נכבה' חדשה לעם הפלסטיני ". 
לדבריו , " ישראל רוצה להמשיך בכיבוש .  ישראל רוצה להמשיך לשלוט על השטחים שלנו ועל הגבולות שלנו ועל המים שלנו ועל כל החיים שלנו ".  כמו כן ציין כי  " ישראל רוצה להביא לכך שתקום מדינה בגבולות זמניים ואת זה אנחנו דוחים בתוקף .  ישראל מסרבת לסיים את הכיבוש ומסרבת לתת לעם הפלסטיני חירות ועצמאות .  היא מתנגדת להקמת מדינה פלסטינית ".  
עוד באותו נושא:נתניהו בארה"ב ;   " אפשר לעבוד עם אובמה כדי למנוע גרעין מאירן"נתניהו : " ביום הכיפורים ניתנה במה לרודן שחותר למותנו"אחמדינג'ד : " הציונים הלא-מתורבתים מאיימים על אירן "
 לפניות לכתבת :  tal_sh@walla.net.il 

נתניהו צייר באו"ם קו אדום : " העשרה ל-90%
בנאום בפני העצרת הכללית ,  הזהיר ראש הממשלה מפני פצצה אירנית עד הקיץ ,  וקרא לעולם להצטרף למאמצים למנוע זאת .  כמו כן ,  הוא מתח ביקורת על אבו מאזן ועל ההכרזה החד צדדית

