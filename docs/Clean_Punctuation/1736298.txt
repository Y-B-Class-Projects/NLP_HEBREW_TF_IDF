מה חיפש נתניהו אצל ראשי הערים בדרום ? 
בדרום חיכו לשמוע את נתניהו מצהיר שישים קץ למעגל הדמים .  בפועל ,  הם קיבלו הבטחות ששמעו כבר בעבר ,  והתייחסות לעניינים מדיניים בוערים .  אז מה הייתה מטרת הביקור ? 
באשקלון ובשדרות ,  חיכו לשמוע השבוע מראש הממשלה בנימין נתניהו ,  את מה שהוא בדרך כלל לא נוהג לומר בפומבי :  האם בכוונתו לשים אחת ולתמיד קץ למעגל הדמים .  ראש עיריית אשקלון בני ועקנין וראש עיריית שדרות דוד בוסקילה ,  שבעו מהבטחות .  גם התושבים שמעו אותן מכל גורם אפשרי :  חברתי ,  כלכלי ,  ביטחוני ,  מקומי ובין לאומי .  נתניהו לא בא מפלנטה אחרת .  ביום שלישי הוא הצטרף ללהקת מפזרי ההבטחות ,  אלא שצלילי הלהקה הזאת צרמו כבר מהאקורד הראשון .  
באשקלון מתחננים כבר זמן רב להשלים את הצבת המיגוניות במוסדות החינוך .  בני ועקנין ערך תצוגת איום לראש הממשלה :  הוא הביא שתי רקטות שנורו לעבר העיר ועברו שיפוץ וצביעה אצל מסגר מקומי ,  זאת כדי שיוכלו לקנות לעצמן מקום של כבוד בלשכת ראש הממשלה ולהזכיר לו בכל יום שהן הצרה הנוכחית של העיר .  
את אוהל האירוח לראש הממשלה קבע ועקנין בכפר הנופש ,  על גבעה שצופה לים מצד אחד ולאתר שבו התפוצץ הגראד האחרון מהצד השני .  תפאורה להצגה מושלמת ,  שבה שותפים כל מרכיבי האיומים .  את הסיפור עצמו המחיש ועקנין באמצעות מפה שעליה סומנו כל המקומות שבהם התפוצצו רקטות במהלך השנים האחרונות .  הכותרת של המפה ,  הייתה כזאת שנתניהו מאוד אוהב :  'מפת ביטחון' .  את המילה 'אי'  ( לאמור :  אי ביטחון )  ,  שכחו במתכוון :  המפה מתארת את חוסן התושבים .  
עוד גורם חשוב מאוד נעדר מהפגישה בין עיריית אשקלון לבין ראש הממשלה :  נציגים של ארגון ההורים המקומי .  הסיבה לכך ברורה מאוד :  מניעת מבוכה .  נתניהו היה מאושר להגיד לוועקנין ,  שהוא קבע מדיניות של תגובה לכל ירי או הפגנת תוקפנות מצד ארגוני הטרור ,  שהוא מזהיר את חמאס ואת הארגונים מפני ניסיון להעמיד במבחן את יכולתה של ישראל להגיב ,  שביטחון היישובים באזור נמצא בראש מעייניו . " אנחנו מגיבים לכל ירי ופגענו אף במפקד בכיר של חמאס "  הוא אמר , " הפעולות האלה מפחיתות את עוצמת הירי ". 
נתניהו השתדל להגיד את אותם דברים באתר הקרוי 'גבעת קובי' .  זוהי גבעה הצופה על שדרות ממזרח ועל העיר עזה ממערב .  שמה ניתן לה לאחר שהרבש"צ  ( רכז ביטחון שוטף צבאי )  ,  קובי הרוש ,  עשה אותה למקום תצפית כשהתקבלו התראות על אפשרות של ירי רקטות מהרצועה לעבר העיר .  
בעת הביקור של ראש הממשלה ,  הוא היה על הגבעה ,  שמע את הדברים והבליע אנחה :  הוא שמע הרבה הבטחות כאלה וראה מה קרה בעקבותיהן .  במקרה הזה ,  הוא סבור ,  שנתניהו יממש את האזהרות שלו לגבי התגובה : " הבן שלי "  סיפר נתניהו לקובי , " היה על הגבעה וגם אני רציתי להיות עליה .  אני הולך הרבה בעקבות הבן שלי ".  
נוח היה לראש הממשלה להתייחס מעל הגבעה לעניינים בוערים ,  כמו שמן של המדינות שבין הים התיכון לירדן בפי האזרחים שלהן ,  עיסקה אפשרית להקפאת בניה תמורת שחרור ג'ונתן פולארד ,  משאל עם אפשרי וסוגיית גובה הלהבות שבין שני 'האהודים' :  זה שהחליף וזה שקיבל בירושה כשר ביטחון .  בעניין הזה ,  עשתה לשכת ראש הממשלה עבודה מסודרת :  היא אפשרה רק שלוש שאלות ורק מפי כאלה ,  שנתניהו יוכל להשיב על השאלות שלהם בנוחות .  
כאשר ביקשתי לשאול אותו לגבי שחרור גלעד שליט ,  ניסה מנהל אגף הדוברות וההסברה במשרד ראש הממשלה ,  ניר חפץ ,  להשתיק אותי .  נתניהו שמע את השאלה והשיב : " אני פועל כל הזמן לשם כך ". 
במשחקיה הממוגנת ,  שהוקמה בשדרות בסיוע JFN ,  ביקש נתניהו מבוסקילה ,  להקים בית ספר מדעים חרדי .  אם עד לאותו רגע היה לביקור נופך ביטחוני ,  הרי שבהרף עין הוא הפך להיות פוליטי לחלוטין .  נתניהו בחר במקומות שזקוקים לביטחון לשלוח חיבוק חם לשותפי הקואליציה שלו .  
בשדרות עצמה אין הרבה מועמדים לבית ספר כזה .  פזילה אל קהילה אלקטורלית זו ,  בסמיכות לאשקלון שבה עדיין לא הושלם האגף המוגן של בית החולים בגלל התנגדות החרדים ,  היא בגדר של הצגת סדרי עדיפויות מאוד ברורים .  
אז בשביל מה בעצם בא נתניהו אל כפר הנופש באשקלון ?  אל גבעת קובי ואל המשחקייה הממוגנת בשדרות ? 

מה חיפש נתניהו אצל ראשי הערים בדרום ? 
בדרום חיכו לשמוע את נתניהו מצהיר שישים קץ למעגל הדמים .  בפועל ,  הם קיבלו הבטחות ששמעו כבר בעבר ,  והתייחסות לעניינים מדיניים בוערים .  אז מה הייתה מטרת הביקור ? 

