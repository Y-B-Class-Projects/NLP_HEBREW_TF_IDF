פינצ'ר נובח ,  לא נושך ? 
התבטאויותיו חסרות הרסן של אביגדור ליברמן מזכירות השתוללות פינצ'רית לכל דבר :  חשיפת שיניים לכל עבר והתנפלות על כל מי שבסביבה .  טל הריס חושב שכשמדובר בשר החוץ של מדינת ישראל ,  כל יום שעובר הוא מקור לדאגה קיומית
וטרינר סיפר פעם על המנטליות של כלבי פינצ'ר ננסיים ;  אותם כלבים קולניים וכחושים התברכו אמנם במוח האגרסיבי של הדוברמן המאיים ובתודעה של צייד אמיץ ,  אך יכולתם לגבור על גדולים מהם מוגבלת מאוד ומעוררת גיחוך אצל רובנו .
 בבחינת הדמיון והשוני בין פינצ'רים לבין שרי ממשלות ישראל מקובל כי המצטיינים מבין האחרונים התברכו באומץ לאיים ולפעול בתבונה ,  כך שלעתים הם נושכים ומרתיעים את האויב ולעתים הם מנטרלים את האויב בהפיכתו לידיד .  הבינוניים שבשרי ישראל אולי היו רוצים להיות תקיפים ,  אבל ביומיום הם אפילו לא מעזים לנבוח ופועלים בשקט רק במטרה לשמור על כסאם לאורך ארבע שנים ,  אתגר שהופך קשה יותר ויותר בשנים האחרונות .  הגרועים והמסוכנים שבשרי ישראל לא נבדלים מהפינצ'רים בכלל .  אלה כמו אלה ,  חושפים שיניים לכל עבר ומתנפלים על כל מי שבסביבה .  
על-פי הקבלה זו ,  היו יצחק רבין ,  מנחם בגין ואריאל שרון ראשי הממשלות ושרי ישראל המצטיינים ביותר בתולדותיה .  אביגדור ליברמן מתברר כשר הגרוע והמסוכן בתולדות ישראל ,  השר שנובח ונושך בלי להבחין בין דם לדם .  עם כל הכבוד לחליפתו היקרה וגופו הרחב ,  התבטאותו מול 170 שגרירים הייתה השתוללות פינצ'רית שלוחת רסן לכל דבר .  יציאתו כנגד ראש הממשלה ,  כנגד התהליך המדיני ,  כנגד התהליך הדיפלומטי העדין מול טורקיה וכנגד עצם יכולתה של ממשלת ישראל בכלל למשול בכל הנוגע לסכסוך הישראלי-פלסטיני אולי תשלהב ותלהיב חלקים בעם ישראל ,  אך היא חייבת להדאיג כל אזרח מימין כמו משמאל ,  מהרוב היהודי כמו מקרב בני המיעוטים .  אסור לתת לפינצ'ר לכהן כסגן ראש ממשלה ושר חוץ באף ממשלה בעולם ובטח לא בישראל .
 אולי במדינה אחרת היתה יכולה להיות משעשעת כהונתו של שר חוץ כמו ליברמן שעושה במשרדו שימוש לצרכי תעמולה פוליטית פנימית בלבד .  בישראל האתגרים אדירים ורבים והפתרונות סבוכים יותר מדי מכדי שממשלה שלמה ומדיניותה תיקרע לגזרים על ידי  " עמדותיו האישיות "  של אחד מבין חבריה ,  כפי שהגדירה זאת לשכת ראש הממשלה .  קשה במיוחד היא ,  כאמור ,  חתירתו של ליברמן תחת יכולתה של ממשלה זו לקבל הכרעה מדינית .  הרי התחום המדיני אינו רק קיומי באזורנו ,  אלא הוא גם לא במקרה התחום ששר החוץ חייב לקדם באופן הנמרץ ביותר .  עם זאת ,  ליברמן  " לא חושב שניתן להגיע למכנה משותף בין אלי ישי לאהוד ברק "  או בינו לבין דן מרידור  " או אפילו בתוך הליכוד בין בני בגין למיכאל איתן "  ובמקום לטפל בכשל החמור הזה ,  מוסיפה לשכתו עוד שמן למדורה ומשחררת את המידע הזה בהודעה לתקשורת שמנופחת מגאווה וטירוף .
 גרועה מכל התבטאויותיו היא האפשרות שכמו כל פינצ'ר נועז עד כדי גיחוך יבוא היום וגם ליברמן ינשוך את המדינה הלא נכונה בסדר העולמי המורכב .  עם כל הכבוד ,  ליברמן לא יוכל להפוך את ישראל לדוברמן שהיה רוצה שתהיה .  יש לקוות שהפרובוקציות שלו יישארו לא יותר מאשר כתם על התרבות הפוליטית שלנו ,  אשר חייבת מוצא מדיני ולא דימום וחורבן מדיני שיבואו מנשיכתו הבאה של ליברמן .  כשמדובר בפינצ'ר ננסי זה מבהיל לרגע ואז בעיקר מצחיק .  כשמדובר בשר חוץ כזה באזור כה רגיש במפת העולם ,  כל יום שעובר הוא מקור לדאגה קיומית לעם היהודי ולקהילת העמים בכלל .
  *  טל הריס הוא מנכ"ל תנועת  " קול אחד "  בישראל

פינצ'ר נובח ,  לא נושך ? 
התבטאויותיו חסרות הרסן של אביגדור ליברמן מזכירות השתוללות פינצ'רית לכל דבר :  חשיפת שיניים לכל עבר והתנפלות על כל מי שבסביבה .  טל הריס חושב שכשמדובר בשר החוץ של מדינת ישראל ,  כל יום שעובר הוא מקור לדאגה קיומית

