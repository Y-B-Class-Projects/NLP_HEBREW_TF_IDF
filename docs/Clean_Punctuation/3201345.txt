בדרך לבחירות ?   " פגישת נתניהו-כחלון הסתיימה ללא תוצאות "
 בסביבתו של כחלון אמרו כי נתניהו לא הצליח לשכנע אותו שהקואליציה יכולה להמשיך לתפקד ביציבות .  בערב ימסור נתניהו הצהרה לתקשורת .  מקורביו טוענים שתיק הביטחון יועבר אליו והוא ימנה בקרוב שר חוץ משורות הליכוד .  הבית היהודי : " ללא תיק הביטחון אין טעם בקיום הממשלה "
 -נתניהו וכחלון נפגשו בקריה-גורמים בסביבתו :  נתניהו לא הצליח לשכנע אותו שהקואליציה יכולה להמשיך לתפקד ביציבות-בשעה 20:00 ימסור נתניהו הצהרה לתקשורת- גורמים בסביבת רה"מ אמרו שהוא ישמור על תיק הביטחון לעצמו- הבית היהודי : " ללא מסירת תיק הביטחון אין טעם בקיום הממשלה "  - נתניהו אמר שיעשה  " מאמץ אחרון "  לשכנע את כחלון למנוע את הפלת הממשלה 
ראש הממשלה בנימין נתניהו ושר האוצר משה כחלון נפגשו הערב  ( ראשון )  בקריה בתל אביב .  אחרי ההערכות כי נתניהו ינסה לשכנע את כחלון להמשיך את כהונת הממשלה עד נובמבר 2019 ,  לשכתו של כחלון הודיעה שהפגישה הסתיימה  " ללא תוצאות "  והשניים ייפגשו גם בשבוע הבא .  לאחר הפגישה ,  בשעה 20:00 ,  ראש הממשלה צפוי למסור הצהרה לתקשורת .
 גורמים בסביבת כחלון אמרו כי נתניהו לא הצליח לשכנע את השר כחלון שהממשלה יכולה להמשיך לתפקד ביציבות גם עם 61 ח"כים .  כחלון הבהיר בימים האחרונים שאחרי התפטרותו של שר הביטחון אביגדור ליברמן הוא סבור שיש ללכת לבחירות כמה שיותר מהר ,  כדי לשמור ,  לטענתו ,  על יציבות המשק והכלכלה .  עם זאת הגורם הדגיש שההידברות בין השניים תימשך בהמשך השבוע .
 מוקדם יותר היום ,  נתניהו אמר כי הוא יעשה  " מאמץ אחרון "  לשכנע את כחלון למנוע את הפלת הממשלה  . " בתקופה ביטחונית רגישה זו לא צריך ולא נכון ללכת לבחירות ",  אמר נתניהו בפתח ישיבת הממשלה . " צריך לעשות כל מה שניתן לעשות כדי להימנע מחזרה על הטעויות הללו ". 
עוד בנושא בוואלה !  NEWS"לא נצביע עם הקואליציה ":  הבית היהודי דורש את חזרתו של דהן לביטחוןנתניהו במאמץ אחרון למנוע בחירות : " תקופה ביטחונית רגישה "  
עם זאת ,  גם כחלון וגם יו"ר הבית היהודי נפתלי בנט כבר הבהירו שהם מעוניינים בבחירות מוקדם ככל האפשר ,  והם סיכמו ביניהם שאם נתניהו לא יצליח לשכנע את כחלון הערב - כולנו והבית היהודי יתמכו בהצעת חוק לפיזור הכנסת שתובא ביום רביעי להצבעה במליאה .  במקביל ,  בבית היהודי חידשו את האולטימטום לראש הממשלה והבהירו היום שלא יסכימו להמשך עבודת הממשלה אם בנט לא ימונה לתפקיד שר הביטחון .
 למרות האולטימטום של בנט ,  גורמים בסביבת ראש הממשלה בנימין נתניהו אמרו כי הוא מתכוון בכל מקרה לשמור את תיק הביטחון לעצמו וימנה בימים הקרובים שר חוץ ,  שככל הנראה יהיה מהליכוד .  המשמעות היא שנתניהו מסרב סופית לדרישתו של בנט לקבל את תיק הביטחון .  לפי ההערכה ,  נתניהו יעדיף למנות לתיק החוץ את אחד משרי הליכוד .
 בתגובה הצהירה מפלגת הבית היהודי כי הודעת נתניהו על איוש תפקיד משרד החוץ לא משנה כלום . " ללא הטלת משימת שיקום הביטחון על בנט ,  יש לגשת לבחירות מיידיות ",  נאמר בהודעת המפלגה . " זוהי ממשלה שנקראת ימין ועושה שמאל :  קריסה בהרתעה מול חמאס ,  אי פינוי חאן אל אחמר ,  מדיניות רפה כלפי מחבלים ומשפחותיהם לאחר פיגועי טרור ",  הוסיפו ואמרו שלציבור נמאס  " להצביע ימין ולקבל שמאל ".  
בלשכת ראש הממשלה עדיין לא פנו לאף אחד משרי הליכוד בנוגע למילוי תיק החוץ .  השרים גלעד ארדן וישראל כץ מחזיקים שניהם בהתחייבות מראש הממשלה מתקופת הרכבת הממשלה הקודמת כי אם יתפנה תיק בכיר הוא יועבר אליהם ,  אך בפועל נתניהו המשיך להחזיק בתיק החוץ במהלך כל כהונת הממשלה .  גם השרים יובל שטייניץ וצחי הנגבי אמרו בעבר כי הם מעונינים לכהן כשרי חוץ ,  וגם השר יריב לוין ,  שנחשב מקורב במיוחד לראש הממשלה ,  מוזכר כמי שעשוי להתמנות לתפקיד .  
לפני הפגישה עם שר כחלון ,  ראש הממשלה קיים אחר הצהריים סבב פגישות עבודה בקריה בתל אביב עם הרמטכ"ל היוצא ,  גדי איזנקוט ,  עם הרמטכ"ל המיועד ,  אביב כוכבי ועם ראש השב"כ ,  נדב ארגמן .  מדובר בסבב פגישות ראשון של נתניהו עם ראשי מערכת הביטחון מאז קיבל את תיק הביטחון אחרי התפטרות ליברמן .  נתניהו בדרכו לקריה כעת .
 במקביל ,  כחלון ונתניהו אישרו היום בממשלה הצעת החלטה שנויה במחלוקת לתקצוב הסכם הפרישה של גמלאי המשטרה .  מדובר בתוכנית שעלותה מוערכת בכ-22 מיליארד שקלים ,  שיתפרסו עד 2035 ,  ובשלב הראשון דרשה קיצוץ רוחבי מכלל משרדי הממשלה בגובה של כ-1.35% בתקציב 2019 .  כחלון ונתניהו ,  בתמיכת השר לביטחון פנים גלעד ארדן שהוביל את המאמץ מול גמלאי המשטרה ,  אישרו את הקיצוץ הנרחב - שמוערך בכמיליארד שקלים ,  למרות התנגדות חלק מהשרים .
 בהמשך לאולטימטום שהציבה הבית היהודי שחבריה לא יצביעו עם הקואליציה עד שח"כ אלי בן בן דהן ימונה מחדש לתפקיד סגן שר הביטחון .  ראש הממשלה הודיע הערב כי דהן יחזור לתפקיד .  
מוקדם יותר במפלגה האשימו את ראש הממשלה בנימין נתניהו ואנשיו בהתעמרות ,  על אף שפיטוריו של בן דהן הם חלק מהליך פורמלי שמתרחש בעת התפטרותו של השר המכהן מעליו .  בהודעת המפלגה נכתב כי ההחלטה על פיטוריו התקבלה  " ללא כל החלטה מוצדקת "  והאשימו את ראש הממשלה כי הוא ואנשיו  " נוהגים בכוחניות כלפי הבית היהודי ,  כפי שלא היו עושים מול אף מפלגה אחרת ".  עוד נמסר כי  " נוצר מצב א-סימטרי ,  שבו סגן שר הביטחון נאלץ לשלם את המחיר על התפטרותו המבישה של ליברמן אשר ברח מאחריות ". 
 ( עדכון ראשון ,  17:04 )  

בדרך לבחירות ?   " פגישת נתניהו-כחלון הסתיימה ללא תוצאות "
 בסביבתו של כחלון אמרו כי נתניהו לא הצליח לשכנע אותו שהקואליציה יכולה להמשיך לתפקד ביציבות .  בערב ימסור נתניהו הצהרה לתקשורת .  מקורביו טוענים שתיק הביטחון יועבר אליו והוא ימנה בקרוב שר חוץ משורות הליכוד .  הבית היהודי : " ללא תיק הביטחון אין טעם בקיום הממשלה "
 
