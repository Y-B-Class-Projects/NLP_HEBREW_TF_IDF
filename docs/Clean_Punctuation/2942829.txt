הצלחת טראמפ מחזקת את המסר של ביידן לנתניהו :  קבל את הסיוע הביטחוני
שרשרת העימותים בין אובמה לראש הממשלה התארכה השבוע ,  עם פרסום הריאיון שבו טען הנשיא האמריקני כי עמיתו התנשא מעליו .  בגלל היחסים העכורים נתניהו לא ממהר להסכים לחבילת הסיוע וסופר את הימים עד הבחירות בארה"ב  אך לא בטוח שיהיה מרוצה מתוצאותיהן
 ( ביידן נועד עם נתניהו בירושלים : " אנו הממשל שעשה הכי הרבה להעצמת ישראל ",  ביום רביעי )  
הריאיון הנרחב עם נשיא ארצות הברית ,  ברק אובמה ,  שפורסם השבוע במגזין  " אטלנטיק ",  הוכיח פעם נוספת עד כמה מתוחים היחסים האישיים בין הנשיא האמריקני לראש הממשלה בנימין נתניהו .  אמנם לפני ארבעה חודשים ,  בתום פגישתם האחרונה בבית הלבן ,  ניסו מקורביו של נתניהו לצייר תמונה אידילית של קירבה ואמון בין השניים ,  אך היא לא היה אמינה כבר אז והיא בוודאי אינה אמינה כיום - לאחר שהתפרסמו דבריו של אובמה בריאיון .  
לאורך הריאיון הארוך - 19 אלף מילים בסך הכול - הוזכר נתניהו כעשרים פעמים ,  לרוב בהקשר למחלוקות בינו לבין הנשיא האמריקני .  בין היתר תיאר אובמה את חוסר הסבלנות שלו כלפי ההרצאות המתנשאות שנתניהו נשא בפניו ,  עד כדי כך שבהזדמנות אחת אמר לו : " ביבי ,  אתה חייב להבין משהו .  אני אפרו-אמריקני ,  בן של אם יחידנית ,  ואני חי פה ,  אני גר בבית הלבן .  הצלחתי להיבחר לנשיאות ארצות הברית .  אתה חושב שאני לא מבין על מה אני מדבר ,  אבל אני כן ".   הציטוט הזה הצטרף לשרשרת העימותים הארוכה מאד בין שני המנהיגים ,  והדגיש מדוע בסביבתו של נתניהו  " סופרים את הימים "  עד שאובמה יסיים את תפקידו ,  בעוד קצת יותר מעשרה חודשים .  אבל כאשר בוחנים את תמונת המצב הנוכחית במערכת הבחירות שתקבע מי יחליף אותו ,  המסקנות אינן מעודדות עבור נתניהו .  יכול להיות שהוא עוד יתגעגע לנשיא הנוכחי .  
לקריאה נוספת בוואלה !  NEWS:טראמפ ינאם בכנס השדולה הפרו-ישראלית איפא"ק בוושינגטוןביידן לריבלין : " הטרור לא ייפסק רק בכוח הזרוע"סקר וואלה !  NEWS :  הישראלים מעדיפים לראות את קלינטון בבית הלבן 
השבוע ביקר בירושלים סגנו של אובמה ,  ג'ו ביידן ,  ובין השאר דן עם נתניהו ארוכות בחבילת הסיוע הביטחוני הנרחבת שמדינתו מציעה כעת לישראל .  האמריקנים מדברים על חבילה בשווי של קרוב ל-40 מיליארד דולר ,  שתאפשר לישראל גישה למיטב החימוש האמריקני ותבצר את  " היתרון האיכותי "  שלה על פני כל שכנותיה במזרח התיכון .  אלא שנתניהו מסרב לחתום ,  בגלל תנאי חשוב שהאמריקנים הציבו :  ברגע שישראל תקבל את הכסף מהממשל ,  היא לא תוכל לגייס סכומים נוספים בקונגרס .   התנאי לגבי גיוס כסף מהקונגרס נובע בעיקר מסיבות תקציביות ,  אבל יש לו גם משמעות פוליטית - הוא מונע מהקונגרס לקחת בעלות על הנושא הישראלי ומחזק את מעמדו של הנשיא מול ישראל ,  באופן שיקשה על נתניהו להפעיל לחץ על הנשיא או הנשיאה הבאים .  לכן ,  נתניהו התנהג לאורך תקופת המשא ומתן על חבילת הסיוע הביטחונית כמי שיש לו זמן וסבלנות .  אם לא נצליח להגיע להסכמות עם ממשל אובמה ,  הסביר ,  תמיד אפשר יהיה לסגור על חבילה נוחה יותר עם הממשל הבא .
 אובמה אמנם מסיים את תפקידו ולא ייהנה מפירות ההתעקשות הזו ,  אבל אין ספק שמי שיחליף אותו בבית הלבן - לא משנה מטעם איזו מפלגה - ישמח מאוד לנהל את מערכת היחסים מול ישראל מעמדה של עוצמה ,  בלי שתוכל לעקוף אותו דרך הקונגרס .  
ביידן הגיע לכאן כדי לשכנע את נתניהו שלא כדאי לו לחכות ועדיף לחתום על החבילה הנדיבה של אובמה ,  למרות ההגבלה בנושא הקונגרס ,  מאשר לקחת סיכון עם הממשל הבא .  לא ברור אם נתניהו השתכנע ,  אבל הוא בוודאי הקשיב לביידן ,  חברו הוותיק מזה עשרות שנים .  השניים מיודדים עוד מהתקופה שבה ביידן היה סנאטור זוטר ונתניהו היה סגן שגריר ישראל בוושינגטון .  
בזמן הביקור של ביידן בישראל ,  התרחש במדינתו אירוע דרמטי מבחינה פוליטית :  דוננלד טראמפ ניצח בבחירות המקדימות במישיגן ,  במיסיסיפי ובהוואי ,  באופן שהידק את אחיזתו במועמדותו לנשיאות מטעם המפלגה הרפובליקנית .  אצל הדמוקרטים ,  ברני סנדרס הסוציאליסט הפתיע עם ניצחון דחוק במישיגן ,  מה שצפוי להאריך את ההתמודדות על המועמדות הדמוקרטית ,  גם אם בסופו של הילרי קלינטון צפויה לנחול ניצחון .   המצב הזה מחזק את הטיעון של ביידן לנתניהו ,  שעדיף לחתום מול אובמה מאשר לחכות ללא נודע .  אם המועמד הרפובליקני אכן יהיה טראמפ ,  אין זה ודאי שהוא ירצה לתת לישראל חבילה נוחה יותר מאשר אובמה .  טראמפ מציג את עצמו כידיד ישראל וכחברו של נתניהו ,  אבל אחרי שנאלץ לפני חודשיים לבטל ביקור בארץ ,  הוא הביע ביקורת על האופן שבו נתניהו הסתייג מאמירותיו נגד הגירת מוסלמים לאמריקה . " זה היה לא ראוי מצידו ",  אמר טראמפ על ראש הממשלה .  
בנוסף לכך ,  המיליארדר תאב הכוח מסתמן כמי שדווקא יאהב את הרעיון של אובמה להגביל את גישתה של ישראל לקונגרס .  חברי הקונגרס הרפובליקנים בזים לו ורואים בו נטע זר במפלגתם ,  בעוד הוא בתמורה מזלזל בהם ורואה בהם חלק מה"ממסד "  השנוא .  למה שיעניק להם את הכוח להעביר תקציבים לישראל ,  ובכך יחזק את מעמדם בעיני תורמים יהודים ?  יש סיכוי לא רע בכלל שהוא יעדיף לשמור על התנאי המגביל של אובמה .
 גם במקרה שקלינטון תזכה יישארו לנתניהו סיבות לחשוש ,  על אף שהיא מסתמנת כמתונה וכנוחה יותר מאובמה .  ראשית ,  מערכת היחסים בין נתניהו לביל קלינטון הייתה קשה ומתוחה לא פחות מזו שהוא מנהל עם אובמה .  שנית ,  כשהילרי קלינטון כיהנה כשרת החוץ בממשל אובמה ,  קשריה עם ראש הממשלה לא היו טובים במיוחד .  הוא בוודאי זוכר את שיחת הטלפון ביניהם במרץ 2010 ,  שבמהלכה היא צעקה עליו ונזפה בו במשך כ-43 דקות בגלל הודעה על בנייה מעבר לקו הירוק בירושלים ,  שפורסמה בזמן שביידן ביקר בעיר .  
מעבר לכל זה ,  ההתמודדות המתארכת בין קלינטון לבין סנדרס מכריחה את המועמדת הדמוקרטית המובילה לזוז שמאלה בעמדותיה הפוליטיות ,  כדי לשמור על יתרונה מול הסנאטור היהודי והסוציאליסט ממדינת ורמונט .  קלינטון מחזיקה אמנם בעמדות ניציות בתחום מדיניות החוץ ,  בוודאי בהשוואה לסנדרס וגם לאובמה ,  אבל המצביעים של המפלגה הדמוקרטית ברובם אינם מסכימים עם עמדות אלה .  כדי לא לאבד את המועמדות ,  היא חייבת לרצות את המחנה השמאלני במפלגתה ,  ונתניהו יודע היטב עד כמה חשוב לשמור עליו מרוצה ,  גם אם המועמד הופך למנהיג המדינה .  לכן ,  מי שבונה על כך שקלינטון תשנה את המגמה של אובמה ,  לוקח סיכון .  
חשוב להבין שלאובמה ,  בניגוד לקלינטון ולטראמפ ,  יש אינטרס ברור  " לפצות "  את ישראל על הסכם הגרעין עם איראן ,  שהוא הנשיא שהוביל אותו .  חשוב לו לבצר את המורשת שלו כמי שתרם לביטחון ישראל יותר מכל נשיא אחר לפניו .  כפי שישראל כבר למדה על בשרה ,  כיום בארצות הברית התחייבות של הנשיא הקודם לא תמיד מפורשת באופן הכי נוח לישראל על ידי הנשיא הבא .  
הדוגמה הטובה ביותר לכך היא הפרשנות שהעניק ממשל אובמה ל"מכתב בוש-שרון "  משנת 2004 ,  שישראל ראתה בו הכשר לבנייה בגושי ההתנחלויות .  ממשל אובמה לעומת זאת ,  צמצם אותו למסמך המאפשר סיפוח עתידי של הגושים הללו לישראל במסגרת הסכם קבע .  על אותו המשקל ,  אין שום ודאות שמי שיחליף את אובמה ירגיש מחויב לקיים את התנאים שהנשיא הנוכחי הציע לישראל  הרי על ההסכם עם איראן חתם אובמה ,  לא קלינטון או טראמפ ,  שבכלל הבטיח לבטל אותו .  כל הדברים הללו נכונים להיום ,  אך עשויים להתהפך עם הזמן .  טראמפ אמנם מסתמן כמועמד המוביל להנהגת הרפובליקנים ,  אבל למרקו רוביו וטד קרוז ,  מועמדים שיהיו נוחים יותר לנתניהו ,  יש עוד סיכוי תיאורטי ,  גם אם קלוש ,  לבצע נס פוליטי ולגבור עליו .  בצד הדמוקרטי ,  קלינטון עשויה להסתבך בגלל פרשת האי-מיילים שלה ,  מה שיסלול את הדרך למועמד נוח יותר עבור נתניהו - אולי אפילו ג'ו ביידן עצמו .  אבל בינתיים ,  בהיעדר אירוע מפתיע מאוד מהסוג הזה ,  ההתפתחויות בפוליטיקה האמריקנית מחזקות את האמירה של ביידן לנתניהו :  תחתום עכשיו ,  פן תתחרט אחר כך .  

הצלחת טראמפ מחזקת את המסר של ביידן לנתניהו :  קבל את הסיוע הביטחוני
שרשרת העימותים בין אובמה לראש הממשלה התארכה השבוע ,  עם פרסום הריאיון שבו טען הנשיא האמריקני כי עמיתו התנשא מעליו .  בגלל היחסים העכורים נתניהו לא ממהר להסכים לחבילת הסיוע וסופר את הימים עד הבחירות בארה"ב  אך לא בטוח שיהיה מרוצה מתוצאותיהן

