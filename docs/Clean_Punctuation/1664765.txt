נתניהו : " שלום יושג רק אם נהיה חזקים "
 רה"מ נאם בטקס הפתיחה לאירועי יום הזיכרון לחללי מערכות ישראל ונפגעי פעולות האיבה וציין כי  " לא עבר יום אחד שלא הושטנו את ידינו לשלום לשכנינו .  למדנו שעלה הזית של השלום יושג רק אם נהיה חזקים ,  רק אם נהיה מוכנים להגן על מדינתנו ,  כפי שעשו הלוחמים "
  ( באדיבות הערוץ הראשון ) 
בגבעת התחמושת בירושלים התקיים הערב  ( ראשון )  טקס פתיחת אירועי יום הזיכרון לחללי מערכות ישראל ונפגעי פעולות האיבה .  ראש הממשלה בנימין נתניהו פנה בנאומו אל המשפחות השכולות ואמר להן : " אחיי ואחיותיי ,  אני מכיר היטב את היגון ואת הכאב ואת תחושת האובדן .  אני חוויתי את השכול בלבי ,  ראיתי את הצלקות שהותיר באימי ז"ל ,  אצל אבי ייבדל לחיים ארוכים ואצל אחי .  אני מכיר את האבדון שחווים במשפחת השכול ". 
על המקום שבו התקיים הטקס אמר ראש הממשלה כי  " לפני 43 שנה ,  סימלה הגבעה הזאת ,  גבעת התחמושת ,  עיר פצועה ,  מכותרת לשניים שבליבה חומה ,  אבל היום בתוואי של אותה חומה מונחים פסי רכבת קלה שתחבר את שכונותיה הפורחות של ירושלים ,  אלה שנבנו בעשרות השנים שחלפו מאז אותו יום שאנחנו מציינים היום .  פעמיים שילמנו מחיר כבד כדי לשחרר את המצור על ירושלים :  בפעם הראשונה במלחמת העצמאות ובפעם השנייה כשהעיר הופגזה במלחמת ששת הימים .  אחד הקרבות המכריעים במערכה הזאת התרחש כאן ,  גיבורים אמיתיים נפלו כאן והם וחבריהם לכל רוחב החזית שינו את מהלך החיים של עמנו ,  של מדינתנו ושל עירנו ". 
עוד אמר נתניהו כי  " ירושלים שהיתה עד אז עיר חצויה ומצומקת ,  חזרה להיות עיר של חיים ,  של יצירה ,  של התחדשות ,  בתעלות הקשר של גבעת התחמושת משחקים ילדים ,  בבריכת הסולטן נערכים מופעי תרבות ,  בבית תורג'מן שהיה עמדה מבוצרת ,  יש היום מוזיאון .  על קיר המוזיאון ומתווה הכדורים ,  כתוב בעברית ,  בערבית ובאנגלית :  'הגבולות שלנו יהיו עצי זית' .  לא עבר יום אחד ,  שלא הושטנו את ידינו לשלום לשכנינו ,  אפילו לא יום אחד ,  והיד הזה עדיין מושטת לאלה שרוצים בשלום .  ובמהלך השני למדנו שעלה הזית של השלום ,  יושג רק אם נהיה חזקים ,  רק אם נהיה מוכנים להגן על מדינתנו ,  כפי שעשו כאן הלוחמים ". 
מוקדם יותר נאם יו"ר הכנסת ראובן  ( רובי )  ריבלין .  גם ריבלין פנה למשפחות השכולות ואמר כי  " לא בחרתם להיות חלק ממשפחת השכול .  בעל כורחכם כרתתם ברית דמים עם מדינתנו ועם אדמתנו ,  והפכתם לבני משפחה אחת - חוצת מוצא ,  חוצת שיוך דתי ומעמדי .  את מעיין חיינו ,  היא ירושלים ,  ואת חירותנו ,  היא ארץ ישראל ,  אנו חבים לבנינו ולבנותינו שהיו לכופר חיינו ,  ללוחמים שבגדלות נפשם ,  בעוז רוחם ובאמונתם ,  חוללו לנו נס - בהעניקם לנו בעתידם האבוד את עתידנו ,  את ההזדמנות לבנות ולממש את המחר המקווה שלנו ". 
עוד אמר ריבלין כי  " ראי אדמה ,  כי אסור לנו לבזבז את ההזדמנות שציוו לנו הנופלים במותם .  ראי אדמה כי ידענו לא לבזבז .  בקרב על הגבעה הזו שאנו עומדים עליה היום ,  נהרגו שלושים ושבעה מבנינו ,  בידי לוחמי חטיבה 17 של צבא ממלכת ירדן שמזה 16 שנים אנו ביחסי שלום עמה .  ראי אדמה ,  כך גם עם מצרים ,  עמה אנו חולקים 31 שנים של שלום ללא מלחמה ". 

נתניהו : " שלום יושג רק אם נהיה חזקים "
 רה"מ נאם בטקס הפתיחה לאירועי יום הזיכרון לחללי מערכות ישראל ונפגעי פעולות האיבה וציין כי  " לא עבר יום אחד שלא הושטנו את ידינו לשלום לשכנינו .  למדנו שעלה הזית של השלום יושג רק אם נהיה חזקים ,  רק אם נהיה מוכנים להגן על מדינתנו ,  כפי שעשו הלוחמים "
 
