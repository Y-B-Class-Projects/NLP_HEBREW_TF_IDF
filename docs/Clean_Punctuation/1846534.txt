להחזיר את המחאה לפרופורציה
לפני שבועיים וחצי נישאה המחאה על גלי אהדה ציבורית חסרת תקדים .  כאשר הפעילים החברתיים ואלדד יניב מהשמאל הלאומי תקעו שמונה יתדות ראשונות לאוהלים זעירים ,  לא יכלו לשער איזו קבלת פנים אוהדת ממתינה להם .  כבר אז היה ברור כי מדובר במהלך נרחב במימון הקרן החדשה לישראל וגורמים אחרים ,  שאינו מצומצם לתחום הדיור .
 בהפגנה השנייה לא צעדו יותר מפגינים מאשר בראשונה .  בכל אחת השתתפו כ-30 אלף פלוס .  רק שהשנייה קיבלה רוח גבית .  לא בכל יום יכולים ארבעה או חמישה אלמונים ,  שהפכו בפי כל להנהגה ,  למצוא את יונית לוי על עץ בשדרה מלווה בניידת שידור .  זה מעניק תחושת כוח כוזבת .  המנהיגים האלמונים לא הבחינו במגבלות הכוח .
 אתמול החל הגלגל לסוב לאחור .  הם לא הצליחו לנסח תביעות ,  שיהיו בסיס סביר להתדיינות .  עופר עיני נדהם מתביעתם לצלם את בנימין נתניהו מתדיין עימם ;  קדימה סייעה להם מאחרי הקלעים ;  והמפגש עם הצמרת הפוליטית משמעון פרס ודרומה הילך על המנהיגים החדשים קסם .  היה בו משהו משכר .  מה שגרם לסיעת הליכוד לחוש כי זמנה של המחאה חלף .  
היו פגמים לרוב ברוחב תביעותיה ,  שהסתכמו בהכל ,  ועכשיו .  לזירה הגיע נגיד בנק ישראל סטנלי פישר ובלשונו המנומסת אך הסמכותית הסביר כי הממשלה אומנם שגתה בהעדיפה את המע"מ על מס הכנסה ,  אך בעיקרו של דבר תפסת מרובה לא תפסת והמשק במצב ראוי ,  ואם לא היה מוריד את הריבית לאפס בעיצומו של המיתון העולמי היתה ההפגנה עתה מתנהלת לא בצל התביעה לדיור אלא תחת הסיסמה  " לחם ועבודה ".  כל אחד יודע שפישר ראוי לאמון-על .  בארץ ובעולם .
 בעיקרו של דבר הציבור המוחה מורכב מהשאור שבעיסה בחברה הישראלית .  הוא חש מקופח .  אך אין לו יצר הרס סוציאליסטי בבחינת  " עדי יסוד עולם ישן נחריבה ".  הוא מבקש שינוי במידה ראויה וגם בצדק .  מע"מ הוא מס רע .  שליטת הטייקונים רעה ממנו .
 צריך להחזיר את המחאה שיצאה בלשונה הדמגוגית מכל פרופורציה .  צודק פישר ,  בברירה בין אבטלה לבין מצוקת דיור ההתמודדות עם הקיר והלבנים טובה יותר מאשר עם הקיבה הריקה .
 אך הממשלה תשגה אם תנצל את המהפך ביחס אל המחאה כדי להאט את התיקון הנדרש .  אם תקמוץ את ידה מעבר למתבקש על פי כללי ההתנהלות הכלכלית הראויה .  אם תעצום עין נוכח המשך שלטון הטייקונים ,  שמייקר את החיים בארץ .
 האומה ראתה מה אירע לדור צעיר ונפלא של  " אחים כתומים ",  שלא רק הושלכו מבתיהם אלא לא זכו לאהדה ולחיבוק ולהבנה ולפיצוי הראויים .  הם נושאים את הפצע בליבם .  בקרוב יקופלו כנראה האוהלים ועל הממשלה מוטלת האחריות לפעול כך ,  שלא יתווספו גם הם לקהל פצועי האומה .
 
להחזיר את המחאה לפרופורציה
nan
