שערי הגיהינום נפתחו .  גם אנחנו לא הערכנו על איזו בועה מודלקת דרכנו
עד שלב מאוחר מאוד של אותו ערב ,  ב-15 בנובמבר ,  הידיעה על פרשת הצוללות לא תוכננה לפתוח את מהדורת החדשות | רביב דרוקר ומנכ"ל חדשות עשר גולן יוכפז צוללים לדילמה סביב פרסום מה שהפך לפרשת 3000 ועל הדרך חושפים איזה מקום יועד לה בליינאפ
לאחר שהחלה לצוף ביקורת מתוך הצבא על העסקה המתגבשת ,  חשף רביב דרוקר בנובמבר 2016 כי פרקליטו האישי של ראש הממשלה נתניהו ,  דוד שמרון ,  מייצג גם את מיקי גנור - הנציג של תאגיד תיסנקרופ בישראל .  דרוקר חשף את מה שכבר עכשיו נראה כאחת מפרשות השחיתות החמורות במדינת ישראל :  הטיה של מכרזים ממשלתיים לרכישת צוללות וספינות טילים עבור חיל הים הישראלי מתאגיד הנשק הגרמני ,  ככל הנראה בניגוד לעמדת הדרג המקצועי בצבא ולטובת רווח אישי למעורבים בעסקה ,  על חשבון משלם המיסים .  

מעניין להסתכל על סיפורים עיתונאיים משמעותיים דרך הזווית העריכתית .  דן מרגלית ישמח לספר בכל שעה שתעירו אותו ,  על העוול הנוראי שעשה עורך הלילה ,  גדעון סאמט ,  לידיעה הראשונית שלו על חשבון הדולרים של לאה ויצחק רבין .  אילה חסון בוודאי זוכרת היטב שהסיטאפ שלה בפרשת בר און-חברון היה ממוקם כאייטם שלישי במהדורה .  
בהקשר הזה מעניין לחזור לליינאפ של המהדורה המרכזית בחדשות עשר מ-15 בנובמבר 2016 ולגלות איך הכתב ,  עורכי המשנה ועורך המהדורה התייחסו בתחילה לפרשת הצוללות .  איזו כותרת ניסחו ,  איזה מסגור נתנו לסיפור בפתיח של מגישת המהדורה ,  היכן מיקמו אותו בליינאפ ,  ואפילו איזה שם נתנו לאייטם ברשימה שמשמשת את המפיקים ואת צוות הבימוי לניהול השידור החי ?  יש משהו מזוקק בשם שמעניק עורך המהדורה לסיפור בשורת הליינאפ ,  כפי שהוא מבין אותו בראשיתו - כך הוא מתמצת אותו עוד לפני מסכת ההתייחסויות של נשואי הכתבה ,  התגובות הפוליטיות האוטומטיות והפולואפים שבאים בעקבותיו .  מכל מקום ,  שורה 6 בליינאפ של המהדורה באותו ערב נקראה ,  בפשטות , " סערת הצוללות "  - ולא פירטה הרבה יותר .
 רקע קצר - כמה ימים קודם ,  בתחילת נובמבר 2016 שידרנו ידיעה על העימות בין שר הביטחון  ( במועד שידור הידיעה הוא כבר לשעבר )  ,  משה  ( בוגי )  יעלון לבין ראש הממשלה סביב כוונת נתניהו לחתום על מזכר לקניית שלוש צוללות נוספות מגרמניה .  הידיעה זכתה אז לנפח סביר במהדורה ,  אבל לא עוררה הדים מיוחדים ,  למרבה הצער .  למחרת ,  פרסמנו ידיעה נוספת על מסע הלחצים שהופעל במטרה לבטל את המכרז הבינלאומי של משרד הביטחון לרכישת ארבע ספינות ,  מסע לחצים שכלל את ראש הממשלה .  שוב ,  הידיעה קיבלה מקום סביר במהדורה ,  אבל לא זכתה לפולו אפים .  הידיעה ששודרה בערב 15 בנובמבר כבר דיווחה שעורך דינו של נציג המספנה הגרמנית בישראל ,  הוא לא אחר מאשר עו"ד דוד שמרון ,  מקורבו ופרקליטו של ראש הממשלה .  בשלב הזה ALL HELL WILL BREAK LOOSE - שערי הגיהינום נפתחו .
 מיוחד לוואלה ברנז'ה | העיתונאים ששינו את ישראל חושפים | חזרה לפרויקט 
למרות שהפעם הפולואפים היו נרחבים ,  עמדת היועץ המשפטי לממשלה ,  אביחי מנדלבליט הייתה רחוקה מלהיות נחרצת  ( "אין היבט פלילי בעניין ")  ולא היה מוגזם להניח שהפרשה תגווע כעבור ימים ספורים .  הטוויסט בעלילה היה שלאחר פרסום הידיעה ,  שידרנו שורת ידיעות נוספות :  ידיעה על כך ששמרון לחץ על היועץ המשפטי של משרד הביטחון לבטל את המכרז הבינלאומי - שיחה שעמדה בניגוד לגרסתו הראשונית של שמרון .  לאחר מכן פרסמנו גם את המייל שכתב היועץ המשפטי ,  אחז בן ארי ,  אחרי אותה שיחה .  במייל הוא מזכיר את  " עמדת ראש הממשלה ",  מה שהעלה יותר מחשד ששמרון ידע מה עמדת נתניהו והשתמש בה כדי לשכנע את בן ארי .  
האמת ,  גם אנחנו לא הערכנו על איזו בועה מודלקת דרכנו .  בשבועות ובחודשים שאחר כך התראיינו בחדשות עשר שורת שחקני מפתח בפרשה - יורם בן זאב ,  שגריר ישראל בגרמניה ,  שמואל צוקר ,  ראש מנהל הרכש במשרד הביטחון ,  משה פרידמן ,  יו"ר ועד האזרחים עובדי צה"ל ,  ש"זכה "  לשיחת שכנוע משמרון ,  ולאחר מכן גם ממפקד חיל הים לשעבר ,  אליעזר  ( צ'ייני )  מרום .  

אבל ,  הריאיון המרתק מכולם היה עם שייקה ברקת ,  הנציג הקודם של המספנה הגרמנית בישראל .  זו הייתה שיחה עם יהודי בן 83 ,  צלול ושקול ,  שהיה מפקד מחלקת המודיעין של חיל האוויר ,  מראשי מבצע  " מוקד "  שבו חוסלה היכולת המבצעית של חיילות האוויר של מדינות ערב במלחמת ששת הימים ,  ומהוגי מבצע  " יהלום "  במסגרתו ערק טייס חיל האוויר העיראקי לישראל עם מטוס מיג 21 .  
בשיחה הארוכה ההיא סיפר ברקת כיצד היה במשך שנים נציגה של מספנת תיסנקרופ הגרמנית מול מערכת הביטחון הישראלית ,  ואיך באופן מפתיע הודח מתפקידו ע"י מיקי גנור ,  על אף שזכה להערכה מקצועית ואישית עמוקה .  ברקת תיאר בשיחה ,  לפרטי פרטים ,  את סימני השאלה שעלו אצלו ,  ואפילו אצל עמיתיו הגרמנים סביב מעורבות גנור ,  התערבות מפקד חיל הים אז ומעורבות בכירים המקורבים לנתניהו בעסקת הצוללות ,  המספנה וכלי השייט .  בתום השיחה היה ברור ,  שהפרשה הזאת עוד תפוצץ מוקשי ים ישנים נוספים .  לפי שעה ,  היא הובילה להחתמתו של מיקי גנור על הסדר עד מדינה ולשורה צפויה של כתבי אישום .
 למען האמת ,  עד שלב מאוחר מאוד של אותו ערב ,  ב-15 בנובמבר ,  גם הידיעה על פרשת הצוללות לא תוכננה לפתוח את מהדורת החדשות .  באותם שבועות סערה הארץ סביב פינוי עמונה ,  ופרק נרחב במהדורה יוחד לעניין ,  ואמור היה לעמוד בראש השידור באותו ערב .  בסופו של דבר ,  בסמוך לתחילת השידור ,  החליטו העורכים להעלות את שורה 10 בליינאפ לשורה 6 ,  ולפתוח עם הסיפור את המהדורה .  
מעניין לחשוב האם הסיפור לא היה מתפתח בסופו של דבר כפי שהתפתח ,  לו העורכים ,  כמעט ברגע האחרון לא היו מבצעים קופי פייסט ,  לאותה שורה ,  ומעלים אותה בסדר הליינאפ .
  *  רביב דרוקר משמש כפרשן המדיני והפוליטי של חדשות עשר 

שערי הגיהינום נפתחו .  גם אנחנו לא הערכנו על איזו בועה מודלקת דרכנו
עד שלב מאוחר מאוד של אותו ערב ,  ב-15 בנובמבר ,  הידיעה על פרשת הצוללות לא תוכננה לפתוח את מהדורת החדשות | רביב דרוקר ומנכ"ל חדשות עשר גולן יוכפז צוללים לדילמה סביב פרסום מה שהפך לפרשת 3000 ועל הדרך חושפים איזה מקום יועד לה בליינאפ

