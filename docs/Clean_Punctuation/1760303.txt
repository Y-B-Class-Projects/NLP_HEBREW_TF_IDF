 " ארה"ב אינה ז'יטון על שולחן ההימורים הישראלי "
 ח"כ אבי דיכטר ניצל כינוס בת"א כדי לתקוף את הממשלה ואת העומד בראשה נתניהו .  הרקע :  סוגיית ההקפאה . " אי אפשר לנהוג באמריקאים כאילו אנו אלה שמסייעים להם "
 ח"כ אבי דיכטר  ( קדימה )  תקף היום  ( שישי )  בחריפות את הממשלה והעומד בראשה בנימין נתניהו בעקבות ההתנהלות הישראלית מול הממשל בוושינגטון .  במהלך כינוס  " אסכולות ממשל ואסטרטגיה "  של האלוף במיל' איתן בן אליהו שהתקיים בבית ציוני אמריקה בתל אביב אמר דיכטר כי  " לו ראש הממשלה היה מקבל את בקשת אובמה לחודשיים נוספים של הקפאה ,  היום היינו מאחורי זה .  במקום זה ,  החליט שלא להחליט והפך סוגיה שולית לפוטנציאל של משבר עמוק מול האמריקאים ". 
בדיון שבו נטלו חלק ראש המוסד לשעבר אפרים הלוי והאלוף במיל' גיורא איילנד ,  הוסיף ח"כ דיכטר כי  " ארצות הברית היא שותפה וידידה אסטרטגית במובן הכי נדרש של המילה .  אי אפשר לנהוג בהם כאילו אנו אלה שמסייעים להם ,  נראה שגורמים בכירים ביותר בממשלה שכחו את סדר הדברים וכנראה גם חלקים מההיסטוריה המשותפת עם ארצות הברית .  ארצות הברית אינה ז'יטון על שולחן ההימורים הישראלי ,  שרים בכירים שיצאו באמירות לא אחראיות יישאו באחריות כאשר ארצות הברית כבר לא תטיל וטו על הצעות האו"ם שכולנו יודעים את אופיין האנטי-ישראלי ". 
במהלך דבריו הציג דיכטר את היוזמה הערבית לשלום עם ישראל ,  כיוזמה הרלבנטית ביותר מבחינתו לישראל ,  הן מבחינת תפיסתה האזורית והן בזכות היכולת לפתוח אותה למשא ומתן אמיתי כלשונו על סוגיות הליבה . " אנו עסוקים עם הפלסטינים כבר 17 שנים בדיאלוג עקר ",  אמר דיכטר , " רק מטריה אזורית של מדינות כמו ערב הסעודית יוכלו להביא צעדים לכדי יישום בשטח .  לא ייתכן שב-62 שנות המדינה ,  גובשו אין ספור אסטרטגיות לחימה ובאמתחתנו אין ולו אסטרטגיה אחת לשלום .  יש מהלכים של שלום ,  אך השפעתם היא טקטית בדיוק כמו סוגיית ההקפאה ". 
בסיום דבריו ,  התייחס דיכטר לשינוי במעמד הפלסטינים בזירה הבינלאומית ובזירה התקשורתית ותלה את עיקר האשמה בממשלה הנוכחית והיעדר קבלת החלטות . " ראש הממשלה הביא אותנו למצב בו הפלסטינים אומרים 'וישחקו הנערים לפניי' .  בעוד אנחנו ממשיכים להתעסק במספר ימי הקפאה ,  הם כבר מתכננים מדינה ".  

" ארה"ב אינה ז'יטון על שולחן ההימורים הישראלי "
 ח"כ אבי דיכטר ניצל כינוס בת"א כדי לתקוף את הממשלה ואת העומד בראשה נתניהו .  הרקע :  סוגיית ההקפאה . " אי אפשר לנהוג באמריקאים כאילו אנו אלה שמסייעים להם "
 
