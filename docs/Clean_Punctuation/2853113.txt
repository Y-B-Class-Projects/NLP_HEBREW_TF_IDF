המוקש של נתניהו :  מכשול משפטי להרחיב הממשלה לפני יום רביעי
היועץ המשפטי של הכנסת פרסם חוות דעת ,  שלפיה לוועדה המסדרת אין סמכות להרחיב את הממשלה וכי יש להקים ועדה מיוחדת לשם כך .  בג"ץ למדינה :  השיבו עד הבוקר לעתירת יש עתיד נגד הגדלת מספר השרים
קשיים בהרכבת הקואליציה :  היועץ המשפטי לכנסת ,  אייל ינון ,  פרסם אמש  ( ראשון )  חוות דעת משפטית ,  שבה כתב כי לוועדה המסדרת בראשות ח"כ זאב אלקין  ( הליכוד )  אין סמכות לקדם את השינוי בחוק היסוד שיאפשר את הרחבת הממשלה .  במענה לפנייה של ח"כ מרב מיכאלי  ( המחנה הציוני )  ,  כתב ינון כי אם תרצה הכנסת לקדם את החוק בקריאה שנייה ושלישית עוד טרם תושבע הממשלה ,  יהיה עליה להקים ועדה מיוחדת שתדון בנושא .
 ינון אמנם ציין כי על הכנסת החדשה לא מוטלת כל מגבלה הנוגעת לסמכותה לחוקק ולשנות חוקי יסוד ,  אך הבהיר כי הוועדה המוסמכת לדון בשינוי חוק יסוד :  הממשלה היא ועדת חוק ,  חוקה ומשפט .  כיוון שוועדות הכנסת הקבועות טרם הוקמו בכנסת ה-20 ,  קובע ינון כי הוועדה המסדרת ,  שהיא ועדה זמנית ,  שמתוכננת לדון היום בהצעת החוק ,  אינה מוסמכת לעשות כן .  זאת ,  מסביר ינון ,  כיוון שחוק יסוד :  הכנסת קובע שסמכויותיה של אותה ועדה נוגעות לסדרי הבית ולדיוני הכנסת ולא לשינויי חקיקה .  
מרכיבים ממשלה - כתבות נוספות:האוצר נגד הרחבת הממשלה : " פוגע ביעילות המגזר הציבורי"מיליוני שקלים להגדלת מספר השרים : " התקציב לא רלוונטי"עודה : " הממשלה החדשה קיצונית ומסוכנת לאזור כולו "  
לכן ,  כתב ינון במכתבו : " ככל שהממשלה תבקש ,  עוד בטרם הקמת הוועדות הקבועות בכנסת ,  כי ועדה מוועדות הכנסת תכין את הצעת החוק לקריאה שנייה ושלישית ,  הרי שיהיה על הכנסת להקים ועדה מיוחדת לצורך כך ".  עמדתו של ינון לא צפויה למנוע את העברתו של החוק במועד ,  אך היא עלולה להערים קשיים על לוחות הזמנים הצפופים ממילא שיש לקואליציה ,  המעוניינת לסיים את העברת החוק עד השבעת הממשלה ביום רביעי .  
במקביל ,  הוגשו אמש שתי עתירות לבג"ץ נגד המהלך .  עתירה ראשונה הוגשה על ידי ח"כ עפר שלח  ( יש עתיד )  ,  ובה נטען כי הגדלת מספר השרים נעשית  " בניגוד למוסר ולהיגיון ,  תוך רמיסה של כל הליך  גם של הממשלה וגם של הכנסת ".  בתשובתם כתבו שופטי בג"ץ למדינה כי עליה להשיב לכך עד היום בשעה 8:00 בבוקר .  העתירה השנייה הוגשה על ידי ח"כ איתן כבל  ( המחנה הציוני )  ,  ובה נטען כי לא ניתן לשנות את חוק היסוד ברוב של 61 חברי כנסת וכי נדרשים לפחות 70 חברי כנסת שיצביעו בעד .  
בתוך כך ,  מתיחות רבה נרשמת בליכוד לקראת חלוקת התיקים בסיעה .  ראש הממשלה ,  בנימין נתניהו ,  החל אתמול בסבב פגישות עם חברי כנסת לקראת הצגת הממשלה .  פגישותיו של נתניהו אתמול התמקדו בכמה חברי כנסת מהעשירייה השנייה והשלישית ברשימה .  בין היתר ,  הוא פגש את ח"כ איוב קרא ,  שמאיים כי אם לא ימונה לשר הוא לא יתמוך בהרחבת הממשלה .  זאת ,  על אף שהגיע למקום ה-24 בלבד ברשימה .  
ראש הממשלה צפוי המשיך ונפגש עם חברי כנסת נוספים עד שעות הלילה .  עם זאת ,  ההודעה הסופית על שיבוצי השרים צפויה להינתן לחברי הכנסת רק בסמוך למועד השבעת הממשלה בהמשך השבוע .  
היום ימשיך נתניהו בפגישות עם חברי הכנסת של הסיעה ,  ובמקביל ,  החל מהשעה 10:00 בבוקר ,  יתקיים בכנסת מרתון דיונים והצבעות על הגדלת מספר השרים .  הממשלה תבקש מהכנסת לאשר בתוך יממה בשלוש קריאות את דחיית יישומו של החוק להקטנת הממשלה ,  כך שיחול רק בכנסת הבאה .  
באופוזיציה ,  מנגד ,  נערכים ל"פיליבסטר "  אל תוך הלילה . " נעשה את הכול כדי לעכב את ההצבעה ולהתיש אותם כמה שיותר ",  אמר ח"כ איתן כבל  ( המחנה הציוני )  לוואלה !  NEWS .  לדבריו , " הם יכולים לנצח אותנו בהצבעה הזו ,  אבל זה לא רלוונטי .  הם צריכים פעם אחת להפסיד ,  ואז מתחילים להכות בהם .  לא ניתן שום דבר על מגש של כסף .  כשהם 61 ואנחנו 59 ,  צריך רק את הרגע הזה ,  והוא יגיע הרבה יותר מהר ממה שנדמה ". 
באופוזיציה מעריכים כי יו"ר הכנסת ,  יולי אדלשטיין ,  יפעיל על פי סמכותו את סעיף 98 לתקנון הכנסת ,  שלפיו יש בידיו את הסמכות לתחום בזמן את סדרי הדיון ,  מה שמעקר הלכה למעשה את ה"פיליבסטר "  שמתכננת האופוזיציה .  גם בליכוד וגם במחנה הציוני העריכו כי ההצבעה על הרחבת הממשלה בקריאה שנייה תהיה רק ביום שלישי ,  כאשר ביממה שלאחר מכן תושבע הממשלה .  
בליכוד יש מי שחוששים כי אם הדיונים על הרחבת הממשלה ילכו ויתארכו ,  או שלחילופין בג"ץ יקבל את העתירה נגד הליך הבזק להעברת החוק על ידי ממשלת המעבר - מה שימנע את הרחבת הממשלה עוד השבוע - יחליט נתניהו להציג ביום רביעי רק חלק מהשרים ,  ולהמשיך לנהל משא ומתן עם חברי הכנסת של הליכוד על תפקידיהם לאחר שתושבע הממשלה ,  וכאשר לחברי הכנסת של הסיעה לא יהיו יותר מנופי לחץ נגדו . 
" מבחינתי ,  תרחיש כזה הוא סרט רע ",  אמר לוואלה !  NEWS אחד מחברי הכנסת של הליכוד ,  אשר מקווה לשמוע מראש הממשלה עוד טרם השבעתה איזה תפקיד הוא מייעד לו בממשלה ה-34 .  תרחיש נוסף שעליו מדברים בליכוד הוא פיצול של תפקידים או רוטציה בתפקידי שרים ,  סגני שרים ,  ראשי ועדות וסגני יו"ר הכנסת על מנת לנסות ולרצות כמה שיותר מחברי הכנסת של המפלגה .  
לפניות לכתב עמרי נחמיאס :  omri_n@walla.net.il
 ( עדכון ראשון :  20:13 )  

המוקש של נתניהו :  מכשול משפטי להרחיב הממשלה לפני יום רביעי
היועץ המשפטי של הכנסת פרסם חוות דעת ,  שלפיה לוועדה המסדרת אין סמכות להרחיב את הממשלה וכי יש להקים ועדה מיוחדת לשם כך .  בג"ץ למדינה :  השיבו עד הבוקר לעתירת יש עתיד נגד הגדלת מספר השרים

