הארגונים היהודיים בארה"ב מתנערים מנאום נתניהו : " לא קשורים לזה "
 ארגונים יהודיים בארה"ב העבירו מסרים לממשל ולמפלגה הדמוקרטית ,  בניסיון להרחיק עצמם מהנאום השנוי במחלוקת של ראש הממשלה בקונגרס . " לא זכור מתי כמעט כל הממסד היהודי בוושינגטון הסתייג מראש ממשלת ישראל "
 ארגונים יהודיים מובילים בארצות הברית העבירו בימים האחרונים מסרי הרגעה לממשל האמריקני ולסנאטורים מהמפלגה הדמוקרטית ,  בניסיון להרחיק את עצמם מהתנהלותם השנויה במחלוקת של ראש הממשלה ,  בנימין נתניהו ,  ושל שגריר ישראל בוושינגטון ,  רון דרמר ,  אשר יזמו עבור ראש הממשלה נאום בקונגרס מאחורי גבו של הבית הלבן .  שני גורמים אמריקניים בכירים שעודכנו בנושא אמרו לוואלה !  חדשות כי המסר שהארגונים היהודיים ביקשו להעביר לממשל היה פשוט מאוד : " אין לנו שום קשר לדבר הזה ".  
אחד מאנשי הממשל ,  ששוחחו בנושא עם וואלה !  חדשות ,  ציין כי השדולה הפרו-ישראלית המובילה אייפא"ק ,  שנחשבת לאחד הגופים החזקים ביותר בוושינגטון ,  הבהירה לממשל אובמה כבר בימים הראשונים של המתיחות כי הנאום של ראש הממשלה נתניהו אינו קשור אליה בשום אופן . " הם הבהירו לנו שלא היה להם מושג לגבי התכניות של נתניהו .  אף אחד לא דיבר איתם על זה .  היה להם חשוב להבהיר לנו את הנקודה הזו ,  כדי לשמור על מערכת היחסים הטובה שיש לשדולה עם שתי המפלגות מזה עשרות שנים ",  הסביר הגורם בממשל .  
גורם אחר בצד האמריקני אמר : " לא זכור לי מתי בפעם האחרונה נוצר כזה מצב ,  שכמעט כל הממסד היהודי בוושינגטון מסתייג מראש ממשלת ישראל ומנסה להרחיק את עצמו מפעולותיו .  לא מדובר על הביקורת הרגילה מצד השמאל היהודי האמריקני .  גם אנשים שתמכו בנתניהו לאורך שנים מוצאים את עצמם עכשיו המומים מההתנהלות שלו ".  בוושינגטון מודעים היטב לכך שאף ארגון יהודי מהזרם המרכזי של יהדות ארצות הברית לא יצא עד כה להגנת הנאום של ראש הממשלה ,  ואומרים כי אם נתניהו ידבק בהחלטתו לקיים את הנאום ,  הביקורת שנאמרת בינתיים ,  בעיקר מאחורי דלתות סגורות ,  תתחיל לצאת החוצה .  
סערת הנאום בקונגרס - עוד כתבות:וושינגטון מפנה את הגב :  סגן הנשיא לא ינכח בנאום נתניהו"אדלשטיין ודרמר ניסו לרכך את הזעם על נתניהו בוושינגטון - וכשלו"סערת הנאום :  ג'ון סטיוארט עושה צחוק מנתניהו 
שלשום דיווחנו בוואלה !  חדשות על הדאגה שנאום נתניהו מעורר בקרב הארגונים היהודיים .  איש תקשורת שמעורב בקהילה היהודית בוושינגטון וקרא את הדיווח ביקש לחדד כי  " הדברים הללו רק מגרדים את עומק הזעם .  באירועים שהייתי בהם בימים האחרונים ביטויי החרדה והכעס על התנהלותו של נתניהו היו מסמרי שיער .  וחשוב להבין :  מי שכועסים עליו הם התומכים הגדולים ביותר של המדיניות שלו .  אנשים שמבחינה אידיאולוגית היו מרגישים לגמרי בנוח בליכוד ואפילו בבית היהודי .  אנשים שואלים בקול רם :  הוא לא טיפש ,  וגם לא השגריר דרמר .  הם לא מבינים איזה נזק הם גורמים ליחסי ישראל-ארצות הברית ?  ".  
בינתיים ,  חבר הקונגרס היהודי סטיב כהן ממדינת טנסי החל להפיץ מכתב בקרב חברי הקונגרס שקורא ליו"ר הקונגרס ,  ג'ון ביינר הרפובליקני ,  לדחות את הזמנת נתניהו כדי למנוע משבר של ממש ביחסי שתי המדינות .  כהן נפגש השבוע עם השגריר רון דרמר בניסיון להעביר את התחושות הרעות בקרב הקהילה היהודית בוושינגטון סביב האירוע ,  אולם בתום הפגישה הוא אמר לכלי התקשורת שכרגע אין בצד הישראלי כוונה לדחות את הגעתו של ראש הממשלה לוושינגטון .  בדגש על המילה  " כרגע ".  

הגורם בממשל ששוחח עם וואלה !  חדשות אמר כי העובדה שסגן הנשיא ,  ג'ו ביידן ,  הודיע אמש על כוונתו להחרים את הנאום יצרה אצלו לראשונה את התחושה שנתניהו עשוי לבטל את הנאום .  לשכתו של ביידן הודיעה כי סגן הנשיא  " ישהה מחוץ למדינה "  בעת ביקורו של נתניהו בוושינגטון ,  אך לא ציינה כלל לאן הוא אמור לנסוע ולכמה זמן .  מאחורי הניסוח הדיפלומטי מסתתרת אמת פשוטה ומטרידה :  סגן נשיא ארצות הברית ,  שבמשך שנים היה אחד התומכים הנלהבים ביותר של ישראל בוושינגטון ואהב להציג את עצמו כחבר אישי של נתניהו ,  מחרים כעת את נאומו של ראש ממשלת ישראל .  
כאשר מנהיג זר מגיע לנאום חגיגי בפני שני בתי הקונגרס ,  אירוע שנתניהו כבר התנסה בו פעמיים בחייו ,  סגן הנשיא תמיד יושב בכיסא שניצב בדיוק מאחורי הנואם ,  וזאת על מנת להביע כבוד לאורח מחו"ל .  ברשתות החברתיות כבר החלו לתהות אתמול כיצד תיראה  " תמונת הניצחון "  של נתניהו כאשר מאחוריו יהיה הכיסא הריק של סגן הנשיא ,  אולם בהמשך התברר שהכיסא לא יהיה ריק .  מי שיישב בו יהיה מחליפו הטיקסי של ביידן ,  הסנאטור הרפבוליקני אורין האטץ' ,  שהשווה בעבר בין הומוסקסואלים לנאצים וקידם חקיקה להגבלת זכויות הפרט ,  שנתקלה בביקורת קשה מצד הארגונים היהודיים בארצות הברית .  
המסר מתמונה כזו יהיה ברור עוד יותר מאשר כיסא ריק :  נתניהו הופך את מערכת היחסים עם ארצות הברית מקונצנזוס מוחלט שמקובל על שתי המפלגות לסוגיה חד-מפלגתית ,  חלק מהמשחק הפוליטי הפנימי בוושינגטון .  סגן הנשיא מחרים את הנאום שלו ,  ומי שמחליף אותו הוא אחד מאנשי הימין הקיצוני במפלגה הרפובליקנית .  מבחינת הארגונים היהודיים והפרו-ישראליים בארצות הברית ,  שמשקיעים מאמץ גדול בשנים האחרונות לחבר את ישראל לקהלים חדשים במדינה  צעירים ,  מיעוטים ,  הקהילה ההומו-לסבית ועוד  זהו התסריט הגרוע ביותר שאפשר לדמיין . 
" אין ספק שההודעה של ביידן ,  שאליה הצטרפו בהמשך עוד מחוקקים דמוקרטים רבים שהודיעו שיחרימו את הנאום ,  הייתה צריכה להיות הרגע שבו נתניהו אומר לעצמו  טעיתי ",  אמר הגורם בממשל האמריקני .  אלא שלדבריו , " הבעיה היא שמבחינה פוליטית ,  הוא הכניס את עצמו למלכוד .  אם הוא מבטל ,  הוא יותקף בישראל כזגזגן ופחדן ,  שגם גרם נזק ליחסים עם ארצות הברית וגם לא העביר את המסר שלו לגבי איראן .  אם הוא יתעקש להגיע ,  הביקור מסתמן כרגע בתור אסון של ממש עבורו .  הוא יצר לעצמו מצב שבו הוא צריך לבחור בין שתי אפשרויות גרועות ".  
נשיא התנועה ליהדות רפורמית בארצות הברית ,  הרב ריק ג'ייקובס ,  אמר לעיתון היהודי  " The Jewish Daily Forwoard ",  כי ההחלטה לנאום היא  " רעיון רע ".  לדבריו ,  על נתניהו  " לבלוע את הגלולה ולדחות את הנאום המתוכנן ".   " הייתי רוצה שהוא יחשוב על כך מחדש ",  אמר ג'ייקובס . " זו לא תהיה מבוכה ,  אלא משהו שאנשים יכבדו אותו בזכותו ".  הוא הוסיף כי הקריאה שלו לביטול הנאום נובעת ,  בין היתר ,  מהרצון להשאיר את ישראל מחוץ לפוליטיקה האמריקנית . " זה משהו שאנחנו ,  בקהילה היהודית ,  לא יכולים להרשות לעצמינו ",  אמר .  
במקביל להתרחשות בוושינגטון ,  נמשכת ההתקדמות במשא ומתן הגרעיני בין איראן לבין המעצמות .  בסוף השבוע נפגשו במינכן שר החוץ האמריקני ,  ג'ון קרי ,  ושר החוץ האיראני ,  מוחמד ג'וואד זריף .  המשבר ביחסי ישראל-ארצות הברית ,  שיצר נאומו של נתניהו ,  מסיט את תשומת הלב של התקשורת הבינלאומית מהמגעים בין ארצות הברית לבין האיראנים .  מבחינת ממשל אובמה זהו פרס של ממש ,  ויש בארצות הברית מי שמאשימים את הממשל ב"ניפוח "  המשבר עם נתניהו בדיוק לטובת המטרה הזו .  בין אם ההאשמה נכונה או לא ,  דבר אחד בטוח  המפסידה הגדולה ביותר מההתרחשויות של השבוע האחרון היא מדינת ישראל .  
לפניות לכתב :  amir.tibon@walla.co.il 

הארגונים היהודיים בארה"ב מתנערים מנאום נתניהו : " לא קשורים לזה "
 ארגונים יהודיים בארה"ב העבירו מסרים לממשל ולמפלגה הדמוקרטית ,  בניסיון להרחיק עצמם מהנאום השנוי במחלוקת של ראש הממשלה בקונגרס . " לא זכור מתי כמעט כל הממסד היהודי בוושינגטון הסתייג מראש ממשלת ישראל "
 
