בן-ציון נתניהו ,  אביו של ראש הממשלה ,  מת בגיל 102
פרופסור בן-ציון נתניהו ,  היסטוריון בעל שם ,  נחשב למוביל בחקר הציונות .  בשבוע האחרון הידרדר מצבו ולפנות בוקר הלך לעולמו בביתו בירושלים .  הלווייתו תיערך הערב בירושלים
 ( צילום :  גדעון צנטנר ,  עריכה :  גדי וינסטוק )  
פרופסור בן-ציון נתניהו ,  אביו של ראש הממשלה ,  בנימין נתניהו הלך לעולמו לפנות בוקר  ( שני )  בביתו בשכונת רחביה שבירושלים .  בן-ציון נתניהו ,  יליד פולין ,  היה בן 102 במותו .  בשבוע האחרון הידרדר מצבו הרפואי לאחר שסבל מהתייבשות ואתמול עוד הספיק לבקר אצלו ראש הממשלה .  הלווייתו תיערך היום ב-17:00 ,  בהר המנוחות שבירושלים .
 בן-ציון נתניהו ,  פרופסור אמריטוס באוניברסיטת קורנל בניו יורק ,  היה עורך מדעי של האנציקלופדיה העברית והיסטוריון בעל שם .  הוא היה מראשוני התנועה הרביזיוניסטית ונחשב למי שהשפיע רבות על תפיסת עולמו של בנו - בנימין נתניהו ,  ועיצב אותה .
 מאז שהיה סטודנט באוניברסיטה העברית בירושלים ,  פרופ' נתניהו לקח חלק בפעילות ציונית ציבורית ופובליציסטית .  הוא נמנה עם תומכיו של זאב ז'בוטינסקי ,  ערך עיתון בו השתתפו פרופ' יוסף קלויזנר והמשורר אורי צבי גרינברג ,  והתגייס להגנת הנאשמים ברצח ארלוזורוב .  לשם כך ,  פנה פרופ' נתניהו לאביו ,  הרב נתן מיליקובסקי ,  ששכנע את הרב קוק לצאת להגנת הנאשמים .  
לפני שנתיים ,  כשציין פרופ' נתניהו את יום הולדתו המאה ,  בנו ,  בנימין נתניהו ,  סיפר : " הדבר החשוב ביותר שלמדתי מאביו הוא שמי שאינו מכיר את עברו ,  לא מבין את ההווה שלו ,  ולכן לא יוכל לחזות את עתידו ".  הוא סיפר כי אביו  " חזה כבר בשנות התשעים את הפיגועים במגדלי התאומים ואת האיומים מצד המשטרים האיסלמיים ,  המנסים להשיג נשק גרעיני ".  
בן-ציון נתניהו נולד בוורשה ב- 1910 ,  למשפחת מילקובסקי ,  בן בכור לאביו ,  שהיה מטיף ציוני ,  ולשרה לבית לוריה ,  שאביה היה מראשוני חובבי ציון בליטא .  לפי תיעודים ,  המשפחה הייתה בין הבודדות בגולה שהשפה המדוברת בביתה הייתה עברית .  ב-1920 עלתה המשפחה ארצה והתיישבה תחילה בצפת ,  שם עסק אביו של נתניהו בהוראה .  לאחר מכן עבר לירושלים .
 במלחמת העולם השנייה שהה בארצות הברית .  במסגרת פעילותו בתנועה הרוויזיוניסטית ,  שימש כמזכירו האישי של ז'בוטינסקי .  בשנות הארבעים המשיך בפעילות ציונית בניו יורק ,  וניסה לגייס את תמיכת יהדות צפון אמריקה להפצצה של מחנות ההשמדה הנאציים .  בתקופה זו פגש גם את רעייתו ,  צילה ,  ונישא לה ב-1944 .  היא הלכה לעולמה בשנת 2000 בגיל 87 .  
לאחר קום המדינה ,  שבה המשפחה ארצה והתיישבה בירושלים ,  ונתניהו המשיך במחקריו האקדמיים .  בשנת 1969 ,  שב פרופ' נתניהו לניו יורק על מנת לערוך שם אנציקלופדיה ליהדות ,  ונותר בארה"ב עד 1976 ,  אז בנו השני ,  יונתן נתניהו ,  נהרג במבצע אנטבה .  בנו השלישי ,  עידו נתניהו ,  הינו רופא .  
פרופ' נתניהו נודע בשל מחקריו בנושאי יהדות ספרד והאנוסים .  אחד מספריו הידועים היה  " מקורות האינקוויזיציה ",  והוא אף היה חבר האקדמיה הממלכתית לאמנויות יפות ולמדעי ההיסטוריה בספרד .  בשל מחקריו אלה ,  זכה פרופ' נתניהו באותות ובעיטורים רבים .  לאחרונה ,  עוטר במדליה מיוחדת המוענקת מטעם ממשלת ספרד ,  מדליית דונה גרציה ,  על שם בת האנוסים מליסבון שהקדישה את חייה להצלת יהודים מידי האינקוויזיציה .  
בנוסף למחקריו בנושא יהדות ספרד ,  פרופ' נתניהו הקדיש חלק ניכר מחייו לחקר מייסדי הציונות .  תחומים רבים בעבודתו האקדמית הוקדשו להוכחת טענה לפיה הרצל וז'בוטינסקי חזו את חורבן יהדות אירופה כבר בתחילת המאה העשרים .  
פרופ' נתניהו החזיק בדעות ימניות באשר לכינון עתיד המדינה היהודית .  במהלך מלחמת העולם השנייה ,  ניסה להתריע מארצות הברית על החורבן הצפוי ליהודים באירופה ,  וקרא ליישב את הפליטים בארץ ישראל .  ב-1947 ,  התנגד לתוכנית החלוקה של האו"ם .  גם בשנים האחרונות הביע דעות נחרצות .  בכהונתו הראשונה של בנו כראש ממשלה ,  התנגד נחרצות להעברת חברון לשליטת הרשות הפלסטינית .  לאחר מכן הביע התנגדות נחרצת לתכנית ההתנתקות .
 על הקשר המיוחד בין האב ליוני נתניהו ,  שנפל באנטבה
לפנייה לכתבת :  טל שלו tal_sh@walla.net.il 

בן-ציון נתניהו ,  אביו של ראש הממשלה ,  מת בגיל 102
פרופסור בן-ציון נתניהו ,  היסטוריון בעל שם ,  נחשב למוביל בחקר הציונות .  בשבוע האחרון הידרדר מצבו ולפנות בוקר הלך לעולמו בביתו בירושלים .  הלווייתו תיערך הערב בירושלים

