נתניהו נפגש עם קרי : " הרצח בשומרון לא יעבור בלי תגובה "
 יממה לאחר הנאום בעצרת האו"ם ,  שקרי נעדר ממנו ,  ראש הממשלה נפגש עם שר החוץ האמריקני בניו יורק .  קרי גינה את פיגוע הירי וקרא  " לנקוט בצעדים בונים ".  אבו מאזן שב לרמאללה : " אנו מחויבים לכל מילה שאמרנו "
  ( נאום נתניהו בעצרת הכללית של האו"ם ,  אתמול )  
ראש הממשלה בנימין נתניהו נפגש הערב  ( שישי )  עם שר החוץ של ארצות הברית ג'ון קרי בשולי כינוס העצרת הכללית של האו"ם בניו יורק .  בפתח הפגישה התייחס נתניהו לפיגוע הירי שאירע אמש בכביש אלון מורה-איתמר ,  ואמר : " אני מבקש לשלוח תנחומים למשפחה .  הרצח הזה לא יעבור בלי תגובה .  אנחנו כבר תגברנו כוחות בשטח ,  אנחנו משנים את הפעילות של הכוחות בשטח .  אנחנו נמצא את המרצחים הללו ,  נמצה איתם את הדין ומעל הכול ,  אנחנו ננקוט פעולות שיבינו שאין שכר לטרור ".  
" אני מעריך את הגינוי שהוציאה מחלקת המדינה ",  אמר נתניהו . " עליי להגיד כי לא שמעתי עדיין כל גינוי מאבו מאזן וההנהגה הפלסטינית .  גרוע מכך ,  שמעתי בכירים מפתח מהללים את הפעולה .  הם אמרו כי כך צריך לעשות .  זו אינה הדרך ".  קרי לא היה נוכח בנאומו של נתניהו אתמול בפני עצרת האו"ם ,  במהלכו הביע ראש הממשלה ביקורת חריפה על הסכם הגרעין ועל מה שכינה  " ההשתלחות "  של האו"ם ושל הקהילה הבינלאומית בישראל .
" אני שמח שיש לנו הזדמנות לשוחח ,  ואני מביע שוב לא רק את תנחומינו אלא גם את גינויינו לאלימות הזו שאין לה מקום ",  אמר קרי . " זה מה שמביא אותי היום לדבר אתך על האלימות .  אתה יודע את זה כי אתה חי עם זה בכל יום .  אני חושב שיש דרכים לשתף פעולה ,  לנקוט בצעדים בונים שיכולים לטפל בכך .  אנו שותפים לאבל שלכם ". 
עוד בוואלה !  NEWS:נתניהו : " אנו גינינו את הפיגוע בדומא ,  מה פשר השתיקה מרמאללה ? "השתיקה הרועמת של נתניהו נתקלה בחומה האטומה של האו"םבאופוזיציה תוקפים את דברי נתניהו : " נאום חזק ,  אך לא רלוונטי "  
בתוך כך ,  יו"ר הרשות הפלסטינית אבו מאזן שב הערב לרמאללה מביקורו בניו יורק והתקבל במוקטעה על ידי כמה עשרות בכירים מהפתח ומהרשות ,  וכן אזרחים פלסטינים .  אבו מאזן אמר כי יישם את כל מה שהכריז עליו בפני העצרת הכללית של האו"ם והוסיף : " מה שאמרנו שם אנו אומרים כאן .  אנו מחויבים לכל מילה שאמרנו ". 
בתדרוך לתקשורת אמש שנערך במלון שבו מתאכסן ראש הממשלה במרכז מנהטן ,  הוא הפנה אצבע מאשימה ברורה לעבר יו"ר הרשות הפלסטינית וקרא לו ולהנהגתו לגנות באופן מידי את האירוע .  נתניהו הדגיש כי הוא מאוכזב מכך שהרשות הפלסטינית לא מיהרה להוציא הודעת גינוי ,  ועד כה לא עשתה זאת . " כאשר היה מקרה יחסית נדיר של רצח משפחה ערבית בכפר דומא ,  משפחת דוואבשה ,  כל המנהיגות הישראלית יצאה נגד זה ",  אמר נתניהו . " אני בעצמי התייצבתי בבית החולים .  עשינו כל שביכולתנו כדי לסייע למשפחה .  אז מה פשר השתיקה הרועמת הזו מרמאללה ?  ". 
נתניהו הוסיף כי אם אבו מאזן  " ימשיך להסית נגד ישראל ולהימנע מלחזור למשא ומתן ",  הוא יאבד את מעמדו כפרטנר לתהליך המדיני .  עם זאת ,  נתניהו אמר כי הוא מעדיף לתת עוד הזדמנות למאמצים לחידוש תהליך השלום מאשר להכריז מראש שאבו מאזן אינו פרטנר .  נתניהו לא ציין זאת בשיחה ,  אולם הוא יודע היטב שבהיעדר חידוש המשא ומתן ,  מדינות העולם ,  ובעיקר מדינות אירופה ,  יקדמו יוזמות חד-צדדיות לטובת הפלסטינים ,  שישראל מתנגדת להן בתוקף .
 בהכנת הידיעה השתתף אבי יששכרוף 

נתניהו נפגש עם קרי : " הרצח בשומרון לא יעבור בלי תגובה "
 יממה לאחר הנאום בעצרת האו"ם ,  שקרי נעדר ממנו ,  ראש הממשלה נפגש עם שר החוץ האמריקני בניו יורק .  קרי גינה את פיגוע הירי וקרא  " לנקוט בצעדים בונים ".  אבו מאזן שב לרמאללה : " אנו מחויבים לכל מילה שאמרנו "
 
