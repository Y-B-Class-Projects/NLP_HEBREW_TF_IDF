חשש בכנסת :  נתניהו  " ממסמס "  חוק שכר הבכירים
גורמים בכנסת טוענים כי בעלי הון מפעילים לחצים במטרה למנוע את חקיקת חוק הגבלת שכר הבכירים .  הדיון בחוק תידחה למושב החורף ולדברי הגורמים ,  ככל שהבחירות קרבות סיכויי החוק קטנים
חקיקתה של הצעת החוק להגבלת שכר הבכירים בחברות ציבוריות תידחה ככל הנראה למושב החורף של הכנסת - כך עולה מבדיקת TheMarker .  מליאת הכנסת תצא בעוד חודש לפגרת הקיץ ,  שתסתיים בסוף אוקטובר 2011 .  בממשלה עדיין לא נקבע מועד להמשך הדיון בהמלצות להגבלת שכר הבכירים ,  ואולם גם אם הממשלה תגיש לכנסת הצעת החוק בעניין במהלך מושב הקיץ ,  הליכי החקיקה לא יסתיימו עד פגרת הקיץ .  
גורמים בכנסת חוששים שדחיית הדיון בהצעת החוק להגבלת שכר הבכירים למושב החורף עלולה לגרום בסופו של דבר שהצעת החוק הזו לא תחוקק - שכן ככל שמתקרב מועד הבחירות יחששו חברי כנסת לתמוך בהצעת חוק שתפגע בבכירי החברות הציבוריות והטייקונים .  הבחירות הבאות אמורות להיערך בנובמבר 2013 ,  אך בכנסת מעריכים שהן יוקדמו לאמצע 2012 .  
בכנסת טוענים שבעלי הון מפעילים לחצים לשנות ,  לרכך ואף להקפיא את הצעת החוק - שכן ההמלצות מכבידות על קבוצות עסקיות בעלות מבנה פירמידלי ומציעות לדירקטוריונים של חברות ציבוריות לקבוע מדיניות גמול שתתחשב בין היתר בשכר הממוצע בחברה .  אישור ההמלצות הללו בחקיקה יגביל דירקטוריונים של חברות ציבוריות ובמיוחד פירמידות .  
הממשלה אמנם החלה ב-27 בפברואר את הדיון בהמלצות ועדת נאמן להגבלת שכר הבכירים ,  ואולם ראש הממשלה בנימין נתניהו החליט שלא לקיים את ההצבעה .  הדחייה הוסברה אז בעיקר בחשש להיעדר רוב .  מאז לא חידשה הממשלה את דיוניה בהצעת החוק ולא נקבע מועד חדש לדיון בממשלה בהצעת החוק - אף שכבר חלפו ארבעה חודשים .  
גורמים בכנסת מתחו אתמול ביקורת על כך שנתניהו נמנע מלזמן דיון בממשלה בעניין הגבלת שכר הבכירים בחברות ציבוריות במשך זמן רב כל כך .  לדבריהם ,  גם אם נתניהו שוקל להחמיר את המלצות ועדת נאמן ,  היה לו די זמן ב-15 החודשים האחרונים ,  מאז הוקמה ועדת נאמן ,  לעשות כן - ובמיוחד בארבעת החודשים האחרונים שבהם מונחות המלצות ועדת נאמן על שולחן הממשלה .  לדעתם על נתניהו להפגין נחישות לנוכח התגברות פערי השכר במשק ולהוביל מדיניות להגבלת השכר בחברות הציבוריות .  יצוין כי משרד המשפטים העביר כבר באפריל את התיקונים להמלצות הוועדה לנתניהו ,  וההכרעה בסוגיה נמצאת כעת על שולחנו .  
ממשרד ראש הממשלה נמסר אמש כי  " נושא ההמלצות להגבלת שכר הבכירים נמצא עדיין בדיונים ".  
הצעת החוק להגבלת שכר הבכירים הוגשה לפני כשנה וחצי על ידי הח"כים שלי יחימוביץ'  ( העבודה )  וחיים כץ  ( ליכוד )  ולפיה שכר בכיר בחברה ציבורית יהיה עד פי 50 משכרו של העובד בשכר הנמוך .  הצעת החוק הוגשה בעקבות הזינוק בשנים האחרונות בשכר בכירים בחברות ציבוריות ,  ולאחר שבמקרים רבים לא נמצא קשר בין ביצועי החברה הציבורית לבין השכר של מנהליה .  
ח"כ יחימוביץ אמרה בתגובה כי  " נתניהו יחד עם זרוע הביצוע שלו ,  ראש הוועדה יעקב נאמן ,  הוכיחו מעל לכל ספק כי אין להם ולו שמץ של עניין בהפסקת ההשתוללות של שכר הבכירים ,  ואפילו להפך :  הם גמרו אומר להיות חומת המגן לשכרם המופקע והבלתי מוצדק של קומץ בכירים במשק ,  שמשמשים מריונטות של בעלי השליטה ". 

חשש בכנסת :  נתניהו  " ממסמס "  חוק שכר הבכירים
גורמים בכנסת טוענים כי בעלי הון מפעילים לחצים במטרה למנוע את חקיקת חוק הגבלת שכר הבכירים .  הדיון בחוק תידחה למושב החורף ולדברי הגורמים ,  ככל שהבחירות קרבות סיכויי החוק קטנים

