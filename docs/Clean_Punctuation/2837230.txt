נתניהו לוואלה : " יש סכנה למהפך ,  אחדות לא תחזיק לרגע "
 בסקרים האחרונים מוביל המחנה הציוני בין שניים לארבעה מנדטים על פני הליכוד . " אם מצביעי המחנה הלאומי לא יתעשתו ויצביעו לליכוד ,  הם יקבלו את ציפי ובוז'י ראשי ממשלה ",  אומר נתניהו בריאיון מיוחד לדב גיל-הר ,  מגיש וואלה חדשות

וואלה חדשות :  גדעון סער לא איתך ,  גם לא כחלון וגם לא נשיא המדינה ריבלין ,  ועכשיו נראה שגם הציבור מפנה לך עורף ,  כך לפי הסקרים .  האם יש מצב שאתה הופך לנטל במקום לנכס על הליכוד ? 
ראש הממשלה :  רוב הציבור רוצה אותי כראש ממשלה ,  אבל חלק מהציבור חושב שהוא יכול ליהנות משני העולמות .  הוא יצביע למפלגה אחרת במחנה הלאומי ולא ליכוד ,  ויקבל אותי ראש ממשלה .  מה שמוביל כרגע לסכנה ,  וזו באמת סכנה אמיתית ,  שאם הפער שבסקרים יגדל ולא ייסגר ,  יש סכנה אמיתית שציפי לבני ובוז'י הרצוג יכהנו ברוטציה כראשי ממשלה בישראל ,  בתמיכת המפלגות הערביות .  לכן אין פריווילגיה של לחלק את הקולות שלנו  למשל לתת לבית היהודי ,  או לכחלון או ליברמן ,  כי הקולות של הליכוד מובטחים .  מי שיעשה את זה ימצא את ציפי ובוז'י כראשי ממשלה .  מה עוד שליברמן וכחלון בכלל לא התחייבו שהם ימליצו עליי לנשיא .  לכן מי שרוצה אותי כראש ממשלה צריך להצביע למפלגה שלי ,  לליכוד .  
וואלה חדשות :  יכול להיות שלא מדובר בעניין אסטרטגי אלא שלציבור הספיק מכהונת נתניהו והציבור רוצה משהו אחר ,  אולי אפילו בנט ? 
ראש הממשלה :  אבל כששואלים אותם הם אומרים אחרת ,  הם רוצים אותי והם רוצים את העמידה האיתנה שלי למען ישראל ,  והם מבינים שאני אחד האנשים שבולמים את ההתחמשות הגרעינית של איראן ,  שבולם את הנסיגה חזרה לקווי 67' ,  שבולם את חלוקתה של ירושלים ,  וגם זה שהזניק את הכלכלה ונתן את הכלים למדינה 
וואלה חדשות :  אתה לא מריח ריח של מהפך באוויר ? 
ראש הממשלה :  זאת סכנה קיימת ,  אני חושב שבפירוש זאת סכנה קיימת .  

וואלה חדשות :  אתה בכנות רואה אפשרות שלא תהיה ראש ממשלה ? 
ראש הממשלה :  בהחלט .  אני חושב שהסכנה הזאת אמיתית ,  אם מצביעי המחנה הלאומי לא יתעשתו ויצביעו לליכוד .  נוצרה קואליציה גדולה של אנשים שרוצים להפיל את הליכוד והדרך שבה הם רוצים לעשות את זה זה שהליכוד יאבד מנדטים ,  אבל אם הם לא יקבלו אותי כראש ממשלה ,  הם יקבלו את ציפי ובוז'י כראשי ממשלה .
 וואלה חדשות :  או שיש אפשרות אחרת  שהציבור הספיק לו יוקר המחייה ,  יוקר הדיור ,  והספיק לו מכך שאין פתח תקווה מדיני ,  ויכול להיות שגם הספיק לו מסגנון החיים הפזרני על חשבון הציבור ,  כפי שראינו בדוח המבקר .
 ראש הממשלה :  הציבור הרבה יותר מפוכח .  הוא מבין שבמרחב שבו אנחנו חיים צריך עוצמה .  ציפי ובוז'י קודם כל ילכו לרמאללה ,  ומה הם יעשו ?  הם ימשיכו באותן תוכניות של נסיגה .  הם יתנו לאיסאלם הקיצוני להשתלט .  

וואלה חדשות :  ויוקר המחייה ויוקר הדיור ? 
ראש הממשלה :  סללנו כבישים והרחבנו קווי רכבות ,  ואתה רואה את זה בפריפריה ובאבטלה הנמוכה ,  רפורמות של תחרות .
 וואלה חדשות :  על פי דוח מבקר המדינה לא זיהית את בעיית הדיור .
 ראש הממשלה :  יש הרבה לקחים מדוח מבקר המדינה לגבי שוק הדיור שצריך ליישם ,  יש לנו דרך להתגבר על זה .  עשינו כל כך הרבה רפורמות שהזניקו את הכלכלה הישראלית ,  שפתחו כאן תחרות  שמיים פתוחים ,  הטלפונים הבינלאומיים ,  הסלולריים ..  .
 וואלה חדשות :  אבל אתה מתעלם מהדיור .  ב-2014 היו פחות התחלות בנייה מ-2013 ,  זאת הממשלה שלך .
 ראש הממשלה :  אנחנו הגדלנו את מספר התחלות הבנייה מ-32,000 ל-47,000 ,  אבל אומרת ,  ובצדק ,  נגידת בנק ישראל ,  שהיא צופה שאם נמשיך במגמה תהיה ירידה במחירי הדיור .  הדבר העיקרי שעשינו בשוק הדיור זה התחלות בנייה בכל רחבי הארץ ,  והדבר העיקרי שעומד בפנינו זה 100 אלף יחידות חדשות שייבנו על בסיס פינוי בסיסי צה"ל במרכז הארץ .  זאת אחת המשימות העיקריות שאני מחוייב להשלים אותן .  

וואלה חדשות :  תסביר לי על התשדיר בו ישבו אנשי נמלים עם איש חמאס .
 ראש הממשלה :  זאת הייתה פשוט טעות .
 וואלה חדשות :  לא ראית את התסריט ?  הרי הצטלמת בתשדיר .
 ראש הממשלה :  אני הצטלמתי בנפרד ,  אבל זה לא חשוב כרגע .  התנצלתי על זה מיד ,  כשראינו את זה הסרנו את זה מיד ,  אנחנו מכבדים את כל העובדים ,  זה ירד באותה מהירות שזה עלה .  לא היה מקום לשדר את התשדיר ואני חוזר שוב על ההתנצלות .
 וואלה חדשות :  אני נזכר בנתניהו הקודם ,  זה שלוחש לרב כדורי  " השמאל שכח איך זה להיות יהודי ",  ואז מגיעה ועדת פרס ישראל ,  דבר ממלכתי וטהור ,  בלי נגיעה פוליטית ,  ואתה בא ומכניס את הידיים ופוסל שופטים מטעמים פוליטיים .  למה היית צריך את הפיאסקו הזה ? 
ראש הממשלה :  אני חושב שהאנשים שמטפחים סרבנות ,  לא ראוי שישבו בוועדה .  אני חושב שתופעת הסרבנות מימין ומשמאל מסוכנת לישראל .  חוץ מזה ,  יש פה עניין של שיקול דעת וזו סמכותי כשר החינוך .  אבל כשבא אליי היועץ המשפטי ואמר  " אל תחליט כזו החלטה בזמן בחירות ",  קיבלתי את ההמלצה .  מי שאומר שלא הייתה פוליטיזציה של ועדת הפרס בשנים קודמות ,  הוא מיתמם .  
וואלה חדשות :  מי אתה חושב שקיבל פרס ישראל ולא היה ראוי לו ? 
ראש הממשלה :  יש הרבה שזכו והם ראויים ,  ויש כמה שגם אתה היית מפקפק בזכותם לקבל את הפרס .  יש ציבורים שלמים שלא מיוצגים בוועדות הפרס ,  הם בכלל לא קיימים ,  הם אוויר ,  הם שקופים .  אבל קיבלתי את החלטתו של היועץ ומשכתי את ידיי .  

וואלה חדשות :  אני מבין שאין פרטנר ואין עם מי לדבר היום .  האם אתה מאמין בשתי מדינות לשני עמים ? 
ראש הממשלה :  לא התייחסתי לנאום ,  התייחסתי לנסיגה .  האביב הערבי לא הביא אביב אלא סופה  סופה של קיצוניות איסלאמית ששוטפת את כל המזרח התיכון .  ונסיגה תהפוך את כל השטח של יהודה ושומרון לחמאסטן ,  לכן באופן מעשי אין מקום לנסיגה .
 וואלה חדשות :  האם לפלסטינים מגיעה מדינה משלהם ?  מפורזת ? 
ראש הממשלה :  אני לא רוצה ששטח שאנחנו נפנה ייתפס על ידי באי כוחה של איראן .  זה מה שקרה בלבנון כשנסוגנו ,  זה מה שקרה בעזה .  אותם אנשים הסבירו לנו אז שהתנתקות היא ביטחון ועכשיו הם רוצים לעשות נסיגה נוספת .  זה לא יביא ביטחון אלא גשם של טילים .  הצרה היא שמחצית מהפלסטינים נשלטים על ידי באי כוחה של איראן והמחצית השנייה בדרך .  אנחנו יכולים להאיץ את התהליך הזה ואני אמרתי שכל נסיגה תביא לכך .  אנחנו נקבל לא שלום ולא ביטחון אלא מדינה חמושה שתאיים על ביטחון המדינה היהודית .  

וואלה חדשות :  במידה ותיבחר ,  איזה יחסים אתה מציע לציבור הישראלי עם הידידה מארצות הברית ,  אחרי שירקת בפרצופו של אובמה ? 
ראש הממשלה :  היחסים בין ישראל וארצות הברית יותר טובים ממה שחושבים .  אני מאוד מלא הערכה למוסד הנשיאות האמריקני אבל אני לא מוכן להתכופף כשצרכיה הביטחוניים של ישראל עומדים מנגד .  מעצמות מנסות לקדם תוכנית שתבטיח לאיראן פצצות גרעיניות .  איך ראש ממשלה בישראל יכול שלא ללכת לקונגרס ?  שזה המקום היחיד שיכול אולי לעצור את ההסכם ?  הייתה לי שיחת טלפון עם הנשיא אובמה ממש שבועות לפני הנאום בקונגרס ושם דיברתי איתו .  אתה חושב שלא ניסיתי קודם לדבר עם אובמה ?  
וואלה חדשות :  הוא ביקש ממך לא להגיע לקונגרס ? 
ראש הממשלה :  ברור שהיו פניות כאלה ואחרות אבל אני אמרתי שהדבר החשוב ביותר כרגע זה למנוע את הסכנה .
 וואלה חדשות :  האם האופציה הצבאית קיימת ? 
ראש הממשלה :  אני לא מוכן לדבר על אופציה צבאית .  אנחנו נעשה כל מה שצריך כדי למנוע מאיראן להתחמש בפצצות גרעיניות וזה חייב אותי להתייצב שם .  ובניגוד גמור לפרשנים ,  לא היתה החרמה המונית ,  והריעו לראש ממשלת ישראל .  למעלה מ-70 אחוז מהציבור בארצות הברית תומך בעמדתי שההסכם לא ימנע את התחמשותה של איראן .  

וואלה חדשות :  במידה ולא תיבחר האם תתפטר מראשות הליכוד ? 
ראש הממשלה :  יותר אזרחים בישראל רוצים אותי כראש ממשלה מאשר את ציפי לבני ובוז'י הרצוג ,  ואותם אנשים צריכים להבין שהדרך היחידה למנוע מהם להיות ראש ממשלה היא להצביע לליכוד .  
וואלה חדשות :  האם תתפטר מראשות הליכוד אם זה לא יקרה ? 
ראש הממשלה :  כשזה יקרה אתן לך תשובה .
 וואלה חדשות :  היית מצטרף לממשלת אחדות בראשות בוז'י הרצוג ?  
ראש הממשלה :  אני לא רואה אפשרות כזאת ,  במחנה הציוני יש חברי כנסת שאומרים שהתקווה הוא שיר גזעני ,  אימהות לא צריכות לשלוח את הילדים שלהן לצבא .
 וואלה חדשות :  כלומר לא תהיה שר חוץ בממשלת אחדות בראשות הרצוג .
 ראש הממשלה :  ממשלת אחדות לא תחזיק מעמד דקה .
  ( עדכון ראשון :  20:00 )  

נתניהו לוואלה : " יש סכנה למהפך ,  אחדות לא תחזיק לרגע "
 בסקרים האחרונים מוביל המחנה הציוני בין שניים לארבעה מנדטים על פני הליכוד . " אם מצביעי המחנה הלאומי לא יתעשתו ויצביעו לליכוד ,  הם יקבלו את ציפי ובוז'י ראשי ממשלה ",  אומר נתניהו בריאיון מיוחד לדב גיל-הר ,  מגיש וואלה חדשות

