לקראת הכרעה מדינית :  המורדים בליכוד מעלים הילוך
הסכם עם הרשות ינפץ את הממשלה ?  ניצי הליכוד יעשו יד אחת עם הבית היהודי ?  למה הח"כים  " מתפרעים "?  והאם בקרוב נדע  " איפה הכסף "?  לכל שאלה תשובה ,  בטור השבועי של כתבנו הפוליטי
דומה שכל ביקור בארץ של שר החוץ האמריקני ,  ג'ון קרי ,  מעלה את רף המתח בתוך הקואליציה .  בשבועות הקרובים עתיד קרי להניח על השולחן את מסמך העקרונות שלו להסכם בין ישראלים לפלסטינים .  להסכמה  ( או אי-ההסכמה )  של נתניהו לתוכן המסמך עשויות להיות השלכות על המשך דרכה של הממשלה ,  כאשר פרישה של הבית היהודי בעקבות התקדמות במו"מ או של התנועה ויש עתיד בעקבות כישלון המגעים - באות בחשבון באותה הסבירות לפי שעה .
 האנשים שמשוחחים עם נתניהו חוזרים עם מסקנות שונות ,  בהתאם לשיוך הפוליטי שלהם . " ההרגשה היא שנתניהו רוצה ,  ושאנחנו הולכים כאן על שכבה דקה ושבירה של תקווה ",  אמר השבוע גורם בכיר מהאגף השמאלי של הקואליציה . " ההתרשמות שלי היא שהוא בכלל לא שם .  מנסים לצייר את זה כאילו הוא מסכים לכל ההצעות ורק הקיצוניים בקואליציה מפריעים לו ,  זה ממש לא המצב ",  טען לעומת זאת גורם בכיר מהאגף הימני של אותה הקואליציה .  שניהם שוחחו עם ראש הממשלה רק השבוע .  המשא ומתן נשמר תחת איפול כבד .  כמעט ואף פרט לא דולף החוצה .  דווקא בשל כך ,  מפלס החשדנות עולה .
 סיעת יחיד :  לכל הטורים של עמרי נחמיאס
באגף הניצי בליכוד ובבית היהודי כבר הפנימו שנתניהו לא נכנס לשיחות כדי למשוך זמן .  קשה מאוד להעריך האם המשא ומתן יבשיל ,  אבל הם כבר נערכים לתסריטים הגרועים ביותר מבחינתם :  הסכמה לקווי 67' כבסיס למשא ומתן ,  והקפאת הבניה בהתנחלויות .  
אלא שהפעם ,  עושה רושם ,  זה לא יעבור ללא קרב .  בשבועיים האחרונים קיימו בנט ונתניהו שורה של פגישות ,  בהן הבהיר יו"ר הבית היהודי לראש הממשלה כי בניגוד לפעם הקודמת ,  בה הוסכם על שחרור המחבלים ,  הפעם לא יסכים לאף מחווה כלפי הפלסטינים ,  מבלי שיידע מה בדיוק כתוב בהסכם המסגרת שעומד ג'ון קרי להציב .  המשוואה שהציג בנט היא כי צריך להיות יחס הפוך בין התוכן של המסמך ,  לבין האופן שבו הוא יתקבל בצד הישראלי .  כלומר ,  אם התוכן של מסמך קרי יהיה קשה מבחינה פוליטית ויכלול התבססות על קווי 1967 ,  הרי שבבית היהודי יעמדו על כך שישראל לא תאמץ אותו באופן רשמי ,  ודאי לא בהחלטת ממשלה .  ככל שהניסוח יהיה רך וכללי יותר ,  כך בבית היהודי לא יערימו קשיים על קליטתו .  אגב ,  לצד החשש ממסמך קרי ,  בימין גם נושאים אליו עיניים בתקווה מסויימת . " אם נתניהו יקבל הכרה במדינת ישראל כמדינת הלאום של העם היהודי ",  אומר בכיר בימין , " זה ויתור חסר תקדים של אבו מאזן והישג כביר לנתניהו ".  
לבני ונתניהו הפנימו את העמדה של בנט ,  והדרך שלהם לגרום לשמור את הקואליציה שלמה היא באמצעות ניסיון לשכנע כי לא מדובר בהסכם מסגרת ,  אלא במסגרת להסכם .  כלומר ,  קרי יפרט את חזונו על מסמך ,  שלא יחייב הצבעה בממשלה הישראלית והפלסטינית ,  ויאפשר לשני הצדדים להמשיך ולדון מבלי להערים קשיים פוליטיים שיביאו לפיצוץ של התהליך .  ואם זה לא יילך ,  תמיד יש את בוז'י .  רק השבוע בחר קרי לפנות זמן בלו"ז הצפוף שלו כדי לפגוש את יו"ר מפלגת העבודה .  לא יהיה מופרך להניח שמדובר בשיחת תיחזוק שבה הובהר לו עד כמה חשובה תמיכת מפלגתו בתהליך .  
במקביל ,  מתהדק גם שיתוף הפעולה בין הבית היהודי ובין חברי כנסת מהליכוד על מנת לחשק את נתניהו ,  כדי למנוע ממנו להתקדם בתהליך המדיני במקרה שהבית היהודי יפרוש והעבודה תיכנס . " הקרב יוכרע בליכוד ",  אומר בכיר במפלגה , " לא במקום אחר ".  לדבריו , " צריך לזכור שלבית היהודי יש תחליף מבחינה קואליציונית .  לליכוד אין תחליף ".  
גורם פוליטי המעורה במגעים בין שתי הסיעות סירב להרחיב האם מדובר בקבוצה בליכוד שתמרוד נגד נתניהו בהצבעות נגד הממשלה או שתנסה לפלג את הליכוד ,  אך סיפר כי  " יש התארגנות שקטה מתחת לפני הקרקע .  אם נתניהו יילך לכיוון לא נכון ,  תהיה חזית יותר רחבה מאשר רק הבית היהודי ".  לדברי הגורם , " זה עלה הילוך ,  זה בהילוך שני ,  זה לא בהילוך ראשון אבל גם לא בהילוך רביעי ". 
בליכוד לא ממהרים לחשוף את הקלפים לגבי רמת התיאום עם הבית היהודי .  עוד מוקדם ,  הם מסבירים שם .  ובכלל ,  רוצים להאמין במפלגת השלטון ,  נתניהו לא יגיע למצב שבו הוא יהיה על סף חתימה על הסכם ולכן אין סיבה ממשית לדאגה . " מה שברור זה שמהלך שיעשה אחד יגרור אחרים איתו ",  מסביר בכיר הליכוד . " אם פעם היו או חמישה או שישה ,  היום זה המיינסטרים .  גדעון סער מוביל את המאבק על הבקעה ,  אפילו אקוניס מבדל את עצמו מראש הממשלה ,  זה כבר לא רק הדנונים והחוטובלים .  הבית היהודי זו סיעה ,  אנחנו אינדיבידואלים .  קשה לי להאמין שבסיטואציה שבה הבית היהודי ייצא מהממשלה ועוד אחד או שניים בליכוד מתפטרים ,  הכל ימשך כרגיל ".  עם זאת ,  מסייג הגורם , " כרגע התיאום הוא לא ברמה שמדברת על כך שאנחנו כקבוצה נעזוב ".  
שלושת החוקים המרכזיים שהיו אמורים לעבור עם פתיחת מושב החורף לפני שלושה חודשים הם חוק הגיוס ,  חוק המשילות וחוק יסוד :  משאל העם .  העברת החוקים נמרחת כבר למעלה מחצי שנה ,  ובינתיים משעמם במליאה .  
אז חברי הכנסת מכל הסיעות מנצלים את הזמן ומתפרעים עם הצעות חוק שברור שאין להן כל סיכוי לעבור ,  אבל תופסות יופי של כותרות .  הצעת חוק של ח"כ מירי רגב על סיפוח הבקעה נענתה בהצעת חוק שאוסרת על סיפוח שטחים מצדו של חיליק בר .  הצעות חוק מימין בנוגע לטיפול במבקשי המקלט נענו בהצעת חוק של ניצן הורוביץ שמבקשות לאמץ את אמנת האו"ם בנוגע לפליטים כלשונה ,  והצעת חוק של חברי כנסת מש"ס בנושאי דת ומדינה נענו בהצעת חוק של רוברט אילטוב מישראל ביתנו שלוותה בהרבה רעש וצלצולים לפיה יבוטלו כליל המועצות הדתיות .  ההצעה כמובן נמשכה ברגע האחרון ,  לא לפני שיצרה הד תקשורתי נרחב .  
מי שסובל מכך הם חברי ועדת השרים לענייני חקיקה ,  הוועדה הממשלתית שאמורה להחליט באיזו הצעת חוק פרטית לתמוך ולאיזו הצעת חוק להתנגד .  ההחלטה של השרים מכל הסיעות מחייבת את כל הקואליציה .  אלא שהישיבות האלה הפכו בשבועות האחרונים לגרסה הפוליטית של יציע העיתונות .  חברי הכנסת פשוט למדו את הפטנט :  במקום להוציא הודעה לעיתונות ,  הגש הצעת חוק ,  עדיף עם סיכויים קלושים לעבור ,  עבור בכל האולפנים ושווק את היוזמה מראש ,  ואחרי שהיא נופלת העמד פנים שאתה מופתע .  
בזמן שהתקשורת והציבור מתעניינים בהצעות החוק המופרכות מהסעיף הקודם ,  ההתרחשות המשמעותית ביותר לחיים שלנו נמצאת בוועדת הכספים .  זה המקום הכי אפרורי בכנסת .  אין שם אקשן בדמות ריבים של חברי כנסת יהודים וערבים ,  מתובלות בצעקות  " פאשיסט "  מול  " מחבל ",  כמו בוועדת הפנים .  אבל בוועדה הזו מועברים מיליארדי שקלים בשעות ספורות .  האם הילד שלכם יקבל תוספת סבסוד להסעה לבית הספר ,  או יורחב הכיסוי לרופא השיניים ?  זו הזירה שבה הדברים נקבעים .  
בשבועות האחרונים עסקנו כאן בכמה הזדמנויות בשיטה הפרלמנטרית הפסולה ,  במסגרתה עובר תקציב המדינה הגלוי בכנסת ,  אבל תקציב אחר ,  חסוי ונטול פיקוח ציבורי ,  הוא התקציב האמיתי .  זה התקציב המועבר בוועדת הכספים .  מאות מיליונים עוברים מדי שבוע בהנפת יד כחלק מהסכמים פוליטיים בתוך שניות .  המחזה בוועדה מרהיב .  על המסמכים רשומים שורות של מספרים שנראות כמו שורות קוד לתוכנה .  בלי פירוט בעברית ,  מאיפה בדיוק הולך הכסף ולאן הוא עובר .  חברי הכנסת מרימים יד מבלי לדעת מה מטרת ההעברה .  
הרפרנטים של האוצר פעמים רבות נמצאים במבוכה ,  שכן אין להם דרך להסביר מה בעצם כל כך דחוף בהעברה ,  ומדוע לא ניתן היה לאשר את אותו הסכום במסגרת התקציב .  
ביוזמת חברת הכנסת סתיו שפיר ,  הנוהל הזה עתיד להסתיים .  אתמול עלה לאוויר אתר נסיוני שנבנה על ידי הסדנא לידע ציבורי ,  בו יוכלו חברי הכנסת להזין את מספר ההעברה ,  ולקבל פירוט עליו עמל צוות מתנדבים ,  שישבו לפענח את כתב החידה הזה ,  והצליחו להסביר בעברית לאן באמת הולך הכסף .  
לא עוד  " חיזוק ירושלים "  או  " עידוד התיישבות ",  אלא פירוט אמיתי ,  האם הכסף הולך למקום שבו זקוקים לו בדחיפות ,  או שמא הוא צינור פוליטי להעברת כספים בקואליציה .  בדרך הזו גם ניתן יהיה להשוות את העברות של כל סעיף השנה לתקציבים של שנים קודמות .  היוזמה מבורכת וראויה ,  רק שנותר להצטער כי בשנת 2014 השקיפות בכנסת היא ברמה כזו שצריך לבוא גוף חוץ פרלמנטרי על מנת לתת לחברי הכנסת מידע בסיסי ביותר- על מה הם מצביעים .
 לפניות לכתב עמרי נחמיאס - omri_n@walla.net.il 

לקראת הכרעה מדינית :  המורדים בליכוד מעלים הילוך
הסכם עם הרשות ינפץ את הממשלה ?  ניצי הליכוד יעשו יד אחת עם הבית היהודי ?  למה הח"כים  " מתפרעים "?  והאם בקרוב נדע  " איפה הכסף "?  לכל שאלה תשובה ,  בטור השבועי של כתבנו הפוליטי

