יו"ר הסוכנות היהודית מתריע : " כל יום יהודים מוותרים על ישראל "
 בריאיון לוואלה !  NEWS ,  הבהיר נתן שרנסקי כי בחודש וחצי שחלפו מאז הקפאתם של מתווה הכותל וחוק הגיור  המצב רק מחריף . " 60% מיהודי ארה"ב הם רפורמים או קונסרבטיבים .  הצעירים מתרחקים מאיתנו ,  הם הופכים לאדישים והמצב מעודד התבוללות .  ייקח זמן לשקם את זה "
 חודש וחצי חלפו מאז שהממשלה הקפיאה את מתווה הכותל והקפיאה את חוק הגיור ,  והכותרות המרעישות על קרע חריף עם יהדות ארצות הברית כבר פינו את מקומן לאירועים מסעירים אחרים ,  אך בריאיון לוואלה !  NEWS ,  מזהיר יו"ר הסוכנות היהודית נתן שרנסקי כי המשבר עדיין בעיצומו . " בכל יום שעובר יש יותר ויותר יהודים שמוותרים על ישראל .  המצב מחריף ,  ויש יותר ויותר צעירים שמתרחקים מאיתנו ,  הופכים לאדישים ולא בטוחים שהם הולכים באותה דרך כמונו .  זה מסוכן מאוד כי זה מעודד התבוללות ,  ואם מדינת ישראל רואה עצמה כאחראית על המסע של כל העם היהודי - אז כולנו חייבים להרגיש אחריות ",  אמר שרנסקי .  
יו"ר הסוכנות קרא לראש הממשלה בנימין נתניהו  " לחדש בהקדם "  את הדיאלוג עם נציגי הזרמים הרפורמים והקונסרבטיבים בכל הנוגע להסדרי התפילה בכותל . " זו נסיגה מאוד כואבת וייקח מאמץ וזמן רב לשקם את הקשר בין ישראל ויהדות התפוצות ",  קבע והוסיף כי יש  " צורך דחוף מאוד "  לשקם את הנזק שנגרם כתוצאה מהחלטת הממשלה ולתקן אותו .
 שרנסקי נחשב לאבי מתווה התפילה השוויונית בכותל המערבי ,  שאומץ על ידי ממשלת ישראל בינואר 2016 בתום שלוש שנות משא ומתן אינטנסיבי בין הממשלה ונציגי הזרמים הרפורמים והאורתודוקסים .  הוא גם היה הקול הבולט ביותר שהוביל את המחאה נגד שתי החלטות הממשלה שהתקבלו בסוף יוני - על הקפאת המתווה הכותל וקידום חוק הגיור של הסיעות החרדיות - שקובע לראשונה מונופול חוקי של הרבנות הראשית על גיורים בישראל .  ההחלטה התקבלה בדיוק כשבישראל התכנס חבר הנאמנים של הסוכנות היהודית לדיונים תקופתיים ,  ובתגובה החבר החליט לבטל את פגישתו עם נתניהו . 
" אני מרגיש שההחלטה הזו היא הסרת אחריות ציונית היסטורית על שמירת הקשר בין היהודות ועם ישראל ",  אמר שרנסקי . " זה הפך הסמל של ההכרעה אם מדינת ישראל מקבלת או לא מקבלת את זה שחלק ענק של העם היהודי מסתכל על עצמו כיהדות לא-אורתודוקסית .  במשך שלוש וחצי שנים העברתי מסרים מטעם ראש הממשלה שמתווה הכותל הוא הסמל של היחסים בין ישראל והתפוצות - שזו ההוכחה שאין נגדם דה לגיטימציה ". 
שרנסקי התריע כי המשבר עם יהדות ארצות הברית  " מחזק מאוד את אויבנו ".   " היהודי הצעיר בקמפוס באמריקה ,  שגם ככה שומע הרבה קולות שאומרים לו שישראל זה לא הבית שלו ושאם הוא יהודי ליברלי הוא צריך לברוח מישראל ,  עכשיו שומע פעמיים ביום שאנחנו גם לא רוצים אותו .  אנחנו צריכים להיות נגד זה כל הזמן .  שליחי הסוכנות במלחמה נוספת עכשיו ,  להעביר את כל הכעס והאכזבה וההשפלה שיש מממשלת ישראל ".  כמו כן ,  התריע מפני מגמה של ההתבוללות בקרב יהודי ארצות הברית . " כל הזמן גם מפרסמים נתונים סקרים שמראים כמה יהדות אמריקה מתרחקת ומתבוללת ,  אבל אם אתה רוצה להשפיע באיזושהי צורה על התבוללות לעכב או להפסיק יש רק דרך אחת - לחזק את הקשר עם ישראל ,  להראות שזה בית לכל יהודי ". 
בסוף אותו שבוע דרמטי בסוף יוני ,  שבו נתניהו קיים שיחות אינטנסיביות עם שרנסקי ובכירים בפדרציות היהודיות ובאיפא"ק ,  הלובי הפרו-ישראלי בוושינגטון ,  הוכרזה  " הפסקת אש "  בעניין חוק הגיור ,  שהוקפא לחצי שנה ,  ועל הקמת וועדה מיוחדת שתדון בנושא .  מבדיקת וואלה !  NEWS עולה כי הוועדה טרם הוקמה ,  ומשרד ראש הממשלה טרם הכריז אפילו על זהות היושבים בה .  שרנסקי אומר כי גם כשהוועדה תקום - יהיה לה קשה מאוד להגיע לפשרות והסכמות . " מה שקרה הקצין את העמדות ,  כי יש פחות אמון ושני הצדדים דורשים עכשיו יותר .  אני חושב שתהיה פשרה כמו בכל סיבוב שהיה לנו בנושאים כאלה בעבר ,  רק עם פחות אמון ויותר הרגשה שצריך לפעול בכוח ,  ובסופו של דבר זה רע ".  
בעוד שרנסקי מודה כי הקמת הוועדה בעניין הגיור  " הורידה את המתח ",  משבר הכותל ,  לדבריו ,  עדיין בעיצומו .  במשרד ראש הממשלה החלו מיד לאחר המשבר בקידום העבודות על רחבת התפילה המשותפת במתחם קשת רובינסון שבסמיכות לכותל המערבי .  אך מדבריו של שרנסקי עולה כי העבודות הפיזיות בשטח רחוקות מלגשר על הקרע העמוק מול מנהיגי הזרמים הרפורמים והקונסרבטיביים והקהילות ביהדות ארצות הברית . " אף שיש התקדמות במישור הפיזי ,  בלי להתייחס לשאלת הניהול של האתר - תהיה בעיה ",  הוא אומר .  לדבריו ,  בהסכם הכותל יש שלושה מרכיבים :  מבנה פיזי ,  עם כניסה משותפת לגברים ונשים ,  שיעמוד בניהול שמשותף לממשלה לרפורמים ולקונסרבטיבים .  במהלך המשא ומתן ,  הרפורמים והקונסרבטיבים הסכימו שהתפילה תתקיים במתחם שמרוחק מהכותל עצמו ,  אך הם התעקשו על שאלת ניהול האתר ,  שנכון להיום מופקד בידי הרשות לפיתוח הרובע היהודי .
" כשראש הממשלה ביקש ממני לבדוק אם יש אפשרות לשים קץ למלחמות היהודים על הכותל ,  הוא עצמו הבטיח כתנאי להתחלת המשא ומתן שהמטרה בסוף צריכה להיות מקום מכובד שהזרמים ינהלו אותו .  עכשיו הממשלה בעצם משמרת רק את המבנה הפיזי ,  וזונחת את שני האלמנטים הנוספים - כי זו הכרה בזרמים ,  והם אומרים שאף פעם לא הבטחנו הכרה ",  אמר .  
חלק מהבעיה ,  מוסיף שרנסקי ,  היא הטרמינולוגיה והבלבול בין הכרה הלכתית לבין הכרה פוליטית ברפורמים ובקונסרבטיבים כחלק מעם היהודי . " לא מדובר על זה שמדינת ישראל מכירה בזרמים כחלק לגיטימי של היהדות לפי ההלכה ,  יש הלכה ויש יהדות ויש רבנות שפועלת לפי עול ומצוות ,  ויש זרמים אחרים שפועלים אחרת שהם התפתחות מאוחרת יותר ב-200 השנים האחרונות .  מדובר בכך שהממשלה עומדת להכיר פוליטית בחלק גדול של יהדות ארצות הברית ,  שמשייכת את עצמה ליהדות לא אורתודוקסית .  העובדה הבסיסית היא שיש באמריקה 60% של יהודים רפורמים וקונסרבטיבים ,  כולל התומכים הכי אדוקים של מדינת ישראל .  ועל זה מדובר .  שמדינת ישראל תראה שהיא בית לכל יהודי ".  
שרנסקי שב והביע צער על התגלגלות העניינים שהובילה לביטול ההסכם ,  שהוא מסביר באמרה פשוטה : " זה הכול פוליטיקה .  החרדים אמרו בהתחלה לראש הממשלה שהם יכולים לחיות עם מתווה הכותל ,  ואחר כך הם התחרטו ואמרו שילכו עד הסוף .  ראש הממשלה קיבל החלטה פוליטית של הישרדות הממשלה ,  וזה מצער מאוד ,  כי הוא אישית השקיע יותר מכל ראש ממשלה בהיסטוריה של מדינת ישראל כדי להגיע לפשרה בענין הכותל ,  וביטל .  אני חושב שזו טעות גדולה מאוד כי אחד מהנכסים החשובים שלנו שהוא גם חיזק זו מערכת היחסים עם יהדות העולם ובאיזה שהוא שלב הוא צריך לדעת להגיד לא ,  ואם הפרטנרים שלך חושבים שאין לך שום אופציה אחרת הם ילכו עד הסוף - הפרטנרים צריכים לדעת שיש אופציות אחרות .  ממשלות ישראל - גם תחת נתניהו - ידעו בעבר להגיד לחרדים לא ".  
לדברי שרנסקי ,  אין בו  " כעס אישי "  על נתניהו . " אני חושב שלא נותנים לא מספיק קרדיט על מה שהוא עושה ,  וגם בשבילי אישית במהלך החיים הוא עזר מאוד .  אני מבין שהוא פוליטיקאי עם הרבה לחצים ודרישות ודווקא בשביל להמשיך לעשות דברים שהוא חזק בהם - הוא מרגיש שבוי ,  אבל בתור מי שעומד בין ממשלת ישראל ובין העם היהודי אני חש הרבה צער ". 
גורם בלשכת נתניהו מסר : " לגבי הגיור ,  מיד אחרי הפנייה המשותפת לבג"ץ החלו מגעים להקמת הצוות .  בימים הקרובים צפויה הודעה בנושא ".  בעניין הכותל ,  הוסיף הגורם : " ראש הממשלה הנחה להאיץ את הכשרת הרחבה הדרומית בכותל ובאותה ישיבת ממשלה הטיל על מזכיר הממשלה ועל השר הנגבי להמשיך בהידברות עם כל הצדדים כדי להגיע לפתרון לגבי הסוגיות האחרות סביב הכותל ".  

יו"ר הסוכנות היהודית מתריע : " כל יום יהודים מוותרים על ישראל "
 בריאיון לוואלה !  NEWS ,  הבהיר נתן שרנסקי כי בחודש וחצי שחלפו מאז הקפאתם של מתווה הכותל וחוק הגיור  המצב רק מחריף . " 60% מיהודי ארה"ב הם רפורמים או קונסרבטיבים .  הצעירים מתרחקים מאיתנו ,  הם הופכים לאדישים והמצב מעודד התבוללות .  ייקח זמן לשקם את זה "
 
