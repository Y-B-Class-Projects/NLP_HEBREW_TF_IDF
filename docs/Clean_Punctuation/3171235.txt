התאונה הקטלנית במקסיקו : " מאבטחי רה"מ נהגו אחרי שהשתכרו "
 היחידה לחקירות בינלאומיות פתחה בחקירת התאונה שאירעה ב-2015 ,  שבה נהרגה עובדת משרד ראש הממשלה טל נחום .  מבדיקות בני המשפחה עולה כי המאבטחים השתתפו במסיבה ,  וכמה שעות אחר כך הסיעו את טל ואת חברתה כטרמפיסטיות כשיצאו לטיול .  שב"כ : " נפעל בהתאם לתוצאות החקירה "
  ( בווידיאו :  נתניהו בטקס יום העצמאות בהר הרצל שבו השתתף אחד המאבטחים )  
המשטרה פתחה בשבוע האחרון בחקירת תאונת הדרכים שבה נהרגה טל נחום ,  בת 21 ממבשרת ציון ,  שעבדה במשרד ראש הממשלה כבודקת ביטחונית .  טל נהרגה בשנת 2015 בתאונת דרכים במקסיקו ,  לאחר ששני מאבטחיו של ראש הממשלה בנימין נתניהו ,  שהיו בחופשה במקסיקו ,  הסיעו אותה ואת חברתה כטרמפיסטיות במכונית ששכרו שעות קודם לכן .  
מבדיקות שערכו בני משפחתה של נחום ,  וכן מידיעות שהגיעו ממקסיקו ,  שני המאבטחים השתתפו במסיבה והשתכרו כמה שעות לפני התאונה .  בשעות הבוקר ,  כשהרגישו שהתאוששו מהשפעת האלכוהול ,  החליטו המאבטחים לצאת לטיול שבמהלכו אספו את טל ואת חברתה .  מכוניתם התנגשה בעוצמה רבה במשאית .  טל נפצעה באורח קשה ומותה נקבע בדרך לבית החולים .
 מיד לאחר התאונה הצליחו שני המאבטחים ,  בסיוע משרד החוץ הישראלי והשב"כ ,  לעזוב את מקסיקו מבלי שנחקרו .  במשך תקופה ארוכה ניהלו בני משפחתה של נחום מאבק על מנת שמשטרת ישראל תפתח בחקירה פלילית של הפרשה .  בשבוע האחרון החליטו באגף החקירות של המשטרה לפתוח בחקירה ,  שהוטלה על היחב"ל  ( היחידה לחקירות בינלאומיות )  בלהב 433 .  
לבקשת המשטרה ,  בית המשפט בראשון לציון הוציא בשעות הצהריים צו איסור פרסום על חקירת התאונה ועל זהות המאבטחים ,  שעדיין משרתים בשב"כ ואף מאבטחים בימים אלה את ראש הממשלה בנימין נתניהו .  רק ביום העצמאות האחרון נראה אחד משני המאבטחים כשהוא מלווה את ראש הממשלה באירוע המרכזי בהר הרצל ,  מה שעורר ביקורת כלפי השב"כ .
" הלב זועק ",  כתבה תמר ,  אמה של טל ,  אחרי הצפייה בטקס ביום העצמאות . " ראיתם את טקס 70 שנה למדינה בהר הרצל ?  ראיתם את המאבטח הגיבור שצמוד כל הזמן לראש הממשלה ?  אז תכירו ,  הוא אחד משני המאבטחים שהיו מעורבים בתאונה במקסיקו בה נהרגה ביתי טל .  אחד מהם נהג ברכב וגרם למותה .  שניהם נמלטו בחופזה מחקירה כפחדנים .  מדובר בתאונת פגע וברח ",  כתבה . " דמה של טל זועק מן האדמה ואני מתחננת לעשיית דין וצדק .  ליבי שותת דם ואינני יכולה עוד ". 
הפוסט שכתבה האם גרם לסערה בקרב מאבטחי היחידה שבשב"כ .  גורם ביחידה אמר כי  " זה חוסר רגישות של המפקדים הציבו את המאבטח בצמוד לראש הממשלה בערב יום העצמאות ולא לקחו בחשבון את הנראות .  מדובר בחוסר רגישות כלפי משפחתה של הצעירה .  המאבטח השני נמצא היחידה אבל הוא בתפקיד שלא במגע עם מצלמות התקשורת .  היה נכון שלא לשבץ את המאבטח בצמוד לראש הממשלה בטקס המשואות ".  
מהשב"כ נמסר בתגובה : " לפני כשלוש שנים ,  שני עובדי היחידה לאבטחת אישים שהו במקסיקו בחופשה פרטית ועברו תאונת דרכים קשה .  בשום שלב לא נדרשו השניים להגיע לחקירה במקסיקו או הוגבלו ביציאה מהמדינה ,  ועל כן עם תום הטיפול הרפואי שבו ארצה ".  
עוד נמסר מהשב"כ כי  " על פי החוק במדינת ישראל ,  משטרת ישראל הינה הגוף היחידי והבלעדי שמוסמך לחקור מעורבות של אזרחים ישראלים בתאונות דרכים וכך נעשה בפועל .  שב"כ סומך ידיו על רשויות החקירה ואכיפת החוק בישראל ויפעל בהתאם לתוצאות החקירה מול העובדים .  אנו משתתפים בצער משפחת נחום ומחזקים את ידיה ".  

התאונה הקטלנית במקסיקו : " מאבטחי רה"מ נהגו אחרי שהשתכרו "
 היחידה לחקירות בינלאומיות פתחה בחקירת התאונה שאירעה ב-2015 ,  שבה נהרגה עובדת משרד ראש הממשלה טל נחום .  מבדיקות בני המשפחה עולה כי המאבטחים השתתפו במסיבה ,  וכמה שעות אחר כך הסיעו את טל ואת חברתה כטרמפיסטיות כשיצאו לטיול .  שב"כ : " נפעל בהתאם לתוצאות החקירה "
 
