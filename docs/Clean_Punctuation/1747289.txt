נתניהו : " האבטלה במגזר החרדי - נטל כלכלי "
 במהלך דיון בפורום שרי הליכוד ,  התייחס ראש הממשלה בין היתר לנושא התעסוקה אצל הגברים במגזר החרדי ובקרב נשים ערביות .  לדבריו , " אין ספק שמדובר בנטל תקציבי שיהיה קשה לעמוד בו לאורך זמן ".  בתוך כך החליט נתניהו כי נושא המלגות לאברכים יועבר לבחינת ועדה מיוחדת
 ( עריכת וידאו :  גדי וינסטוק ,  צילום :  גדעון צנטנר ) 
ראש הממשלה ושרי הליכוד דנו היום  ( ראשון )  בפורום שרינו בהצעת החוק להענקת מלגה לאברכים .  ראש הממשלה התייחס לכלל נושאי התעסוקה אצל הגברים במגזר החרדי והנשים במגזר הערבי - שתי האוכלוסיות שאחוזים גבוהים מהן לא יוצא לשוק העבודה . " אין ספק שמדובר בנטל תקציבי שיהיה קשה לעמוד בו לאורך זמן ",  אמר נתניהו .  בהתייחסו לביקורת מצד קדימה על הצעת החוק ועל כוונתו לתמוך בה אמר נתניהו : " אל תשכחו שמי שביטל את הקיצבאות זה אני ומי שהכיר בישיבות הקטנות הייתה קדימה ". 
במקביל ,  נתניהו הודיע היום כי נושא חוק הגמלות לאברכים יעבור לטיפולה של ועדה מיוחדת שתעסוק בנושא .  בתחילה לא היה ברור אם הוועדה תורכב מדרג השרים או מהדרג הפקידותי אך לבסוף הוחלט שאנשי לשכות השרים הם אלה שירכיבו אותה .  כתוצאה מהקמת הוועדה הוחלט לדחות את הדיון בוועדת השרים לענייני חקיקה בנושא .
 אמש נפגש שר האוצר יובל שטייניץ עם מגיש הצעת החוק ,  ח"כ משה גפני .  שני הצדדים הגיעו להבנה ,  כי נכון לעכשיו ההסדר הקיים צריך להימשך ,  משום שמדובר בהתחייבות של הליכוד בהסכמים הקואליציוניים עם יהדות התורה ובעקבות הוראת בג"ץ ,  בשלב מסוים הנושא יצטרך להגיע לחקיקה .  
למרות הבנות אלה ,  ההצעה עוררה התנגדות רבה בקרב שרי הממשלה .  השר לענייני מיעוטים אבישי ברוורמן ,  התייחס לנושא ואמר כי עד שבגין עלה לשלטון ,  בשנת 1977 ,  אחוז ההשתתפות של החרדים בעבודה היה 75% ומאז ועד היום הוא ירד ל-40% . " למענם הם צריכים לצאת לעבודה וצריך להפסיק את הסובסידיות .  הפשרה היא קומבינה .  אלי ישי יודע שמה שיציל את היהדות החרדית יהיה כשהם ייצאו לעבוד וזה יחזק אותם ",  אמר ברוורמן .
 שר הרווחה יצחק הרצוג השווה בין התנהלות הקהילה החרדית בישראל לעומת זו החייה בניו יורק בארה"ב .  לדבריו , " ברוקלין זו הקהילה החרדית הגדולה ביותר בעולם ,  שם מקיימים חיי עבודה ,  תמיכה בקהילה ולימודים .  כמי שאמון על מערכת הרווחה אני בדעה שצריך לנהל את המאבק הבא בהשתלבות החרדים בעבודה .  חוק שיקבע את הנהוג יחזיר אותנו הרבה צעדים אחורה .  במקביל צריך לדאוג לאימהות חד הוריות ולסטודנטים עם קריטריונים שמתאימים להם .  כבר חודשים אני מביא הצעה שיכולה להוציא 26 אלף אנשים מקו העוני .  אי אפשר להשאיר את המצב הקיים ". 
שר הפנים אלי ישי הגיב אף הוא להצעת חוק המלגות לאברכים ואמר שהוא בעד פתרון שישמור על השוויון בין הסטודנטים לאברכים ושמי שאומר אחרת מפלה לרעה . " כל המטרה היא לסייע לעשרות אלפי ילדים מתחת לקו העונים ולצמצם את הפערים ",  אמר ישי , " יש פה שנאה והסתה .  אם רוצים לתת לכל סטודנט אין לנו התנגדות לכך ".  
כהצעה נגדית הגיש ח"כ יואל חסון  ( קדימה  )  הצעת חוק למתן קצבאות לסטודנטים .  על פי הצעת החוק ,  סטודנטים נזקקים במוסדות להשכלה גבוהה ,  בלי הכנסה להם או לבני זוגם ובלי רכב או דירה ,  יקבלו קצבת קיום מהמדינה כבר מהילד הראשון .  החוק יבטיח השוואת התנאים של סטודנטים לאלה של אברכים ,  כך שהקצבאות ישולמו לפי קריטריונים שוויוניים .  ח"כ חסון הסביר כי  " אם רוצים לשלם לאברכים ,  אז צריכים לשלם גם לסטודנטים ,  ואי אפשר לעשות תרגילים ולהגיד שמשלמים רק מהילד השלישי ,  כי אני לא מכיר סטודנטים כאלה ". 
עדכון ראשון :  13:46

נתניהו : " האבטלה במגזר החרדי - נטל כלכלי "
 במהלך דיון בפורום שרי הליכוד ,  התייחס ראש הממשלה בין היתר לנושא התעסוקה אצל הגברים במגזר החרדי ובקרב נשים ערביות .  לדבריו , " אין ספק שמדובר בנטל תקציבי שיהיה קשה לעמוד בו לאורך זמן ".  בתוך כך החליט נתניהו כי נושא המלגות לאברכים יועבר לבחינת ועדה מיוחדת

