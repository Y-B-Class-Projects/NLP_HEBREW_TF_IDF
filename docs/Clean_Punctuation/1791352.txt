טובת המשק והציבור ,  ולא פופוליזם 
מאז תם עידן גולדה מאיר בהנהגת ישראל נצמדו כל ראשי הממשלה מיצחק רבין  ( 1974 )  ועד בנימין נתניהו  ( 2011 )  לסקרי דעת קהל .  הם מתהלכים בג'ונגל הפוליטי עם סקרים לגופם כמו אנשים הלוקים בלחץ דמם ומסתובבים עם מכשיר מדידה צמוד לגופם .  זה מועיל במידת מה וגם מזיק .
 סקר סקר ופרשניו .  אילו אני במקומו של נתניהו הייתי מפענח את הסקר שפורסם אתמול בערוץ 2 בצורה שונה מהמקובל .  40 אחוזים מבוחרי הליכוד תוהים אם לחזור ולהצביע לו בגלל עליית מחיר הדלק ,  אבל מפלגתו עולה בשיאו של המשבר מ-27 ל-29 ח"כים .  בנסיבות אלה קדימה מקדימה אותה בארבעה ח"כים במקום אחד היום .  זו אינה מפולת לממשלה .
 עליית מחיר הדלק  ( והמים והלחם )  כואבת מאוד ומאיימת על שכבות הביניים ופוגעת במעוטי היכולת ,  ואין בידי כלים מקצועיים לבחון אם לטווח רחוק היא דווקא מסייעת לכלכלה הלאומית או להפך .  העובדה שנגיד בנק ישראל פרופ' סטנלי פישר נחלץ לגונן על שר האוצר ד"ר יובל שטייניץ ,  מעידה כי יש צורך לשוב ולהרהר בעמדתו ללא תפיסה פופוליסטית זולה .
 מבחינת התחושה נראה שפקידי האוצר הפריזו במדיניות השוטים והעקרבים בנוסח רחבעם ,  וטוב יעשה נתניהו אם על דעת שטייניץ ,   ( ואולי אפילו פישר )  ,  ימתן אותה .  היצמדות להחלטות האוצר או עריכת שינויים בהן חייבות להתבסס ככל האפשר על טובת המשק והציבור בכללו ,  ורק מעט על פופוליזם .
 מה שנדון כאן אינו הצעד הכלכלי הנכון אלא דפוסי ההתנהגות הפוליטיים .  עליות המחירים של האוצר הן זעזוע שיגרור תגובה ,  וגורמים פוליטיים וחברתיים כבר נערכים לנצלה .  אמנם לא הפגנת מיליונים כמו בכיכר העיר בקהיר מפני שמצבה של כלכלת ישראל שונה במהותו מזה של מצרים ,  אבל ייתכן צעד חריף .
 בנתונים אלה הרהור וערעור של 40 אחוזים מהבוחרים של מפלגת שלטון ברגע השפל הפוגע בכיסו של כל אזרח אינם תוצאה כה מבהילה לממשלה .  בעיקר משום שבסופו של יום מתברר כי למרות משבר האמון סיעתה מתחזקת .
 מבחינת נתניהו יש לתוצאות הסקר שני הסברים ,  שחור וורוד .  השחור הוא שהממשלה אכן עלתה על נתיב של מדיניות שגויה ויש לתקנה בהקדם לגופו של עניין ,  בלי קשר לסקר דעת הקהל ,  והדבר אפשרי לנוכח איתנותה של הכלכלה הלאומית ;  והוורוד ,  שצריך להתייחס לסקר זה כמו אל תוצאות של בחירות אמצע הכהונה באמריקה ,  כאשר הנשיא מאבד באורח מסורתי מכוחו לאופוזיציה .  יחלפו עוד שנתיים ויגיע המבחן הממשי ,  ודווקא היאחזות בעקרונות ולא בפופוליזם תשתלם בקלפי .
 זה מה שמעניין מבחינה כלכלית ופוליטית ומפלגתית לטווח רחוק ,  ואילו הסקר - ככל שהוא מעניין - אינו אלא סרח עודף בלבד .
 
טובת המשק והציבור ,  ולא פופוליזם 
nan
