רק בריאות :  נתניהו חגג את יום הולדתו ה-63
ראש הממשלה חגג את יום הולדתו במחיצת שרים ,  חברים ובני משפחה במשרדו שבירושלים : " נרגש מתמיכת האזרחים ".  במקביל ,  פורסם דו"ח בריאות שנתי שקובע : " מצבו הרפואי מצוין "
 שרים ,  חברים ובני משפחה התייצבו היום  ( ראשון )  בצהריים בחדר ישיבות הקבינט במשרד ראש הממשלה בירושלים וחגגו את יום הולדתו ה-63 של בנימין נתניהו .  בעוד אנשי לשכת נתניהו עמלו על הכנת עוגה וחיברו שיר במיוחד לרגל האירוע ,  השרים קיבלו הזדמנות לברך את נתניהו ביומו המיוחד .  בערב ,  קיבל נתניהו גם שיחת טלפון מנשיא המדינה ,  שמעון פרס ,  ששר לו  " היום יום הולדת ".   " ידעתי שיש לך כישורים רבים ",  אמר נתניהו לפרס . " אבל לא ידעתי שאתה שר כמו איב מונטן ".  
לאחר שבירך על הנרות ,  הודה נתניהו לבאים לחגיגה ונזכר בחגיגות יום ההולדת בלשכה בכהונתו הראשונה בשנות התשעים . " יש סיבה נוספת שאני מתרגש כאן היום .  בפעם הראשונה שהיינו כאן היינו שרה ואני ,  והיו שני ילדים קטנים כאלה שבקושי הגיעו עד השולחן ,  והיום הם צמחו מעלה מעלה ",  אמר נתניהו על בניו יאיר ואבנר ,  שהגיעו עם רעיית ראש הממשלה למסיבת יום ההולדת . " אני מחלק את זמני בין המקום הזה למשפחה .  אין מקום אחר לראש ממשלה בישראל .  הוא פשוט לא קיים .  לכן ,  אני יודע שהמפלט והמקלט והתמיכה האמיתית זה כמובן בבית ,  משרה והילדים וזה לא קל להיות לא אשת ראש ממשלה ולא בני ראש ממשלה - ובוודאי לא ראש הממשלה הזה ".  
באירוע השתתפו שורה של שרים וסגני שרים ,  בהם שר הביטחון אהוד ברק ,  המשנים לראש הממשלה משה  ( בוגי )  יעלון וסילבן שלום ,  השר דניאל הרשקוביץ וסגנית השר גילה גמליאל .  כמו כן ,  לקחו חלק גם מקורבים נוספים של נתניהו ומשפחתו ,  השליח המיוחד עו"ד יצחק מולכו ,  עורך דינה של המשפחה דוד שמרון ,  יו"ר הסוכנות היהודית נתן שרנסקי ויו"ר קרן היסוד מודי זנדברג .  במהלך החגיגה נזכר יו"ר הכנסת ראובן ריבלין בהיכרותו מילדות עם נתניהו , " עוד מהימים ששיחק על השטיח ".  
שר הביטחון ברק שחזר את היכרותו עם נתניהו עוד כשהיה קצין צעיר בסיירת מטכ"ל . " ראיתי אותו מקרוב במבחנים הראשונים שלו בניווט עצמאי וקבלת החלטות ,  גם כשיש אי וודאויות ומצבים מעורפלים תרתי משמע ועתירי סיכונים ",  סיפר ברק . " כבר אז היה אפשר לראות אצל ביבי את הבהירות של המטרה ואת הנחישות להגיע אליה בסוף - לא כי לא יהיו קשיים ,  אלא למרות שברור שיהיו קשיים ושום דבר לא ילך לפי התוכניות ".  נתניהו ,  מצדו ,  ציין בחיוך שהוא שמח שיש אנשים יותר מבוגרים ממנו בקהל .
 שר החוץ אביגדור ליברמן הפגין את כישוריו המתמטיים . " אז הסתכלתי מה זה 63 בגימטריה ",  פנה ליברמן לראש הממשלה . " קודם כל ,  'יוזם' זה 63 ,  'בונה' זה 63 ,  איפה פה אבנר ויאיר ?  לתשומת לבכם ,  63 זה גם סבא ".  שר הפנים אלי ישי ציין כי ייחוסו של נתניהו ,  בשושלת היוחסין של הגאון מווילנה , " זו שושלת של עשייה למען עם ישראל ".  ישי החמיא לנתניהו ואמר לו כי  " אתה ,  מצעירותך ,  באת עם הגנים האלה  גם בחוכמה וגם בגאונות ,  ויש לך יכולות עוד מגיל צעיר כמנהיג - והצלחת לעשות באמת דברים גדולים מאוד וחשובים ".  
למרות הרעפות השבחים מצד השרים ,  נתניהו ציין כי התרגש במיוחד מהברכות שאזרחי המדינה שיגרו לו בפייסבוק . " המוני אזרחים ,  דבר שלא היה .  וזה גם מרגש .  פשוט לשמוע ולקרוא ולהתרשם מהתמיכה של אזרחים ",  אמר . " ואני מאוד נרגש ומאוד גאה להיות ראש הממשלה של כל אזרחי ישראל ".  
בתוך כך ,  פרסם היום נתניהו דיווח על מצבו הבריאותי לציבור .  אחרי שעבר בדיקות שגרתיות שנתיות ,  נמסר בהודעה מלשכת נתניהו ,  קבע רופאו האישי ,  ד"ר צבי הרמן ברקוביץ' ,  כי מצבו הרפואי  " מצוין "  וכי ראש הממשלה שומר על אורח חיים בריא ועל תזונה נכונה .  בבדיקות עלה כי לחץ הדם של ראש הממשלה עומד על 120/80 בסיוע תרופתי קל ,  ללא שינוי מהדיווחים בשנים עברו .  כמו כן ,  בהמשך לפציעה ממנה סבל נתניהו בקיץ האחרון ,  קריעת גיד ברגלו השמאלית לאחר מעידה במשחק כדורגל ,  קבע ד"ר ברקוביץ' כי נתניהו ממשיך להחלים ,  והמליץ לו להמשיך בטיפולי פיזיותרפיה ,  לצד חזרה הדרגתית לאימון בחדר כושר .  
יצוין ,  כי מאז שנת 2007 ,  בעקבות מחלתו של ראש הממשלה לשעבר אריאל שרון ,  מחויב ראש ממשלת ישראל למסור מדי שנה דיווח מפורט על מצבו הבריאותי לאחר בדיקה רפואית תקופתית .  
לפניות לכתבת :  tal_sh@walla.net.il 

רק בריאות :  נתניהו חגג את יום הולדתו ה-63
ראש הממשלה חגג את יום הולדתו במחיצת שרים ,  חברים ובני משפחה במשרדו שבירושלים : " נרגש מתמיכת האזרחים ".  במקביל ,  פורסם דו"ח בריאות שנתי שקובע : " מצבו הרפואי מצוין "
 
