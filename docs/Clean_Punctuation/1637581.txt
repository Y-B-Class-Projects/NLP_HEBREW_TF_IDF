שרה את לא לבד
העוזרת של נעמי קמפבל התלוננה שנזרק עליה טלפון נייד ,  המטפלת של רוב לאו על התעללות מינית וסוכנת הבית של בריאנט על התעללות מילולית .  האם תרבות הצהובונים מעודדת את העוזרות האישיות של הידוענים לצאת אל התקשורת ? 
בשבועיים האחרונים נהפך שמה של ליליאן פרץ ,  עד לאחרונה אשה אלמונית מחדרה ,  לשגור בכל בית בישראל .  הכל בזכות תביעה שהגישה פרץ נגד שרה נתניהו ,  אשת ראש הממשלה ,  בטענה שכאשר עבדה כמנהלת משק הבית של המשפחה ,  שרה השפילה אותה ,  התעללה בה ,  שילמה לה פחות משכר המינימום והפרה זכויות אחרות שלה .  פרץ התראיינה ברדיו ובטלוויזיה ,  היא מחוזרת ללא הרף על ידי עיתונאים וצלמים ,  ותוך זמן קצר זכתה למה שפוליטיקאים רבים מתאווים לו :  חיקוי בתוכנית הטלוויזיה  " ארץ נהדרת ",  בלב הפריים טיים של ערוץ 2 .  בקצב הזה , " האח הגדול 2 "  בגרסת הסלבס כבר מחכה לה מעבר לפינה .  
סביר להניח שאם הפרשה היתה מתרחשת בבריטניה או בארה"ב ,  פרץ כבר היתה מתחילה לכתוב את ספר הזיכרונות על ימיה לצד שרה ,  שבוודאי היה מכניס לכיסה יותר מ-50 אלף דולר - הקנס שאותו היא אמורה לשלם במקרה של הפרת החוזה שעליו חתמה עם משפחת נתניהו .  נראה שלפחות את אחד מסעיפי החוזה ,  סעיף הסודיות ,  פרץ כבר הפרה לכאורה .  
למקורבי ראש הממשלה ,  המכחישים את ההאשמות המופנות נגד רעייתו ,  יש שלל טענות נגד עצם התביעה ומניעיה אך כל זה לא עוזר להם במיוחד :  השבוע התברר שלפני כמה חודשים הגישה עובדת אחרת תביעה נגד שרה נתניהו .  נכון לעכשיו ,  פרטי התביעה חסויים בגלל צו איסור פרסום .  ייתכן ששתי הפרשות האלה ,  בשילוב הטענות שהועלו נגד נתניהו בקדנציה הקודמת של בעלה כראש ממשלה ,  יהרסו סופית את הדימוי הציבורי שלה .
 אם נניח בצד את הפוליטיקה ואת מאבקי הכוחות שעומדים מאחורי הסיפור ,  המקרה של ליליאן פרץ ושרה נתניהו מעורר שאלות חשובות בנוגע ליחסי העבודה שמתקיימים בתוך הבית הפרטי ,  עם אנשים זרים לחלוטין שרבים מאתנו נזקקים לעזרתם :  מטפלות ועוזרות בית .  
ברוב מקומות העבודה יש הגדרות תפקיד ,  סמכויות וגבולות ברורים בין עובד למעביד .  בבית ,  מנגד ,  הדברים עמומים יותר .  לדברי פרופ' סילביה פוגל-ביז'אוי ,  ראש החוג ללימודי משפחה במכללה למינהל ,  יחסי העבודה בבית הפרטי יוצרים מאבק כוחות לא פורמלי בין המעסיק למועסק - שבו גם לאחרון יש כוח . 
" אדם שבא לעבוד בתוך המשפחה מביא עמו עקרונות של שוק העבודה למסגרת שעונה על צרכים אחרים ",  היא אומרת . " הערבוב בין הספירה הציבורית לספירה הפרטית יוצרת מתח ומזמינה משא ומתן ומאבק על גבולות המותר והאסור .  שמעתי את ליליאן פרץ ברדיו ,  והיא נשמעת אשה אסרטיבית .  יכול להיות שהיא עברה את הגבול ,  אבל הגבול לא תמיד ברור בסיטואציה כזאת .  במקרים רבים אני שמה לב לטקטיקות שהמעסיקים נוקטים כדי לשמור על מרחק מהעובדים .  לדוגמה ,  הם יושבים עם המשפחה ועם המטפלת בבית קפה ,  אבל היא לא אוכלת .  לעתים זה מראה מקומם .  המעסיק מפחד ליהפך לחבר מחשש שהכוח שלו ייפגע ".  
לדברי פוגל-ביז'אוי ,  למעסיקים הישראלים יש בעיה שלא קיימת בחו"ל :  בניגוד לצרפתית ולאנגלית ,  בעברית אין מלה מובחנת שמשמעותה פנייה לבעל מעמד גבוה ממך . " בניו יורק מקובל להגיד sir ,  אבל בעברית אין מנגנונים המאפשרים שמירה על סמכות .  הפמיליאריות של התרבות הישראלית מחריפה את הבעיה :  כשמישהו עובד זמן רב באותו מקום וקורא למעביד בשמו הפרטי ,  הוא מצמצם את המרחק ביניהם .  אם שרה נתניהו ביקשה שיקראו לה  ? גברת' ,  זה נועד כנראה לשמר את המרחק .  אין לי מושג קונקרטי ,  אך ייתכן שהבקשה הזו יצרה דינמיקה של חוסר הבנה ". 
למטבע התרבותי יש גם צד שני .  תרבות הצהובונים והחדירה לפרטיותם של מפורסמים מפותחת הרבה יותר מעבר לים ,  במיוחד בבריטניה ובארה"ב .  שם אפשר לזכות בפרסום ובסכומי כסף גדולים באמצעות ראיונות בעיתונים או אם כותבים ספר זיכרונות עסיסי ,  שמתאר את העבודה לצד העשירים והמפורסמים .  
וונדי בארי ,  שעבדה כעוזרת הבית של הנסיך צ'ארלס והנסיכה דיאנה ב-1985-1992 ,  פירסמה לאחר גירושיהם את הספר  " יומנה של סוכנת בית :  חייהם של דיאנה וצ'רלס לפני הפרידה ".  הספר נאסר לפרסום בבריטניה בשל חוק האוסר על מועסקים בבית המלוכה לפרסם ספרים כאלה ,  אך הוא היה פופולרי למדי בארה"ב ,  כחלק מגל הספרים על המתרחש בבית המלוכה הבריטי .  לפני כמה שנים הודיע הנסיך צ'ארלס שהוא סולח למחברת על פרסום הסודות מחדר השינה שלו ושל רעייתו לשעבר .  
בצד השני של האוקיאנוס האטלנטי ,  פירסמה סוזן הנסן את הספר  " לעולם לא תטפלי בעיר הזאת שוב ",  המתאר את חוויותיה כמטפלת בילדיהם של עשירי הוליווד בשנות ה-80 .  הנסן מתארת בספרה כיצד עבדה מסביב לשעון במתח בלתי נסבל אצל סוכן השחקנים מייקל אוביץ ,  עד שלבסוף נאלצה להתפטר .  לאחר מכן הועסקה אצל כוכבים כגון טום קרוז ,  דברה ווינגר ,  דני דה ויטו וגולדי הון .  למרות כמה סיפורים עוקצניים ,  הנסן מתייחסת אליהם באהבה ,  ובעיקר חושפת אנקדוטות מחייהם העשויות לעניין מעריצים .  
אם ספר עשוי גם לפרגן ,  הרי שתביעה משפטית ,  כפי שלמדה משפחת נתניהו על בשרה ,  היא כל כולה מבוכה .  לפני שמונה חודשים הפנים זאת גם קובי בריאנט ,  כוכב הכדורסל של הלוס אנג'לס לייקרס .  מריה חימנז ,  סוכנת הבית לשעבר ,  טענה בתביעה שהגישה כי ונסה בריאנט ,  הרעיה ,  הטרידה והשפילה אותה בפני קובי ,  ילדיהם ואחרים . " מטומטמת ",   " אטית ",   " עצלנית "  ו"שקרנית "  היו רק חלק מהכינויים שאותם נהגה בריאנט להטיח בחימנז ,  נוסף על קללות וצרחות .  חימנז תיארה בתביעתה כיצד הורתה לה ונסה להכניס את ידה לתוך שקית שבה היתה צואת כלב ,  כדי למצוא תג מחיר של חולצה שקנתה .  
באוגוסט האחרון נכנסה גם ליסה-מארי פרסלי ,  בתו של אלוויס פרסלי ,  לרשימת הנתבעים :  כריסטין וויט ,  שטיפלה בילדיה של פרסלי ,  טענה כי נאלצה לעבוד שעות ארוכות ,  שבעה ימים בשבוע ,  ללא הפסקה .  פרסלי טענה מנגד שהמטפלת צילמה תמונות וידאו וסטילס של צמד בנותיה התאומות ,  בניגוד להסכם הסודיות שעליו חתמה .  לפני שבועיים הסתיימה הפרשה בהסדר מחוץ לבית המשפט .  
כוכב הטלוויזיה רוב לאו הסתבך גם הוא בשנים האחרונות עם עובדות במשק הבית שלו :  שתי מטפלות לשעבר טענו במקביל שלאו הטריד אותן מינית .  הצדדים הגישו תביעות הדדיות ,  אך בסופו של דבר משכו המטפלות את התביעות שלהן .  
ב-2007 ,  נשלחה דוגמנית העל נעמי קמפבל לחמישה ימים של עבודות שירות בניקוי רצפות במחסן השייך למחלקת הסניטציה של עיריית ניו יורק .  בית המשפט גזר עליה את העונש לאחר שזרקה את הטלפון הנייד על סוכנת הבית שלה .
 למרות המשבר הכלכלי ,  בארה"ב מועסקים מאות אלפי עובדים באופן יום-יומי אצל השכבה העשירה במדינה .  בארה"ב יש לא מעט סוכנויות כוח אדם שמטרתן לאתר ולסנן מועמדים לעבודה באלפיון העליון .  הסוכנויות בודקות את הרקע הפלילי של המועמדים ,  היסטוריה של עבירות תנועה ושימוש בסמים .  התעשייה הזו כה מפותחת עד שמדי חודש יוצא לאור מגזין המוקדש לעניין  - " סלבריטי סטאף ",  המסקר את הנעשה בחדרים האחוריים של אחוזות הוליווד .  
לדברי עורכת המגזין ,  בת' קורי ,  בשנים האחרונות פונים יותר ויותר צעירים בוגרי תואר ראשון ,  ולעתים גם תואר שני ,  לעבודה כאנשי הצוות של האמידים . " המעסיקים מחפשים מישהו ייצוגי שיידע לקחת את הילדים לרופא ולדבר אתו על הבעיות ",  אומרת קורי בשיחת טלפון מבוורלי הילס . " משכורת של מטפלת נעה בין 60 ל-70 אלף דולר בשנה ,  ומטפלת טובה יכולה לקבל גם 100 אלף דולר ".  
לדבריה ,  חתימה על הסכמי סודיות היא עניין ידוע ומקובל ,  אך כדי להימנע מתביעות כדאי למעסיקים לעשות דבר נוסף :  ליזום מדי כמה חודשים שיחות אישיות עם העובדים . " מטרת השיחה היא לברר אם לעובד יש טענות .  המעסיק צריך להעלות את הדברים על הכתב ,  ובמידה שהכל בסדר להחתים את העובד על מסמך המאשר שכך הם פני הדברים .  אם הליך כזה היה מתקיים אצל אשת ראש הממשלה שלכם ,  סביר להניח שהיו לה יותר כלים להתמודד עם התביעה נגדה ".  
לדברי קורי ,  שמירת מרחק היא צעד מונע נוסף . " טבעי שתיווצר ידידות עם העובדים ,  אבל המעסיק חייב לזכור שאסור לו לחצות את הקו .  אסור לו בשום פנים ואופן לספר על בעיות אישיות שלו ,  כי זה כבר חורג מיחסי עבודה רגילים ",  היא אומרת .  ובכל זאת ,  מודה קורי ,  אי אפשר למנוע לחלוטין התלקחות סכסוכים . " זה הטבע האנושי ",  היא מסבירה . " יש מעסיקים צנועים ויש מעסיקים שחצנים ,  יש עובדים רגישים יותר ועובדים רגישים פחות - בדיוק כמו במשרד .  אבל בבית העבודה אינטנסיבית יותר ,  כי אתה רואה אנשים במצב הטבעי שלהם .  העובד רואה את האנשים האלה כמו שאיש לא רואה :  איך הם קמים בבוקר ומה הם אוכלים .  בדיוק בגלל זה מסוכן להעסיק אנשים שאתה לא מכיר או אנשים שלא ערכת להם בדיקה ראויה ". 
פרט למקרה שרה נתניהו ,  זכורים בישראל כמה מקרים אחרים שבהם הגיעו היחסים בין מפורסמים לאנשי הצוות שלהם לכותרות .  אהוד ברק ואברהם הירשזון ,  לדוגמה ,  העסיקו עובדות זרות מהפיליפינים כעוזרות בית בניגוד לחוק ;  אחות שהועסקה אצל שרי אריסון התלוננה במשטרה שבעלה דאז ,  עופר גלזר ,  הטריד אותה מינית - והוא נשלח למאסר ;  העו"ד ואיל הנדל"ן ,  שרגא בירן ,  התלונן שעוזרת הבית שלו גנבה ממנו 400 אלף שקל ;  ובחוגים מסוימים מוכר הסיפור על איש ציבור בכיר מאוד שכבר אינו בין החיים ,  שהעסיק בביתו עובדת פיליפינית ואסר עליה לצאת מהבית 24 שעות ביממה ,  גם לא כדי לרוקן את פח הזבל .  
אלא שרוב המקרים האלה לא מגיעים לעיני הציבור .  תלונות על יחס מחפיר ועל הפרת חוקי העבודה לא מגיעות לידי משפט ,  אלא נסגרות בהליך גישור פנימי בבית הדין לעבודה .  בדרך כלל לא עומדים על הפרק סכומי כסף גבוהים ,  ולכן רוב עורכי הדין לא ששים להשקיע זמן ומאמץ בתיקים מסוג זה .  
אנשי ארגון  " קו לעובד "  מקבלים לא מעט פניות מעובדות משק בית וממטפלות . " הן מספרות לנו על אנשים עשירים ועל מנהלים בכירים שהתעללו בהן ",  אומרת חנה זהר ,  מנהלת הארגון . " אחת הסיבות לכך שהסיפורים האלה לא יוצאים לתקשורת היא שהעובדות פוחדות מהמעסיקים .  פעמים רבות מאיימים עליהן בתביעת דיבה .  סיבה נוספת היא שבמקרים רבים מדובר בעובדות זרות שמעמדן אינו מוסדר ,  ולכן הן חוששות להגיש תלונה או לתבוע את המעסיק ".  
בימים אלה ,  לדוגמה ,  מטפל הארגון בעובדת ממוצא אתיופי שמעמדה בישראל עדיין לא הוסדר מבחינה חוקית .  בחמש השנים האחרונות היא התגוררה בבית מעסיקיה בהרצליה פיתוח ,  בווילה רחבת ידיים .  כשלמעסיקים נולד ילד רביעי התבקשה האשה ,  שעבדה כעוזרת בית ,  לעזור גם בטיפול בתינוק .  היא עבדה עשר שעות מדי יום ,  אך קיבלה פחות משכר המינימום .  בשל המטלה החדשה ,  היא ביקשה העלאה בשכר - אך זכתה לתגובה חריפה מצד אב המשפחה .  לטענת העובדת ,  הוא החל להתעלל בה מילולית ובין השאר כינה אותה בשמות גנאי גזעניים ואיים שהיא תגורש מישראל .  בעקבות כך ,  נאלצה העובדת להתפטר מהעבודה .  לאחר שהגישה תלונה במשטרה באמצעות  " קו לעובד ",  שכרה המשפחה עו"ד ידוע ,  שכבר הספיק לשלוח מכתב מאיים . 
" הם העדיפו לשלם לעו"ד ולא לשלם לעובדת את מה שמגיע לה ",  אומרת דנה שקד ,  דוברת  " קו לעובד ".   " אין זה מקרה שעובדים זרים פוחדים להתלונן .  זאת האוכלוסיה שהכי קל להפחיד ".   " קו לעובד "  פועל כעת כדי לתבוע מהמעסיק דמי הבראה ,  חופשה ,  משכורת עבור עבודה בחגים ופיצויי פיטורים עבור העובדת .  
גם ליליאן פרץ טוענת שהשתכרה פחות משכר המינימום .  מנקודת המבט של המעסיק ,  הדבר התאפשר משום שהחוזה שלה קבע שמדובר במשרת אמון - כלומר משרה שעליה אי אפשר לפקח וממילא אי אפשר לשלם שעות נוספות .  סוגיית משרת האמון היא שאלה שנויה במחלוקת בתחום יחסי העבודה .  פעמים רבות ,  טוענים העוסקים בתחום ,  מגדירים המעסיקים  " משרות אמון "  גם שלא לצורך ,  כדי שיוכלו לשלם פחות משכר המינימום .  
בפסק דין שניתן לאחרונה בבית המשפט העליון  ( פסק דין גלוטן )  ,  קיבלו השופטים את טענתה של משפחה כי עובדת סיעוד זרה ,  שטיפלה בחולה סיעודי במצב קשה ,  עבדה ב"משרת אמון ".  לדברי זהר ,  עורכי דינה של שרה נתניהו עשויים להסתמך על פסיקה זו בכתב ההגנה שלהם . " במשך שנים התרענו שהיחס שנותנים לעובדים זרים עלול לזלוג לעובדים ישראלים .  זה אכן קורה בהדרגה ",  היא אומרת .  
ד"ר שלומית יניסקי-רביד ,  ראש המרכז לזכויות עבודה בקריה האקדמית אונו ,  טוענת כי הפסיקה לא בהכרח תסייע לפרקליטיה של נתניהו . " בפסיקה ההיא בית המשפט לא הפך את פסק הדין שנתן המחוזי ,  אבל התחמק מהכרעה ברורה ועקרונית בנושא הכללי .  בינתיים ,  אין תקדים משפטי שנהפך להלכה בעניין ",  היא אומרת .  
סוגיה זאת היא רק אחת מבעיות משפטיות רבות הנוגעות ליחסי העבודה בתחום עוזרות הבית והמטפלות .  כך לדוגמה ,  כיום אסור לצלם מטפלת ללא ידיעתה ,  גם אם היא עובדת בביתו של המעסיק ,  מכיוון שהדבר מהווה פגיעה בפרטיות .  דוגמה אחרת היא עניין הפנסיה :  לפי החוק חייבים המעסיקים להפריש מדי חודש כספים לפנסיה עבור עוזרת בבית או המטפלת ,  גם אם היא מגיעה לעבודה פעם בשבוע .  הבעיה היא שלמשק בית רגיל אין כלים זמינים לכך ,  מכיוון שקשה למצוא בית השקעות שיסכים לפתוח חשבון פנסיה להפקדה של 20 או 30 שקל בחודש .  כך ,  משפחה עלולה למצוא את עצמה משלמת כעבור עשר שנים סכום אדיר ,  רק משום שלא הפרישה כספים מדי חודש . 
" הגיע הזמן לחשוב איך מתאימים את דיני העבודה לסיטואציה הבעייתית של עוזרות ומטפלות ,  ששונה לחלוטין מהעסקה של איש היי-טק או רופא בבית חולים ",  אומרת ינסקי-רביד .
 סוגיה מורכבת יותר היא חתימה על הסכם הסודיות .  לכאורה ,  עצם הגשת תביעה נגד המעסיק סותרת את הסכם הסודיות . " אם הסכם סודיות מופר ללא צורך ,  עלול התובע להצטייר כחסר תום לב ,  כמי שרודף את הצד השני וחושף את החולשות שלו ",  אומרת ינסקי-רביד .  עם זאת ,  היא אומרת ,  רשאי העובד לפרט בתביעה את את הפרות השכר והזכויות הסוציאליות ,  מבלי שהדבר ייחשב הפרה של הסכם סודיות .  כשמדובר בפרטים רלוונטיים אחרים הנוגעים לתקופת העסקתו ,  ינסקי-רביד אומרת כי אפשר למצוא דרך לעקוף את הבעיה . " אפשרות אחרת היא להעביר את החומר לשופטים במעטפות סגורות ,  כך שהפרטים ייחשפו בפניהם ובפני הצדדים בלבד .  כך עושים כשדנים בסודות מסחריים ".  
בשנים האחרונות נוהגים בתי המשפט להקשיב ברוב קשב לטענותיהם של עובדים שספגו התעללות מצד מעבידיהם .  המקרה הקיצוני בתחום זה הוא המקרה של סוזנה ביאטריס ז"ל ,  עובדת בבית אבות בחיפה שהתמוטטה בעקבות שיחת נזיפה בת שעה שערכה עמה האחות האחראית .  את הדי צעקותיה של האחות שמעו היטב גם מחוץ לחדר .  כעבור כמה ימים נפטרה ביאטריס בעקבות האירוע המוחי שחוותה .  
קרובי משפחתה תבעו פיצויים מבית האבות ומהאחות האחראית ,  ובפסק הדין שניתן ב-2004 נמתחה ביקורת חריפה על האחות . " לנוכח התנהגותה האגרסיבית ,  המאיימת והנטולת שליטה עצמית ..  .  סבור אני כי בנסיבות חריגות אלה אכן יכולה היתה הנתבעת לצפות כי התנהגותה עשויה לגרום לנזק גוף של ממש למנוחה ",  כתב השופט בפסק הדין , " אין המדובר בהרמת קול אלא בהתנהגות צעקנית ,  חריגה ומאיימת ממושכת בזמן ".  
פסיקה זאת מצטרפת לשורה של פסיקות בבתי הדין לעבודה המתייחסות לדוקטרינה משפטית בשם  " סביבת עבודה עוינת "  או  " התנכלות תעסוקתית "  - כלומר מקרים שבהם סובל העובד מהטרדות בלתי פוסקות מצד עמיתיו לעבודה או מצד מנהליו .  בעבר התייחסו מונחים אלה בעיקר למצבים של הטרדה מינית ,  אך בשנים האחרונות הם מתייחסים גם להטרדות ולהשפלות אחרות .  לפי דוקטרינה זו ,  למנהלים יש אחריות משפטית לגלות לפחות יחס סביר כלפי הכפופים אליהם .  
לדברי עו"ד רם א .  גמליאל ,  מומחה לדיני עבודה ולמשפט מונע ,  במקרה שבית הדין לעבודה קבע שסביבת העבודה היתה עוינת ,  זכאי העובד שהתפטר לפיצויי פיטורים ולדמי אבטלה ,  כאילו הוא פוטר .  כמו כן ,  יכול עובד לבקש פיצויים נפרדים בגין התנכלות והטרדה . 
" רוב המעסיקים לא מודעים לכך שעונת הקפריזות נגמרה ",  מסביר גמליאל . " יש תפישה שאומרת שלבוס מותר לעשות מה שרוצה ,  וזה לא נכון .  הטיעון של  ? ככה אני ,  והעובד צריך לקבל אותי' ,  אינו מוסרי ולא תקף בבית המשפט .  הרבה מאוד מעסיקים - וגרוע מזה ,  הרבה מאוד עובדים - שוכחים מזה .  אם צריך ללמוד משהו מפרשת שרה נתניהו ,  מבלי להתייחס לטענות הספציפיות שהועלו נגדה ,  הוא שעובדים ומעסיקים צריכים להבין שעובד הוא לא שק חבטות ,  אלא אדם הזכאי ליחס של כבוד ". 

שרה את לא לבד
העוזרת של נעמי קמפבל התלוננה שנזרק עליה טלפון נייד ,  המטפלת של רוב לאו על התעללות מינית וסוכנת הבית של בריאנט על התעללות מילולית .  האם תרבות הצהובונים מעודדת את העוזרות האישיות של הידוענים לצאת אל התקשורת ? 

