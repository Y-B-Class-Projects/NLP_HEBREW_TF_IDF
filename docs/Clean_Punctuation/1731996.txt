למה שואלים את הפלסטינים מיהו יהודי ? 
עם השקת השיחות הישירות ,  אלי פינברג שואל :  איך הפלסטינים אמורים להכיר בישראל כמדינה היהודית ,  אם אנחנו לא מצליחים להחליט מיהו יהודי ? 
השיחות הישירות בין ישראל לבין הפלסטינים עומדות בפתח ,  אחרי טקס ההשקה שנערך בוושינגטון לפני כשבועיים .  שוב המנהיגים החמיאו אחד לשני ולמרות ההערכות הפסימיות של רוב הפרשנים ,  אני רציתי להאמין שהדבר האמיתי אכן קורה .  הקשבתי לכל מילה שאמרו המנהיגים ,  והבנתי שגם הפעם אין שום סיכוי להגיע להסדר .  נתניהו המעונב ,  עם האנגלית האמריקאית שלו ,  חזר על דרישתו שהפלסטינים יכירו בישראל כמדינה יהודית .  עוד כשהשמיע את הדרישה הזאת בפעם הראשונה חשבתי שמדובר בלא יותר מהלצה טקטית ,  אבל הנה הוא חוזר על זה שוב מול כל העולם .  
האם נתניהו באמת מצפה להכרה פלסטינית בסוגיה שלגביה אין בכלל קונצנזוס בתוך ישראל ?  אני מסופק .  אז למה הדרישה הזאת עולה בכלל ?  הפלסטינים והליגה הערבית מוכנים לנורמליזציה מלאה עם ישראל ,  כלומר באופן חסר תקדים הם מוכנים סוף סוף להכיר בקיומה של ישראל ,  אבל הממשלה הימנית שלנו לא מסתפקת בזה אלא רוצה גם אישרור להגדרה הבעיתית של ישראל כ"מדינת הלאום היהודי ".  לכל בר דעת ברור שההכרה הזאת לא תגיע לעולם ,  ולכן מתגנב ללבי החשש שמא אין כוונותיו של נתניהו אמיתיות .
 היום ,  יותר מאי פעם ,  ישראל אינה מדינה הומוגנית מהבחינה האתנית .  כ-20 אחוז מאוכלוסייתה הם ערבים ,  שהתגוררו במרחב הגיאוגרפי הזה לפנינו ,  ומעולם לא הסכימו להגדרת מולדתם כ"מדינה יהודית ".  גם הקבוצה היהודית איננה מצטיינת באחידותה ,  ואחרי גלי העלייה של העשורים האחרונים ,  היא מכילה כ-300,000 אזרחים שמדינת ישראל בעצמה מסרבת לרשום כיהודים .  
הנתונים האלה הם הוכחה לכך ,  שה"יהודיות "  של ישראל היא איננה דבר ברור גם עבור אזרחיה .  עם כן ,  איך הנושא הפנימי והמורכב הזה משתרבב למשא ומתן המדיני ?  זכותה של ישראל לקיים בתוך גבולותיה הריבוניים כל צורת שלטון עליה יוסכם באופן דמוקרטי .  לצורך העניין גם התיאוקרטיה היהודית ,  אשר ללא כל הפרעה מתקיימת בה היום ,  יכולה להמשיך ולשגשג וכלל אינה זקוקה לאישור מכל גורם חוץ אחר .
" כן או לא מדינה יהודית "  היא סוגיה עקרונית וטעונה ,  שמעולם לא הוכרעה ואנו עוד נידרש לה .  יחד עם זאת ,  ובעיקר עקב היותה נושא פנים ישראלי ,  היא בוודאי איננה שייכת לצרור הנושאים אותם עלינו לפתור עם שכנינו .  דרישתו הלא הגיונית של ראש הממשלה להכרה פלסטינית בישראל כ"מדינה יהודית ",  מחבלת בסיכוי ההצלחה של המשא ומתן ולכן מוטב שתוסר בהקדם מסדר היום של השיחות .
 
למה שואלים את הפלסטינים מיהו יהודי ? 
עם השקת השיחות הישירות ,  אלי פינברג שואל :  איך הפלסטינים אמורים להכיר בישראל כמדינה היהודית ,  אם אנחנו לא מצליחים להחליט מיהו יהודי ? 

