מחזירים לתודעה את הייחוד היהודי 
באי כנס הרצליה המתינו לנאום מדיני מסכם של בנימין נתניהו ,  אבל ראש הממשלה בחר במה שהוצע בעיתון זה פעם אחר פעם לו ולגדעון סער :  לעסוק במצוקה הערכית-אסטרטגית המעיקה על החברה הישראלית שעדה להתרופפות הקשר בין צעיריה לבין ארצם . " תוכנית מורשת "  שהטיל כפצצה על כנס שנועד לקיים דיוני עומק היתה דבר בעיתו .  היא נפלה כרעם ביום בהיר גם על ראשי האוצר שייתבעו לממנה במאות מיליוני שקלים .  
נתניהו ציטט אמש מנפוליאון בונפרטה ומיגאל אלון ,  אבל הציג עמדה ציונית עם גוון כנעני מבית מדרשם של דוד בן-גוריון ותלמידו משה דיין .  הוא דיבר על הקשר הרוחני אל הארץ .  בן-גוריון מימן מתקציב הביטחון את החפירות במצדה ,  ונתניהו טיפס אל תל לכיש השומם ואף נטש לרגע את ילדו במהלך טיול ליד עתלית כדי להגיע לבית השומם שממנו אותתו אנשי ניל"י מידע מודיעיני לאונייה  " המגנאם "  הבריטית כדי לשחרר את הארץ מהשלטון העות'מאני .  
לא נתניהו צריך היה להגיע עם תוכנית מורשת .  זה היה תפקידם של ראשי הממשלה מתנועת העבודה ,  שמעון פרס ויצחק רבין ואהוד ברק ושרי החינוך יוסי שריד ויולי תמיר ,  והם החמיצו .  בשנות שלטונם רחקו דורות של צעירים מהמחויבות לחברה לטובת האנוכיות ;  ההון-שלטון השתולל על חשבון המאמץ ;  ונחלש הקשר הלשוני אל התרבות ואל הטיפוס במעלה ההר .  את מקום ההליכה בוואדי תפסו טיולי הנופש לחו"ל ולמועדוני לילה .  כמה דיברו על ליבם של שרי החינוך שולמית אלוני ואמנון רובינשטיין ויוסי שריד ויולי תמיר ,  והם אמרו  " כן כן "  ונמלטו אל שיעורי האזרחות ולא נקפו אצבע .  ממש כפי שגם יצחק שמיר ונתניהו בסיבובו הראשון לא עשו דבר והיו שותפים למחדל .  
אך אמש היה לנתניהו נאום עקרוני שכמה פרשנים בלתי מנוסים פירשו כ"עייפות ".  כל מילה נמדדה בו בפלס מים ,  מפני שהוא רוצה לצאת לדרך קשה מנשוא של ויתור על העינוג האישי לטובת משהו קולקטיבי ;  ומפני שהוא מנסה להחזיר לתודעת הצעיר הישראלי את הייחוד היהודי בעולם שבו הגלובליזציה אינה רק עובדה אלא אפילו עובדה רצויה .  זה יעד שכיבושו אינו מובטח אך צריך לנסות להגיע אליו ואולי אף להוסיף  " וחדש ימינו כקדם ".  
יש מי שחיכו לנאום הזה 25 שנים עד שהגיע .  טוב מאוחר מאשר בכלל לא .  

מחזירים לתודעה את הייחוד היהודי 
nan
