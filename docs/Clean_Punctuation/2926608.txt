מתקפה מדינית משולבת :  ארה"ב ואירופה מחריפות את הטון כלפי ההתנחלויות
זמן קצר אחרי ששגריר ארה"ב בישראל ,  דיפלומט אהוד וחביב על נתניהו באופן אישי ,  השמיע ביקורת חריגה על אכיפת החוק הישראלית בשטחים ,  פרסמו שרי החוץ של האיחוד הודעה המחדדת את ההבדל בין ישראל והשטחים .  ללא תכנית מדינית ישראלית ,  המתקפות של אירופה צפויות להתגבר
ההחלטה שקיבלו אמש  ( שני )  שרי החוץ של האיחוד האירופי בנושא ההתנחלויות מהווה החרפה נוספת ביחסים המתוחים עם ישראל .  השרים הדגישו את המחויבות שלהם להקמת מדינה פלסטינית בגדה המערבית ואת ההתנגדות שלהם להתנחלויות .  גולת הכותרת היא הדגשת החלטות קודמות של האיחוד ,  על כך שהסכמים בין האיחוד האירופי לישראל לא יחולו מעבר לקו הירוק .  
בירושלים מתנחמים בעובדה שזה יכול היה להיות יותר גרוע :  במקור תכננו שרי החוץ של האיחוד לקבל החלטה חריפה עוד יותר ,  שהייתה מציבה כלל דומה גם לגבי הסכמים בין מדינות האיחוד עצמן לישראל .  רוב מוחץ של מדינות האיחוד ובהן המדינות החשובות ביותר - בריטניה ,  צרפת ,  גרמניה ,  ספרד ואיטליה - היו מוכנות לתמוך בצעד זה ,  אולם התנגדות של יוון והונגריה גרמה להסרתו מעל סדר היום .  כל ההחלטות באיחוד צריכות להתקבל בקונצנזוס ,  ולכן התנגדותן של המדינות הללו הביאה לריכוכו של הנוסח הסופי .
 אלא שגם בנוסח הנוכחי ההחלטה מעוררת דאגה .  משרד החוץ הודיע בעקבות אישורה כי  " האיחוד האירופי ממשיך לנהוג כלפי ישראל בסטנדרט כפול ,  תוך התעלמות מאחריותה של הרשות הפלסטינית לקיפאון המדיני ולהסתה ".  החשש כעת הוא שהמדינות הרבות שהיו מוכנות להתקדם עם נוסח ההצעה התקיף יותר ,  יפעלו ברוח זו באופן עצמאי .  בנוסף לכך ,  לא מן הנמנע שבעוד חודש או חודשיים ,  בהנחה שהמצב הביטחוני ימשיך להידרדר ,  החלקים שהושמטו מהנוסח ,  יעלו מחדש להצבעה .  
לקריאה נוספת:דמוקרטיה ?  במקום שמזרח אירופה הולכת אליו אין מקום לדמוקרטיהשרת החוץ של שבדיה :  לחקור שימוש מופרז בכוח של ישראל נגד פלסטיניםשקד לשגריר האמריקני : " ארה"ב לא צריכה להתערב בחקיקה פנימית "  
ההחלטה שהתקבלה כוללת גם רמז עבה בנוגע לחוק העמותות שהממשלה מתכוונת לקדם ,  שיטיל כללים חדשים לגבי ארגוני זכויות אדם המקבלים תרומות ממדינות זרות .  ראש הממשלה בנימין נתניהו אמנם הודיע בישיבת הממשלה ביום ראשון שהוא מתנגד לסעיף בחוק שיחייב את נציגי הארגונים הללו לענוד תג מיוחד בעת ביקוריהם בכנסת ,  אולם במקביל הוא אמר שהממשלה תחייב את אותם ארגונים לדווח על תרומות שהם מקבלים ממדינות זרות  " החל מהדולר הראשון ".  בהחלטת האיחוד הובעה דאגה רבה מהטלת מגבלות על פעילותם של ארגוני חברה אזרחית ,  והודגש כי האיחוד מתנגד לכך .  
סעיף זה הוא למעשה קריאה אחרונה של שרי החוץ של כל מדינות אירופה - כולל המדינות הידידותיות ביותר ,  ואפילו אלה שהתנגדו לנוסח הקשה יותר של ההחלטה .  הם קוראים לישראל לשקול מחדש את חקיקה זו ,  שאירופה וארצות הברית מתנגדות לה בתקיפות .  אחרי פרסום אזהרה זו ,  הצעד האירופי הבא אל מול קידומו של חוק העמותות צפוי להיות החלטות עתידיות נוספות בנושא ההתנחלויות והמצב בגדה המערבית .  
אם כל זה לא גרוע מספיק ,  להחלטה האירופית הצטרפה גם הביקורת החריגה שהשמיע שגריר ארצות הברית בישראל ,  דן שפירו ,  על אכיפת החוק הישראלית בשטחים .  שפירו אמר משהו שבכירים ישראלים רבים הודו בו לאורך השנים ,  אולם נדיר שנאמר על ידי נציג בכיר של ארצות הברית :  ישראל מפעילה שני סטנדרטים שונים של אכיפת חוק בשטחים הכבושים - אחד לישראלים ואחד לפלסטינים .  נתניהו שיגר תגובה חריפה לדברים ואמר כי הם  " לא נכונים ולא מקובלים ".  
שפירו אמנם החמיא לישראל בנאומו על הטיפול בפיגוע הטרור היהודי ,  שבו נרצחו בני משפחת דוואבשה ,  ובנוסף השמיע גינוי תקיף וחד-משמעי לטרור הפלסטיני ,  אולם דבריו על אכיפת החוק בשטחים מציבים את ישראל בפינה מאוד לא נוחה .  אם כך מדבר שגריר ארצות הברית  ( ויש שיוסיפו - שגריר ידידותי ואהוד יחסית בישראל ,  דובר עברית וחביב על נתניהו באופן אישי )  ,  מה יגידו שגרירי מדינות אירופה ?  דבריו נותנים לגיטימציה למתקפות קשות עוד יותר על ישראל מכיוון אירופה .  גם בנושא ההתנחלויות ,  אגב ,  שפירו העלה את הביקורת האמריקנית באוקטבה אחת לפחות ,  כאשר אמר כי ארצות הברית  " אובדת עצות "  אל מול ההתנהלות הישראלית בנושא זה .  
אחת הבעיות המרכזיות היא שבממשלה הנוכחית אין אף גורם בכיר שביכולתו להפיג את המתיחות - לא עם ארצות הברית ולא עם אירופה .  בתקופת ממשלתו הקודמת של נתניהו ,  האיחוד האירופי כמעט קיבל החלטה קשה הרבה יותר לישראל - הוצאת כל האוניברסיטאות הישראליות מתכנית המחקר והפיתוח האירופאית  " אופק 2020 ",  צעד שהיה מוביל להפסד של מאות מיליוני אירו לאקדמיה והמחקר המדעי בישראל .  מי שהצליחה אז למנוע את ההחלטה הייתה ציפי לבני ,  שרת המשפטים של נתניהו ,  שהתקשרה לשרת החוץ האירופית באותם ימים ,  קתרין אשטון ,  וגייסה אותה לפעול נגד ההחלטה .  גם יעקב פרי ,  לשעבר ראש השב"כ שכיהן באותה ממשלה כשר המדע ,  סייע במגעים עם האירופים לביטול רוע הגזירה .  
בממשלת נתניהו השנייה ,  מי שמילא תפקיד מפתח ביחסים עם ארצות הברית היה שר הביטחון אהוד ברק ,  שהצליח לשמור על יחסים מצוינים עם בכירי הממשל האמריקני למרות המתיחות בנושא האיראני .  אלא שבממשלה הנוכחית של נתניהו ,  אין אף גורם דמוי לבני ,  פרי או ברק .  שר חוץ במשרה מלאה אין ,  וסגנית שר החוץ ,  ציפי חוטובלי ,  היא סמן ימני בכל הנוגע להתנחלויות ולפלסטינים .  למעשה ,  האדם היחיד בממשלה הזו שמסוגל להרים טלפון למישהו בעולם כדי לרכך החלטה כזו או אחרת נגד ישראל ,  הוא נתניהו עצמו .  כראש ממשלה יש לו עוד כמה דברים להתעסק בהם ברמה היום-יומית .  
נתניהו קידם בשנים האחרונות תפיסה ולפיה ישראל יכולה למצוא תחליף לאירופה ,  שההולכת והופכת לביקורתית יותר ,  בדמות שיפור היחסים עם מדינות מזרח אסיה .  אולם כפי שהעיד ביקורה המוצלח של שרת החוץ ההודית סושמה סווארג' בישראל השבוע ,  גם ליחסים הללו יש מגבלות .  סווארג' קיימה אמנם פגישות לבביות עם נתניהו ועם נשיא המדינה ,  ראובן ריבלין ,  אבל עוד לפני כן ,  היא נסעה לרמאללה כדי להצדיע מעל קברו של יאסר ערפאת ,  והדגישה באוזני אבו מאזן את מחויבותה העמוקה של הודו לתמיכה בפלסטינים .
 האמת הפשוטה היא שלישראל יש לא מעט ידידים בעולם ,  אבל כמעט כל אלו שותפים לביקורת בנושא ההתנחלויות .  בהיעדר תכנית מדינית ישראלית - משהו שממשלות נתניהו השונות לא הציגו מאז 2009 ועד היום - העימותים עם ארצות הברית ,  אירופה ושאר הקהילה הבינלאומית ,  צפויים רק להחריף בחודשים הקרובים .  

מתקפה מדינית משולבת :  ארה"ב ואירופה מחריפות את הטון כלפי ההתנחלויות
זמן קצר אחרי ששגריר ארה"ב בישראל ,  דיפלומט אהוד וחביב על נתניהו באופן אישי ,  השמיע ביקורת חריגה על אכיפת החוק הישראלית בשטחים ,  פרסמו שרי החוץ של האיחוד הודעה המחדדת את ההבדל בין ישראל והשטחים .  ללא תכנית מדינית ישראלית ,  המתקפות של אירופה צפויות להתגבר

