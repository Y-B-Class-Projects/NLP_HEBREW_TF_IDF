רצח רבין :  שנאת האחים לא התחילה בכדור ההוא
22 שנה מופנית אצבע מאשימה כלפי הימין הישראלי והציבור הדתי-לאומי .  המסר ברור :  יגאל עמיר לחץ על ההדק ,  אתם שלחתם אותו .  אראל סג"ל על החיידק הטורף שמאיים עלינו מאז ומתמיד
רצח הוא רצח הוא רצח ,  קל וחומר רצח שביקש לפגוע בדמוקרטיה הישראלית ולחבל בריבונות ממשלה נבחרת .  רצח ראש ממשלת ישראל יצחק רבין הייתה שעת שפל בהיסטוריה העברית .  לא מעט דמוקרטיות חוו התנקשויות פוליטיות .  אנחנו לא לבד בסיפור .  חלק ממציאות אנושית היסטורית ,  אבל עבורינו ,  עם שחזר להיסטוריה רק לאחרונה ,  רצח רבין הוא מאורע בסדר גודל טקטוני .  בוססנו בבוצה רעילה ,  כשלנו באפלה ,  מלחמת אחים עמדה כלהב החרב המתהפכת .  נמנענו מזאת ,  או לפחות זו מלחמת אזרחים שקטה .  השנאה בין המחנות נותרה רוחשת בין רכס לבקעה .  היא לא חדשה .  השנאה .  היא הולכת איתנו מראשית הציונות ואולי בעצם כמו שאטען בהמשך ,  מראשיתנו הקדומה .  
22 שנה מופנית אצבע מאשימה בחודש חשוון כלפי הימין הישראלי והציבור הדתי-לאומי בפרט .  אני זוכר כיצד לאחר הרצח ,  עיתונאי מוכר קרא להחרים נשק מחיילים חובשי כיפות סרוגות ,  ובמיוחד אלו המשרתים ביחידות מובחרות .  המסר ברור :  יגאל עמיר לחץ על ההדק ,  אתם שלחתם אותו .  העובדה שמחנה השמאל בחר להגדיר את זהותו באמצעות הטלת אשמה קולקטיבית הביאה את המחנה שמנגד לפתח נוגדנים .  לפעמים מכוערים ומתריסים .  רצח רבין הפך למיתוס מכונן של השמאל בהתייחסותו לימין ,  השיא במאבק הפנימי בין ימין ושמאל .  מורשתו של רבין נוסחה לכדי כתב האשמה קולקטיבי .  המעשה הנפשע של יגאל עמיר נתפס בשמאל כשליחות קטלנית ובמהלך היסטורי אירוני דומה שהיה בהתנהלות הד נושן לדוקטרינה הנוצרית הטופלת על כלל העם היהודי את האחריות על רצח ישו .  אשמתכם קבועה ונצחית עד שלא תמירו את אמונתכם .  
באופן מסוים ,  רצח רבין הפך לתמונת מראה של רצח ישו .  מנהיגי הימין היו לסנהדרין ויגאל עמיר לפואנטיוס פלטוס .  המיתוס של רבין כקדוש השמאל  ,  כמרטיר של השלום מול רודפיו מימין .  מחנה שלם נשא אות קין .  ואיש אחד ,  יותר מכולם .  בנימין נתניהו שהפך לבובת וודו של השמאל .  נצחונו בבחירות לאחר הרצח קיבע את מעמדו בעיני השמאל כמי שרצח וירש .  
שלא תטעו ,  אני לא שוכח אף פעם ,  למרות טקס ההרשעה בכיכר ,  האינדוקטרינציה הפוליטית ,  שכתוב ההיסטוריה ועבודת האלילים הכרוכה בסגידה לדמות ערטילאית של משיח שלום שנצלב ולחזון אוסלו שקרי .  אני לא שוכח שראש ממשלה נרצח פה .  אסור להתבלבל .  אסור להקל ראש ברצח עצמו ,  ברעידת האדמה שפקדה אותנו בנובמבר ההוא .  אסור לנו להתעלם מעוצמת השנאה שהביאה יהודי לנסות לשנות את מהלך ההיסטוריה באמצעות ירייה .  אבל חשבון הנפש הוא לא רק של מחנה אחד .  ואני בכוונה מתעקש על זה .  השנאה לנתניהו בשמאל מאז ובכלל לא פחותה מזו שהופגנה כלפי רבין על ידי הימין .  כמות הפעמים ששלטון נתניהו הושווה ומושווה לשלטון הנאצי בשנות השלושים ,  כן ,  לפאקינג נאצים ,  ולא בפשקוויל פוטומונטז' גרוע שסוכן שב"כ מפיץ בהפגנה אלא בטורים מכובדים בעיתון המכובד  " הארץ "  היא בלתי נתפסת .  
בכל שנה ביום הזיכרון אני חוזר לטקסט נושן ומזוקק של הסופר הארגנטינאי האהוב עלי ,  ח.ל בורחס ,  מסה קצרצרה שנכתבה מיד לאחר רצח ג'ון קנדי , " לזכר ג'ון פיצג'רלד קנדי ".  בורחס מספיד את קנדי ונוגע בשורש העניין . " הכדור הזה הריהו קדמון ",  מספר לנו בורחס ,  ואותו כדור הרג את לינקולן , " תוך מעשה מאגי או נפשע של שחקן אחד שמלותיו של שייקספיר הפכוהו למרקוס ברוטוס ,  רוצחו של יוליוס קיסר ".  בורחס מתכוון לג'ון וילקס בות' ,  רוצחו של לינקולן שהיה השחקן השייקספיריאני הגדול בארה"ב של המאה ה-19 .  אחת הדמויות המזוהות איתו והאהובה עליו הייתה מרקוס ברוטוס ,  האציל הרומי ,  חברו הטוב של יוליוס קיסר שהצטרף לקשר ורצח אותו בסנט .  
קודם לכן היה הכדור דברים אחרים ,  ממשיך בורחס ,  הוא היה המערפת שביתרה את ראש המלכה ,  המסמרים בגוף הגואל ,  הוא היה הרעל בטבעת הברזל של חניבעל והגביע המורעל ממנו גמע סוקרטס . " בשחר הזמנים ",  כתב בורחס , " הוא היה האבן שהשליך קין בהבל אחיו והוא יהיה הרבה דברים שכיום איננו מסוגלים כלל להעלות בדמיוננו ,  ואפשר שק ? צו יבוא רק עם ק ? צם של בני אדם ושל גורלם המופלא והשברירי ".  ואנו היהודים יודעים זאת שבעתיים ,  שנאת אחים גדולה מכל השנאות .  כי בספר תשתית האדם ,  ספר בראשית ,  פרק ד' ,  אח קם על אחיו .  ובהמשך לבורחס ,  הכדור שהרג את ג'ון קנדי ,  היה גם גם הכדור שנורה מאקדחו של יגאל עמיר ,  והוא גם היה רסיסי הרימון שפגע באמיל גרינצוויג ז"ל .  אבל אל תטעו ,  אותו כדור נורה גם מהבית האדום ,  מפקדת הפלמ"ח בזמן פרשת אלטלנה לעבר ניצולי האונייה הטבועה .  הבית שפיקד עליו רבין .  
בקלטת הצוואה של חיים חפר ,  הוא מספר ששאל פעם את יצחק בן אהרון שהיה אז למעלה מבן תשעים ,  מה מחזיק אותו .  
בן אהרון ענה לו : " השנאה ,  חיים ,  השנאה ". 
בן אהרון ידע לשנוא .  כי השנאה בתוכנו היא לא דבר חדש ,  אנחנו שונאים מדופלמים .  בשנות השלושים ,  בן גוריון כינה את ז'בוטינסקי וולדימיר היטלר ,  השנאה הגיעה לאלימות ולרצח .  המנה הראשונה במאבק בין הישוב שנשלט על ידי מפלגות פועלים לבין הימין .  השנאה קלקלה את השורות .  במרד גטו ורשה ,  שתי מחתרות יהודיות ,  ימין ושמאל ,  לא הסכימו לאחד שורות נגד האויב הנאצי ,  האויב הנורא ביותר שקם לעם היהודי .  
הסיפור הוא עתיק והוא מתחיל ביצחק וישמעאל ,  יעקב ועשיו ,  12 האחים שהופכים לשבטים .  שבטים שלא פעם ולא פעמיים יקיזו דמים זה לזה .  ומהשבטים תוקמנה שתי ממלכות .  יהודה וישראל .  המאבק השבטי משנה אדרת אבל בבסיסו הוא נותר .  חשמונאים ומתייוונים ,  פרושים וצדוקים ,  רבניים וקראים ,  חסידים ומתנגדים ,  רפורמיים ,  תנועת ההשכלה ,  סזון ,  אלטלנה ,  רבין .
 השנאה תלבש ותפשוט צורות .  שנאות חדשות יבנו על חורבות שנאות ישנות אבל שנאת האחים כמו חיידק טורף תמיד בסביבה .  שנאה פנימית אינה סגולה ייחודית של עם הסגולה .  איבה פנימית קיימת באנושות כולה מאז ומתמיד .  כולנו הרי צאצאי קין והבל .  תבל ומלואו אוחז בגרונו .  
אני לא אופטימי ולא פסימי .  אני ריאליסט .  החברה הישראלית מקוטבת ,  אך מצד שני מעולם לא היה מצבנו כה טוב .  מעולם לא הייתה ריבונות יהודית כה חזקה .  אולי השנאה היא מחיר השקט היחסי .  וכמובן ,  לא לשכוח ,  לא לעולם חוסן .  
אפשר לקוות .  זה מותר .  אז אני רוצה לסיים בשיר .  מחוות פיוס למי שכועס מהטור הזה .  ראו את התפילה של רבי אלימלך מליז'נסק , " אדרבה ",  כפניה ישירה ,  תפילה שהיא הכנה לתפילת שחרית .  אולי יום אחד נגשים בקטנה את תפילת הרב : " אדרבה ,  תן בליבנו שנראה כל אחד מעלת חברנו ולא חסרונם ,  ושנדבר כל אחד את חברו בדרך הישר והרצוי לפניך ,  ואל יעלה שום שנאה מאחד על חברו חלילה ..  ."  .  

רצח רבין :  שנאת האחים לא התחילה בכדור ההוא
22 שנה מופנית אצבע מאשימה כלפי הימין הישראלי והציבור הדתי-לאומי .  המסר ברור :  יגאל עמיר לחץ על ההדק ,  אתם שלחתם אותו .  אראל סג"ל על החיידק הטורף שמאיים עלינו מאז ומתמיד

