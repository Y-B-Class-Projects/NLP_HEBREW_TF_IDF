א-זהאר מפתיע :  מתנגד לסרטון על שליט
בכיר חמאס ד"ר מחמוד א-זהאר התייחס באופן שלילי לסרטון שפרסם ארגונו ובו נראה החייל השבוי כשהוא חוזר לישראל בארון קבורה . " מעולם לא הרגנו חיילים ישראלים שנשבו "
  ( מתוך אתר חמאס ) 
ביקורת מבית :  בכיר חמאס ברצועת עזה ,  ד"ר מחמוד א-זהאר ,  מתח אמש  ( שני )  ביקורת על החלטת הזרוע הצבאית של הארגון לשדר סרטון אנימציה שבו נראה החייל החטוף גלעד שליט חוזר לישראל בארון קבורה .  בתום פגישתו עם חברי פרלמנט מדרום אפריקה ניהל ד"ר א-זהאר שיחה עם עיתונאים ברצועה ואמר כי  " סרטון הווידאו אינו משקף את עמדתו הרשמית של ארגון חמאס ". 
ד"ר א-זהאר אמר כי הוא שולל את הרמיזה בסרטון לפיה קיימת אפשרות שאנשי חמאס יהרגו את שליט בטרם יעבירו אותו להוריו בישראל . " מעולם לא הרגנו ולעולם לא נהרוג חיילים ישראלים שלקחנו בשבי .  המוסר שלנו והדת שלנו אוסרים עלינו לעשות זאת ",  אמר א-זהאר .  הוא ביקש להבהיר כי סרטון האנימציה שפרסמו גדודי עז א-דין אל-קסאם  " אינו מבטא את עמדת חמאס ,  המתנגד להרג חיילים שבויים ". 
שלשום פרסמה כאמור הזרוע הצבאית של חמאס סרטון אנימציה בו נראה שליט חוזר לישראל בארון קבורה .  בסרטון משוגרים מספר מסרים לממשלת ישראל ומוסבר בו כי גורלו של שליט עלול להיות כגורל הנווט הנעדר רון ארד .  המסר השני שמוצג בסרטון האנימציה הוא הטענה שהמחיר הגבוה תמורת שחרורו של גלעד שליט ישולם בסופו של דבר ובכל מקרה .  מסר נוסף הוא שיש עדיין סיכוי טוב להגעה לעסקה במסגרתה ישוחרר שליט .
 מלשכת ראש הממשלה בנימין נתניהו נמסר בתגובה ,  מספר שעות לאחר פרסום הסרטון ,  כי  " השימוש הציני שעשו ראשי חמאס ברגשות משפחת שליט מלמד יותר מכל על אופיו של ארגון טרור זה .  מדובר בעוד פעולה שפלה של חמאס שנועדה לסייע להנהגתו לחמוק מלקבל החלטה לגבי הצעת התיווך ".  נעם שליט ,  אביו של גלעד שליט ,  אמר : " יש להצטער על כך שמנהיגי החמאס חוזרים ובוחרים לנקוט בלוחמה פסיכולוגית ,  בפעם המי יודע כמה ,  כנגד משפחת שליט והציבור בישראל ,  במקום להתייחס ולאשר את עסקת חילופי האסירים הגרמנית  המונחת על שולחנם כבר ארבעה חודשים ,  ללא מענה ". 
עדכון ראשון :  22:44

א-זהאר מפתיע :  מתנגד לסרטון על שליט
בכיר חמאס ד"ר מחמוד א-זהאר התייחס באופן שלילי לסרטון שפרסם ארגונו ובו נראה החייל השבוי כשהוא חוזר לישראל בארון קבורה . " מעולם לא הרגנו חיילים ישראלים שנשבו "
 
