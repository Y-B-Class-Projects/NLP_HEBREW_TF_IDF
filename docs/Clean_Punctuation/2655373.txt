נתניהו ופרס הכריזו : " לא למדינה דו-לאומית "
 במהלך האזכרה לזכר חוזה המדינה ,  התייחסו ראש הממשלה והנשיא לעתידו של התהליך המדיני עם הפלסטינים .  שר החוץ האמריקני יגיע הערב לישראל בניסיון נוסף לקדם את המו"מ
ראש הממשלה בנימין נתניהו ונשיא המדינה שמעון פרס נאמו הבוקר  ( חמישי )  באזכרה לזכרו של חוזה המדינה בנימין זאב הרצל שהלך לעולמו לפני 109 שנים ,  וניצלו את המעמד לאמירה מדינית ברורה :  לא למדינה דו-לאומית ,  כן לחידוש תהליך השלום .  הנשיא פרס היה הנחרץ מבין השניים . " מדינה דו-לאומית סותרת את חזונו של הרצל ",  אמר פרס , " היא מסכנת את צביונה היהודי והדמוקרטי של מדינת ישראל .  הסיכוי לחידוש תהליך השלום עומד על הפרק מחדש ואסור להחמיצו .  אנו מברכים על בואו של קרי  ( ג'ון קרי ,  שר החוץ האמריקני  א.ת )  לישראל .  זהו מאמץ לחידוש התהליך וכולנו נסייע להצלחתו ".  פרס הוסיף כי  " השלום הוא צורך קיומי של מדינת היהודים ".  
ראש הממשלה נתניהו חזר גם הוא על ההתנגדות למדינה דו-לאומית ,  אך הצהרתו הייתה זהירה ומסויגת יותר מזו של הנשיא פרס . " איננו מעוניינים במדינה דו-לאומית ",  אמר נתניהו , " אבל אל ישלה את עצמו איש או אישה מאתנו שאם נעשה הסכם עם הפלסטינים ,  ההסכם הזה יחסל את ההשמצות הפרועות נגד מדינת היהודים ".  הוא הוסיף באותה נימה מסויגת : " השלום מושתת על ביטחון .  הוא איננו מושתת על רצון טוב ועל לגיטימציה כפי שחושבים .  הוא מושתת קודם כל על יכולתנו להגן על עצמנו .  בלי ביטחון ,  בלי הצבא שהרצל קרא להקימו ,  לא נוכל להגן על השלום ,  לא נוכל להגן על עצמנו אם השלום ייפרם .  תנאי יסודי לקיומו של שלום ,  להשגתו ותנאי ולשימורו זה הביטחון ".  
התבטאויותיהם של נתניהו ופרס באות על רקע שובו של שר החוץ האמריקני ג'ון קרי היום לישראל לסבב שיחות נוסף בניסיון להשיב את ישראל והפלסטינים לשולחן המשא ומתן .  טרם יציאתו לישראל רמז קרי שאינו צופה התקדמות משמעותית במה שיהיה ביקורו החמישי באזור בתקופה האחרונה . " אני לא מציב תאריכי יעד ",  אמר קרי במהלך ביקור בכווית , " אך אנו צריכים להראות איזו שהיא התקדמות לפני חודש ספטמבר ,  אז הפלסטינים יקבלו את מעמדם המשודרג באו"ם ".   " אני לא חושב שיש לנו את המותרות של זמן ",  הוסיף .  
במסיבת עיתונאים עם מקבילו הכוויתי ,  הכחיש קרי את הדיווחים בישראל לפיהם מתוכננת פגישה משולשת בינו לבין נתניהו ויו"ר הרשות הפלסטינית אבו מאזן . " אני לא מכיר שום תכנית לעשות זאת ",  הוא אמר .  לפי הוושינגטון פוסט ,  קרי מחויב באופן אישי לתהליך השלום בין ישראל לפלסטינים ורואה בו את מורשתו האפשרית בכהונתו כדיפלומט האמריקני הראשי .  היום ייפגש קרי עם מלך ירדן עבדאללה השני ומשם ימשיך לירושלים ,  שם ייוועד נתניהו .  מחר יפגוש קרי את אבו מאזן בירדן ,  כאשר ישנה אפשרות שייפגש שוב עם נתניהו לאחר מכן .  

נתניהו ופרס הכריזו : " לא למדינה דו-לאומית "
 במהלך האזכרה לזכר חוזה המדינה ,  התייחסו ראש הממשלה והנשיא לעתידו של התהליך המדיני עם הפלסטינים .  שר החוץ האמריקני יגיע הערב לישראל בניסיון נוסף לקדם את המו"מ

