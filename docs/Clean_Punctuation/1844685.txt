מבחן התוצאה בלבד
כיצד אירע שבנימין נתניהו זיהה לפני שנתיים וחצי את מצוקת הדיור המחריפה של מעמד הביניים ,  אבל נחלץ לפעולה ממשית - אם אכן תתבצע - רק תחת לחץ מאהלי המחאה ,  שצצו ברחבי הארץ כפטריות לאחר הגשם ?  היש דיסוננס בין ההצעה לבין תפיסת עולמו ?  אלה חלק מהשאלות המצריכות את מנוחת השבת כדי לנתחן בפרטנות .
 מצד אחר ,  מה ניתן ללמוד מתגובתם השלילית של עסקני המחאה ?  אם אינם מאמינים לנתניהו - זה דבר אחד ,  והעתיד יוכיח .  ואם התוכנית אינה נראית להם בחלקים שונים ,  הרי היא משמשת בסיס לתחילת העבודה עם שינויים תוך כדי תנועה ;  ואם למעשה הכוונה היא להפיל את ממשלת נתניהו כפי שמעוניינים הגורמים המפלגתיים המסתתרים בתוככי האוהלים ,  הרי זה יעד לגיטימי לחלוטין ,  אבל אינו ממין העניין בהקשר לדיור .  מותר לעשות פוליטיקה תוך שימוש במצוקה ,  אך נחוצה שקיפות .
 איני מתייחס לשאלה אם נתניהו יכול ורוצה לממש את תוכניתו ,  שיש בה הודאה כי  " כוחות השוק "  אינם כל יכולים בפתרון בעיותיה של חברה מודרנית כישראל .  ברגע זה - ורק בו - ראוי לבחון אותה בתנאי מעבדה :  היש בה מזור למעמד הביניים ?  ואולי אפילו בשורה ? 
נתניהו ושריו הכלכליים וראשי הקואליציה העמידו אתמול את עצמם למבחן דו-שלבי :  ראש הממשלה חייב לחזור על המנטרה ,  שהיא אמת-לאמיתה ,  כי שוררת בישראל מצוקת דיור ,  ולפיכך היא מוצדקת ,  אבל לצמצם את ההצהרות ,  ולא להוסיף עליהן ;  ועליו להניח להפגנות להתקיים וליושבי האוהלים לישון בכיכר העיר ,  ולהתרכז רק במלאכת בניית הדירות בהקדם ,  מפני שמחלוקות מילוליות לא יוסיפו דבר ועל הפרק עומד רק מבחן התוצאה .
 יש לו סיכוי .  אני למד על כך דווקא מתגובתם הנסערת משהו של מובילי המחאה . " לא מספיק "  - זו תשובה סבירה .  אך  " שקרן "  - זו תגובה מבוהלת של מי שאיבדו משהו מביטחונם העצמי וחוששים שמא תוכנית נתניהו תקרום עור וגידים .  אם נתניהו מתכוון ברצינות ויעמול קשה ויניח נדבך על גבי נדבך - הם ישובו הביתה בלי אומר ודברים ;  ואם ייכשל - הוא ילך הביתה .
 
מבחן התוצאה בלבד
nan
