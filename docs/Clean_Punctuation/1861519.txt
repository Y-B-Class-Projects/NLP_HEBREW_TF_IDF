היום :  ועדת הריכוזיות תציג מסקנותיה
על פי המסתמן ,  הוועדה תמליץ על הפרדה בין נכסים ריאליים לפיננסיים ,  וכן על כך ששכרם של חמשת בעלי השכר הגבוה יאושר על ידי האסיפה הכללית .  ככל הנראה ,  הפטור ממס על חלוקת דיבידנדים בחברות פירמידה לא יבוטל
היום בצהריים יתברר האם טורפדה המלצתו של יו"ר ועדת הריכוזיות חיים שני לפרק את הפירמידות העסקיות ,  ובכלל זה לחייב את בעלי השליטה להיענות להצעת רכש כפויה במכירת חברות אחזקה במידה שהיא לטובת אינטרס בעלי המניות .  ועדת הריכוזיות תפרסם את המלצותיה היום ב-12:00 ומסיבת העיתונאים תועבר בשידור חי באתר TheMarker .
 אתמול כללה הוועדה לריכוזיות המלצה בעניין במסגרת המלצותיה הסופיות .  ההמלצה נועדה לפרק את הפירמידות ולגרום לכך שבעלי השליטה ימכרו חברות בנות בפירמידות העסקיות ,  אם הצעת המכר היא לטובת בעלי המניות .  לפי ההמלצה ,  בעלי המניות יוכלו לחייב את בעל השליטה להיענות להצעת רכש כפויה .  אולם הבוקר התברר שההמלצה הנחרצת בעניין אינה נכללת בהמלצות הבנייניים של ועדת הריכוזיות ,  אלא לפי בקשתו של האוזר ,  היא תוגש כהמלצה לדיון ציבורי .  דובר רשות נ"יע ודובר האוצר סירבו להגיב .
 בתוך כך ,  ל-TheMarker נודע כי הוועדה החליטה להחמיר את הכללים במקרים של עסקות בעלי שליטה המיטיבות עמם .  ועדת הריכוזיות ממליצה ,  בין השאר ,  שעסקות המיטיבות עם בעלי שליטה ובכלל זה רכישת חברה מבעלי השליטה ,  גיוס הון ,  ופירעון חוב של בעלי השליטה - יחייבו אישור של אסיפה כללית בחברה בנטרול הנציגים של בעלי השליטה מקרב מחזיקי המניות .  המלצה מהפכנית זו נועדה למנוע מבעלי שליטה בעיקר בחברות פירמידה לבצע עסקות המשפרות את מצבם של בעלי השליטה על חשבון מחזיקי המניות .
 בתוך כך ,  חוגים כלכליים בירושלים ציינו כי הממונה על אגף שוק ההון באוצר ,  פרופ' עודד שריג ,  החבר בוועדת הריכוזיות ,  מתנגד להפרדת אחזקות צולבות פיננסיות וריאליות מאחר שבעיניו זה  " לא הפתרון הנכון ".  בפיקוח על שוק ההון חוששים שהפרדה כזו תוביל למעבר משלטון של בעלי שליטה לשלטון מנהלים ,  כפי שקיים באנגליה ובארה"ב ,  ולדעתם ישראל לא מוכנה לזה .
 לדעת שריג ,  בישראל צריך להיות תהליך הדרגתי וסלקטיבי ,  ויש  " לתפור חליפה "  לכל טייקון וקבוצת שליטה ולא לאסור באופן גורף על אחזקות צולבות .  ההערכה היא אם זה היה תלוי בו ,  לא היו מתקבלות הנחיות גורפות .  שריג קיבל פניות מגורמים כמו מנכ"ל כלל ביטוח שביקש ממנו אישור להשקיע באי.די.בי .  וממנכ"ל הפניקס שביקש להשקיע בחברות של תשובה ,  למרות שקיים עליהם איסור .
 דו"ח הוועדה שיפורסם בצהריים יכלול שורה של המלצות לפתרון בעיית הריכוזיות במשק ,  להפרדת השליטה בין נכסים ריאליים לפיננסיים ולהגבלת כוחן של פירמידות השליטה - ועשוי לחולל מהפך במבנה המשק בישראל .
 ועדת הריכוזיות הוקמה כדי להתמודד עם כוחם הגדל והולך במשק של בעלי ההון הגדולים  ( הטייקונים )  ,  שגבר בשנים האחרונות והביא לשליטה מונופוליסטית בכלכלת המדינה .  שליטה זו פגעה קשות בצמיחת המשק ,  בתחרותיות ,  ברמת המחירים ,  בתעסוקה ,  בשכר ,  בחדשנות ,  ואף בדמוקרטיה ובתקשורת הישראלית .
 כשעה וחצי לפני מסיבת עיתונאים ,  שתיערך בלשכת ראש הממשלה בירושלים ,  ייפגש ראש הממשלה בנימין נתניהו עם יו"ר ועדת הריכוזיות ,  חיים שני ,  עם חברי הוועדה ועם שר האוצר ,  יובל שטייניץ ,  ונגיד בנק ישראל ,  סטנלי פישר .  מסיבת העיתונאים הועברה ממשרד האוצר למשרד ראש הממשלה עקב רצונו של נתניהו לשאת דברים .  כמו כן ,  ישתתפו במסיבת העיתונאים נגיד בנק ישראל ,  שר האוצר ויו"ר הוועדה .
 השלב הבא בעבודת הוועדה יהיה הליך השימועים ,  שאמור להימשך 30 יום .  בפני ועדת הריכוזיות יופיעו טייקונים שירגישו נפגעים ממסקנותיה ,  וכן גורמים כלכליים שונים במשק שיבקשו לערער על מסקנותיה .  עם תום שלב השימועים תגבש ועדת הריכוזיות את מסמך המסקנות הסופי שלה .  לאחר גיבוש מסמך זה ולפני פרסומו תיפגש הוועדה עם ראש הממשלה ,  שר אוצר והנגיד ,  ותשמע את הערותיהם .  לאחר מכן תפרסם הוועדה את הדו"ח הסופי בציבור .  הדו"ח יוגש לאישור הממשלה והכנסת .
 חלק מהמלצות הוועדה יעוגנו במסגרת הסדרת כללי הממשל התאגידי ,  וחלקן באמצעות הצעת חוק שתוגש לכנסת .  ההערכה היא שהצעת החוק בעניין תוגש לכנסת רק בסוף נובמבר או בדצמבר 2011 .  ההערכה היא כי הכנסת תאשר את המסקנות הסופיות של ועדת הריכוזיות עד סוף 2011 - אז יהיה ניתן להתחיל ביישום שלהן .  חלק גדול מההמלצות יגיע לוועדות הכספים ,  הכלכלה והחוקה .
 
היום :  ועדת הריכוזיות תציג מסקנותיה
על פי המסתמן ,  הוועדה תמליץ על הפרדה בין נכסים ריאליים לפיננסיים ,  וכן על כך ששכרם של חמשת בעלי השכר הגבוה יאושר על ידי האסיפה הכללית .  ככל הנראה ,  הפטור ממס על חלוקת דיבידנדים בחברות פירמידה לא יבוטל

