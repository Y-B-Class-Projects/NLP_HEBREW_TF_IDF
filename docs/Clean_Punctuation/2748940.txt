סיכום שבועי :  חוסר הפרופורציות בניצחון מכבי והמרוץ העצוב לנשיאות
על חגיגות הניצחון של מכבי שהיו חסרות פרופורציה .  על המרוץ לנשיאות שנראה רע ועצוב והמלצה על המשורר ארז ביטון .יונתן ברג מסכם את השבוע
אירוע השבוע הקודם :  גזר הדין בפרשת אולמרט
ככול שהתקדם סוף השבוע שעבר ותחילתו של השבוע האחרון עמדתי נדהם יותר ויותר מול היחס למסע של מכבי תל אביב בדרך לגביע הנחשק .  היה בהתלהבות ובהתגייסות הציבורית הזו משהו דוחה ,  שטוף באיזה תחושה לאומית בסיסית מאוד ,  בלתי מנוצחת .  מה ההלל לקבוצה שמפסידה כול שנה כמה מילוני שקלים ,  אותם משלמים הבעלים ,  מכספם אמנם  ,  אבל כולנו יודעים את מאחורי הקלעים ,  הכסף הזה הוא על הגב של מישהו ?  מה לחבורה של כמה שחקנים אמריקאים ,  שבאו להרוויח ,  בצדק ,  כסף ולגאווה הלאומית שלנו ?  
הנתון המדהים ששמעתי ששחקנים זרים קלעו מעל תשעים נקודות במשחק הגמר מצביע יותר מכול על המנצחים פה ,  ואלו לא כולנו .  אני בעד ספורט ,  מאוד ,  אני אפילו משחק כדורגל בנבחרת הסופרים של ישראל ,  ומתרגש מאוד בהמנון ,  אבל יש מרחק בין קבוצה שמייצגת מדינה לקבוצה שמייצגת את השכבה המבוססת התל אביבית ,  שיכולה לצאת פתאום למילאנו ולרכוש מינויים באלפי שקלים .  חוסר הפרופורציות והסחף הזה העידו על חוסר היכולת שלנו להימלט מאותה חוויה של העולם ואנחנו ,  לא פלא שמיד אחרי הגמר שמענו על האנטישמיות של אוהדי מדריד ,  אנחנו צריכים את זה .
 בפרשת השבוע  ,  פרשת  " במדבר "  אנו מוצאים את מפקד הנשיאים ומפקד הגברים יוצאי צבא מתוך כלל שבטי ישראל .  יש משהו מתיש בפרשות כאלה ודומות לה- פירוט אין סופי של שמות ,  משפחות ,  שושלות ירושה .  אבל דווקא הפירוט הגדול הוא הכוח של הפרשה .  השיעור שהיא מבקשת ללמד אותנו הוא הצורך בשותפות מתוך היכרות ,  מתוך עומק ,  מתוך היסטוריה ויותר מזה ,  מתוך שותפות אמתית ,  בין השבטים ובעם בכללותו .  כלומר ,  הפרשה אומרת לנו שקרבה והיכרות  ,  אמתית ,  עד רמת השם והמשפחה ,  היא האלמנט המלכד של החברה והעם ,  לא איזה סחף רגעי ,  גיוס של כוחות לשעה ,  לרגע ,  בכדי לגרום לאחדות ,  להפך ,  במובן הזה ,  האחדות היא עניין של שנים רבות ,  דורות ,  ולא איזה אירוע יחידי ,  נוצץ ,  מלא בהתרגשות ובתחושת הישג ,  אנחנו הולכים לטווח ארוך ,  לא לסוף שבוע אחד .
 לכן הסחף אחרי מכבי תל אביב נראה לי כמו תכונה משונה .  אני לגמרי בעד החגיגות ובאמת מברך את אוהדי מכבי תל אביב ,  שלהם ,  באמת ,  יש את האלמנט ההיסטורי הזה ,  את ההיכרות והרצף ,  למרות שזו בעצם קבוצה ,  פחות או יותר ,  זרה .  אבל החגיגות מהגליל ועד אילת ,  השידורים הישירים בטלוויזיה וברדיו ,  נדהמתי שברדיו שידרו בשידור ישיר את הנחיתה ,  הנחיתה !  של מכבי כאילו מדובר באירוע ממלכתי ,  כמעט כמו ביקור של נשיא מצרים ,  היה בזה חוסר מודעות וחוסר פרופורציות ,  ובעיקר ,  הכי גרוע ,  פרובינציאליות .  ממש כאילו זכינו לרגע לליטוף מאותו עולם רחב ורחוק ממנו ,  ואנחנו חייבים להתענג על הליטוף הזה גם אם הוא בכלל לא מכוון אלינו .  כולי תקווה שעוד צפויות לננו חגיגות של חיבור לאומי ,  אבל מסיבות משמעותיות יותר .  
דמות השבוע הקודם :  עמוס עוז ומשתתפי האח הגדול
עוד נושא עגום ,  המעורר תחושה לא נוחה בלשון המעטה הוא המרוץ לנשיאות .  איך הופך המוסד הייצוגי ביותר ,  הנקי ביותר למופע של קנאות ושנאה ,  של חשבונות אישיים ,  לכלוך ותרבות של חדרים אחוריים ?  מלכתחילה נראה לי תמוהה שחברי הכנסת בוחרים את הנשיא ,  בפשטות ,  אני לא סומך עליהם ,  הם קשורים באין ספור חבלים של חובה למפלגה ולפטרון ולמנהיג ולמי שעזר בעבר ויכול לעזור בעתיד ,  ככה ,  אין שום סיכוי למי שבא מחוץ למערכת הפוליטית .  אבל ,  גם בשעה שהם הבוחרים ,  בעיניי אין מקום להשוות בין רובי ריבלין לשאר המתמודדים ,  פואד ,  מומחה לפוליטיקה קטנה ,  סילבן שלום עם הפרשיות הלא ברורות ,  דליה איציק .
 לריבלין יש לפחות את מתנת הממלכתיות ,  את היכולת להיות כנה ופתוח ,  להיות איתן בעמדתנו ,  אבל לכבד את מי שעומד מולו .  לא פלא בעיניי שיש לו תומכים בין חברי הכנסת הערבים והחרדים ,  בימין ובשמאל .  ריצת האמוק של ביבי במטרה למנוע את מינויו נראית לא מתאימה לראש ממשלה מכהן .  מעבר ליחסים הבין אישיים ,  לעבר ולתלונות ,  יש כבוד עצמי ודרך לעשות דברים ,  זה בסדר גמור לרצות מישהו אחר ,  אבל לעסוק בזה בלי הפסקה ,  להקים בורסת שמות ,  לבזבז שעות חשובות של דיונים והחלטות והכנות על העניין הזה ,  ולעשות את כל זה באופן גלוי ,  פומבי כל כך .  יש בכך עדות לחוסר הקשב של ביבי לעצמו ולתחושות הציבור ,  חבל ,  אפשר לעשות גם דברים כאלה באופן שיכבד אותנו ,  את הציבור ,  אחרי הכול ,  הוא מייצג כל אחד מאתנו .  
המלצת השבוע הקודם :  פסטיבל הסופרים בירושלים
המשורר ארז ביטון זכה לאחרונה בפרס עמיחי .  הוא זכה בצדק רב ,  מדובר במשורר מעולה .  מעבר לשירה שלו ,  שהיא לירית ומאופקת ומדודה ,  ביטון גם פתח דלת לשירה המזרחית ,  הוא היה קול בודד ,  חזק ותקיף ,  שהפך לאט לאט לקבוצה שלמה ,  שבצדק ,  רואה בו האב- המייסד .  
אבל מעבר לחשיבות שלו על מפת התרבות והשירה ,  ואולי הרבה יותר חשוב מזה הוא מצליח לתאר את החיים כאב ,  כאיש רוח ,  כאדם מעורב חברתית ,  כעיוור ,  כמרחב שיש בו יסוד תמידי של פליאה והתרגשות .  ביטון מעולם לא עזב את האמונה הבסיסית שלו בכך שמותר לנו לחרוג מהידיעה המוחלטת ,  מצרות האופקים שבתוך הידיעה הזאת לעבר משהו רפוי וצבעוני יותר ,  והרבה פחות חד- ממדי .  כדאי ללכת לספרייה ,  לחנות ספרים  ( עצמאית ,  רק עצמאית )  ולקנות ספר שלו .  

סיכום שבועי :  חוסר הפרופורציות בניצחון מכבי והמרוץ העצוב לנשיאות
על חגיגות הניצחון של מכבי שהיו חסרות פרופורציה .  על המרוץ לנשיאות שנראה רע ועצוב והמלצה על המשורר ארז ביטון .יונתן ברג מסכם את השבוע

