פילוג לקראת אחדות :  אלו המכשולים של הרצוג בדרך לממשלה
המחנה הציוני נחלק בשבועות האחרונים לקבוצות של מתנגדים למהלכי היו"ר ,  וח"כ אחד בלבד שעומד לצדו .  המו"מ נמשך בניסיון להציג את המתווה שיביא להכי מעט  " מורדים ",  בזמן שבליכוד תוקפים את ליברמן על שלא הסכים להצטרף
 ( כחלון : " אין זמן טוב יותר לממשלת אחדות ")  
ברקע המשא ומתן המתמשך בין יו"ר המחנה הציוני יצחק הרצוג וראש הממשלה בנימין נתניהו על כניסת המפלגה לקואליציה ,  הסערה במפלגה נמשכת וביומיים הקרובים ,  ככל הנראה לאחר שיסתיים המשא ומתן ,  תכונס ועידת מפלגת העבודה כדי להצביע על הכניסה לממשלה .  להרצוג ובן בריתו בקידום המהלך ,  יו"ר ההסתדרות אבי ניסנקורן ,  יש אמנם כוח בלתי מבוטל בקרב צירי הוועידה ,  ולכן כל הצעה שהוא יביא תאושר ברוב ,  אך חברי המפלגה עצמה ממשיכים להתנגד נחרצות .
 עד כה ,  רק חבר כנסת אחד ,  איתן ברושי ,  התייצב פומבית לימינו של הרצוג והודיע על תמיכה באחדות .  בקרב המתנגדים ,  עם זאת ,  קיימת חלוקה לשני מחנות :  המתנגדים בכל תוקף להצטרפות לממשלת נתניהו ,  והמתנגדים לכניסה במתווה הנוכחי .  על פי ההערכות ,  אם הוועידה אכן תאשר את ההצעה של הרצוג ,  המחנה השני יקבל את הדין וילך בעקבות היו"ר .  במחנה הראשון נמצאים יו"ר התנועה ציפי לבני וארבעת הח"כים הנוספים ממפלגתה .  כמו כן ,  נמצאים בו שישה חברי כנסת מהעבודה  אראל מרגלית ,  שלי יחימוביץ' ,  עמיר פרץ ,  סתיו שפיר ,  מיקי רוזנטל ,  יוסי יונה ואיילת נחמיאס-ורבין .  אתמול התגברה עוצמת ההתנגדות של יחימוביץ' ,  שהתבטאה בחריפות ואמרה כי תצא למאבק בהצעת האחדות .  בכך ,  היא הצטרפה למרגלית שזה חודש מוביל קריאה לוחמנית נגד הצטרפות לממשלת נתניהו .  ככל הנראה ,  גם אם המתווה יאושר ,  הם ימרדו ויישארו מחוץ לממשלה .  
במחנה השני נמצאים 13 ח"כים ממפלגת העבודה ,  שיקבלו את ההכרעה אם תובא בפניהם הצעה משופרת .  בין היתר ,  מדובר גם בחברי מפלגה שהתבטאו נחרצות נגד כניסה לממשלה במתווה כפי שפורסם .  בין היתר ,  מדובר בח"כים המקורבים להרצוג כמו איתן כבל ,  מרב מיכאלי וחיליק בר .
" יש הרבה ח"כים שכרגע מפחדים להגיד שיתמכו כי עדיף להם לשדר שרירים ",  אמר ח"כ במפלגה לוואלה !  NEWS . " אבל ברגע שיהיה טוויסט קטן של הצעה עטופה בצלופן והוועידה תצביע בעד  הם ישנו את עמדתם ".  גורם נוסף בסביבתו של הרצוג אמר : " שיפורים במתווה יכולים לייצר תחושה טובה יותר גם אצל הח"כים וגם אצל הציבור ".  
המתווה עצמו עדיין לא הוצג על ידי הרצוג לח"כים ,  אך על פי הפרסומים השונים ,  נתניהו הציע לו שמונה משרות שר ,  שלוש משרות סגן שר ,  שלושה ראשי ועדות ושני סגני יו"ר הכנסת ,  אך אינו כולל שינוי משמעותי בקווי היסוד של הממשלה או תפנית מדיניות או כלכלית כלשהי במדיניות שלה .  הרצוג הכחיש ביממה האחרונה את הדיווחים לפיהם דרש מנתניהו את אחד מתיקי התקשורת ,  המשפטים או התרבות ,  אך מקורביו אמרו כי תוספת של תיק משמעותי עשויה לשפר באופן דרמטי את ההצעה שתובא לפתח ועידת העבודה . " יש שורה של צעדים שמנסים לגבש .  התיקים הם לא בהכרח גולת הכותרת ,  אבל יש ניסיון להביא לשולחן חבילה שיש איתה שינוי ",  אמר גורם המעורה במשא ומתן .
 ח"כ בעבודה העריך כי אם הרצוג יציג הצעה לוועידה , " היא תהיה שונה מכל מה שפורסם ,  וגם מתנגדים לכאורה כמו יחימוביץ' וכבל יתעשתו וישמחו לקבל תפקיד מיניסטריאלי ".  לגבי הח"כים המתנגדים אבסולוטית ,  במערכת הפוליטית מעריכים כי הם יישארו במפלגה אך מחוץ לממשלה ,  ולא יידרשו או יחויבו להצביע בעד החלטותיה .  
חרף האמירות הנחרצות של בכירי מפלגתו נגדו ,  הרצוג נחוש עדיין להשלים את המהלך ואף לא משקיע מאמצים בשכנוע אינטנסיבי שלהם .  לפי סקרים שנערכו בערוצי הטלוויזיה השבוע ,  הח"כים דווקא קשובים לציבור :  כ-50% מהציבור מתנגדים להצטרפות המחנה הציוני לממשלה .  ואולם ,  הרצוג לא נרתע מהתגובה הציבורית . " כשבודקים לעומק ,  רואים שעוד לפני שיש הסכם 30% תומכים במהלך של אחדות ",  צוטט היום בגל"צ ,  בהקלטה מתוך כנס פעילים .
 תאריך היעד להרחבת הממשלה הוא פתיחת מושב הקיץ של הכנסת ,  בשבוע הבא .  אם לא תושג הסכמה עם נתניהו ,  טענו בסביבתו של הרצוג כי יישא נאום ביום שני ובו  " יוכיח לציבור שהמדינה לא מעניינת את ראש הממשלה ".  עם זאת ,  במערכת הפוליטית מעריכים כי בהתחשב במצבו הפוליטי של הרצוג וקריאות התיגר על הנהגתו מכיוונם של מרגלית ויחימוביץ' ,  הוא יעשה מאמץ גדול כדי להשלים את המהלך . " אם הרצוג לא נכנס לזה  זה הסוף שלו .  אין לו אלטרנטיבה אחרת באמת ",  אמר גורם פוליטי .  
בעוד המגעים לצירוף המחנה הציוני לקואליציה נמשכים ,  בליכוד מפנים אצבע מאשימה כלפי יו"ר ישראל ביתנו אביגדור ליברמן וטוענים כי הוא מונע את הרחבת הממשלה .  לטענת גורם בכיר בליכוד ,  נתניהו פנה בימים האחרונים לליברמן וקרא לו להצטרף לממשלה אך  " עד לרגע זה ליברמן לא ענה להצעה ".  
נוסף על כך ,  בערוץ 10 פורסם כי ליברמן נפגש עם נתניהו בשבוע שעבר .  בפגישה זו הציע ראש הממשלה ליו"ר ישראל ביתנו להתמנות לשר הביטחון ,  ואף הבטיח לו לתמוך בחוק עונש מוות למחבלים .  כמו כן ,  מוקדם יותר השבוע קרא נתניהו לליברמן  " להתנתק מזועבי "  ולהיכנס לממשלה ,  ובישיבת ראשי הקואליציה ביום ראשון אמר כי יקדם פתרון לבעיית הפנסיות של העולים מברית המועצות לשעבר כמחווה למפלגת ישראל ביתנו .  גם חברי כנסת נוספים מהליכוד ,  כמו שר התיירות יריב לוין ויו"ר הקואליציה הנכנס דוד ביטן ,  קראו בימים האחרונים לליברמן להצטרף לממשלת ימין לאומית .  
גורמים בסביבתו של ליברמן דחו את הדברים ותיארו אותם כ"ספין נוסף ,  אחד מיני רבים שראינו בימים האחרונים ".  לדבריהם ,  המהלך נועד להכשיר עבור מצביעי הימין את צירופו של המחנה הציוני לממשלה .  ליברמן עצמו צפוי לקיים היום בצהריים מסיבת עיתונאים שבה יסביר את גרסתו לאירועים .  
הגורמים הסבירו כי הכנסת המחנה הציוני  " מנוגדת להבטחות שניתנו לבוחרים ערב הבחירות ",  וכי מאז הבחירות דורשת ישראל ביתנו להקים ממשלת ימין לאומית שתמגר את שלטון חמאס בעזה ,  שתבנה באריאל ובמעלה אדומים ו"תמנע מאיימן עודה ומחנן זועבי להתמודד לכנסת ".  לטענתם , " מי שמנע זאת  ( הקמת ממשלת ימין לאומית - ט"ש )  עד היום זו הממשלה הנוכחית ". 
בחודשים האחרונים ליברמן הציג בפומבי את דרישותיו לכניסה לממשלה ,  ובראשם תיק הביטחון ,  יחד עם דרישה לשינוי משמעותי של המדיניות בכל הנוגע לשלטון חמאס בעזה ,  עונש מוות למחבלים ,  בנייה בהתנחלויות וחקיקת חוק ברית הזוגיות . " אנחנו לא מחפשים תירוצים ,  אלא שינוי אמיתי במדיניות הביטחונית והאזרחית .  כל עוד לא יהיה שינוי מהותי בביטחון  אין סיבה להיכנס ",  אמר גורם המקורב לליברמן .
  ( עדכון ראשון :  21:05 )  

פילוג לקראת אחדות :  אלו המכשולים של הרצוג בדרך לממשלה
המחנה הציוני נחלק בשבועות האחרונים לקבוצות של מתנגדים למהלכי היו"ר ,  וח"כ אחד בלבד שעומד לצדו .  המו"מ נמשך בניסיון להציג את המתווה שיביא להכי מעט  " מורדים ",  בזמן שבליכוד תוקפים את ליברמן על שלא הסכים להצטרף

