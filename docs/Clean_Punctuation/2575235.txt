נתניהו :  מתגברים ניסיונות למתקפות סייבר עלינו
ראש הממשלה אמר כי מערכת הגנה מפני ניסיונות אלה נמצאת בפיתוח . " כמו שיש כיפת ברזל ,  תהיה הגנה נגד טרור סייבר ",  אמר על רקע דיווחים על מתקפות סייבר אירניות נגד ארה"ב
ראש הממשלה ,  בנימין נתניהו ,  אמר היום  ( ראשון )  בפתח ישיבת הממשלה כי  " מתגברים ניסיונות למתקפות סייבר על תשתיות המחשבים בישראל .  מדי יום ביומו אנו מתמודדים עם ניסיונות רבים לחדור לרשת המחשבים ".  נתניהו אמר את הדברים על רקע דיווחים לפיהם ארה"ב נתונה למתקפות סייבר מצד אירן . " בשביל זה הקמתי לפני שנה מטה סייבר לאומי שיפתח כיפת ברזל דיגיטלית .  כמו שיש כיפת ברזל נגד טילים וגדר בדרום נגד הטרור ,  תהיה הגנה דומה גם נגד טרור מחשבים .  אבל כמו שגדר לוקח זמן ,  כך גם כיפת הברזל בתהליכי פיתוח כעת ".  
ראש הממשלה ניצל את פתח ישיבת הממשלה כדי לשבח את חיסולו של מחבל בתקיפת חיל האוויר ברצועת עזה אמש ,  אותו כינה  " פעילותו המדויקת של צה"ל ".  נתניהו הוסיף כי  " הג'יהאד העולמי מגביר את המאמצים לפגוע בנו ואנו נמשיך להגן על ביטחוננו ,  הן בתגובה והן בסיכול מונע ".  
בהמשך דבריו התייחס נתניהו גם לתקופת הבחירות ואמר כי  " בחודשי הבחירות נמשיך לנקוט בניהול אחראי של הכלכלה ".  גם שר הביטחון אהוד ברק ניצל את סיום הישיבה להומור בחירות משלו .  לאחר ששר החינוך גדעון סער סיים כמה דקות של סקירה לקראת פתיחת שנת הלימודים האקדמית אמר ברק בחיוך : " אנחנו מבקשים גם כן זמן תשדירים הוגן ".  ראש הממשלה ענה לברק בחיוך : " אתה דיברת על הביטחון ".  ואילו ברק חזר על אחת העקיצות שפיזר בימים האחרונים מאז נודע על הבחירות : " אני עדיין שוקל את מי מחברי הליכוד להתחיל לשבח ".  ראש הממשלה ושר הביטחון ,  שלאחרונה דווח על מתיחות ביניהם ,  התבדחו וצחקו בסיום הישיבה .  
עוד לפני הישיבה הודיע השר להגנת העורף ,  אבי דיכטר ,  בפגישה עם ראש הממשלה ,  כי החליט להצטרף לליכוד : " בהמשך לשיחות עם ראש הממשלה נעניתי לקריאה והחלטתי להצטרף לליכוד .  זו המפלגה היחידה שיכולה להגן ולהוביל את המדינה לעתיד בטוח בתוך מזרח תיכון סוער ".  דיכטר ,  המכהן כחבר כנסת מטעם קדימה ,  הוסיף : " לחמתי עם ביבי כתף אל כתף בסיירת מטכ"ל בגיל 20 ועכשיו בגיל 60 אלחם לצדו בליכוד ".  

נתניהו :  מתגברים ניסיונות למתקפות סייבר עלינו
ראש הממשלה אמר כי מערכת הגנה מפני ניסיונות אלה נמצאת בפיתוח . " כמו שיש כיפת ברזל ,  תהיה הגנה נגד טרור סייבר ",  אמר על רקע דיווחים על מתקפות סייבר אירניות נגד ארה"ב

