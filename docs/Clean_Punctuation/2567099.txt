יעלון נגד ברק : " מעדיף אינטרסים פוליטיים צרים "
 השר מתח ביקורת חריפה על שר הביטחון ,  שקרא  " ללבן את המחלוקת מול ארה"ב בחדרים סגורים ".  לדבריו ,  ברק בחר  " להתחיל את מערכת הבחירות שלו על גבו של ראש הממשלה "
 השר לנושאים אסטרטגיים משה  ( בוגי )  יעלון יצא אמש  ( שלישי )  להגנתו של ראש הממשלה בנימין נתניהו ומתח ביקורת על דבריו של שר הביטחון אהוד ברק בנושא היחסים עם ארה"ב בקשר לאירן . " אני מחזק את דרישתו של ראש הממשלה מהממשל האמריקני ,  להציב למשטר האירני קווים אדומים ברורים כדי לעצור את פרויקט הגרעין הצבאי .  צר לי ששר הביטחון מעדיף אינטרסים פוליטיים ומפלגתיים צרים ואינו נותן גיבוי לדרישה חשובה זו ,  ובמקום זאת בחר להתחיל את מערכת הבחירות שלו על חשבון אינטרסים לאומיים ועל גבו של ראש הממשלה ",  אמר יעלון .
 כאמור ,  דבריו הגיעו על רקע התייחסותו של ברק לחילופי הדברים בין וושינגטון וירושלים בימים האחרונים בעניין הצבת קו אדום לאירן בטרם תקיפה .  בשיחות סגורות אמר ברק כי  " האתגר האירני הוא אתגר מורכב לישראל וגם לעולם .  ישראל שומרת לעצמה את הזכות והאחריות לקבל החלטות ככל שתידרשנה בהקשר לביטחונה ולעתידה ,  וארה"ב מכבדת זאת .  חרף המטרה המשותפת ,  ישנן בין ארה"ב לישראל הבדלים מסוימים בעמדות .  הבדלים אלה יש ללבן בינינו בפתיחות בחדרים סגורים .  אין לשכוח כי ארה"ב היא בעלת הברית העיקרית של ישראל ,  קיימים בינינו קשרי מודיעין אינטימיים וארה"ב היא מקור הגיבוי החשוב ביותר לישראל בתחום הביטחון ". 
ברק ציין עוד כי  " יחסים אלה מושתתים על יסודות של ידידות ארוכת שנים וערכים שמשותפים לישראל ולכל העם האמריקאי .  חרף ההבדלים וחשיבות השמירה על עצמאות הפעולה של ישראל ,  יש לזכור גם את חשיבות השותפות עם ארה"ב וככל הניתן לא לפגוע בה ".  
יועץ התקשורת של שר הביטחון ,  ברק סרי ,  סירב להגיב לדברי יעלון .  מנכ"ל מפלגת העצמאות ,  אושי אלמליח ,  מסר כי  " על פי הרקורד של שני האישים ,  יעלון לא ילמד את שר הביטחון ברק מהי אחריות לאומית ולא מהי אתיקה וקולגיאליות ". 
ברק ויעלון ,  שני הרמטכ"לים לשעבר לצדו של נתניהו ,  הם  " צ'ילבות "  ידועות במערכת הפוליטית ,  ולאורך שלוש וחצי שנות כהונת הממשלה ידעו לא מעט עימותים פומביים ומתיחויות .  המחלוקות המדיניות-ביטחוניות בין ברק ויעלון היו בשנים האחרונות אחד המאפיינים המוכרים של ישיבות השמינייה ;  החל מהקפאת הבנייה בשטחים ,  דרך אירועי המרמרה ,  מינוי הרמטכ"ל ופרשת הרפז .  
בשנה האחרונה ,  יעלון היה ממובילי הקריאה להפקיע מידיו של ברק את הסמכויות בנוגע להתיישבות ביהודה ושומרון ,  שהובילה בסופו של דבר להקמת ועדת שרים העוסקת בנושא .  ביולי האחרון ,  כשנתניהו מינה את יעלון לגבש חוק גיוס חרדים חדש ,  דרש ברק שמשרדו הוא שיגבש את המתווה  ( מה שאכן קורה בסופו של דבר בימים אלה לאחר שמתווה יעלון לא צלח - ט.ש )  .( עדכון ראשון:23:04 ) 
לפניות לכתבת :  tal_sh@walla.net.il

יעלון נגד ברק : " מעדיף אינטרסים פוליטיים צרים "
 השר מתח ביקורת חריפה על שר הביטחון ,  שקרא  " ללבן את המחלוקת מול ארה"ב בחדרים סגורים ".  לדבריו ,  ברק בחר  " להתחיל את מערכת הבחירות שלו על גבו של ראש הממשלה "
 
