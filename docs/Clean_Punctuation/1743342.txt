תוקם ועדה להגברת התחרותיות במשק‎
ראש הממשלה החליט על הקמת ועדה להגברת התחרותיות במשק ,  בראשות אייל גבאי וחיים שני .  הוועדה תגיש המלצותיה לראש הממשלה ,  לשר האוצר ולנגיד בנק ישראל תוך 4 חודשים
ראש הממשלה ,  בנימין נתניהו ,  הודיע הערב על הקמת ועדה להגברת התחרותיות במשק .  בראש הוועדה יעמדו מנכ"ל משרד ראש הממשלה ,  אייל גבאי ,  ומנכ"ל משרד האוצר ,  חיים שני .  הוועדה תגיש המלצותיה לראש הממשלה ,  לשר האוצר ולנגיד בנק ישראל בתוך 4 חודשים .  
על הקמת הוועדה הוחלט בתום דיון שנערך היום אחרי הצהריים בלשכת ראש הממשלה ובהשתתפות נתניהו ,  שטייניץ ,  סטנלי פישר ,  יו"ר רשות ניירות ערך ,  זוהר גושן ואחרים .  
ראש הממשלה אמר בסיכום הדיון כי  " נושא התחרות במשק מעסיק אותי כבר שנים רבות .  השאלה המרכזית היא כיצד אנחנו מגבירים את התחרותיות במידה הראויה ,  ובאופן שתעודד את הצמיחה והיציבות במשק ,  תגדיל את השוויון בחלוקת ההכנסות ותביא להקצאת מקורות שוויונית יותר ולרמת סיכון נמוכה יותר ליזמים ומשקיעים ". 
נוחי דנקנר מסר בתגובה כי  " קבוצת אי.די.בי מברכת על הקמת ועדה מקצועית להגברת התחרותיות במשק .  אנחנו משוכנעים שהקמת ועדה בהשתתפות הרגולטורים הבכירים בישראל תאפשר למידה מעמיקה ובחינה אמיתית ומקצועית של הנושא ,  לתועלת המשק ולעידוד המיגזר העסקי .  הקבוצה תשמח לשתף פעולה עם הוועדה בכל הנדרש ,  כדי להבטיח שהמשק ימשיך להיות תחרותי ,  חזק ויעיל ".  
אתמול שלח דנקנר מכתב לדירקטורים ולמנכ"לים של קבוצת אי.די.בי שכותרתו  - " העדר ריכוזיות עודפת במשק ".  דנקנר כתב כי  " אין כל בעיה של ריכוזיות במשק ,  אלא להפך - המשק תחרותי וחזק ,  מאופיין ברגולציה טובה ויעילה ונמצא בנקודת זינוק מהטובות אי פעם להמשך צמיחה מואצת ".  
הוא חתם בכך שאי.די.בי היא קבוצה גלובלית שעסקיה ופעילותה נמצאים בישראל ומחוצה לה ,  והוסיף כי אי.די.בי  " רואה עצמה תמיד כקבוצה ציונית ופטריוטית המזוהה עם המשק הישראלי ,  עם החברה הישראלית ועם מדינת ישראל ".  
שר האוצר ,  ד"ר יובל שטייניץ ,  בירך הערב על ההחלטה להקים ועדה ממשלתית שתבחן את נושא הריכוזיות במשק הישראלי .  שטייניץ אמר בתום הישיבה : " התקבלה החלטה אמיצה להקים ועדה רצינית שתבחן באופן מקצועי ואחראי את הריכוזיות הקיימת במשק הישראלי .  מדיונים שהתקיימו בחודשים האחרונים בצמרת משרד האוצר ומבדיקות שקיימו עבורי ועבור המשרד אנשי אקדמיה בכירים העוסקים בתחום ,  עולה תמונה שאכן קיימת ריכוזיות משקית ,  ועל הוועדה תוטל האחריות לזהות את מרכיביה ולהציע דרכים להתמודד עימה ".  
ח"כ שלי יחימוביץ  ( עבודה )  אמרה כי  " הקמתה של הועדה מוכיחה שרה"מ מכיר בבעיית הריכוזיות ובנזקים שהתופעה גורמת .  עצם הקמת הוועדה הוא רק צעד ראשון והיא תיבחן ברצינות המלצותיה ובעיקר ביישומן ". 
יו"ר ועדת הכספים ח"כ משה גפני  ( יהדות התורה )  אמר בתגובה כי  " הקמת צוות שיבחן לפרק זמן ברור ומוגדר מוכיחה שהנושא עולה על סדר היום הציבורי ולא יוזנח .  אני מקווה שאכן הוועדה תבחן את הנושא לעומקו על כל השלכותיו .  בכל מקרה ,  סמכותה של ועדת הכספים היא לפקח על הממשלה וכך גם נעשה בעניין זה ".  
ח"כ חיים אורון  ( מרצ )  אמר כי  " ההחלטה היא צעד נכון במאבק לצמצום הריכוזיות במשק .  מבחנה האמיתי של הוועדה הוא טיב כתב המינוי שלה .  אני מקווה שהוועדה תעסוק במכלול הנושאים הקשורים לריכוזיות ובעיקר בבעלות הצולבת ,  במסוי הדיווידנדים ,  והרגולציה ".  
אורון הביע צער שבוועדה לא חברים נציגי ציבור .  הוא הודיע שימשיך לדרוש מוועדת הכספים לעקוב אחר הטיפול בריכוזיות ולקבל דיווחים שוטפים על עבודתה של ועדת הריכוזיות .  
ח"כ עינת וילף  ( עבודה )  שהגישה הצעת חוק לצמצום הריכוזיות יחד עם 36 ח"כים נוספים אמרה כי  " אני מברכת על הקמת הוועדה .  הדבר מלמד על כך שבממשלה רואים בריכוזיות בעיה רצינית שדורשת פתרון ראוי .  אני שמחה על המבנה של הוועדה שמצביע על שיתוף פעולה בינמשרדי .  אין חולק על כך שהריכוזיות היא בעיה שדורשת פתרון מורכב .  אני שמחה שלוח הזמנים שנקבע לפעילות הוועדה הוא קצר ".  
וילף הבהירה עם זאת כי תקדם את חקיקתה של הצעת החוק שלה  " אם יתברר שהממשלה משתמשת בוועדה כדי להתחמק מעיסוק בנושא .  במקרה כזה פתוח בפנינו מסלול החקיקה ". 

תוקם ועדה להגברת התחרותיות במשק‎
ראש הממשלה החליט על הקמת ועדה להגברת התחרותיות במשק ,  בראשות אייל גבאי וחיים שני .  הוועדה תגיש המלצותיה לראש הממשלה ,  לשר האוצר ולנגיד בנק ישראל תוך 4 חודשים

