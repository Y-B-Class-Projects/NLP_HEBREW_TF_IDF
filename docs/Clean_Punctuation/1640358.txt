מהפכת התחבורה בישראל יוצאת לדרך
10 חודשים לאחר שהוצגה לראשונה טיוטת תוכנית  " נתיבי ישראל "  לרישות ישראל במסילות רכבת ובכבישים - תוגש מחר התוכנית הסופית לאישורו של ראש הממשלה בנימין נתניהו
10 חודשים לאחר שהוצגה לראשונה טיוטת תוכנית  " נתיבי ישראל "  לרישות ישראל במסילות רכבת ובכבישים - תוגש מחר התוכנית הסופית לאישורו של ראש הממשלה ,  בנימין נתניהו .  התוכנית ,  אותה יזם מקורבו של נתניהו ויו"ר הוועדה המייעצת למועצה הלאומית לכלכלה ,  אורי יוגב ,  מתמקדת בהנחת תשתית מסילתית בין הפריפריה לאזור המרכז וכן בהארכת כביש חוצה ישראל .  
לפי יוזמי התוכנית ,  מטרתה היא שיפור הנגישות לפריפריה תוך האצת הפיתוח האורבני והתעשייתי בצפון ובדרום המדינה .  בין היתר כוללת התוכנית את הפרויקטים של רכבת העמק ,  המסילה המזרחית והרכבת לאילת - אך גם הנחת מסילת רכבת בין עכו לכרמיאל ועד לקריית שמונה .  בתחום תשתית הכבישים כוללת התוכנית שדרוג של צירי התנועה המרכזיים בגליל ,  וכן הארכה של כביש חוצה ישראל עד שלומי  ( בצפון )  ומשאבי שדה  ( בדרום )  .  
התוכנית תוגש לראש הממשלה בתמיכת שר התחבורה ,  ישראל כץ ,  אך ללא תמיכת אגף התקציבים באוצר .  באגף התקציבים סירבו לתמוך בתוכנית בשל מחלוקות בנוגע לנחיצות הפרויקטים ,  מידת היתכנותם וההשקעות העצומות שיידרשו לצורך מימונם .  במשך החודשים האחרונים לא הושגה בין הצדדים הסכמה באשר להיקפי התוכנית .  גם דיון מקדמי שנערך אצל נתניהו לפני כשבועיים לא הביא להתקרבות בין הצדדים .  לאחר הגשת התוכנית צפוי נתניהו להביאה לאישור הממשלה .
 התוכנית ,  הנפרשת על פני תקופת זמן של 15 שנה ,  כוללת פרויקטים בהיקף השקעות שנע בין 51 מיליארד שקל  ( להערכת יוגב )  לבין 83.4 מיליארד שקל  ( להערכת אגף התקציבים במשרד האוצר )  .  רובם המוחלט של הפרויקטים עדיין לא עברו תכנון מפורט ,  וחלקם אף נמצאים בשלב ראשוני בלבד ולא קיימים אומדנים כלשהם לגבי עלותם .  
את הפרויקטים ,  אם יאושרו ,  אמורות להוציא לביצוע החברה הלאומית לדרכים  ( מעצ החדשה )  ,  שתקבל לידיה גם את הוצאת המכרזים של פרויקטי המסילה ,  וכן חברת חוצה ישראל הממשלתית .  חברת רכבת ישראל תתמקד בשירות ותפעול השוטף של המסילות .  
בפתיחת המצגת של התוכנית השאפתנית מצוין כי 40% מאוכלוסיית ישראל מרוכזת באזור גוש דן ,  כמו גם 50% מהמשרות במשק ו-57% מהמפעלים .  ריכוזיות יתר זו ,  כך נטען ,  מנציחה את הפעילות הכלכלית המועטה בפריפריה ,  תורמת לנתוני אבטלה גבוהים יותר - 7%-8% בצפון ובדרום לעומת 5% במרכז - ומייצרת הכנסה ממוצעת לעובד הנמוכה בצפון ובדרום בכ-40% לעומת ההכנסה הממוצעת במרכז .  
היעד שקובעת התוכנית ל-2030 הוא פיזור אחיד יותר של האוכולוסייה ושל הפעילות הכלכלית במשק ,  תוך השוואת רמת החיים בדרום ובצפון לזו שבמרכז .  התפישה המנחה את יוזמי התוכנית היא כי נגישות תחבורתית שוויונית מהווה תנאי הכרחי להשוואת רמת החיים ,  כך שלא ניתן לקבל מצב שבו תשתיות התחבורה באזורים המרוחקים יהיו נמוכות ברמתן מאלה שבאזורים אחרים במדינת ישראל .
 התוכנית גררה התנגדות גורפת מצד אגף התקציבים באוצר ,  וכן מצד הדרג המקצועי במשרד התחבורה .  מתנגדי התוכנית טוענים כי אין בה היגיון דמוגרפי ,  כי היא מיותרת מבחינה תחבורתית ,  מופרזת מבחינה תקציבית - ואף נעדרת לעתים יכולת ביצוע טכנית .  מעבר לטענות אלה ,  המתנגדים מוסיפים כי התוכנית כלל אינה עונה על הצרכים שהיא מתיימרת לספק ,  וכי התקציבים שיידרשו לה יכבידו יותר בשנים הבאות על תקציב המדינה .  
בנוגע לשאלת המימון ,  באחרונה הציעו בלשכת ראש הממשלה להקים קרן שתאפשר את גיוס ההון הדרוש ממקורות חוץ-תקציביים .  לפי ההצעה ,  ההון העצמי עבור הקרן יגויס באמצעות ייקור הבלו  ( מס הדלק )  בחמש עד שמונה אגורות  ( 200-300 מיליון שקל מדי שנה )  ,  והקצאת תוספת זו לטובת הקרן למשך 30 שנה .  כנגד סכום שוטף זה תנפיק הקרן אג"ח שיסייעו בתקצוב כמחצית מהפרויקטים המתוכננים .  
חלופה נוספת שהועלתה למימון הראשוני של התוכנית היא ביטול הפטור ממע"מ באילת .  בלשכת נתניהו צפויים למנות בקרוב צוות לבחינת אפשרות זו ,  אך במשרד האוצר כבר מתנגדים למהלך בטענה כי מדובר בעקיפה מלאכותית של תקציב המדינה ,  וכי המהלך יפגע באמינות הפיסקאלית של המדינה .  
בתגובה להצגת התוכנית מסר משרד האוצר : " המשרד יציג את עמדתו בדיון אצל ראש הממשלה ". 

מהפכת התחבורה בישראל יוצאת לדרך
10 חודשים לאחר שהוצגה לראשונה טיוטת תוכנית  " נתיבי ישראל "  לרישות ישראל במסילות רכבת ובכבישים - תוגש מחר התוכנית הסופית לאישורו של ראש הממשלה בנימין נתניהו

