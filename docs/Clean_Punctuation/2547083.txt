פוסט פוליטי :  התהום שבין נתניהו למופז
האם אנו הולכים לפספס הזדמנות היסטורית בכל הנוגע להשתתפות החרדים בצבא ובשוק העבודה ?  מישהו שמע את שרי הליכוד ?  וגם :  מה חשב שמיר על נתניהו ולמה יאיר לפיד בורח מהמחאה
במערכת הפוליטית לא ידעו השבוע הפוליטיקאים את נפשם מרוב ספקולציות . " אז מה יהיה ",  הם שאלו זה את זה ,  כשהם יודעים שאיש לא יודע באמת מה יקרה .  חלק אמרו שנתניהו בחר בחרדים .  מעטים יותר עוד זוכרים את ליל הכלולות של קדימה והליכוד מלפני כחודש וחצי ,  וסבורים שמופז ונתניהו דווקא מתואמים .  גם האופציה שנתניהו יוביל לפיזור הכנסת באופן מידי ,  מהלך שיביא להארכה אוטומטית של חוק טל בחצי שנה ,  נשמעת פה ושם .  ככה זה כשאין אמון בסיסי בין השותפים הקואליציוניים ולעיתים אף בתוך המפלגות עצמן .  לא בטוח שח"כ יוחנן פלסנר ,  יקיר החילונים ושנוא החרדים בשבועות האחרונים ,  משוכנע במאה אחוז שבשיא ההסתערות הוא לא יביט לאחור ויגלה שראש מפלגתו ,  שאול מופז ,  סגר דיל עם ראש הממשלה ,  בנימין נתניהו .  
בפועל ,  ההודעה של ראש הממשלה על פירוק ועדת פלסנר בסך הכל הקדימה ביומיים את הדיון הפוליטי ,  שאמור היה להתקיים בכל מקרה על מסקנותיה והצעת החוק שתביא .  נתניהו החליט לנקוט בצעד שהשפיל את משנהו מסיבה אחת פשוטה :  רצון לערער על הלגיטימציה של הוועדה .  גורמים חרדיים הביעו בתחילת השבוע חשש שיהיו התוצאות הפוליטיות אשר יהיו ,  דו"ח הוועדה יהווה מעתה בסיס לכל דיון עתידי בעניין הגיוס .  משהובן שפלסנר לא מתכוון לטייח ,  לעגל פינות ולהתגמש בשיחות ליליות עם נתן אשל ,  החליט נתניהו לנסות ולמזער נזקים ציבוריים .  
בסוף השבוע שעבר דווקא הייתה אופטימיות זהירה בקרב מנהלי המו"מ . " בפגישות שקיימתי עם נתניהו ומופז ",  מספר השר אריאל אטיאס , " אמרתי שהפערים לא כל כך גדולים וניתן לגשר עליהם .  בסוף קדימה פספסה את הסיכוי לעשות שינוי ".  באותו סוף שבוע ,  מספרים גורמים פוליטיים ,  נפגש נתניהו עם החרדים .  בפגישה הוא הודיע להם שאין לו ברירה והוא מתכוון להטיל סנקציות אישיות מסוימות על מי שלא יתגייס .  ש"ס הודיעה לו שהיא תבלע את הצפרדע הזו ושעל דבר כזה היא לא תפרוש מהקואליציה .  מבחינתו של נתניהו זה היה המבחן החשוב .  אם ש"ס נשארת אפשר להמשיך הלאה .  
ראש הממשלה הגיע עם ההצעה הזו למופז .  ש"ס לא תפרוש ,  אבל היא דורשת שיהיו יעדי גיוס ולא מכסות של לומדי תורה ,  אמר .  מופז הלך לפלסנר .  כשחזר עם תשובה ,  אמר שקדימה לא תתפשר  יהיו מכסות .  ההתעקשות הזאת הקפיצה את החרדים .  המילה מכסות עושה להם רע .  הם לא מבינים למה אי אפשר לסגור על  " יעדי גיוס ".  הרי אם מסכימים על המספר התוצאה תהא זהה .  יו"ר הקואליציה ,  זאב אלקין ,  לא היה מופתע ,  מן הסתם .  עוד בלילה שבו סוכם על הצטרפות קדימה לממשלה הוא דיבר על הפער שבין קדימה לליכוד בעניין .  הראשונה רוצה הגדרה ברורה של מכסות החרדים להם בלבד יאפשרו להישאר באוהלה של תורה .  השנייה מדברת על יעדים לצמצום אחוז הלא מתגייסים .  כאן העסק התפוצץ .  
בכלל ,  פלסנר הפך להיות בשבוע האחרון הילד הרע .  מופז לא מקבל שום החלטה בלי פלסנר ,  טוען גורם שמעורב במו"מ ,  הוא לא בקיא בפרטים .  על כל דבר הוא אומר שהוא צריך להתייעץ .  כשהוא חוזר ,  אתה רואה שהוא הרבה יותר לוחמני .  פלסנר הוא זה שהעלה את מופז על העץ .  הוא מאוהב בפוזיציה שלו ,  בעד עצמו .  לא מבין שיש מרחב גמישות .  ובכלל ,  עושה רושם שהוא מנסה להניע את מערכת הבחירות על חשבון החרדים ,  בדיוק כמו שליברמן מנסה לעשות את זה על חשבון הערבים .  העניין הוא שהרעיונות שלו בבסיסם לא רעים ,  אבל הסנקציות שהוא מצמיד להן מופרכות .  קנס של 100 אלף שקל לאברך ?  נו ,  באמת ,  זה לא רציני .  קודם שיהיה לאברכים את הכסף הזה .  
העניין הוא שאין הרבה אנשים שמבינים את המספרים והפרטים כמו פלסנר .  כשמופז היה יו"ר ועדת חוץ וביטחון לפני כניסתו לממשלה הוא הטיל על חברו לסיעה להכין דו"ח בנושא .  פלסנר עמל עליו במשך שנה ,  שמהלכה נהפך למומחה גדול בתחום .  לכן ,  כשמופז בא אליו עם ההצעה שקיבל מנתניהו והחרדים ,  הוא אמר לו שאחרי שמנקים את כל הפירוטכניקה הזו מקבלים  " חוק טל 2 ".  ורק את זה קדימה עוד צריכה על הראש שלה - לא זו בלבד שלא תצדיק את הטיקט שבגינו נכנסה לממשלה ,  היא תהיה זו שבסופו של דבר חתומה על ההכשר לאי גיוס החרדים לשנים הבאות .  אמנם פלסנר הוא לא מוותיקי הכנסת ,  אבל הוא מבין היטב שבסופו של דבר יהיה צורך להתפשר .  על כל אחד מהמספרים שננקב בדו"ח יש על מה לדבר ,  אבל רק שלא יורידו את הכל בחצי .  לבדיחה שכזו אין שום סיבה שבעולם שהוא יסכים .  בצדק .  
האמת שלכולם יש אינטרס לצאת מהמשבר הזה בשלום ,  בטח כשעל כף המאזניים ניצבת האפשרות לפרק את העסק וללכת לבחירות .  נתניהו לא רוצה להעמיד עצמו לבחירה סביב הברית שלו עם החרדים .  מופז חייב למצוא הישג לבוא איתו לבוחר .  לש"ס וליהדות התורה עדיף לסגור עניינים עכשיו מאשר לצאת למערכת בחירות שבה יריבו המפלגות הציוניות מי יחבוט בהן יותר .  ולמרות זאת ,  מיום שני ועד היום אין מו"מ אמיתי ,  אלא בעיקר התעסקות בתהליך .  ואולי אנחנו הולכים לפספס כאן בגדול .  לא בכל יום ישנה סיטואציה פוליטית שמשלבת בין דד-ליין מבג"ץ ,  קואליציית ענק ולחץ אטומי של החרדים שמביא אותם לנכונות להתגמשות .  אמנם את ההתבטאויות ביממה האחרונה אפשר לקרוא כנכונות להגיע לפשרות ,  אבל אם לא יתחילו לדבר על המהות הכל יתפוצץ בפנים .  
תגידו ,  בכל נושא הגיוס ,  מישהו שמע את שרי הליכוד ?  מישהו נתקל בהתבטאות משמעותית של אחד השרים ,  שמביא את משנתו כהווייתה ולא מסתפק באמירה חלבית כמו  " בסוף נצא עם מתווה בלי להתלהם .  בשוליים יהיו כאלו שתמיד יצעקו ,  אבל המתווה די ברור "   ( בוגי יעלון ,  טוויטר )  ,  או  " צריך למצוא לא רק את הפתרון הצודק ביותר אלא גם את הפתרון הנכון ביותר "   ( יובל שטייניץ ,  כנס בענייני חינוך )  .בעת שמתנהל כאן דיון ציבורי חשוב ורגיש ,  בוחרים שרי הליכוד לעסוק ולהתבטא רק בענייני משרדם .  גיוס חרדים ?  דברו על זה עם אלקין .  זה קטע מדהים ,  מספר בועז נול ,  מראשי  " מאהל הפראיירים ".  לפני חודש וחצי כל הליכודניקים רצו אותנו .  עם חלק דיברנו ,  אחרים אירחו אותנו בלשכות שלהם ולא מעט באו לבקר במאהל .  שר אחד אפילו ביקש שנדגיש שהוא תומך בנו .  עכשיו ניסיתי ליצור איתו קשר שיבוא לבקר והוא אפילו לא חזר אליי .  נכון לעכשיו ,  מאז שהוועדה החלה לפעול אף אחד משרי הליכוד או חברי הכנסת לא ביקר במאהל או דיבר איתנו .
 אפשר להבין את אנשי הליכוד .  דבר ראשון ,  ראש הממשלה ביקש מהם שלא להתבטא בנושא .  למה להוסיף שמן למדורה ?  למה להלבין את פניו של מופז אם באותה נשימה רוצים לתת לו סולם לרדת מהעץ ?  דבר שני ,  לפני מספר חודשים הם התרוצצו על הגבעות בבית אל והבטיחו שגבעת האולפנה לא תפונה .  כעבור זמן קצר הם קיפלו את הזנב והתנגדו לחוק ההסדרה לאחר שנתניהו איים בפיטורים .  אפילו השר היחידי שהעז להתקומם לא מצא את דרכו אל המליאה בעת ההצבעה .  יפה להם ,  לשרי הליכוד המצולקים ,  שהם לומדים מהר .  למה הסתבך בהצהרות שלא תוכל לעמוד מאחוריהן ?  על האומץ הציבורי שבהחלטה לשתוק כדג בנושא כה חשוב יגיד הציבור את דברו .  
במילים חמות ספד השבוע נתניהו לראש הממשלה לשעבר יצחק שמיר ,  שהלך לעולמו בשבת .  הוא שיבח את צניעותו ,  את העובדה שמעשיו נבחנו במבחן  " מה טוב למדינת ישראל ",  מבלי שחיפש פופולריות וכבוד .  קשה להאמין ששמיר ,  שפיו ולבו היו שווים ,  היה בוחר במילים הללו לתיאור פועלו של ראש הממשלה . " שמיר האמין שצריך לבנות את הצעירים ",  מספר אדם שעבד בצמוד אליו . " כך הוא טיפח את מרידור ,  אולמרט ,  מילוא וגם נתניהו .  אולי בגלל העבר שלו כמפעיל סוכנים במוסד היחס שלו לאנשים היה מאוד פונקציונלי .  מבחינתו נתניהו היה אמון על תחום ההסברה .  הוא חשב שהוא מופיע מצוין .  אבל בכל העניינים האחרים הם היו 180 מעלות אחד מהשני .  שמיר היה מופנם ,  נטול אגו ,  סלד מיחסי ציבור ולא הבין את הצורך בכך .  אצל נתניהו הכל היה 'אני ואני' .
" אחרי ששמיר הפסיד לרבין ב-92' הוא חשב שנתניהו יהיה הכי טוב לליכוד ,  ולכן עזר לו בכל מיני עניינים פרוצדורליים שנוגעים לחוקה .  אחרי שנתניהו ניצח בפריימריס ב-93' התכנסה ועידת הליכוד .  שמיר עלה כדי לתת נאום פרידה מרגש .  הוא הזכיר שם את הדור החדש בליכוד ,  אבל לא נקב בשמו של היו"ר החדש ,  בנימין נתניהו .  זה לא היה במקרה ".  כעבור שנים הוא כבר כינה אותו  " מלאך חבלה ".  
המחאה החברתית עושה את צעדיה הראשונים בקיץ 2012 ,  מחפשת את דרכה ובינתיים לא מוצאת .  הפוליטיקאים היו אמורים לעוט עליה כמוצאי שלל רב ,  אבל בינתיים רובם נמצאים בקואליציה ,  ואלו שבאופוזיציה בחרו שלא להצטרף כדי לא להפריע כמו בשנה שעברה .  מי שכן יכול היה לעשות עם זה משהו זה יאיר לפיד . " מרד העבדים ",  הוא כינה את התופעה לפני שנה כשעוד היה בכורסת העיתונאי .  עכשיו ,  עם 20 מנדטים לפי הסקרים ,  הוא כבר יותר זהיר .  רק זה חסר לו ,  ש-300 פעילי יש עתיד יקלעו ,  לא עליו ,  להפגנת שמאל .  הוא הרי במרכז .  רוצה ללקט את המנדטים שקדימה השאירה .  מקומו לא עם מפגינים שבה המפגין הימני ביותר הוא איש מפלגת העבודה ועוד הולכים בה מכות . " אני מאמין בכל ליבי בערכים של המחאה וחושב שהם צריכים לבוא לידי ביטוי רק בזירה הפוליטית ",  אומר לפיד . " בפוליטיקה אוכל לדאוג שלא יעשו טריקים כמו שעשו עם ועדת טרכטנברג ". 
לקריאה נוספת :
 נתניהו יציע גיוס חרדים וערבים ;   " משתמט לא יקבל כמו משרת"ועדת פלסנר - חוליה נוספת בתולדות השוויון בנטל 

פוסט פוליטי :  התהום שבין נתניהו למופז
האם אנו הולכים לפספס הזדמנות היסטורית בכל הנוגע להשתתפות החרדים בצבא ובשוק העבודה ?  מישהו שמע את שרי הליכוד ?  וגם :  מה חשב שמיר על נתניהו ולמה יאיר לפיד בורח מהמחאה

