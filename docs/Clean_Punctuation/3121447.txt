בלי שינוי במעמד י-ם ובלי חידוש המו"מ :  המאזן השלילי של טראמפ ונתניהו
שבועיים חלפו מהודעת טראמפ על ההכרה בירושלים כבירת ישראל ,  והמצב אכן השתנה - לרעה .  מי שנתניהו הציג בעולם כחבריו מתכחשים לו ,  אין יוזמה מדינית והדיבורים על שיתוף פעולה עם מדינות המפרץ הם רק דיבורים .  פרשנות
כמה חבל שהרעיון היצירתי של שר התחבורה והמודיעין ישראל כץ לבנות אי מול חוף עזה עדיין לא מומש .  ייתכן שהפועלים הסינים הזריזים עסוקים בכריית הרכבת המתקראת  " קלה "  בתל אביב רבתי .  בנוסף ליתרונות שיצמחו לכל מהקלת המצור הימי על האוכלוסייה הפלסטינית ,  תוכל ישראל להתנות את בניית האי בקבלתו לחברות באו"ם ,  כך שתמיד יובטח לה קול נוסף בישימון של העצרת הכללית .  יחד עם נאורו ופלאו ,  תצביע גם אי-שראל בעד כל גחמה אמריקנית .
 נשיא ארצות הברית דונלד טראמפ וראש הממשלה בנימין נתניהו מנהלים דיפלומטיה של אדמה חרוכה .  הנה מאזן ביניים של השינויים שהתחוללו בשבועיים וחצי האחרונים ,  מאז הודעת טראמפ על ההכרה בירושלים כבירת ישראל .
 לקריאה נוספת:אבו מאזן מחריף את המשבר :  לא נסכים לאף תוכנית שלום אמריקניתבתמיכת 128 מדינות :  האו"ם אישר את ההצעה נגד ההכרה בירושלים 
 שינוי במעמד ירושלים :  שלילי .  עד 6 בדצמבר נהגה מציאות מסוימת ,  נסבלת למעשה אף שאינה קבילה להלכה .  טראמפ אילץ את העולם להתייחס אליה רשמית ולהתפקד ,  בעד או נגד .  התוצאה :  מינוס .  
 שינוי במעמד ישראל :  שלילי .  נתניהו אץ-רץ לגייס תמיכה והוצג במערומיו .  נשיא צרפת עמנואל מקרון קשוח כלפיו כחוקר משטרה .  ממש מקרוני אלשיך .  טובי חבריו המוצהרים של נתניהו בעולם ,  מהודו ועד כוש ,  מתכחשים לו .  לשם כך מנדבת ישראל לרואנדה עודפים של מהגרי עבודה ?  וההימנעות בהצבעה ,  המוצגת כסוג של תיקו נצחוני ,  היא לא יותר ממה שהכדורגל הישראלי הכיר לפני יובל כ"הפסד בכבוד ",  שהוא ,  עם כל הכבוד ,  הפסד .  התוצאה :  מינוס .  
 שינוי במעמד ארצות הברית :  שלילי .  טראמפ התייהר בהגיעו לבית הלבן שיחזיר את המעצמה האמריקנית לעמדת הנהגה וניצחון .  בשתי היומרות נכשל .  אינו מוביל ואינו מנצח .  יחסי הכוחות בעצרת משקפים בדיוק מפליא את אלה שבמועצת הביטחון .  14:1 כפול תשע = 126:9  ( ועוד שתיים ,  בונוס )  .  כל עוד ישראל היא סרבנית שלום ,  זאת תקרת הזכוכית שלה בבניין הזכוכית .  התוצאה :  מינוס .  
 שינוי בתהליך השלום :  שלילי .  בעמל רב ,  אם גם ללא אשליות ,  נבנה במרוצת 2017 מסלול המראה ליוזמה מדינית .  הפיוס הפלסטיני ,  אפוף החשדות והעיכובים ,  שיקף הכרה בסבירות שטראמפ הנחוש להוכיח שהוא מקיים הבטחות בחירות ינסה לממש את התחייבותו להחתים את הצדדים לסכסוך הישראלי-פלסטיני על עסקה גדולה .  לעסקה כזו נחוצה תמיכה ציבורית רחבה בשני הצדדים .  היא לא תינתן בצד הישראלי ,  כל עוד נתניהו המסובך בחקירות פליליות עומד בראש ממשלה חלשה ,  הלומת שחיתות ;  אבל לפחות הייתה היערכות לכך .  אחרי הרפתקת ירושלים ,  זה כבר לא יקרה .  התוצאה :  מינוס .   שינוי במצב האזורי :  שלילי .  הדיבורים הרמים על שיתוף פעולה בין ישראל למדינות המפרץ הפרסי ועל דילוג להסדר אזורי שיעקוף את הבעיה הפלסטינית לא תורגמו להפחתת ההתנגדות הפומבית .  אלא מה ,  ערב הסעודית תהיה פחות פרו-פלסטינית במוצהר מרוסיה ,  סין ,  גרמניה ,  צרפת והודו ?  התוצאה :  מינוס .  
את כל זה ניתן היה לחזות ,  ואכן צה"ל ושב"כ הזהירו מפני המפולת שעלול נאום טראמפ להמיט ;  אבל גורמי הביטחון מתרכזים בהקשרי צבא וטרור .  היכן היה משרד החוץ ,  בניצוחו של השר נתניהו ?  מדוע לא הורגשה מעורבותו של המטה לביטחון לאומי ,  בראשות מאיר בן שב"כ ?  בדיוק לשקלול אילוצים כאלה ,  ולהשפעה על ממשלת ישראל כדי שתאמר לטראמפ שהוא פטור מלעשות איתה חסד ,  אמורים להתקיים גופי המדיניות .
 ישראל היא האחרונה שצריכה להריע לטראמפ ,  בהניפו את גרזן הקיצוץ הכספי .  ההתניה בין סיוע כלכלי  ( וביטחוני )  לבין ציות מדיני עוד תפגע בה - הרי זו ,  לא פלישה צבאית ,  משמעותו של הסדר כפוי .  היא גם יודעת מניסיונה שמדינות נוטות להיות כפויות טובה .  כל הרצון הטוב שנצבר באסיה ובאפריקה בשנות עבודתה של המחלקה לשיתוף בינלאומי במשרד החוץ  ( מש"ב )  ,  עם יועצים חקלאיים והכשרת אלפי חניכים ,  היה כלא היה כשהופעל אמברגו הנפט .  אידי אמין לא היה השליט היחיד שניתק את היחסים עם המדינה שהרעיפה עליו כל טוב ,  רק התמהוני מכולם .  
ההתקדמות לשלום ישראלי-ערבי עוברת דרך השנה הראשונה של נשיא אמריקני .  ב-1977 ,  ג'ימי קרטר וביקור אנואר סאדאת בירושלים - נאומו שם בכנסת היה חשוב עשרת מונים ממיקום השגרירויות ,  המצרית או האמריקנית ;  ב-1993 ,  ביל קלינטון ותהליך אוסלו ,  שבעקבותיו נחתם לאחר חודשים מעטים גם השלום עם ירדן ;  ואפילו 2009 ,  השנה הראשונה של ברק אובמה והקפאת ההתנחלויות ,  שלא היה בה די לחידוש תהליך אנאפוליס שנתניהו שיתק - בעודו מאמץ כביכול את פתרון שתי המדינות .
 טראמפ בזבז את השנה הראשונה שלו .  השנייה כבר לא תהיה תכליתית .  כמובן ,  אפשר שזה מה שנתניהו רצה .  אם כך ,  יירד בקרוב מהבמה עם אפס הישגים .
 ואם דני דנון ייאלץ להתפנות משליחותו בניו יורק כדי להתארח בלהב 433 ,  אפשר לחסוך ולמנות במקומו ,  בנוסף על תפקידה ,  את ניקי היילי .  אותן מליצות ,  במבטא מלוטש יותר ,  ובאותה תוצאה עלובה .  ההתגוללות על אובמה ותמיכתו בפועל בהחלטה נגד ההתנחלויות ,  לפני שנה ,  לא העבירה לצד של טראמפ ונתניהו קול אחד ויחיד .  בזירה העולמית ,  זה מה שהם שווים .  

בלי שינוי במעמד י-ם ובלי חידוש המו"מ :  המאזן השלילי של טראמפ ונתניהו
שבועיים חלפו מהודעת טראמפ על ההכרה בירושלים כבירת ישראל ,  והמצב אכן השתנה - לרעה .  מי שנתניהו הציג בעולם כחבריו מתכחשים לו ,  אין יוזמה מדינית והדיבורים על שיתוף פעולה עם מדינות המפרץ הם רק דיבורים .  פרשנות

