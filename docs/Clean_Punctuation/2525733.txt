נתניהו ועריקאת נפגשו :  מחוייבים להשגת שלום
אחרי שסאלם פיאד ביטל את השתתפותו בפגישה ,  נועד ראש הממשלה עם ראש צוות המשא ומתן הפלסטיני ,  סאאב עריקאת ,  שהעביר לו אגרת מאבו מאזן .  אגרת מישראל תועבר בעוד שבועיים
ראש הממשלה ,  בנימין נתניהו ,  והשליח המיוחד ,  עורך הדין יצחק מולכו נועדו הערב  ( שלישי )  במעון הרשמי של ראש הממשלה בירושלים עם ראש צוות המשא ומתן הפלסטיני ,  סאאב עריקאת וראש מנגנון המודיעין הכללי של הרשות הפלסטינית ,  מאג'ד פארג' .  הפגישה ,  שנמשכה כשעה ועשרים דקות ,  התקיימה למרות שעריקאת הודיע כי ראש הממשלה הפלסטיני ,  סלאם פיאד ,  לא יגיע לפגישה כמתוכנן .  הוא סירב לפרט מדוע פיאד החליט כך אך יתכן שהסיבה היא המועד שנקבע לה - יום האסיר הפלסטיני ,  שבו מאות אסירים ועצירים בבתי הכלא בישראל שובתים רעב ,  מחאה על תנאי החזקתם ללא משפט הוגן .
 בסיום הפגישה פירסמו הצדדים הצהרה משותפת בה נמסר כי  " ישראל והרשות הפלסטינית מחויביים להשגת שלום .  הערב נפגש ראש ממשלת ישראל בנימין נתניהו עם נציגי הצד הפלסטיני שהעבירו לו מכתב מהנשיא עבאס .  בתוך שבועיים יועבר מכתב מראש הממשלה בנימין נתניהו לנשיא עבאס .  שני הצדדים מקווים שחלופת המכתבים הזאת תעזור למצוא את הדרך לקדם את השלום ".  
זו היתה פגישתו הראשונה של נתניהו עם בכיר פלסטיני מאז ספטמבר 2010 ,  אז נפגש עם אבו מאזן בנסיון אחרון לחדש את התהליך המדיני .  בחודשים האחרונים התקיימו פגישות בתדירויות שונות בין מולכו ועריקאת תחת חסות הקוורטט בירדן ,  אך אלה לא הבשילו לכדי הסכמה על משא ומתן .  
בהתייחס להיעדרו של פיאד אמר גורם מדיני כי מבחינת ראש הממשלה ,  ההחלטה מי נשלח לפגישה היא עניין פנים פלסטיני ,  והדגיש : " אנו מכבדים את זכותם של הפלסטינים לשלוח איזה נציגים שירצו ".  במהלך היום המשיכו בלשכת ראש הממשלה לשמור על דיסקרטיות לגבי הפגישה ,  ולא סיפקו פרטים על מועדה או על מיקומה .  בלשכה גם סירבו להתייחס לדיווחים לפיהם ראש הממשלה הפלסטיני מאיים שלא להגיע לפגישה .  
מעיון ראשוני של ישראל בנוסח האגרת של אבו מאזן ,  שנכתבה באנגלית ,  עולה כי אין בו הרבה חדש ,  וכי מרבית עיקריו פורסמו בכלי התקשורת בשבועות האחרונים .  האגרת כוללת את הטלת האחריות לקיפאון המדיני על ישראל והצגת הדרישות הפלסטיניות ,  שבראשן מדינה פלסטינית המבוססת על גבולות 67' עם חילופי שטחים קלים והפסקת הבנייה בהתנחלויות ,  כולל במזרח ירושלים .  כמו כן ,  לפי טיוטות קודמות ,  היתה אמורה האגרת להכיל דרישה לשחרור האסירים הפלסטינים מבתי הכלא בישראל ,  בעיקר כאלה שנעצרו לפני 1994 ,  והחזרת המצב בגדה המערבית לזה שהיה לפני פרוץ אינתיפדת אל-אקצא בספטמבר 2000 .  עוד לא ברור אם באגרת נכלל גם איום מפורש של אבו מאזן בפירוק הרשות .  בטיוטות הראשונות של האגרת הופיע איום שכזה ,  אך בימים האחרונים דווח כי בעקבות לחץ אמריקאי ואירופי ,  הפסקה נחתכה מהנוסח הסופי .  עם זאת ,  לפי דיווח בערוץ 10 ,  בסופו של דבר כן נכללת באגרת פסקת איום בו אומר אבו מאזן שאם ישראל לא תעמוד בהתחייבויותיה ,  הפלסטינים ידרשו את העברת הסמכות והאחריות על כל השטחים לישראל .  
בישראל הגדירו את האווירה בפגישה כ"טובה ",  והדגישו כי יימשכו המאמצים לקדם את התהליך .  בעוד כשבועיים ימסור נתניהו אגרת לאבו מאזן ,  שתפרט את עקרונות העמדה הישראלית .  המסמך צפוי לכלול את נכונותה של ישראל לשוב לשיחות ישירות על כל סוגיות הליבה ,  ותוך הדגשת העקרונות הישראליים של הסדרי הביטחון והכרה בישראל כמדינת הלאום של העם היהודי.ראש הממשלה צפוי גם לקרוא ליו"ר הרשות להיפגש איתו ישירות ולשוב למשא ומתן ללא תנאים מוקדמים .  
בסביבת ראש הממשלה הקפידו להדגיש כי האגרת של נתניהו אינה תשובה לזו של אבו מאזן ,  אך אמרו כי נוסחה הסופי ייקבע לאחר שהאגרת של אבו מאזן תיבחן בירושלים . " אין פה מכתב כנגד מכתב או התנצחות עם הצד הפלסטיני ",  אמר גורם מדיני , " כל צד מביא את עמדתו .  הצד הפלסטיני פירט את עמדתו במכתב שהוא הגיש היום והעמדה הישראלית תוצג בעוד כשבועיים ".  
בדומה לכפי שנהגו בסבב הפגישות הקודם ,  שנערך בינואר תחת חסות ירדנית ,  גם הפעם סברו בסביבת ראש הממשלה כי אל מול ההדלפות החוזרות והנשנות של הפלסטינים ,  נכון יותר לשמור על דממה מוחלטת על מנת להדגיש את הנחישות והרצינות של כוונת ישראל ליצור אווירה של אמון שיוביל לפתיחה במשא ומתן .  כך ,  למרות טיוטות האגרות הפלסטיניות שהודלפו בשבועות האחרונים והנוסח המאשים ולשון האיומים בה נוקטים הפלסטינים ואבו מאזן ,  ולמרות שנתניהו קרא לאבו מאזן להיפגש איתו ישירות ובסופו של דבר קיבל בפגישה את עריקאת בלבד ,  ישראל ממשיכה להדגיש כי היא מעונינת במשא ומתן ישיר ללא תנאים מוקדמים ובבניית אווירה חיובית בקרב הקהילה הבינלאומית .  
בשבועות הקרובים צפויה להיות נוכחות בינלאומית בולטת באזור ,  בניסיון למנוע את חזרתו של אבו מאזן לאסטרטגיות חד צדדיות ,  כפי שהצהיר שיעשה אם נתניהו לא ישיב לאגרת תוך חודש ימים .  בכירת המבקרים תהיה ככל הנראה מזכירת המדינה האמריקאית ,  הילרי קלינטון ,  שלדברי גורמים המעורים במגעים בין ישראל והרשות ,  שוקלת להגיע לאזור בחודש הבא .  כבר בשבוע הבא יגיע שליח הקוורטט למזרח התיכון ,  טוני בלייר ,  לסבב פגישות ברמאללה וירושלים ,  והשליח האמריקאי דייויד הייל ימשיך להגיע לביקורים תכופים .  לפי ההערכה ,  הקהיליה הבינלאומית בהובלת ארה"ב תנסה להפעיל לחץ מסיבי על אבו מאזן לדחות את הפנייה לעצרת הכללית של האו"ם לשדרוג מעמדה של הרשות הפלסטינית .
 בתוך כך ,  על רקע פגישת נתניהו ונציגי הרשות ,  תקף שר החוץ ,  אביגדור ליברמן ,  בחריפות את אבו מאזן ואמר כי הוא אינו מעוניין בהגעה להסדר עם ישראל . " ההנהגה הפלסטינית עוסקת כל הזמן בהאשמת ישראל בכל צרותיה ,  במקום בפתרון הבעיות הפנימיות שלה ",  אמר ליברמן בפגישתו עם נשיא קפריסין דמיטריס כריסטופיאס בניקוסיה .
 
נתניהו ועריקאת נפגשו :  מחוייבים להשגת שלום
אחרי שסאלם פיאד ביטל את השתתפותו בפגישה ,  נועד ראש הממשלה עם ראש צוות המשא ומתן הפלסטיני ,  סאאב עריקאת ,  שהעביר לו אגרת מאבו מאזן .  אגרת מישראל תועבר בעוד שבועיים

