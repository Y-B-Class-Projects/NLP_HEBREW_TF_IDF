ברקע המתיחות בהר הבית ,  בליכוד תקפו : " בנט מסכן את ביטחון ישראל "
 גורם במפלגה אמר כי  " אנשים שיושבים בקבינט ומובלים מטובתם האישית ומהכותרת שידליפו "  פוגעים בביטחון המדינה .  אמש תקפו בבית היהודי את נתניהו ואמרו כי  " יש להפסיק להתקפל ולתת פרסים לטרור "
  ( נתניהו בביקור ניחומים אצל משפחת סלומון באלעד ,  אתמול )  
העימות בין הליכוד לבית היהודי על רקע המתיחות בהר הבית מחריף .  גורם בליכוד תקף היום  ( שישי )  בחריפות את יו"ר הבית היהודי נפתלי בנט ואמר כי  " אם יש דבר שמסוכן לביטחון ישראל זה אנשים שיושבים בקבינט הביטחוני והמצפן שמוביל אותם איננו טובתם של אזרחי ישראל ,  אלא טובתם האישית והכותרת שידליפו משם ".  זאת ,  בהמשך לביקורת של בנט על ההחלטה להסיר את שערי הבידוק המגנטיים ,  המגנומטרים ,  מהר הבית והביקורת בבית היהודי על ההודעות של ראש הממשלה בנימין נתניהו בעקבות ההחלטה .
 שרי הבית היהודי ,  בנט ואיילת שקד הצביעו נגד ההחלטה להסיר את המגנומטרים ,  ואתמול אמר בנט בריאיון לגלי צה"ל כי ישראל  " יצאה מוחלשת מהמשבר והביטחון נפגע ".  אמש ,  על רקע שורה של הנחיות והחלטות של ראש הממשלה שנועדו לקרוץ לבוחרי הימין  כמו הקריאה להשית עונש מוות על המחבל מחלמיש ,  הבית היהודי פרסם הודעה נוספת שתקפה את ראש הממשלה : " כל ההצהרות של הימים האחרונים אינן מועילות .  את הנזק שבהתקפלות והפגיעה החמורה בביטחון יש לתקן במלחמה נחרצת בטרור ולא במילים .  יש להפסיק להתקפל ולתת פרסים לטרור ". 
בליכוד הגיבו היום במתקפה חריפה נגד יו"ר הבית היהודי . " בנט שתמך תחילה בהורדת המגנומטרים ולאחר ההחלטה אף הצהיר בפומפוזיות שהוא מגבה את ראש הממשלה ,  לא עמד יותר מדקה וחצי בלחץ התקשורת ודעת הקהל ",  אמר גורם בליכוד . " ביטחון ישראל הוא לא עניין לפופוליזם וסיבובים פוליטיים ",  הוסיף הגורם . " הוא עקרון מקודש ומי שהופך אותו באופן ילדותי וחסר אחריות לפלטפורמה לציוצים בטוויטר מסכן את ביטחון ישראל יותר מכל דבר אחר .  ראש הממשלה נתניהו ימשיך להוביל את ביטחון ישראל בנחישות ובאחריות כאשר הדבר היחיד שעומד לנגד עיניו הוא אזרחי ישראל וביטחונם ,  בדיוק כפי שעשה בכל שנות כהונתו ".  

ברקע המתיחות בהר הבית ,  בליכוד תקפו : " בנט מסכן את ביטחון ישראל "
 גורם במפלגה אמר כי  " אנשים שיושבים בקבינט ומובלים מטובתם האישית ומהכותרת שידליפו "  פוגעים בביטחון המדינה .  אמש תקפו בבית היהודי את נתניהו ואמרו כי  " יש להפסיק להתקפל ולתת פרסים לטרור "
 
