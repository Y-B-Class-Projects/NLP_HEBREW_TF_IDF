הראש של נתניהו ,  הידיים של ליברמן :  מאחורי הקלעים של ההצגה הפוליטית
במחנה הציוני כבר סגרו את התיקים בממשלת האחדות ,  עד שנתניהו נעתר ללחץ מבית .  ליברמן ,  האמן הפוליטי שלא הפסיק לתקוף את ראש הממשלה ,  הקשיב להוראות ,  נצר את פיו  וטרף את הקלפים .  כך ריסק נתניהו את האופוזיציה
זה היה אחד מאותם ימים פוליטיים שמתחילים בנקודה אחת ומסתיימים בנקודה אחרת לחלוטין .  כזה שמזכיר שבפוליטיקה ,  כמו במלחמה ,  אין דבר כזה שאין דבר כזה .  בעוד המערכת הפוליטית כולה היתה נתונה בתזזית לקראת צירוף המחנה הציוני לממשלה ,  בא אביגדור ליברמן וטרף את הקלפים .  בתוך שניות מהרגע שכינס את מסיבת העיתונאים ,  שבה הודיע כי הוא מוכן לשבת עם ראש הממשלה בנימין נתניהו בשולחן המשא ומתן ,  הקערה התהפכה על פיה .  לא עוד ממשלת אחדות :  הכירו את ממשלת הימין הלאומית .
 ואכן התכניות התחלפו .  שלשום  ( שלישי )  עוד נישאו בפי כל בשורות השלום של נשיא מצרים א-סיסי ,  שהיו אמורות להיות קרקע פורייה לחלומותיו של יצחק הרצוג להצטרף לקואליציה ולהיות שר החוץ .  למרות ההתנגדות הקולנית מצד חברי מפלגתו ,  הרצוג היה נחוש להשלים את המהלך ונערך לקרב עיקש בוועידת העבודה :  טיוטות הוחלפו ,  תיקים סוכמו ,  כל הפרטים כבר היו כמעט סגורים ,  כפי שחשף בעצמו אמש .  אך ברגע האחרון ,  נתניהו ,  מגובה בתמיכה רחבה של חברי מפלגתו ,  שינה את כיוון ההגה ,  וחזר לכיוון הבסיס הימני .
 הדרמה מאחורי הרחבת הממשלה || כותרות אחרונותהרצוג : " יחימוביץ' התחננה לתיק ;  נתניהו הבטיח וטו על בנייה ביו"ש"אלקין שר הכלכלה ,  שקד במשרד החינוך :  כך תיראה הממשלה המסתמנתהרחבת הממשלה :  נתניהו הציע לליברמן את משרד הביטחון ותיק הקליטה 
מקורבי נתניהו סיפרו כי אכן התכוון ברצינות למהלך עם הרצוג .  אך הרעיון כי ייאלץ לעשות שורה של ויתורים מדיניים בתמורה לכניסת המחנה הציוני לממשלה לא עוררה נחת בליכוד .  הבולטים מביניהם הם נציגי ההתיישבות במפלגה ,  יוסי דגן ושבח שטרן ,  שחששו מהגבלות נוספות על הבנייה בהתנחלויות ,  ודאי לאחר שממשלת ה-61 הקפיאה את הבנייה דה-פקטו .  
השניים חברו לשרים יריב לוין וזאב אלקין והחליטו לפנות אל לבו של ליברמן ,  להסביר לו שההצעה לתיק הביטחון רצינית ולשכנעו להוציא מסר מרוכך בבוקר .  בין היתר הובהר לליברמן שלא ידבר על ענייני דת ומדינה במסיבת העיתונאים ,  שכן התבטאויות בסוגיה הנפיצה עלולות לטרוף את הקלפים לאור קווי היסוד וההסכמים הקואליציוניים עם המפלגות החרדיות .  בעוד העיתונאים והפוליטיקאים ציפו לעוד במה של התקפות קשות על נתניהו ,  ליברמן ,  כהרגלו ,  נתן להם משהו אחר לגמרי .  דקות לאחר שהסתיימה מסיבת העיתונאים שלו כבר היה ברור - המהלך יצא לדרך .  נתניהו זימן אותו לפגישה ,  כל בכירי הליכוד קפצו על המציאה כמוצאי שלל רב ,  והרצוג נותר בידיים ריקות .  
בארץ האפשרויות הבלתי מוגבלות של הפוליטיקה ,  ייתכן שעוד מוקדם לברך על המוגמר .  אך הדד-ליין עומד וקיים :  נתניהו החליט לסיים את הרחבת הממשלה עד תחילת מושב הקיץ של הכנסת שבוע הבא ,  כדי למזער את יכולת הסחיטות של הח"כים לקראת מושב מכריע והצבעות על התקציב הדו-שנתי .  חברי הכנסת אברהם נגוסה ודוד אמסלם ,  לדוגמה ,  שבמסגרת ממשלת הנוכחית כפו באיומים על נתניהו יישום החלטת ממשלה להעלאת אלפים מבני הפלשמורה באתיופיה ,  ייאלצו ככל הנראה להישאר בידיים ריקות .  הידיים של ליברמן יאפשרו לנתניהו  ולשר האוצר משה כחלון ,  שנתן את הסכמתו למהלך  מרחב נשימה .
 התחקירנים שולפים כעת מהארכיונים את כל ההתקפות של ליברמן על מדיניותו של נתניהו ,  בניסיון להגחיך את המהלך .  ואולם בסיכום המנצחים והמפסידים של אתמול ,  המצב די ברור .  בדיוק לפני שנה ,  בתחילת מאי 2015 ,  יומיים לפני פקיעת ההארכה להרכבת הקואליציה ,  ליברמן כינס מסיבת עיתונאים דומה מאוד לזו שנשא אתמול ,  ובה הודיע במפתיע כי הוא לא מתכוון להצטרף לקואליציה והותיר את נתניהו עם ממשלת 61 .  הוא הוכתר אז כאמן .  
אלא שהחיים באופוזיציה לא עשו עמו חסד .  המתקפות התכופות על ראש הממשלה מימין אמנם היו נוחות מבחינת הסקרים ,  אך הוא חש לא בנוח עם חבריו לאופוזיציה ממרצ והרשימה המשותפת ,  והתקשה לתפקד .  לפני שנה ,  כל מה שהוצע לו זה תיק החוץ .  כיום ,  אם המגעים הקואליציוניים אכן יישאו פרי כפי שמסתמן ,  הוא השיג לעצמו את תיק הביטחון הנכסף .  
נתניהו ,  מבחינתו ,  קיבל את ממשלת הימין אותה הבטיח לבוחריו ונטרל את האיום הקולני מימין .  בין לבין ,  הוא גם הצליח להצית להרצוג קרב אימים בתוך מפלגתו ,  ולרסק לחלוטין כל מראית עין של אופוזיציה .  תסריטאים פוליטיים בהוליווד לא היו יכולים לכתוב זאת טוב יותר .  
מול הצמד המנצח ביבי-איווט ניצבים להם בניגוד גמור בוגי-בוז'י .  בניסיון לערוך בקרת נזקים ,  סיפר אמש הרצוג כי בעצמו הפסיק שלשום בערב את המשא ומתן עם נתניהו ,  לאחר שהאחרון סירב לטענתו להתחייב בכתב לנושאים הנוגעים לתחום המדיני .  ספק אם זה יספיק כדי להסתיר את הסכינים שכבר נשלפו על ידי שלי יחימוביץ' ,  מלכת הפייסבוק כלשונו ,  ואראל מרגלית .  
הרצוג ,  שמעמדו הולך ודועך גם כך ,  השליך את כל יהבו הפוליטי על הניסיון להצטרף לממשלת אחדות .  בהתאם לכך ,  הכישלון עשוי לשאת עמו מחיר פוליטי כבד ,  אולי הכבד ביותר .  יחד עמו ,  גם שר הביטחון משה יעלון חווה כנראה את השבוע הפוליטי הגרוע בחייו .  שיחת הנזיפה הפומבית שנתניהו ערך לו בתחילת השבוע בעקבות קריאתו לקציני צה"ל להמשיך להשמיע את דברם היתה רק ההכנה לדבר האמיתי :  הדחה והעברת התיק לגדול מבקריו ,  ליברמן .  כך ,  בעוד נתניהו וליברמן עשויים לסמן וי גדול בימים הקרובים ,  סימני שאלה גדולים מרחפים מעל עתידם הפוליטי של שני המפסידים .
  ( עדכון ראשון :  23:31 )  

הראש של נתניהו ,  הידיים של ליברמן :  מאחורי הקלעים של ההצגה הפוליטית
במחנה הציוני כבר סגרו את התיקים בממשלת האחדות ,  עד שנתניהו נעתר ללחץ מבית .  ליברמן ,  האמן הפוליטי שלא הפסיק לתקוף את ראש הממשלה ,  הקשיב להוראות ,  נצר את פיו  וטרף את הקלפים .  כך ריסק נתניהו את האופוזיציה

