השמאל הרדיקלי נמצא בליכוד
המלחמה בהקפאת הבנייה בהתנחלויות היא חסרת מעוף .  דני ליבר סבור כי זו מלחמה שתוצאותיה יבשילו לתהליך ,  שבסופו נמצא את עצמנו במדינה אחת לשני עמים .  נתניהו ,  לעיונך
להקפיא או לא להקפיא ,  זו השאלה שמדירה שינה מעיניו של ראש הממשלה בנימין נתניהו .  מצד אחד אובמה לוחץ ומצד שני בוגי יעלון ואלי ישי נשכבים על הגדר  - " הבנייה תימשך ".  הרשו לי להציג תזה שונה מעט שאולי תרגיע את מוחו הקודח של ראש ממשלתנו ,  ותניח לנו הציבור עם הדיון המרדים הזה שיכול להפיל לשנתו אפילו את צעיר נערי הגבעות .  האם באמת כמה יחידות דיור זו הבעיה ,  או שמא תהליך שבסופו תוקם מדינה פלסטינית ?  התשובה היא אולי ברורה ,  אך יש מי שמנסים למסמס אותה בדיון עקר על כמה יחידות דיור מסכנות .  
מי שתומך בהמשך הבנייה בהתנחלויות ,  באי פינוי המאחזים ובקיפאון מדיני ,  הוא השמאל שבשמאל ,  שמאלה מחד"ש וקרוב לבל"ד .  כן ,  כן - בוגי הוא איש שמאל נאמן ,  כך גם חוטובלי ,  פייגלין ,  בגין ושאר חברי הליכוד .  מדוע ?  כי מי שמסרב לחלק את הארץ לשתי מדינות ,  סופו שיביא למדינה אחת לשני העמים .  התהליך יקרה בהדרגתיות - אט ,  אט יבינו הפלסטינים את היתרון בדחיית הקמת המדינה ,  והיחסים הכלכליים מאותו  " שלום כלכלי "  של נתניהו ,  ילכו וישתפרו .  הביטחון יעלה ותחושת הקרבה בין העמים תגדל מכורח הנסיבות של המציאות ששמה אותנו יחד באותו הסיר .  
לא נתאהב לפתע ,  אבל נשלים באדישות עם הנוחות - מחד לא נפנה ישובים ומאידך השקט הביטחוני יישמר .  פתאום יאמר העולם שזה רעיון בכלל לא רע : " תראו איזה יופי הם מסתדרים ",   " מדוע שלא ניתן לפלסטינים זכויות שוות ".  ובצדק ,  מדוע שלא ניתן ?  כיצד נוכל להשאיר עם כבוש במשך יותר מ-40 שנה ללא זכויות ,  הרי בסוף עוד יקראו לנו ,  רחמנא ליצלן ,  מדינת אפרטהייד ויחרימו את ישראל .
 בלית ברירה ,  ועל מנת לשמור על חברון ועוד כמה צריפים באיזה מאחז ,  שהרי הם כה חשובים ,  ניאלץ לקבל כארבעה מיליון פלסטינים שיצטרפו לכמיליון וחצי ערביי ישראל .  חושבים שהחזון הזוי ?  כבר היום הקשר של הרשות עם ישראל הופך הדוק מאי פעם ,  בשל הפחד של פתח מהשתלטות חמאס .  מדוע שלא יבוא אבו מאזן ויכריז ביום מן הימים שהוא מוכן לחיות במדינה אחת לשני עמים ,  ולוותר על המאבק המזוין .  מה גם שהאסטרטגיה של זרמים פלסטיניים רבים ,  כולל חלקים מסוימים בפתח ,  היתה ועדיין דחיית הקמת מדינה פלסטינית על מנת ליצור מצב של מדינת כל אזרחיה ובכך להגשים את חלום השיבה והקמת מדינה פלסטינית על כל שטח ישראל .  זה לא יקרה מחר .  אם ייכשל המהלך האמריקאי ,  כנראה שאנו נידונים לסבב אלימות נוסף .  בינתיים ,  האחיזה של המתנחלים בשטח תגדל ,  לאירופה ולארה"ב ימאס מחזון שתי המדינות והם יפעלו בלית ברירה לרעיון הסביר ביותר  הענקת זכויות שוות לפלסטינים במסגרת מדינת ישראל .  אנחנו כמובן נאמר  " לא ולא ",  אך איזו ברירה תהיה לנו לאחר שנסרב לפנות התנחלויות ולהקים מדינה פלסטינית לארבעה מיליון פלסטינים תחת כיבוש ?  לא נוכל להתנהג עוד כאילו יש ריק ביהודה ושומרון ולא גר שם עם אחר השואף לחירות .  
אז למה אנחנו קוראים לחלק מאנשי הליכוד ימין קיצוני ?  נכון ,  הם לא מתים על ערבים  ,  אבל בשביל שבות עמי ,  קרית ארבע ויצהר הם כנראה יצטרכו לוותר ולהתחבק עם אחמד .  כי מי שלא מוכן לחלק את הארץ היום ,  עלול לקבל מדינה ללא רוב יהודי מחר ,  עם איום מתמיד על התרבות הישראלית שנוצרה פה ב-61 השנים האחרונות .  וכן ,  למרות השוני הרב ,  אני כולל גם את ערביי ישראל והחרדים בישראליות הזו ,  אליה הם נחשפים מדי יום ומשנים ומשפיעים על עיצובה לטוב ולרע .
 אז אל פחד אדוני ראש הממשלה ,  עם אנשי שמאל כאלה במחנה שלך ,  אתה לא צריך לפנות אף יישוב .  חכה שההיסטוריה תעשה את שלה וארץ ישראל השלמה לעולם לא תיכחד ,  אך היא תהיה עם עוד מיליוני פלסטינים בעלי זכות בחירה .  רק צריך שיבוא היום וה"נלסון מנדלה "  שלהם יקום לתחייה .  לכן ,  פתרון שתי המדינות וסיום הכיבוש האכזרי כמה שיותר מהר זו הדרך הנכונה לא רק אסטרטגית ,  אלא גם מוסרית ,  וזאת בעיקר בכדי לתת דרור לפלסטינים ,  עם שסבל כל כך הרבה .  
אין סיכוי שללא מדינה ,  הם יחזירו לעצמם את הכבוד האבוד שנרמס בעשרות השנים האחרונות .  ועם ההזדהות שלי כלפי הפלסטינים באה גם התובנה כי אורח החיים שלי ושלהם שונה ותהיה זו יהירות לנסות לשנות אותם לחשוב עליהם במונחים שלי .  יהירות ,  שעלולה להביא לפיצוץ לא פחות מסוכן מהמשיחיות הימנית הקיצונית .  אם נתניהו לא ילך לפיתרון שמציע הממשל האמריקאי ,  החשש הוא שבסופו של יום העולם יתעורר ויכפה עלינו מדינה אחת בטענה שהכיבוש לא יכול להימשך .  וכרגיל ,  כשנבין שעשינו טעות ונרצה פתאום לפנות התנחלויות ,  זה יהיה מאוחר מדי - רוחות ההיסטוריה כבר ינשבו לכיוון מדינת כל אזרחיה .  מה אז יגידו בוגי וחוטובלי ,  באיזה טיעון ישתמשו ?  הם יגידו שלא צריך לתת זכויות לבני אדם ?  הם יציעו שוב את רעיון הטרנספר ?  - כן בטח .  
נתניהו היקר ,  אל תיתן לאנשים שלא רואים רחוק יותר מהנוף שניבט מחלון הדירה בשכונה חדשה באיזו התנחלות ,  לקבוע את עתידה של ישראל .  מנהיג צריך להבין השלכות רחוקות טווח להתנהלות המדינית .  רעיונות אוטופיים יש בכל קצות הקשת הפוליטית וכנראה שבמאבק על השלום קצוות אלה קרובים מתמיד .  
אם מדינת ישראל ,  כפי שהיא היום ,  על מעלותיה ומגרעותיה ,  היא המקום שבו אנחנו רוצים לחיות ,  עלינו להפריד בין שני העמים ולהפסיק את הברברת המיותרת על הקפאה פה ובנייה שם וללכת לקראת שלום אמיתי וצודק שבסופו יהיו שתי מדינות ולא מדינה אחת שתביא לפיצוץ ודאי .
 
השמאל הרדיקלי נמצא בליכוד
המלחמה בהקפאת הבנייה בהתנחלויות היא חסרת מעוף .  דני ליבר סבור כי זו מלחמה שתוצאותיה יבשילו לתהליך ,  שבסופו נמצא את עצמנו במדינה אחת לשני עמים .  נתניהו ,  לעיונך

