אחרי 32 שנה :  זוכה חדש בחידון התנ"ך למבוגרים
רפאל מיוחס הישראלי גבר על 16 מתמודדים מרחבי העולם וזכה בחידון שחודש השנה : " נלחמתי מול האריות ".  ראש הממשלה אמר באירוע : " הנחלת המורשת היהודית היא שאלה של קיום "
 חידון התנ"ך העולמי למבוגרים נערך אתמול  ( רביעי )  בערב בבנייני האומה בירושלים ,  זאת לאחר 32 שנים בהן לא התקיים כלל .  לאחר כשעתיים הוכרז הזוכה :  רפאל מיוחס מישראל שגבר על 16 מתמודדים שהתמודדו בשלבים שונים של החידון ברחבי העולם .  מיוחס ניצח עם 64 נקודות לאחר שענה נכונה על כל השאלות בכל השלבים .
 עם ההכרזה עליו כמנצח של הערב זכה מיוחס לחיבוקים חמים מראש הממשלה ומשר החינוך וכן מבני משפחתו הרבים שהגיעו לעודד אותו בתחרות . " זו הרגשה טובה ",  אמר לאחר הזכייה לוואלה !  חדשות . " ברוך השם אני שמח .  האמנתי ,  אבל ידעתי שאני נלחם מול האריות בייחוד מול האריה יונה רוזנברג  ( המתמודד הנוסף מישראל שהגיע אף הוא לגמר  מ.ר .)  שאני חבר טוב שלו שנים רבות וכבר התמודדתי מולו פעם אחת .  אני שמח שזיכה אותי הקדוש ברוך הוא להגיע למעמד הזה .  היו שאלות קשות ,  לפעמים קשות מאוד אבל היו גם שאלות ידידותיות ".  
החידון נערך בשלושה שלבים :  בשלב הראשון קיבלו 16 המתמודדים  13 גברים ושלוש נשים - שאלות לכל אחד מהם וצברו נקודות .  בשלב השני ,  נותרו שמונה מתמודדים בלבד שנשאלו שאלות  " ראש בראש "  ובשלב הסופי שאל ראש הממשלה בנימין נתניהו שאלה זהה ארבעה מתמודדים .  המתמודדים הגיעו ממדינות רבות ברחבי העולם בהן דרום אפריקה ,  אנגליה ,  ישראל ,  ארגנטינה ,  ארה"ב ,  הודו ,  ספרד ,  רוסיה ועוד .  בחבר השופטים ישבו יו"ר הסוכנות היהודית ,  נתן שרנסקי ,  כותב השאלות ,  נריה פנחס ,  יו"ר חבר השופטים מנכ"לית משרד החינוך דלית שטאובר ,  פרופ' שרה יפת מהחוג למקרא באוניברסיטה העברית ,  ויו"ר ההסתדרות הציונית העולמית ,  אברהם דובדבני .
 לאחר שני השלבים הראשונים נותרו בתחרות הרב עזרא פרייז'ר מארה"ב ,  דניאל כהן מצרפת ,  ד"ר לני וורנר מקנדה ,  ומיוחס מישראל .  במהלך הסיבוב האחרון שאל ראש הממשלה שמונה שאלות ,  כאשר לאחר שאלתו האחרונה  ( שהייתה : " מי אמר :  ונודע בגוים זרעם וצאצאיהם בתוך העמים כל רואיהם יכירום כי הם זרע ברך ה' ?  ""  )  הוכרז מיוחס כמנצח .  
במהלך האירוע נשאו דברים ראש הממשלה בנימין נתניהו ושר החינוך גדעון סער .  נתניהו דיבר על החשיבות שבלימודי התנ"ך . " מדינת ישראל מושתתת על מורשת ישראל .  מדינה שמנותקת מעברה היא כמו אילן בלי שורשים שנסחף על ידי כל רוח חזקה ,  אבל מדינת ישראל ,  שמחוברת לעברה ,  ששואבת מכמעט 4,000 שנים שבהן אנחנו מחוברים לארץ ישראל ,  לאדמה הזו שמחוברת לערכי הנצח של עם ישראל - מדינה כזו יכולה להתמודד עם כל סערות הזמן וכזו היא ישראל .  וזוהי הסיבה שעבורי ועבור שר החינוך ועבורנו השאלה של הנחלת המורשת היהודית לילדים שלנו ולדורות הבאים זו לא רק שאלה של חינוך זו קודם כל שאלה של קיום ". 
סער מצדו בחר להתייחס לתוצאות המבחנים הבינלאומיים שפורסמו אתמול ,  ולפיהם ישראל נמצאת במקום השביעי בעולם בלימודי המתמטיקה . " עם כניסתי לתפקיד כשר חינוך אמרתי בארבע מילים מה הדרך שבכוונתי להוביל :  שיפור ההישגים וחזרה לערכים .  בחג החנוכה הזה ,  אנחנו מקיימים את ההבטחה .  אתמול התפרסמו תוצאות המבחנים הבינלאומיים לשנת 2011 והתבררו גודלו ועומקו של המהפך שחוללנו בחינוך .  לא בדיבורים ,  בתוצאות ".   
" בטח שמתם לב שיש כמה שעדיין מתקשים לפרגן ",  אמר סער . " היה להם יותר נוח עם הכישלונות .  זה היה טבעי .  קשה להיגמל מהשיח השלילי ,  הדה-קונסטרוקטיבי על מערכת החינוך שלנו ,  שעובדים בה רבים ומצוינים בעלי תחושת שליחות עמוקה .  אצלנו ההישגיות היא לא מילה גסה ,  אנחנו רוצים שילדנו יגיעו הכי רחוק שאפשר .  טיפוח רוח המצוינות היא המפתח לשמירה על היתרון האיכותי שהוא המפתח לעתיד ישראל בעולם תחרותי וסביבה עוינת ".  סער הוסיף כי  " הכנסנו את עיר האבות חברון למסלול הטיולים של תלמידי ישראל .  שאלו בקנטרנות :  'נו ?  מתמטיקה כבר יודעים מספיק טוב ? ' .  התברר שיש קשר חיובי בין ערכים להישגים .  עובדה - כשהתנכרנו למורשתנו הידרדרו גם הישגנו ומי שאין לו ערכים לא יהיו לו הישגים ". 
סער דיבר על חשיבותה של ירושלים לעם היהודי : " לפני מספר ימים שמענו את חאלד משעל מתרברב על פלסטין מהים עד הנהר .  בסדר .  גם אחמד ג'עברי דיבר עד לא מזמן .  ירושלים היא בירת ישראל זה למעלה מ-3,000 שנה וארץ ישראל היא ארצו של עם ישראל .  הממשלה בראשות בנימין נתניהו בונה בירושלים ובארץ ישראל על יסוד זכותנו ,  חרף לחצים .  האם יש עם בתבל שיש לו זכות על ארצו יותר מכפי שיש לעם היהודי על ארץ ישראל ?  אומרים לנו שמזרח ירושלים כבושה בידינו .  הר הבית ,  העיר העתיקה  כבושים ?  האם עם יכול להיות כובש במולדתו ?  אני רוצה לומר לראש ממשלה :  עם ישראל מחזק אותך בעמידתך האיתנה ".  
עוד באותו נושא:הזוכה בחידון התנך העולמי ב-2012 :  אלחנן בלוך מירוחם2011 - הזוכה בחידון התנך :  שלומי אדלמן מנוף-איילוןזוכים לשעבר מייעצים :  כך תנצחו בחידון התנך
לפניות לכתבת :  michalresh1@walla.com 

אחרי 32 שנה :  זוכה חדש בחידון התנ"ך למבוגרים
רפאל מיוחס הישראלי גבר על 16 מתמודדים מרחבי העולם וזכה בחידון שחודש השנה : " נלחמתי מול האריות ".  ראש הממשלה אמר באירוע : " הנחלת המורשת היהודית היא שאלה של קיום "
 
