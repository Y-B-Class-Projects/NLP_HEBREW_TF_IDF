הפלסטינים : " מו"מ ישיר ?  תלוי בתשובות נתניהו "
 לקראת הפגישה בין רה"מ לנשיא ארה"ב בוושינגטון ,  אומר בכיר פלסטיני לוואלה !  חדשות כי נתניהו ייאלץ להכריע בעניין המשך הקפאת הבנייה . " מעבר למו"מ ישיר תלוי בתשובות נתניהו ".  ליברמן : " אין סיכוי שההקפאה תוארך "
 ההנהגה הפלסטינית אינה תולה תקוות רבות בפגישתם הצפויה של ראש הממשלה בנימין נתניהו ונשיא ארה"ב ברק אובמה הערב  ( שלישי )  בוושינגטון ,  אך מעריכה כי נתניהו ייאלץ להכריע בעניין המשך הקפאת הבנייה בהתנחלויות .  בכיר פלסטיני העריך בשיחה עם וואלה !  חדשות כי הפגישה תתמקד בהצעה אמריקאית לכרוך בין מעבר משיחות קרבה למשא ומתן ישיר לבין המשך הקפאת ההתנחלויות . " מעבר למשא ומתן ישיר תלוי בתשובות נתניהו ",  ציין .
" לאובמה לא תהיה ברירה אלא לקשור בין מעבר לשיחות ישירות לבין הארכת הקפאת הבנייה בהתנחלויות בגדה המערבית ",  הסביר הבכיר .  לדבריו ,  לפלסטינים אין שום התנגדות לעבור לשיחות ישירות אולם הם מתעקשים שיוכנס בהם תוכן : " אנחנו לא רוצים לשבת עם הישראלים בשביל לחיצות הידיים והצילומים וכדי להגיד לעולם שאנחנו מדברים .  הבעיה שלנו היא המהות ,  אין לנו בעיה עם שיחות ישירות אלא על מה נדבר בהן ".  
" עדיין לא שמענו מנתניהו תשובות לשאלות הבסיסיות שלנו ושל האמריקאים ",  הוסיף ופירט : " על איזה בסיס יתנהל המשא ומתן ?  האם על בסיס נסיגה ישראלית לגבולות 67' עם חילופי שטחים והשארת גושי ההתנחלויות בישראל ?  האם המשא ומתן יתחדש מהנקודה שבה הופסק על ידי אבו מאזן ואולמרט או שמתחילים מאפס ?  ".  לדבריו ,  הפלסטינים  " יודעים שנתניהו רחוק מלהתקרב לעמדת הקהילה הבינלאומית התומכת בהקמת מדינה פלסטינית בגבולות 67' ". 
בנתיים מקבל נתניהו מסרים משר החוץ אביגדור ליברמן ,  שנפגש לפני זמן קצר בהלסינקי עם נשיאת פינלנד ,  טריה הלונן .  השניים שוחחו על המו"מ בין ישראל לפלסטינים לקראת פגישת בנימין נתניהו עם ברק אובמה וליברמן אמר כי  " חשוב שהשיחות הישירות עם הפלסטינים יחודשו וכל ממשלת ישראל תומכת בכך ,  אך לא נסכים לשום תשלום בעבור זה .  אין סיכוי שההקפאה תוארך .  ב-26 בספטמבר יחזרו החיים ביהודה ושומרון להיות חיים נורמליים ואם הפלסטינים רוצים חיים נורמליים גם בעבור אנשיהם ,  הדרך היחידה היא לשוב למו"מ ישיר ללא תנאים מוקדמים ". 
ראש הממשלה המריא אמש לארצות הברית ,  לקראת פגישתו הערב עם נשיא ארצות הברית .  הפגישה תוכננה לתחילת יוני ,  אלא שבשל אירועי המשט ,  נתניהו החליט לדחות אותה .  נראה כי בבית הלבן מאותתים שהם מבקשים להעביר את הביקור הפעם בצורה חיובית ולכן רעיית הנשיא ,  מישל אובמה ,  הזמינה את רעיית ראש הממשלה שרה נתניהו ,  לביקור מיוחד ב"אגף רעיית הנשיא "  בבית הלבן .
 במהלך הפגישה נתניהו ואובמה ישוחחו על נושאי ביטחון שונים עם דגש על הנושא האירני ,  אולם ההערכה היא שנושא המו"מ המדיני בין ישראל לפלסטינים ,  יעמוד במרכז הפגישה בין השניים .  בעיתון הבריטי  " הגרדיאן "  דווח אתמול כי הנשיא האמריקאי צפוי ללחוץ על נתניהו להמשיך את הקפאת הבנייה בשטחים גם לאחר 26 בספטמבר ,  תוך הבנה כי הרחבת ההתנחלויות עשויה לפגוע בשיחות הקרבה .  גורמים בבית הלבן הבהירו בשבוע שעבר כי הנשיא רוצה  " לנצל את המומנטום "  שהושג על ידי ההקפאה .
 
הפלסטינים : " מו"מ ישיר ?  תלוי בתשובות נתניהו "
 לקראת הפגישה בין רה"מ לנשיא ארה"ב בוושינגטון ,  אומר בכיר פלסטיני לוואלה !  חדשות כי נתניהו ייאלץ להכריע בעניין המשך הקפאת הבנייה . " מעבר למו"מ ישיר תלוי בתשובות נתניהו ".  ליברמן : " אין סיכוי שההקפאה תוארך "
 
