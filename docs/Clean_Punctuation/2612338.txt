הבית היהודי ימליצו על נתניהו ,  חלוקים לגבי השרים
יו"ר הבית היהודי ,  נפתלי בנט ,  יגיע לנשיא המדינה וימליץ על ראש הממשלה כמועמד להרכבת הממשלה הבאה .  במפלגה דנים בזהות השר הנוסף מלבד בנט ואריאל וכן מי יהיה המזכ"ל
מצעד המפלגות שיגיעו לנשיא המדינה שמעון פרס יימשך היום  ( חמישי )  לאחר שאתמול המליצו נציגי הליכוד-ביתנו ויש עתיד להטיל על ראש הממשלה בנימין נתניהו להרכיב את הממשלה הבאה .  הבוקר ב-9:30 צפויים להגיע חברי מפלגת הבית היהודי אל הנשיא ולהמליץ גם כן על נתניהו .  מי שיגיעו אל בית הנשיא יהיו יו"ר המפלגה נפתלי בנט ,  מספר 2 ברשימה ח"כ אורי אריאל ,  מספר 7 זבולון כלפה ,  מספר 11 יוני שטבון ,  וכן מי שנכנסה רק בזכות קולות החיילים לכנסת הבאה ,  שולי מועלם .  ביומיים האחרונים היו מכונסים כל חברי הסיעה במלון באריאל ,  ושם עברו השתלמויות בנושאים שונים לקראת תחילת כהונתם .  בין היתר קיבלו הרצאות של מומחה בנושאים כלכליים וחברתיים .  
עוד לפני השבעת חברי הכנסת ,  במפלגה נרשמים כבר עתה מאבקים פנימיים לא פשוטים .  בין היתר דנים במפלגה על השאלה למי ילך התיק השלישי ,  אחרי בנט ואריאל ,  אם אכן תהיה המפלגה בקואליציה .  מחנהו של בנט תומך בח"כ אורי אורבך ,  ומנגד עומד ניסן סלומיאנסקי ,  מספר 3 ברשימה ,  שנחשב לחזק מאוד במרכז מפלגת הבית היהודי .  
מעבר לכך ,  קיימת מחלוקת גם על זהותו של מזכ"ל המפלגה כאשר האיחוד הלאומי דורש כי התפקיד יהיה שייך לאחד מאנשיו ,  לעומת הבית היהודי שמבקש להשאיר את התפקיד בידיו .  בהסכם האיחוד בין המפלגות לא הגיעו הצדדים להסכמות בנושא זה ,  בין היתר בשל העובדה כי כשנחתם הם לא האמינו במפלגה כי אכן יצליחו להגיע למספר דו-ספרתי של מנדטים .  למרות הוויכוחים ,  במפלגה מציגים אידיליה בין כל חברי הכנסת ,  אולם ברור כי יהיה גם מאבק על המשך האופי של מרכז המפלגה ,  המונה כמה מאות נבחרים שחוששים מפירוקו .  
במהלך היום יגיעו שאר המפלגות לנשיא ויודיעו לו על המלצתם .  כאמור ,  אתמול יו"ר יש עתיד ,  יאיר לפיד ,  הכריז כי מפלגתו ממליצה על נתניהו לתפקיד ראש הממשלה . " במצע יש עתיד כתוב שראש המפלגה הגדולה ביותר יהיה ראש הממשלה .  אנחנו לא נעשה שום משחקים - אנו ממליצים על נתניהו ",  אמר לפיד .  יו"ר יש עתיד ציין כי העובדה שהמליץ על נתניהו ,  לא מעידה כי הוא ושאר חברי יש עתיד יישבו בקואליציה . " כלום עוד לא סגור ,  אבל מדינת ישראל זקוקה לממשלה שתחזור למשא ומתן המדיני ותדאג לשוויון בנטל .  אני לא רוצה להנמיך ציפיות ,  אני רוצה שנגיד לעצמנו שגם אם זה ייקח זמן ,  אנו ננצח במאבק על אופיה של מדינת ישראל ".  
שר החינוך ,  גדעון סער ,  אמר בתום הפגישה עם פרס כי  " על פי תוצאות הבחירות יש רשימה אחת שקיבלה הכי הרבה קולות .  ברור גם שרק לאדם אחד יש אפשרות להקים ממשלה בישראל ,  שצריכה להיות ממשלה רחבה ויציבה ככל הניתן שתיתן את הרוב והגיבוי הפרלמנטרי שעומד מאחורי הממשלה .  הנשיא הציג לנו שורה של שאלות בנושא המדיני ,  הכלכלי והאירני עליהם ענינו .  הוא שאל אם ההמלצה כוללת את שתי המפלגות הליכוד וישראל ביתנו והשבנו על כך בחיוב ".  

הבית היהודי ימליצו על נתניהו ,  חלוקים לגבי השרים
יו"ר הבית היהודי ,  נפתלי בנט ,  יגיע לנשיא המדינה וימליץ על ראש הממשלה כמועמד להרכבת הממשלה הבאה .  במפלגה דנים בזהות השר הנוסף מלבד בנט ואריאל וכן מי יהיה המזכ"ל

