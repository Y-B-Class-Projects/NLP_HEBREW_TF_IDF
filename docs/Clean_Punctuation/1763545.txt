אל תבקשו עזרה  תחליפו את ההנהגה
עבור צביקה פוגל ,  שמכהן כראש מועצה ,  מ"מ יו"ר איגוד ערים לכבאות וכמפקד יחידת חילוץ גולן של משטרת ישראל ,  לקחי האסון בכרמל נוגעים בכל אחד מתפקידיו
אין ספק כי אף וועדת חקירה לא תחזיר לחיים את 41 חללי השריפה בכרמל .  אף וועדת חקירה לא תתקן את הראוי תיקון באמת .  כמו כל יצור מכוער ,  גם אצלנו ,  האחראים למחדל המתמשך יצבעו בצבע הכסף את כיעורנו ,  יצקצקו בלשון מתחנפת ומתחסדת וינסו למכור לנו תחושה של פתרון ,  עד לאסון הבא .  ככה זה כשממנים וועדות חקירה שנועדו לתת מענה מקומי לפצע במקום לטפל במחלה .
 רוב הכבאים שהכרתי עד היום הם אנשים ראויים שמבינים את גודל האחריות המונח על כתפיהם .  לרוב הכבאים אין סיכוי לבצע את משימותיהם ,  כי מי שמנהל את הארגון שלהם הם פוליטיקאים ולא מפקדים .  ארגון הצלת חיים שמנוהל ע"י ראשי ערים שצריכים להחליט אם להעביר כספים לקניית כבאית משוכללת או לנקות את רחובות עירם ,  יקבלו ככל הנראה החלטה שתסייע להם להיבחר בפעם הבאה .  כשמכרזי כוח אדם לגיוס כבאים חדשים או לקידום קציני כבאות מתנהלים ע"י פוליטיקאים ,  יש סיכוי כי יבחר מי שמקורב לראש רשות זו או אחרת ולא מי שבאמת מוכן לעשות הכל כדי להציל חיים .  תארו לעצמכם כי ראשי ערים היו בוחרים מי ישרת בסיירת מטכ"ל או מי יהיה מפקד טייסת .
 מחלתו האמיתית של ארגון הכבאות הוא שייכותו .  עד שהארגון לא יבנה כארגון ארצי ,  כחלק מרשות חרום לאומית או כחלק מפיקוד העורף ,  שהיו לדעתי צריכים לקחת אחריות על הטיפול באסון הלאומי בכרמל ,  לא יהיה לנו על מי לסמוך .  כבאי שלומד בקורס כבאים בסיסי כי רכב הכבאות שלו מופעל ע"י 4 כבאים שלכל אחד מהם תפקיד מוגדר ,  אך נאלץ להיות במשמרת לבד או עם כבאי נוסף ,  יצטרך להגיע לאירוע ולהחליט מי יחיה ומי לא ,  כי שני כבאים לא מסוגלים לבצע משימות של ארבעה
כדי לחבר יחד חלק מעשרים וארבע איגודי ערים לכבאות למשימה מתואמת אחת צריכה להיות מפקדה שמתאמנת ,  מוכשרת ולבסוף מסוגלת לשלוט ולפקד על אירוע רב נפגעים לפי סדר עדיפות לאומי .  מפקדה שכזו לא יכולה להיות תלויה בוועדי עובדים או בלחצים פוליטיים .  כבאי כמו איש קבע בצבא צריך לקום בבוקר כדי לשרת בארגון ולא לקום לעבודה .  כבאי צריך לדעת כי הוא בכוננות ללא תנאי 24 שעות ביממה ולא בתנאי שיקבל תשלום עבור שעות נוספות .  עד שלא ינתן מענה אמיתי למחלה אין טעם לרוץ ולקנות ציוד חדש כי לא יהיה מי שיפעיל אותו באופן מלא 24 שעות ביממה 365 ימים בשנה .
 כמפקד יחידת חילוץ גולן הזדמן לי להיות יחד עם רוב יחידות החילוץ האחרות באסון הכרמל ואני יכול להעיד כי ראיתי כבאים אמיצים ,  סחוטים מעומס המשימות שנלחמו באש בגבורה ראויה לציון .  בארועים הרבים בגליל ובגולן למדתי להעריך את דבקותם של רוב הכבאים במשימתם .  נקודת הפתיחה האנושית הזו היא המסד עליו צריכה להתקבל ההחלטה לשנות את הארגון הזה באופן יסודי .  זה לא מסובך ארגונית אבל זה כנראה בלתי אפשרי פוליטית ,  כי לא ראיתי עדיין מספיק פוליטיקאים שמוכנים לוותר על כוחם למען טובתו ושלומו של הציבור . " זו לא בושה לבקש עזרה מהעולם "  הגדיל ואמר בצדק ראש הממשלה ואני שואל  אפשר לבקש עזרה מהעולם להחלפת ההנהגה שלא מסוגלת לשמור עלינו ,  לקבל החלטות וליישם אותם ? 

אל תבקשו עזרה  תחליפו את ההנהגה
עבור צביקה פוגל ,  שמכהן כראש מועצה ,  מ"מ יו"ר איגוד ערים לכבאות וכמפקד יחידת חילוץ גולן של משטרת ישראל ,  לקחי האסון בכרמל נוגעים בכל אחד מתפקידיו

