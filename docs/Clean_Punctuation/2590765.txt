היונים שפרחו :  מה יעשה נתניהו בלי ברק ומרידור ? 
עקב דחיקת מרידור אל מחוץ למקומות הריאליים בליכוד והודעת הפרישה של ברק ,  ניצב נתניהו ללא גורמים מאזנים .  במהלך הקדנציה ,  הפכו השניים לערוץ התקשורת העיקרי עם וושינגטון
בעקבות דחיקתם של ה"נסיכים "  המתונים דן מרידור ,  מיכאל איתן ובני בגין אל מחוץ למקומות הריאליים בפריימריז בליכוד אמש  ( שני )  ,  מתרבים הניתוחים הפוליטיים על פניית המפלגה ימינה .  ואולם ,  המאורעות הפוליטיים המסעירים של אתמול מייצרים לראש הממשלה ,  בנימין נתניהו ,  כאב ראש נוסף ,  שנודד מרחק אלפי קילומטרים אל מעבר לים .  
בזמן שבוושינגטון מתאוששים מהודעת הפרישה המפתיעה אתמול בבוקר ,  של שר הביטחון ,  אהוד ברק ,  בערב התברר כי אורח ישראלי קבוע נוסף בבירות העולם הוכרע על ידי הפוליטיקה הישראלית ,  השר דן מרידור .  ביום אחד נאלץ נתניהו להיפרד משתי יונות השלום של כהונתו השנייה ,  שסייעו לרכך את הדימוי הקשה של ממשלת נתניהו-ליברמן בעין הבינלאומית .
 בתחילת הקדנציה ,  כשנתניהו החליט להקים ממשלת ימין עם אביגדור ליברמן ,  הוא הבין שעלולה להיווצר לו בעיית תדמית ברחבי העולם ,  ולכן השכיל לצרף אליו את ברק ומרידור כדי לרכך את הדימוי הלוחמני של ליברמן .  את ברק מינה נתניהו לתפקיד שר הביטחון ,  ולמרידור ,  שהצליח לרכוש מחדש את אמונו למרות ההיסטוריה העכורה בין השניים ,  העניק נתניהו תואר של כבוד בצורת סגן ראש הממשלה ושר לענייני מודיעין .  
עם שניהם ניהל נתניהו מערכות יחסים הדוקות במהלך כל הקדנציה ושעות של דיונים מצומצמים וישיבות חשאיות על הנושאים הרגישים ביותר בניהול המדינה .  בישיבות השישייה ,  שהפכה מאוחר יותר לשביעייה ,  שמינייה ותשיעייה ,  לחשו השניים על אוזנו של נתניהו משמאל ,  מגינים על שלטון החוק ותומכים בקידום משא ומתן עם הפלסטינים והתנצלות בפני טורקיה .  במרוצת הכהונה התפכחו ברק ומרידור מהאשליה שיצליחו להביא להתקדמות מדינית של ממש ,  אך הסבירו כי עדיף להיות בפנים מאשר לזעוף ולמחות מבחוץ ,  ונופפו בגאווה בפעילותם לשימור שלטון החוק ונגד המאחזים הבלתי חוקיים ומיגור יוזמות אנטי דמוקרטיות .  
כל העדכונים ,  הסקרים והפרשנויות - וואלה !  בחירות 2013 
נתניהו השכיל במיוחד להשתמש בכיסוי המתון של ברק ומרידור כלפי חוץ ,  והם שימשו כשגרירי ממשלת הימין הישראלית .  נתניהו שיגר את השניים לאינספור נסיעות רגישות ברחבי העולם ,  ובמיוחד לארצות הברית ,  שם ידעו לדבר על לבם של בכירי הממשל בשפה מתונה שתומכת בפתרון של שתי מדינות לשני עמים ,  בניגוד מובהק לקריאות שמשמיע ליברמן בגנות אבו מאזן ,  ולשלוח איתם מסרי ריכוך מעת לעת במחלוקות האסטרטגיות והעימותים שנוצרו עם הממשל בקדנציה האחרונה .  
בשנה האחרונה ברק ניצב יחד עם נתניהו בחזית המאבק בגרעין האירני ,  וקשריו החמים עם מקבילו האמריקני ,  ליאון פנטה ,  הפכו אותו לכתובת העיקרית של וושינגטון בנושאים הרגישים ביותר ,  עד כדי כך שהצליח להסתכסך בדרך עם נתניהו כשבחר לגבות את הממשל בנאום הקווים האדומים של ראש הממשלה .  בעוד ברק התמקד בוושינגטון ,  מרידור עשה קילומטרים בניסיון לגייס את הלגיטימציה האירופית להרחבת הסנקציות .
 הדיווחים על פרישתו של ברק הסעירו אמש את כותרות המהדורות בתקשורת הבינלאומית ,  ואפשר לצפות שלפרשנים האמריקנים יהיה גם מה לומר על הרשימה הימנית של נתניהו .  כשבממשל האמריקני מבקשים לשמור על יציבות אזורית ,  לקדם את המשא ומתן עם הפלסטינים ואת הפיוס עם טורקיה ולמצוא כמה שיותר ערוצי הידברות עם המצרים והירדנים ,  החדשות שמגיעות עד כה מהקלפיות בישראל אינן מבשרות טובות .  
הלילה ימריאו ברק ומרידור לוושינגטון ,  כחלק משיירת הפוליטיקאים הישראלים שיטפטפו בסוף השבוע לכינוס השנתי של פורום סבן בוושינגטון ,  שם יפגשו את מזכירת המדינה הילרי קלינטון ,  פנטה וכל עמיתיהם האמריקנים ,  שצפויים להעלות את חששותיהם בשובם מהנסיעה .  בשובם ,  יוכלו השניים לסיים שליחות נוספת עבור נתניהו ,  ולדווח לו מה בדיוק חושבים בוושינגטון על הדחת ה"פיינשמקרים "  ואובדן רוח ז'בוטינסקי .  בעוד מרידור טרם הודיע על המשך דרכו הפוליטית ,  ברק הצהיר אמש כי יעמיד את כישוריו לכל ממשלה שתבחר .  לפחות בזירה המדינית ,  נראה שנתניהו עוד יזדקק לשירותיו .  
לפניות לכתבת :  tal_sh@walla.net.il 

היונים שפרחו :  מה יעשה נתניהו בלי ברק ומרידור ? 
עקב דחיקת מרידור אל מחוץ למקומות הריאליים בליכוד והודעת הפרישה של ברק ,  ניצב נתניהו ללא גורמים מאזנים .  במהלך הקדנציה ,  הפכו השניים לערוץ התקשורת העיקרי עם וושינגטון

