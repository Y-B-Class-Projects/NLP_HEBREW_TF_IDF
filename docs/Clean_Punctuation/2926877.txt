ריבלין : " אזרחים רבים מדי מכל המגזרים רואים עצמם כמיעוט נרדף "
 בתום יום של אירועים חגיגיים ,  התכנסה המליאה לישיבה לציון 67 שנה לכנסת - אך בנוכחות דלילה .  נתניהו : " מי שמנסה לפגוע בריבונותנו ובאזרחי המדינה ,  משלם את מלוא המחיר ".  בזמן נאומו יצאו הח"כים הערבים מהמליאה
מליאת הכנסת קיימה אחר הצהריים  ( שלישי )  ישיבה חגיגית לציון 67 שנים לעבודת הכנסת ,  ו-50 שנה לחנוכת משכן הקבע בגבעת רם בירושלים - אולם בנוכחות דלילה מאוד ,  רק כ-50 חברי הכנסת הגיעו אליה בישיבה השתתפו ראש הממשלה בנימין נתניהו ,  נשיא המדינה ראובן ריבלין ,  יו"ר הכנסת יולי אדלשטיין ,  יו"ר האופוזיציה יצחק הרצוג ,  שרים וחברי כנסת ,  והיא חתמה יום של אירועים חגיגיים במשכן .  
ראש הממשלה נתניהו פתח את נאומו בהתייחסות לטלטלות במזרח התיכון .  בזמן נאומו יצאו חברי הכנסת הערבים מהמליאה . " לפני חמש שנים פרץ האביב הערבי ,  אנחנו זוכרים את אותו גל הפגנות למען חופש ושוויון ,  אך אפקט הדומינו פעל הפוך ,  ובמקום התפשטות של שלום ומתינות ,  השתלט הכאוס ,  האנרכיה והטבח ההמוני .  ישראל יוצאת דופן במרחב הזה ,  כל זה לא קיים אצלנו .  יש כנסת ,  ממשלה ,  בית משפט ,  חוק וכיבוד החוק ".   
" המדיניות שלנו ברורה  לשמור על ביטחוננו ,  ולהגיב על כל איום בנחישות ובעוצמה .  מי שמנסה לפגוע בריבונותו ובאזרחי המדינה ,  משלם את מלוא המחיר ".  נתניהו סיפר כי על ביקורו בעתניאל הבוקר . " דפנה מאיר הייתה אישה שהשקיעה את כל החייב בשביל אחרים ,  ומצד שני מחבל שפל בן 15 שלא היסס ליטול חיים .  הוא ספג מן הסם את הארס נגדנו מילדותו .  ההסתה הפלסטינית נגדנו איננה פוסקת .  הם לא מחנכים את עמם על שלום ,  אלא מזינים אותם בשאיפות לחזרה לגבולות 48' .  זהו שורש הסכסוך ,  שלילת עם קיומה של מדינת ישראל ,  הרצון למחוק אותנו מהאדמה .  זוהי תקוות שווא ,  נוסיף לבנות ולהגן על ארצנו ". 
לקריאה נוספת:קרטה עם צחי הנגבי ,  הכנת ריבה עם גילאון :  הכנסת חוגגת יומולדתנתניהו ביקר בעתניאל : " העולם צריך להפסיק עם הצביעות "  

נתניהו הוסיף : " נפעיל עוד אמצעים ככל שיידרש .  יש לנו רצון עז לקיים שגרת חיים ,  שלנו ושל הפלסטינים .  אך לא נהסס במקרה הצורך ,  כפי שעשינו אתמול ,  לאסור על כניסת עובדים פלסטינים ליישובים .  הכוונה שלנו להביא את השקט ,  ויום אחד גם את השלום .  על יסודות הדמוקרטיה צריך להגן מבפנים ,  אבל כדי לשמר אותה צריך לעטוף גם מבחוץ .  השלהבת הדמוקרטית פועלת בעוז בישראל ,  הדמוקרטיה פעילה ותוססת .  מנגד עוד לא נשלמה מטרתנו - להשליט שיח פרלמנטרי ראוי ,  מכבד ,  חף מהשתלחויות ".  
נשיא המדינה ראובן ריבלין חזר בנאומו על קריאתו בעבר לצורך הדחוף בחוקה .  אך ציין כי  " היום ,  נכון לעת הזאת ,  אנחנו לא מסוגלים לכתוב חוקה .  משום ש'חוקה' ,  משמעותה שרטוט עדין של קווי הסכמה לאומית ועלינו להכיר בכך שאנחנו ,  החברה הישראלית ,  וכנסת ישראל ,  כנציגתו היחידה והאותנטית ביותר של הריבון ,  פשוט איננו בשלים לכך ". 
הנשיא סיפר : " יום יום אני פוגש אזרחים וקבוצות אזרחים ממגזרים שונים בחברה הישראלית .  דתיים ,  חרדים ,  חילונים ,  ערבים .  יש ביניהם הרבה שוני ,  אבל להפתעתי משותפת לכולם תחושה אחת .  כולם ללא יוצא מן הכלל ,  חווים את עצמם כמיעוט נרדף ומותקף ,  כמיעוט ,  שזהותו וערכיו נמצאים תחת איום מתמיד מצד קבוצות אחרות ".   
" המתח הזה לא מתקיים בריק .  הוא מונע משינויי עומק המעצבים מחדש את החברה הישראלית מחברה שהיו בה רוב ומיעוטים ,  לחברה שאין שבה רוב ומיעוט ברורים .  חברה ההולכת ונחלקת לארבעה מגזרים-שבטים המתקרבים זה לזה בגדלם .  אלא שהציבורים האלה לומדים במערכות חינוך נפרדות ,  גרים בערים שונות ,  לא מכירים זה את זה ,  לא נפגשים זה עם זה .  במידה רבה חיים ביקום מקביל זה לזה .  ממילא ,  חוסר ההיכרות והמפגש בין האוכלוסיות ,  מגבירים את החשש ,  את הניכור ,  את חוסר האמון ".  
בהמשך פנה לחברי הכנסת ואמר להם : " גם אם אין בידינו חוקה ,  דווקא משום שבתנאים אלה אנו מתקשים לחשוב על חוקה ,  אנו מוכרחים ,  אתם מוכרחים ,  לסלול עבורנו את הדרך לשותפות ולהבנה בינינו ,  בין כלל הקבוצות בחברה הישראלית .  לא לעגן אותה בחוק ,  כי אם לפרש אותה יחד ,  בעדינות ובכבוד ".  
" גם כאשר אנחנו נמצאים במלחמה בלתי מתפשרת בפונדמנטליזם איסלאמי בכל מקום שבו הוא נמצא ,  באותה נשימה עלינו להזכיר כי אין ולא תהיה לנו מלחמה בזהותם של אזרחי ישראל הערבים .  הביטחון בכך שהזהות הבסיסית שלי אינה מאיימת ,  הוא תנאי יסודי ליכולת של כל אחד מאיתנו להושיט יד לאחר .  לא נוכל לעשות זאת מבלי שנלמד להכיר אלה את אלה .  מבלי שנבין מהי ציפור הנפש של כל מגזר ,  נדע לכבד אותה ,  וכן גם לשמור עליה - גם כאשר הדבר קשה ,  ולעתים אף מקומם ". 
בהמשך דיבר על יסוד האחריות המשותפת . " לא מיותר לומר שכל קריצה או הנחה לטרור ,  גינויים מאולצים או רפים מדי שנשמעים בצורה אחת בעברית ואחרת בערבית - וחמור מכך ,  קולות המגלים 'סימפטיה' ו'הבנה' לפגיעה ורצח של חפים מפשע ,  הם לא רק כישלון של המנהיגות ,  אלא גם מקעקעים את היכולת לבסס אמון בינינו ".  
יו"ר הכנסת אדלשטיין פתח את דבריו בסקירה של נקודות ציון בתולדות המשכן . " אילו יכלו קירות הבית הזה ומסדרונותיו לדבר ולספר היו מספרים גם על ההתרגשות האדירה שאחזה בכל בעת ביקור נשיא מצרים ,  אנואר סאדאת ,  שנשא דברים מעל דוכן זה בנובמבר 1977 ".  
בהמשך אמר כי לצד אלה , " יש לומר ביושר ,  שהמקום הזה הנחיל לציבור הישראלי גם לא מעט אכזבות ולא אחת הייתה תחושה שהוא המיט עלינו גם קלון ".  אדלשטיין פנה לציבור הישראלי וביקש מהם : " אל תתנו לעצים להסתיר לכם את היער .  אל תתנו להתרחשויות מטרידות ,  מקוממות או 'צהובות' לכער את התמונה הגדולה .  זכרו מהי מהות הכנסת ,  את מקומה ואת תפקידה המכריע במרקם השלטוני ובדמוקרטיה הישראלית .  עקבו אחרינו ,  השמיעו ביקורת .  אל תתנו למיעוט של נבחרי ציבור ,  שבהתנהלותו באולם זה או מחוצה לו מבייש בעיקר את עצמו ,  להוציא דיבת הכנסת רעה ".  
יו"ר הכנסת סיפר כי הדבר מדיר שינה מעיניו . " אני חש כיצד היסודות החשובים שנבנו כאן בעמל במשך ששים ושבע שנות קיומה של הכנסת הולכים ומתערערים .  יש בי חשש כבד כי המשך הפיחות הזוחל במעמד הכנסת - הרשות המחוקקת והמכוננת ואבן יסוד של הממשל הישראלי - עלול חלילה יום אחד למוטט את הדמוקרטיה הישראלית על כולנו ,  יושביה ואזרחיה ".  
יו"ר האופוזיציה עלה לנאום לאחר דבריו של ראש הממשלה ,  ופתח בהכרת תודה לעובדי המשכן המסורים . " ביום חגיגי זה ,  עלינו לברך על בית המחוקקים ,  המהווה את עמוד התווך של הדמוקרטיה הישראלית .  אך חובה עלינו ,  גם ביום זה ,  לבחון בחינה ביקורתית את אופיו ,  פועלו ,  ותרבותו של בית זה - המייצג את פניה של החברה הישראלית ".  
" על כל אחת ואחד מאיתנו מוטלת החובה לעמוד איתן נגד הניסיונות והיוזמות להצר ולהגביל את פעולות הכנסת וחבריה ולהחליש את כוחה ויכולתה לבצע את עבודתה  גם אם אין הדבר נוח לבעל תפקיד כלשהו ,  גם אם בעבודתה גורמת הכנסת לעיכוב בביצוע תכניות משרדי הממשלה .  הביקורת על תהליך העבודה של הרשות המבצעת היא הדרך היחידה להבטיח ,  כי עבודת הממשלה מתבצעת על הצד הטוב ביותר למען הציבור ".   
" רבות דובר לאחרונה על הצורך בחיזוק 'המשילות' .  זו הפכה מילת הקסם ,  סיסמת 'הקודש' המצדיקה כל פגע .  ממשלה אמנם צריכה בסיס כוח יציב על מנת למשול ולנהל את ענייני המדינה .  אך משילות זו מתבססת על הסכמה אותה עליה לגבש בין החלקים המרכיבים אותה .  בהיעדר הסכמה שכזו ,  מאבדת הממשלה את הלגיטימיות לקיומה והמנדט פוקע ממנה .  אלה הם כללי המשחק הדמוקרטיים .  מי שחושב לשמר שלטון באמצעות החלשת שומרי הסף ,  כלי התקשורת ,  גורמי הפיקוח ,  המשפט ואכיפת החוק חוטא לבסיס הדמוקרטיה עליה קמה מדינת ישראל כמדינה יהודית ודמוקרטית ".  
במהלך היום הגיעו אלפי בני אדם למשכן ושיתפו פעולה עם חברי הכנסת בשלל אירועים יוצאי דופן .  כך למשל ,  העביר חבר הכנסת חיים ילין מ"יש עתיד "  סדנת ספינינג ,  חברי הכנסת חמד עמאר וצחי הנגבי התחרו בקארטה ,  ויואל רזבוזוב העביר שיעור ג'ודו .  יו"ר ועדת הכנסת דוד ביטן פרסם הודעה ובה קרא לחברי כנסת להתחרות עמו בסומו ,  אולם נכון לכתיבת שורות אלה לא נמצא מתנדב שלקח על עצמו את המשימה .  
מלבד אירועי הספורט ,  באי המשכן הוזמנו לטעום ריבות שהכין במטבח המזנון חבר הכנסת אילן גילאון ,  להשתתף בשעת סיפור עם יו"ר הכנסת יולי אדלשטיין וחברי כנסת נוספים כמו ציפי לבני ,  עמיר פרץ ,  אמיר אוחנה וסופה לנדבר .  אולם למרות ההפקה המרשימה והמורכבת ,  והניסיון לשוות ליום זה אווירה חגיגית ,  רק כמחצית מחברי הכנסת טרחו לשהות במשכן במהלך היום .
  ( עדכון ראשון :  15:44 )  

ריבלין : " אזרחים רבים מדי מכל המגזרים רואים עצמם כמיעוט נרדף "
 בתום יום של אירועים חגיגיים ,  התכנסה המליאה לישיבה לציון 67 שנה לכנסת - אך בנוכחות דלילה .  נתניהו : " מי שמנסה לפגוע בריבונותנו ובאזרחי המדינה ,  משלם את מלוא המחיר ".  בזמן נאומו יצאו הח"כים הערבים מהמליאה

