אח"י שוחד :  היום השחור של חיל הים - ושל אנשי סודו של נתניהו
אין ראייה לכך שנתניהו ידע על שחיתות ,  אך כשסביבתו מסובכת עד צוואר - המסר ברור מאוד .  אלא שנתניהו ,  בדומה לפרשות הקודמות נהנה לחיות בפער המטריד שבין דימויו העצמי כמנהיג-על לעיוורונו להתרחשויות
שתי שאלות בסיסיות ,  שהן בעצם קושיה אחת ,  משוועות עדיין לתשובה ,  בעקבות סיום החקירה המשטרתית בפרשת כלי השיט ,  תת מימיים ועל מימיים גם יחד ,  המתקראת  " תיק 3000 ":  האם מדינת ישראל התחמשה במערכות-נשק מיותרות רק כדי לרפד את כיסיהם של מקורבים לצלחת ?  ועד כמה היה ראש הממשלה מעורב בעניין ,  בין שהתשובה על השאלה הראשונה חיובית ובין שהיא שלילית ? 
סיכום החקירה אינו עונה ,  אולי בהתחמקות מכוונת ,  על שאלות מכריעות אלה .  זהו כל ההבדל שבין שחיתות בחוזים ממשלתיים ,  שיכולה לפקוד גם ,  לשם הדוגמה ,  הזמנת עפרונות באפסנאות משרד החינוך למען גני ילדים ,  לבין הפיכת ביטחון המדינה למרעה לא נחוץ ,  רק כדי ששם ,  כדברי לוי אשכול ,  לא ייחסם שור בדישו - ויש הכותבים  " ראש "  במקום  " שור ". 
לקריאה נוספת:פרשת הצוללות :  ראיות לתיווך לשוחד נגד מקורבו של נתניהו עו"ד שמרוןגורם במשטרה : " תיק 3000 - קו פרשת המים של מערך הרכש הביטחוני "  
זרועות המודיעין של ישראל משקיעות מאמץ רב בלימוד מה שמוכתר בקיצור  " קבה"ח "  - תהליך קבלת ההחלטות של האויב .  סיכום החקירה מדלג על שלב חיוני זה להבנת השתלשלות הפרשה ונפתח בהחלטה לרכוש כלי-שיט מתאגיד טיסנקרופ .  לכן אין אזרחי המדינה יכולים לדעת אם ,  כמותית ואיכותית ,  ובשני הממדים עם משמעות כספית ,  הייתה הצדקה לקניית הציוד הצבאי .  אם אכן רכישת הצוללות וספינות הטילים מוצדקת ,  פירוש הדבר שמידע פנימי ונגישות למקבלי ההחלטות אפשרו לאנשים מסוימים ולאחרים להתעשר ,  וזה רע ,  מאד רע ,  אך אם תהליך החלטות הרכש עוות כדי שההתעצמות הימית תנופח ,  לטובת רווח פרטי ,  זה נורא .  לא דין העברת ההזדמנות להרוויח משייקה ב' אחד לשייקה ב' שני כדין שפיכת מיליארדים לטובת מיליונים למקורבים .  
בין הבקיאים בתיק 3000 יש המשוכנעים שלא נעשה מאמץ גדול דיו ,  אולי גם כדי שלא להתניע תהליכים פנימיים בגרמניה ,  לצרף גם את דוד שמרון לרשימת עדי המדינה נגד בנימין נתניהו .  התועלת שבחתימת הסכמי עד מדינה ,  תמורת עונש קל או אף פטור מעונש ,  הובלטה שוב ושוב בתיקי נתניהו ,  ומיקי גנור בתיק 3000 יוכיח .  שימרון עמד במריו ,  ומאחר שהוא - ולא קציני חיל-הים או המעורבים הנוספים - מי שעמד במגע ישיר עם נתניהו ,  אין ראייה לכך שנתניהו ידע על השחיתות ,  לכאורה ,  או שעמד ליהנות מפירותיה .  כמו בכל הפרשיות האחרות סביבו ,  נוח לנתניהו לחיות עם הסתירה המטרידה שבין טענתו למנהיגות-על לבין עיוורונו למתרחש .  היעלה על הדעת שצ'רצ'יל לא היה מודע לפרטי עסקת-הנשק האסטרטגית החשובה ביותר של בריטניה ?  
האם כבר מאוחר מדי לגייס את שמרון למסור כל מה שנצור במוחו ,  יודעים רק במשטרה ובפרקליטות .  ייתכן שהתגבשות כתב אישום תגרום לו לעיין מחדש באפשרות ,  ובלבד שיש לו טובין להציע .  גם כך ,  בלי הפללה ישירה של נתניהו ,  האישום הציבורי ברור :  דודנו ,  איש-סודו ,  מי שחילץ אותו מהסתבכויות עבר ובין השאר הסדיר לשרה נתניהו מוצא נוח מפרשת מחזור הבקבוקים  ( מול היועץ המשפטי לממשלה יהודה וינשטיין )  ,  מסובך בעצמו עד צוואר .  כך גם מנהל לשכתו דוד שרן ,  כמוהו כקודמיו בלשכה בסיפורים אחרים - ונתניהו אטום כצוללת במעמקים ואינו ער לאירועים .  זה ,  כשלעצמו ,  די למסקנות המתבקשות מאחריות מיניסטריאלית .  מה עוד צריך לקרות כדי שנתניהו יארוז את חפציו ,  הפעם בלי המוביל אבנר עמדי ,  ויפרוש בבושת פנים לקיסריה ,  בשכנות לגנור ? 
זהו גם היום השחור ,  הים השחור ,  של חיל-הים .  אלוף ושני תת-אלופים במילואים ,  מי שהיו מפקד החיל ושני ראשי מיספנים ,  ביניהם מפקד שייטת 13 שזכה בעיטור המופת על אומץ-ליבו במלחמת יום הכיפורים - חשודים בעבירות שונות ,  המגיעות עד כדי שוחד או ספיחיו .  דרך ארוכה ומרה עבר החיל מאז תקופת מפקדו באותה מלחמה ,  ביני תלם ,  ועד לימי ראש חוקריו ,  תת-ניצב יואב תלם .  
חזקת החפות עומדת לחשודים לא פחות ולא יותר מאשר לנתניהו ,  שהומלץ כבר לפני תשעה ירחי לידה להעמדה לדין באשמת שוחד ,  מרמה והפרת אמונים .  המצב הטבעי ,  כביכול ,  המאפשר לראש ממשלה לשוטט בעולם כאילו המלצות המשטרה נגדו הן עניין של מה בכך ,  הוא תוצר עליבותם של שותפיו לממשלה ,  הלהוטים להמשיך ולשרת תחתיו ,  ושל איטיות קבלת ההחלטות בפרקליטות המדינה ומעל לכל אצל היועץ המשפטי אביחי מנדלבליט .  
השבוע ,  בחגיגת יום ההולדת של רעייתו שרה ובהסתמך על מסעותיהם ברחבי תבל ,  שיבח אותה נתניהו כ"פותחת דלתות "  לישראל .  היא ממשיכה לפתוח דלתות בעודה עומדת לדין ,  והנה צץ מונח זה בדיוק בסיכום תיק 3000 ,  בממצא המשטרה לפיו הדודן שימרון קיבל 270 אלף שקלים תמורת פתיחת דלתות - אבל לא דלתו של נתניהו ,  חלילה .  זאת הדלת שהייתה פתוחה בפניו תמיד ,  אך שבמקרה מסוים זה הייתה כנראה סגורה כצוללת במעמקים .
 זאת אינה פרשת השחיתות הראשונה הנחשפת בתחום הרכש הבטחוני ,  אבל היא המסועפת ביותר והקשורה ביותר בבכירים בצה"ל ובממשלה .  החשיפה ,  שתחילתה בהתמרמרות במשרדי הביטחון והאוצר - ובפנייתם לעיתונות - על שמקורבי נתניהו עקפו אותם במגעיהם עם הגרמנים ,  אינה מגדילה בהכרח את ההרתעה ואת ההרגעה .  ההבטחה הראשונה של חוגי משה הכפול ,  יעלון וכחלון ,  שהצוללות יגיעו עד נתניהו ,  לא התממשה ;  ומנגנוני הפיקוח בצבא ,  במשרד הביטחון ובוועדת השרים הרלוונטית אינם די משוכללים לגילוי שחיתויות אחרות .  אולי הדרך היחידה לשרש את תאוות הבצע היא הצבת תזכורת מתמדת בדמות שני דגמים של צוללת ,  אח"י שוחד ,  מול מטה חיל-הים ובכניסה ללשכת נתניהו .  

אח"י שוחד :  היום השחור של חיל הים - ושל אנשי סודו של נתניהו
אין ראייה לכך שנתניהו ידע על שחיתות ,  אך כשסביבתו מסובכת עד צוואר - המסר ברור מאוד .  אלא שנתניהו ,  בדומה לפרשות הקודמות נהנה לחיות בפער המטריד שבין דימויו העצמי כמנהיג-על לעיוורונו להתרחשויות

