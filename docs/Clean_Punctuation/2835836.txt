ביחד נגד איראן ,  אבל שאף אחד לא יגלה
בזמן שהערוץ הפלסטיני תקוע ,  ממשלות נתניהו השקיעו מאמץ רב ביצירת חזית אסטרטגית חשאית מול איראן .  כמה בכירים מנתחים את היחסים עם מנהיגי מדינות ערב .  פרק ראשון :  סעודיה ,  מצרים ,  האמירויות .  מחר :  מה קרה בין נתניהו לא-סיסי ? 
 ( צפו בנאום נתניהו בקונגרס ,  בשבוע שעבר )  
ראש הממשלה בנימין נתניהו מדבר כבר כמה שנים על כך שישראל ומדינות ערב חולקות את אותה עמדה בנוגע לתכנית הגרעין האיראנית .  בשיחות סגורות ,  מקורביו מתארים לא רק עמדה משותפת ,  אלא מעין ברית אסטרטגית הקיימת בין ישראל למדינות באזור ,  חלקן כאלה שמקיימות איתנו יחסים דיפלומטיים וחלקן שבאופן רשמי מחרימות כל דבר הקשור בישראל .  האמנם ?  
כמה ימים לפני הנאום של נתניהו בקונגרס נודע כי שגריר ישראל בוושינגטון ,  רון דרמר ,  הזמין את שגרירי מדינות ערב הסוניות להגיע כדי להפגין סולידריות עם האזהרה הישראלית מפני  " הסכם רע מאוד ".  מטרת המהלך הייתה ברורה :  לשדר לחברי הקונגרס ולנשיא ברק אובמה כי נתניהו אינו ניצב מול הקונגרס לבדו .  לצערו של נתניהו ולרווחתם של בכירי הממשל האמריקני ,  כל השגרירים הערבים דחו בנימוס את ההצעה .  
בהמשך ,  יממה לפני הנאום ,  פורסם מאמר יוצא דופן באתר האינטרנט של רשת הטלוויזיה הסעודית  " אל-ערבייה "  באנגלית .  תחת הכותרת  " אובמה ,  הקשב לנתניהו בנושא איראן ",  פנה העורך הראשי פייסל עבאס לנשיא ארצות הברית ,  והפציר בו להאזין בקשב רב לנאומו של ראש הממשלה . " זה נדיר מאוד שאדם שפוי בדעתו מוצא את עצמו מסכים עם נתניהו ,  אבל בנושא האיראני הוא פשוט צודק ",  קבע עבאס .  זו הייתה הפגנה פומבית נדירה וחריגה מאוד של תמיכה סעודית במנהיג מדינת ישראל .  
כמה ימים לאחר מכן פורסם מאמר יוצא דופן לא פחות באתר חדשות סעודי ,  תחת הכותרת  " נתניהו ,  איראן היא לא האויבת רק שלך ".  המאמר ,  פרי עטו של הפובליציסט עבדולטף אל-מוחלים ,  מסביר מדוע איראן היא סכנה לשלום העולם ,  ומסתיים בשורה הבאה : " דרך אגב ,  שכחתי לציין שישראל תכננה לתקוף את איראן לפני שלושה חודשים ".  גורמים בירושלים אמרו כי הם אינם יודעים על מה הפובליציסט הסעודי מבסס את דבריו .
 עוד בוואלה !  חדשות:גדול ,  אך לא סוחף :  מפגן הכוח של השמאל - הצלחה חלקית בלבדמפוטרי כיל הראשונים : " חושב לרדת מהארץ ,  איך אפרנס ילד בן 3 ? "המינוי שמוכיח כי אובמה לא ויתר על הסכם ישראלי-פלסטיני 
הדחייה המנומסת של הזמנת השגרירים הערבים לקונגרס מצד אחד ,  והמאמרים החריגים בעיתונות הסעודית מצד שני ,  מייצגים את מערכת היחסים המורכבת והעדינה המתקיימת בשנים האחרונות בין ישראל לבין מדינות ערב .  מצד אחד ,  הכרה באינטרסים המשותפים נגד איראן והטרור ,  ומצד שני ,  חשש עד כדי חרדה של מדינות ערב מכל התקרבות פומבית ונראית לעין לישראל ,  על רקע העלייה בכוחו של הרחוב הערבי והעוינות הנרחבת בקרב הציבור הכללי ל"ישות הציונית הכובשת ".  
גורם בכיר לשעבר במערכת המדינית ,  שעבד בצמוד לראש הממשלה נתניהו ,  אמר בשבוע שעבר לוואלה חדשות : " במשך שנים מדברים על מעין 'גוש חוסם' של ישראל ומדינות ערב נגד הגרעין האיראני .  השבוע ,  לכאורה ,  אמור היה להיות המבחן האולטימטיבי של הגוש החוסם הזה .  אז איפה הוא ?  למה אנחנו לא רואים אותו ?  ארצות הברית והאיראנים על סף הסכם נורא ,  והסעודים לא יושבים ביציע אפילו .  להיפך ,  כמה ימים אחרי הנאום של נתניהו ,  הם מארחים בריאד את שר החוץ ג'ון קרי ,  שמבטיח להם כל מיני הבטחות ".  
לא רק שהשגרירים הערבים לא הופיעו לנאום של נתניהו ,  בשעות שקדמו לו צייצה דיפלומטית בכירה בשגרירות הירדנית בוושינגטון קישורים לכתבות ולמאמרים נגד הנאום .  בהמשך השבוע הכריז שר החוץ הסעודי ,  הנסיך סעוד אל-פייסל ,  במהלך מסיבות עיתונאים כי  " הקהילה הבינלאומית נושאת באחריות ליחס הבלתי-אנושי של ישראל כלפי הפלסטינים ".  בסביבתו הקרובה של ראש הממשלה נתניהו מתארים התבטאויות מהסוג הזה כמס שפתיים חסר חשיבות שהערבים משלמים כדי להציג מחויבות כלשהי לנושא הפלסטיני .  שר הביטחון ,  משה יעלון ,  אוהב לומר כי  " בשיחות בארבע עיניים עם בכירים במדינות ערב ,  הנושא הפלסטיני אפילו לא מוזכר ".  
על הדברים החשובים והמעניינים באמת שמתרחשים בין ישראל למדינות ערב התקשורת אינה יודעת וגם אם הייתה יודעת ,  לא בטוח שהייתה יכולה לדווח .  ובכל זאת ,  בשבועיים האחרונים הסכימו עשרה אישים בכירים במערכת המדינית-ביטחונית ,  בעבר ובהווה ,  לשוחח עם וואלה חדשות על מצב היחסים בין ישראל למדינות ערב בתקופת כהונתו של נתניהו .  איש מהמרואיינים לא הסכים להיות מצוטט בשמו  חלקם בשל השתתפותם במערכת הבחירות הנוכחית ,  אחרים משום שמדובר ב"סוגיה הרגישה והמסוכנת ביותר ".  את הדברים שאמרו ,  פרשנו על פני שתי כתבות .  אחת על תקופת כהונתו הקודמת של נתניהו ,  בשנים 2009-2012 ,  והשנייה ,  שתתפרסם מחר ,  על תקופת כהונתו הנוכחית .  
על דבר אחד הסכימו כמעט כל המרואיינים :  נתניהו ירש מקודמו בתפקיד ,  אהוד אולמרט ,  מערכת יחסים מורכבת עם השחקנים החשובים באזור .  מצד אחד ,  בתקופתו של אולמרט נשמרו יחסים מצוינים עם מצרים ועם ירדן ,  וחלו פריצות דרך ביחסים הסודיים ,  והמודיעיניים ברובם ,  עם מדינות אחרות .  כמה אירועים נדירים נתנו ביטוי לפריצת הדרך הזו ,  ובהם הזמנתו של אולמרט לנאום בפני הליגה הערבית - הזמנה שהוא דחה בגלל מצבו הפוליטי הרעוע בסקרים - ביקור משותף של שרי החוץ של ירדן ומצרים בישראל כנציגי הליגה הערבית ,  ביקור שערכה שרת החוץ דאז ציפי לבני בקטאר ,  פגישה שקיימה לבני עם שר החוץ של בחריין - ושנחשפה במברקים של ויקיליקס - ודוגמאות נוספות .  
מצד שני ,  אולמרט גם הוריש לנתניהו שני משברים ,  שחומרתם רק גברה במהלך כהונתו שלו .  הראשון הוא המשבר עם טורקיה ,  שהחל להחריף במהלך מבצע  " עופרת יצוקה "  והגיע לשיאו בפרשת המאווי מרמרה .  טורקיה שימשה במשך שנים מדינה מתווכת בין ישראל למדינות ערב .  בתקופת שלטונו של אולמרט התקיימו בחסותה מגעים בין ישראל לסוריה של אסד ,  כמו גם פגישות של  " דרגי עבודה ביטחוניים "  מישראל וממדינות שונות באזור .  המשבר שפרץ בין שתי המדינות סגר את האפשרות להיעזר באנקרה לצורך קשרים באזור .  
משבר שני שפרץ בסוף כהונתו של אולמרט ,  גם כן בעקבות  " עופרת יצוקה ",  היה עם קטאר ,  הנסיכות הזעירה והעשירה מהמפרץ הפרסי המחזיקה ברשת  " אל-ג'זירה ".  ערב המבצע בעזה ,  עוד פעלה בקטאר נציגות דיפלומטית ישראלית ,  שהוקמה בשנת 1996 כתוצאה מהסכמי אוסלו .  התמונות הקשות מעזה ששודרו ב"אל-ג'זירה "  גרמו לאמיר קטאר להודיע על סגירת הנציגות ועל הפסקת הקשרים עם ישראל . 
" במבט לאחור ,  נראה שהמשברים עם טורקיה וקטאר השפיעו על הקשרים שלנו עם שאר מדינות ערב לא פחות מהסוגיה האיראנית ",  אמר פקיד בכיר במשרד החוץ העוסק בסוגיה לוואלה חדשות . " אי אפשר היה לדעת את זה ב-2009 ,  אבל שתי המדינות האלה הפכו בתוך כמה שנים לילד המוקצה של המזרח התיכון ,  והעובדה שאנחנו עלינו על מסלול התנגשות מולן ,  שמה אותנו באופן אוטומטי באותה קבוצה עם מדינות אחרות באזור ".  העובדה הזו באה לידי ביטוי באופן מובהק בתקופת  " צוק איתן ",  ועוד נשוב אליה בהמשך .
 טקס כניסתו של נתניהו לתפקיד נערך ב-1 באפריל ,  2009 .  שבועיים לאחר מכן הוא אירח בלשכתו את האורח הזר הראשון שהגיע לישראל ב"משמרת שלו ":  שר המודיעין המצרי ,  עומר סולימאן .  בפגישה השתתפו ראש המוסד מאיר דגן והיועץ לביטחון לאומי של נתניהו באותה העת ,  פרופ' עוזי ארד .  שלושה נושאים עיקריים נידונו בפגישה :  המשא ומתן הישראלי-פלסטיני ,  המגעים לשחרור גלעד שליט ומצב הביטחון בסיני .  סולימאן הזמין את נתניהו לבקר במצרים ,  וביקור כזה אכן יצא לפועל בספטמבר של אותה שנה ,  אז גם פגש נתניהו את הנשיא מובארק לשיחה בארבע עיניים .  
עוד לפני הביקור של נתניהו בקהיר ,  שאפשר לראשונה למנהיג ערבי להתרשם ממנו 'אחד על אחד' ,  התרחש בבירה המצרית אירוע אחר שתרם לא פחות להתקרבות בין ישראל לשכנותיה .  ב-4 ביוני 2009 ,  נאם באוניברסיטת קהיר הנשיא אובמה ופרס את חזונו למזרח תיכון חדש  דמוקרטי ,  פתוח ומשגשג .  הנאום נועד לפתוח 'דף חדש' ביחסיה של ארצות הברית עם המזרח התיכון אחרי האכזבה מהתנהלותו של ממשל בוש ,  שהפיל את סדאם חוסיין ובכך חיזק את איראן מצד אחד ואת אירגוני הג'יהאד הקיצוני מצד שני .  חלק חשוב לא פחות בנאום הוקדש לסוגיה הפלסטינית ,  שגם לגביה נקט אובמה קו נחרץ וברור יותר מזה של בוש .  
הנאום בקהיר הכניס ללחץ את המערכת המדינית-ביטחונית בישראל ,  שבאותה תקופה עדיין נעמדה דום בעקבות כל נאום או אמירה של נשיא ארצות הברית ,  לפני שמעמדו של אובמה במזרח התיכון הלך ונשחק .  עשרה ימים בלבד לאחר שהנשיא אמר את דברו ,  התייצב ראש הממשלה נתניהו באוניברסיטת בר אילן לנאום התגובה שלו ,  שבו הכריז לראשונה על תמיכתו המפורשת בהקמת מדינה פלסטינית ביהודה ושומרון .  הנאום נועד לאוזניו של נשיא ארצות הברית ,  אבל הוא סייע ליצור אמון בסיסי בכוונותיו של נתניהו גם עם העולם הערבי ,  ובכך להמשיך את הקשרים מהנקודה שאליה הם הגיעו בתקופת אולמרט .  
עם זאת ,  נתניהו לא היה השחקן היחיד בממשלת ישראל שהפתיע לטובה את השכנים .  כמה מהמרואיינים אמרו כי מאז חזרתו של נתניהו לשלטון ב-2009 ,  הפוליטיקאי הישראלי הפעיל ביותר בכל הנוגע לקשרים עם העולם הערבי הוא דווקא מי שנתפס כנץ ימני מבחינה פוליטית ,  שר החוץ אביגדור ליברמן .  גם אנשים שרחוקים מליברמן ברמה הפוליטית ומסתייגים ממנו ברמה האישית ,  מודים כי בתחום הזה הצליח שר החוץ להפתיע . " הוא יצר לעצמו רשת של קשרים במדינות המפרץ ,  שמתנהלים מתחת לרדאר והרחק מהתקשורת ,  כי הוא רוצה ,  בין השאר ,  שככה הם יתנהלו ",  אמר דיפלומט ישראלי לשעבר לוואלה חדשות .  
גורם מתוך המערכת הוסיף כי שתי המדינות שמולן ליברמן פעיל במיוחד הן איחוד האמירויות וכווית .  איחוד האמירויות היא גם המדינה שמעניקה  " מקלט מדיני "  למוחמד דחלאן ,  אויבו המר של יו"ר הרשות הפלסטינית ,  אבו מאזן ,  שליברמן קורא זה שנים להחליף אותו בהנהגה פלסטינית חדשה .  דחלאן עצמו אמר בעבר על ליברמן כי  " מחנה השלום בישראל מפספס אותו בגדול ",  וכי בנסיבות הנכונות ,  הוא המנהיג הישראלי המתאים ביותר לקידום הסכם שלום .  בצירוף מקרים מושלם ,  ליברמן ודחלאן נהנו בעבר ,  ואולי גם בהווה ,  ממערכת יחסים קרובה לאיל ההון היהודי-אוסטרי מרטין שלאף ,  ששמו נקשר בפרשות ובכתבי האישום שהוגשו נגד ליברמן לאורך השנים .  
הציבור הישראלי נחשף באופן נדיר ליכולת הפעולה של ליברמן בעולם הערבי באוגוסט 2010 ,  כאשר מקורבו מרטין שלאף הגיע עם מטוסו הפרטי ללוב ,  אז עדיין תחת שלטון קדאפי ,  והוציא מהמדינה את רפרם חדד ,  עיתונאי ישראלי שהגיע למדינה כתייר ונאסר על ידי השלטונות . " זו הייתה דוגמה שהתפרסמה בתקשורת ,  אבל יש עוד עשרות דברים שלא התפרסמו ואי אפשר לספר ",  אומר אדם המקורב לשר החוץ .  הדברים מקבלים חיזוק גם מפעיל באחד מארגוני השלום המשפיעים בארץ ,  שסיפר לוואלה חדשות כי במפגשים שלו עם אישים בכירים ממדינות ערב ,  השם של ליברמן עולה כל הזמן . " הם מודעים לשפה הגזענית שלו נגד הערבים בישראל ,  ולא רואים עם זה בעיה ",  אמר . " מבחינתם הוא איש חזק ,  אבל אחד שמבין את המפה האזורית ובאמת מתעניין במה שקורה מסביב ".  
האדם היחיד שגרף עוד יותר  " מחמאות "  מליברמן בהקשר האזורי הוא ראש המוסד לשעבר מאיר דגן ,  שליווה את אולמרט כראש ממשלה ולאחר מכן ,  במשך שנתיים ,  גם את נתניהו .  כל המרואיינים בכתבה ,  ללא יוצא מן הכלל ,  הסכימו כי המוסד בראשות דגן יצר כמה פריצות דרך של ממש ביחסים עם מדינות ערב ,  והביא את שיתופי הפעולה עם מדינות שאיתן היו קשרים מודיעיניים מעולים לאורך שנים ,  לרמות שלא נראו קודם לכן . " הוא האדריכל של הגישה האזורית וההתחברות לציר הסוני המתון ",  החמיא לדגן שר לשעבר בממשלת ישראל . " התפקיד שלו היה לא רק ליצור וליזום קשרים במקומות הכי בלתי-מושגים ,  אלא גם לנסות לחנך את המנהיגים על החשיבות של הקשרים הללו ועל צורת ההתנהלות הנכונה מולם ".  
דגן ,  עם זאת ,  נבדל מנתניהו ועד לאחרונה גם מליברמן ,  בכך שהוא רואה קשר ישיר בין היחסים עם מדינות ערב לבין הסוגיה הפלסטינית .  נתניהו ,  לעומת זאת ,  פוסל כמעט לגמרי קשר כזה ,  וסבור כמו שר הביטחון יעלון שמבחינת הערבים הנושא הפלסטיני הוא לא יותר ממס שפתיים .  ליברמן החזיק במשך זמן רב בגישה דומה לזו של נתניהו ,  ורק בשנה האחרונה החל להתבטא בצורה הקרובה ביותר לעמדתו של דגן ,  המכירה בקשר ההדוק בין הערבים  " הקרובים "  והרחוקים .  
סלע המחלוקת בין הגישה של דגן לבין הגישה של נתניהו ויעלון הוא המסמך הידוע בכינוי  " יוזמת השלום הערבית ",  שגיבשה הליגה הערבית ב-2002 ,  בשיאה של האינתיפאדה השנייה .  על פי המסמך ,  שאותו הכתיב מלך סעודיה המנוח עבדאללה לעיתונאי האמריקני תומס פרידמן ,  כל מדינות העולם הערבי מציעות לישראל הסכם שלום קבוע ויחסים דיפלומטיים מלאים בתמורה להקמת מדינה פלסטינית בגבולות 1967 ,  שבירתה במזרח ירושלים .  המסמך מציע לפתור את בעיית הפליטים הפלסטינים באופן  " הוגן ומוסכם על כל הצדדים ",  ניסוח המשאיר פתח לגמישות כלפי דרישותיה של ישראל .  
אולמרט ,  כראש ממשלה ,  הביע נכונות מסויגת לדון בעקרונות היוזמה ,  אולם לא באופן רשמי ונחרץ .  נתניהו ,  לעומתו ,  הלך כמה צעדים אחורה .  אמנם בתחילת כהונתו הוא הפתיע כשבאירוע חגיגי וסגור לתקשורת שנערך בשגרירות מצרים בישראל ,  התייחס ליוזמה הערבית באופן חיובי ואמר שהיא  " חשובה ".  במבט לאחור ,  אותה הערה נראית יותר כמו פליטת פה מכשינוי כיוון .  בשיחה סגורה שקיים בקיץ 2013 ,  למשל ,  נשאל נתניהו על היוזמה הערבית והשיב כי לאור טלטלות האביב הערבי ,  היא הפכה למיותרת . " אי אפשר לדבר היום ברצינות על עולם ערבי ,  אז בוודאי שאין טעם לדבר על היוזמה הערבית ",  אמר . " כמה מהמדינות שהיו שותפות ליוזמה הזו עדיין קיימות היום בכלל ?  ".  
נתניהו מאמין כי את הערבים מעניינים בראש ובראשונה שני איומים  איראן השיעית והטרור הקיצוני הסוני .  את חוסר המחויבות שלהם לנושא הפלסטיני הוא אוהב להדגים באמצעות סיפור הניסיון הכושל שנערך בתחילת כהונתו הקודמת ,  לקשור בין המשא ומתן הישראלי-פלסטיני לבין התקדמות ביחסים שבין ישראל למדינות ערב .  בסוף 2009 נכנסו ישראל והרשות הפלסטינית למשא ומתן ראשון בתקופת כהונתו של נתניהו .  המתווך האמריקני בשיחות ,  ג'ורג' מיטשל ,  ניסה לשכנע את מדינות המפרץ ,  ובראשן ערב הסעודית ,  לנקוט צעדי נורמליזציה עם ישראל בתמורה לכך שנתניהו יאריך את תוקף הקפאת הבנייה בהתנחלויות שליוותה את השיחות .  אחת ההצעות שנידונה הייתה מתן אפשרות לטיסות מסחריות מישראל לעבור בשמי ערב הסעודית בדרכן למזרח הרחוק ,  ובכך לחסוך לתייר הישראלי הממוצע מאות שקלים .  הסעודים דחו בתוקף את הבקשה ,  ולמעשה לא תרמו דבר למשא ומתן ,  שנכשל בתום תשעת חודשי ההקפאה .  
על פי גישת נתניהו ,  הסעודים דחו את ההצעה האמריקנית משתי סיבות .  ראשית ,  כי הנושא הפלסטיני לא באמת מעניין אותם ,  והוא בוודאי לא מצדיק ביקורת ציבורית כלפי הממשל מצד חוגי הדת הקיצוניים במדינה על  " נורמליזציה עם הציונים ".  שנית ,  כי הכעס והתדהמה של הסעודים כלפי גישתו של ממשל אובמה בסוגיה האיראנית גרמה לסעודים להתנער מכל בקשת עזרה של האמריקנים בזירה הפלסטינית .  מייקל דוראן ,  בכיר לשעבר בממשל בוש ואחד הקולות הביקורתיים ביותר כלפי אובמה בארצות הברית בנושא האיראני ,  כתב לאחרונה במאמר מקיף על אובמה ואיראן כי בעוד הממשל רצה לדבר עם הסעודים על ישראל ופלסטין ,  את מלך סעודיה עניין דבר אחד בלבד   " לקצוץ את ראש הנחש "  האיראני .  נתניהו היה חותם מילה במילה על ההסבר הזה .  
בכיר לשעבר במערכת ,  שפרשנותו קרובה יותר לזו של דגן ,  אמר לוואלה חדשות כי בפועל ,  הכישלון של מיטשל לגייס את הסעודים מוכיח בדיוק את הבעייתיות בתזה של נתניהו . " נתניהו הוא זה שביקש ממיטשל בזמנו שערב הסעודית תעשה צעדי נורמליזציה למען ישראל ",  אמר . " הוא חשב שזו תהיה הדרך היחידה שלו לשווק ויתורים לציבור הישראלי  לבוא ולומר 'אני אמנם מוותר אבל יש גם רווח אדיר' .  חיפוש פשוט בגוגל מבהיר את הנקודה שזו הייתה בקשה של נתניהו .  אז למה הסעודים סירבו ?  כי הם ראו שגם אחרי נאום בר אילן ,  האמירות של נתניהו לא מובילות לשום מקום .  הוא לא היה מוכן לקבל את היוזמה הערבית כבסיס למשא ומתן ,  ובמהלך השיחות עם אבו מאזן הוא בעיקר תקע את העסק והתחמק מכל דיון מהותי .  אז הסעודים אמרו 'עם כל הכבוד לזה שהוא חושב כמונו על איראן ,  הביקורת שנספוג בבית על צעדי נורמליזציה תהיה מוצדקת רק אם תהיה פריצת דרך אמיתית בינו לבין הפלסטינים' .  זה כמובן לא קרה ".  
האפשרות לצעדים פומביים של ערב הסעודית ומדינות ערב כלפי ישראל נידונה פעם נוספת גם בתקופת כהונתו הבאה של נתניהו ,  במהלך המשא ומתן שניהל שר החוץ האמריקני קרי .  יתרה מכך ,  האמריקנים אף ניסו לקדם ביקור היסטורי של נתניהו במדינה ערבית כלשהי ,  שבמהלכו יושק השלב הבא במאמצי השלום שלהם .  פרטים נוספים על היוזמה ועל הסיבות לכישלונה  בחלק השני של הכתבה ,  שיתפרסם מחר בוואלה חדשות .  
לפניות לכתב אמיר תיבון :  amir.tibon@walla.co.il 

ביחד נגד איראן ,  אבל שאף אחד לא יגלה
בזמן שהערוץ הפלסטיני תקוע ,  ממשלות נתניהו השקיעו מאמץ רב ביצירת חזית אסטרטגית חשאית מול איראן .  כמה בכירים מנתחים את היחסים עם מנהיגי מדינות ערב .  פרק ראשון :  סעודיה ,  מצרים ,  האמירויות .  מחר :  מה קרה בין נתניהו לא-סיסי ? 

