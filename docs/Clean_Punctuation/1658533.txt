נתניהו על הכסא הנמוך
איש לא יזכור לנתניהו את העובדה שכלכלת ישראל משגשגת ואת נאומיו התקיפים מול העולם - יזכרו לו רק את הזובור של ארה"ב על ישראל .  מיכאל קליינר מסכם שנה לממשלה
התמונה של אובמה עם הרגליים על השולחן כשהוא משוחח עם נתניהו בטלפון ומראה לו מי הבעלבית ,  היא התמונה המלאה של השנה הראשונה לשלטון נתניהו .  איש לא יזכור לנתניהו את העובדה שכלכלת ישראל משגשגת כנגד כל הסיכויים בתקופה של משבר כלכלי עולמי .  איש כבר לא זוכר לו את נאומו התקיף באו"ם ,  כשנזף במדינות העולם על שהן מאפשרות לנשיא אירן ,  לנצל את במת האו"ם להכחשת השואה .  כולם יזכרו לו רק את הזובור מבית מדרשם של הילרי קלינטון וברק אובמה .  כולם יזכרו לו שבחדר עם כסאות רגילים בגובה זהה ,  הוא התנדב מרצון לשבת על שרפרף .
 נתניהו פתח את הקדנציה בקול ענות חלושה .  כבר בתחילת הדרך הוא הראה לאובמה שיש לו עסק עם מנהיג לחיץ וחששן ,  כאשר בנאום בר-אילן מכר את נשמתו הפוליטית לספר הלבן של הבית הלבן בהכריזו על הסכמה להקמת מדינה פלשתינית .  אובמה וקלינטון לא היו צריכים חושים פוליטיים חדים במיוחד כדי לזהות את ההזדמנות להפעלת הקוד המנצח ,  שהפעילו במהלך ההיסטוריה מנהיגי אומות אחרים שסבלו מבעיות פנימיות קשות .  הם זיהו מיד שבקלות יחסית יוכלו להסב את זעם ההמונים בארה"ב בגין המצב הכלכלי הקשה ואת דעת הקהל העולמית אל היהודי התורן והעם היושב בציון .  נתניהו שיחק לידיהם עם תגובה פאבלובית של רפיסות וכניעה בפני הפריץ .  
בזירה המדינית הלך נתניהו מדחי לדחי .  הוא פתח בהצהרה גדולה על מדינה פלשתינית ולא רחק היום עד שעבר למעשים והקפיא את הבנייה ביהודה ושומרון .  ההקפאה לוותה בהסברה וריכוכים ,  שמדובר בהקפאה למשך תשעה חודשים בלבד .  תשעה ירחי לידה להסכם עם אבו-מאזן .  בפועל ,  אף אחד לא מאמין לו שמדובר בהקפאה טאקטית ושבחלוף התקופה הזו תחודש הבנייה .  חלק ניכר מהציבור מאמין דווקא שהריכוכים ודברי הכיבושין כלפי מתיישבי יהודה ושומרון ,  הם הם בגדר טקטיקה שנועדה להרגעת הרוחות בלבד ואין מאחוריה שום כוונה מעשית .
 בתחום המדיני מצליח נתניהו לעשות את כל הטעויות האפשריות :  במקום להציע תוכנית מדינית אלטרנטיבית שתחזק את ישראל ואת ריבונותה ביו"ש ,  הוא נגרר לתוך סיטואציה של ויתורים כואבים ,  מבלי לקבל תמורה ,  ותוך מתן תחושה שהפעלת לחץ נוסף על ישראל ,  תחלץ ממנו ויתורים נוספים .  זה הצליח לאובמה פעם אחת כשחילץ מפיו של נתניהו מחוייבות לרעיון הקמת המדינה הפלשתינית .  זה הצליח לו פעם שנייה כאשר דרש את הקפאת הבנייה ביו"ש ,  וזה ,  כנראה ,  מה שהוביל אותו לדרישה הלא לגיטימית והחצופה להפסקת הבנייה היהודית בירושלים .
 גם בעניין הבנייה בירושלים לא הפגין נתניהו את סוג העמידות שלה מצפים ממנהיג .  תגובה הולמת ,  היתה יכולה להיות התעניינות מנומסת ברמת המעורבות של נשיא ארה"ב באישור תוכניות בניין עיר בוושינגטון הבירה .  כך היה נוהג ,  בלי לחשוב פעמיים ובלי למצמץ ראש ממשלה עם גאווה יהודית אלמנטרית כמו מנחם בגין .  נתניהו בחר לכרוע ברך לפני הפריץ ולפצוח בסדרת התנצלויות מקוממות ונעדרות הצדקה .  
אמנם ,  למזלנו ,  ונוכח קבלת חיזוקים רבים מבית ,  נתניהו טרם נשבר בעניין הבנייה בירושלים ,  אבל התנהלותו הבעייתית משדרת לאמריקאים ולעולם כולו שמדובר בטרף קל .  אף מנהיג לא אמור להתנצל על בנייה בעיר הבירה של מדינתו ,  או להרגיש מובך נוכח אישורי תוכניות בניין עיר המתפרסמות באמצעי התקשורת .  נשיא המדינה ,  שמעון פרס ,  לא היסס לומר לשרת החוץ של האיחוד האירופי שעלינו להמשיך באותה מדיניות בנייה בירושלים .  ראש עיריית ירושלים הגיב באמירה בטוחה וחד-משמעית שבכוונתו להמשיך לבנות ולפתח את העיר .  נכון שגם נתניהו הכריז הכרזה מאוד נמרצת ולפיה :  בנייה בירושלים היא כמו בנייה בתל אביב .  אבל ,  משום מה ,  מפיו זה נשמע דומה להכרזה הנמרצת לא פחות של אריאל שרון בזמנו :  דין נצרים כדין תל אביב ,  שכולנו יודעים מה נותר מממנה וכמה היא היתה שווה .
 ירושלים היא אבן בוחן .  אם נתניהו מגובה על ידי נשיא המדינה ואנשי ציבור רבים אחרים ,  ישכיל להעמיד את אובמה במקומו בסוגייה זו  זו עשוייה להיות נקודת מפנה בקדנציה שלו ובקריירה שלו .  צודק שר החוץ ,  אביגדור ליברמן ,  כשהוא מסביר שבנושא ירושלים אסור לותר ושצריך להיות מוכנים לשלם את המחיר .  עם רוח גבית ציבורית ונוכח האנטגוניזם שמעורר סגנונם הבוטה של קלינטון ואובמה  נתניהו יכול לצאת פעם ראשונה בקריירה שלו כמו גבר .  נכון שעמידה איתנה עלולה לסבך אותנו מול האמריקאים  אבל האלטרנטיבה היא שנסתבך מולם בתנאים הרבה יותר גרועים לאחר ויתורים מפליגים על קלפי מיקוח חשובים .  שלשום זו היתה הכרה במדינה פלשתינית ,  אתמול הקפאת הבנייה ביו"ש ,  היום זה ירושלים ומחר כבר יבקשו שנכיר בזכות השיבה ואם לא ישללו מאיתנו את הסיוע ואת השימוש בזכות הוטו באו"ם .  כשנמצאים בסיטואציה מתמדת מול סחטן שרואה שמצליח לו  צריך לצפות שהמחיר יעלה .  אם נתניהו רוצה להציל את שארית כבודו שבמקרה זה מחובר ישירות לכבודה של המדינה  עליו לחזור מהגלות על השרפרף ולשבת בראש מורם על כסא ראש ממשלת ישראל .
 
נתניהו על הכסא הנמוך
איש לא יזכור לנתניהו את העובדה שכלכלת ישראל משגשגת ואת נאומיו התקיפים מול העולם - יזכרו לו רק את הזובור של ארה"ב על ישראל .  מיכאל קליינר מסכם שנה לממשלה

