בפרלמנט בשכונה ד' בטוחים בכתב אישום נגד ביבי - לכאורה
שמונת החברים הוותיקים משכונה ד' בבאר שבע נפגשים בבית קפה בעיר העתיקה בכל שבוע ומשוחחים על ענייני היום .  מהו הנושא שעליו כולם מסכימים ,  מה הם חושבים על חקירות נתניהו ,  ומיהו השמאלני היחיד בחבורה ?  שולחן ערוך ,  ביקור בין פרלמנטים :  כתבה ראשונה
בכל יום שישי בשעה 12:00 נפגשת החבורה ב"קפה ערבה "  בעיר העתיקה בבאר שבע .  ציון מגיע מאילת .  פרוספר ,  יו"ר הפרלמנט ,  מגיע מגבעתיים בדרך לביקור אצל אמו .  בית הקפה ממוקם בשכונה ד' בעיר ,  שבה גרים בעיקר אזרחים ותיקים וסטודנטים . " לפני שנים רצינו לגדל ילדים וחיפשנו לברוח משם ",  מספר יהודה ,  אחד מחברי הפרלמנט . " ברחובות נפגשת ,  אם רצית ואם לא ,  עם סמים ועם פשע .  יכולנו לקנות כמה דירות ,  זה היה זול מאוד ,  עד שבאו אנשים מתל אביב והתחילו לקנות דירה להשקעה לסטודנטים .  היום דירה פה שווה הרבה .  כרגיל ,  העניין הם הפראיירים של הכלכלה ",  הוא מוסיף בכאב .  
בקפה יושבים יהודה ,  ציון ,  ארמו ,  פרוספר ,  יוסי,יעקב ,  משה ,  דוד ודני .  כולם נולדו בשכונה ,  וכולם חברים הרבה לפני חילוקי הדעות שלהם על העיר ,  על הפועל באר שבע ,  על שמאל וימין ועל עניין ועשירים .  בדרך לשם שאלנו היכן נמצא בית הקפה .  הצעירים לא ידעו ,  אך הוותיקים כן .  למקום אין ממש שם ,  הוא עבר כמה גלגולים וכיום הבעלים והמנהלת היא אירנה  עולה ותיקה שהחייתה את המקום .  
מאיפה השם  " קפה ערבה "?  שאלתי את חברי הפרלמנט .  יהודה התנדב לספר :  פעם ,  בשנות ה-60 ,  מפה היה כביש לכיוון ים המלח .  הפועלים במפעלי ים המלח היו יוצאים ממש מכאן ,  ליד הקפה ,  כל יום בחמש בבוקר .  במקום היו מכינים כ-300 סנדוויצ'ים לפועלים .  הם היו שותים קפה ,  לוקחים סנדוויץ' ויוצאים במשאיות ובאוטובוסים לים המלח .  בערב ,  המקום היה משמש את הבליינים של באר שבע .
 עוד בוואלה !  NEWS:באיחור של 80 שנה :  ניצול השואה בן ה-93 חגג בר מצווהנתניהו מבקר בדרום תל אביב : " נחזיר את האזור לאזרחי ישראל"תיעוד :  שתי אימהות מתקוטטות במהלך הופעה של יובל המבולבל ברמלה 
יהודה הוא טיפוס .  בבאר שבע מכירים אותו כאדם ששובר מוסכמות .  רוב האנשים פה ליכודניקים ימנים והוא איש שכונות ,  איש של פועלים ,  איש שהממסד בשבילו הוא סדין אדום .  איש שמאל נדיר ,  מאחרוני הסוציאליסטים . " אתה לא יכול להתעלם מיהודה ,  אנחנו אוהבים אותו ,  הוא משלנו למרות שיצא הפוך קצת ",  מספר פרוספר . " יהודה לא מוותר על אף מאבק למען החלש ,  הפועל ,  הנזקק ". 
הקונצנזוס הוא הפועל באר שבע .  היא סמל של גאווה ,  מעבר לפוליטיקה ,  לימין או שמאל ,  מערב או מזרח ,  שחור או לבן .  כאן כל אחד מרגיש שיש לו חלק בבעלות על הקבוצה ,  שהוא שותף של בעלי הקבוצה אלונה ברקת .  כל אחד מהם קשור איכשהו בהיסטוריה של הקבוצה ,  וכל אחד מרגיש שהשחקנים הם חלק מהמשפחה ,  שהם הילדים שלו . 
" פעם היו מאבקים בין השכונות "  מספר דוד . " שלום אביטן הוא משכונה ד' ,  נומה משכונה ג' ומאיר ברד משכונה ב' .  לכל שכונה היה את מקור הגאווה שלה .  רבנו מי מוצלח יותר ,  אבל אהבנו את כולם .  הם היו הפועל באר שבע והם היו מהשכונה שלנו .  פעם ראינו כל משחק ,  מי שהיה לו מנוי יכול היה להכניס איתו ילד ,  ומי שלא ,  היה חופר מתחת לחומה או קופץ מעליה . " היום זה עולם אחר ",  מתאר יעקב . " יותר מסודר ,  מאורגן ,  מנוהל ,  קצת כמו מפלסטיק ,  אין כמעט שחקני בית ",  הוא נזכר . " פעם היו אוהדים שכונו חיות הנגב "  מוסיף ציון . " הם ניהלו מהרחוב את הקבוצה ,  היום אלונה אילפה אותם .  יש הצלחה ,  אז אין ביקורת .  מעניין מה יהיה כשתהיה פחות הצלחה ,  כשיבואו ההפסדים ".  
גם רוביק דנילוביץ' ,  ראש העיר ,  הוא קונצנזוס בפרלמנט כמו הפועל באר שבע .  התושבים מרגישים כי מתחוללת בעיר מהפכה של ממש - בתרבות ,  בבנייה ,  במוזיאונים .  אנשים ממרכז הארץ באים היום לעיר לטייל ולאכול .  משה מתלהב ואומר : " אני מאמין שלא רחוק היום שכל מי שיורד לנגב לא סתם יעבור ליד באר שבע ,  אלא יכנס לאכול ,  לטייל ,  ואם לא ,  הוא ירגיש פספוס ".   
" מה עם התעסוקה ?  ",  מתערב יהודה . " תשאל את דוד .  כל כמה שנים יש כאן מכרז חדש לחברת האוטובוסים העירונית ,  לקבלן האשפה ולכל מיני .  אז מי שזוכה מפטר חלק מהאנשים ובכלל לא מכיר בוותק של העובדים .  הוא צריך לזכות במכרז ,  אז הוא נותן מחיר תחרותי ותמיד זה על חשבון העובדים ",  הוא מוחה . " תשמע סיפור "  אומר לי משה . " עבדתי בחברת האוטובוסים בעיר .  עכשיו אני נהג אוטובוס בכפר סבא .  כל יום אני ועוד כעשרים נהגים יורדים למרכז .  על אותה עבודה אנחנו מקבלים שם שלושת אלפים ,  ארבעת אלפים נטו יותר מאשר משלמים כאן לנהגים .  עם כל הנסיעות זה משתלם .  למה זה צריך להיות כך ,  מה אנחנו שווים פחות ?  ".  
" שמעון אחי "  הוא האח הגדול של משה ודוד ,  והם עושים לו כבוד . " לכולם קראו בשמות כמו שמעון ,  יעקב ,  משה ויהודה ",  מסביר לי ארמו . " היו הרבה ילדים עם השמות כאלה .  כדי להסביר למי מתכוונים ,  אז תמיד לשם של בן האדם היה תיאור נוסף .  שמעון אחי ,  יעקב מהמכולת ,  משה של סימה ".   " שמעון אחי "  חגג 70 לא מזמן . " הוא חינך אותנו ,  היה קל מאוד בשכונה ד' ליפול לפשע "  מספר דוד . " ההורים היו עסוקים בפרנסת המשפחה ושמעון שמר עלינו .  חטפנו מכות ,  לפעמים כאלה שכאבנו ימים רבים .  עם הזמן שמעון למד וכבר לא היה חייב להכות ,  הוא למד לדבר אתנו .  למרות שלפעמים המכות כואבות לנו עד היום ,  אנחנו חייבים לו הכל ".  
ואיך אפשר בלי לדבר על ביבי .  לא מדברים על ימין ושמאל ,  לא על סוגיות חברתיות ,  כלכליות או מדיניות ,  לא מדברים על יאיר לפיד מול ביבי ,  לא מדברים על אבי גבאי מול ביבי .  מדברים על ביבי .  גם בימין וגם במרכז וגם בשמאל .  מדברים רק על  " כן ביבי "  או  " לא ביבי ".   
" מאז החקירות הכול הפך משפטי ",  אומר פרוספר . " כל אחד שמדבר איתך ,  אחרי שתי מילים מוסיף את המילה 'לכאורה' .  אפילו הגברת מוועד הבניין שלי שולחת לי מסרונים ובסוף מוסיפה את המילה 'לכאורה' .  אנשים התחרפנו פה לכאורה ",  מוסיף ופורץ בצחוק .
 ציון מעיד על עצמו שהוא ליכודניק שרוף .  לא משנה מה ,  הוא עם ביבי .  יש לו תשובות מסודרות לכל חקירה ,  לכל נושא .  הוא מציג את המסרים של אנשי הליכוד השרופים בשטף ,  באמונה ובהתלהבות .  לא תשכנע אותו בשום טיעון נגד ביבי .  הוא עבד הרבה שנים בעירייה באילת ,  אבל לא מספיק לפנסיה רצינית והוא חייב להשלים את פרנסת המשפחה כנהג מונית .  הוא באילת ,  אבל שכונה ד' והחברים הם חלק ממנו והוא נוסע את כל הדרך לחברים ולמשפחה . 
" שלא תתבלבל ",  אומר ציון . " יהיה כתב אישום נגד ביבי למרות שהוא לא אשם .  כל כך הרבה משקיעים בחקירות האלה ,  כל כך הרבה מעורבים ,  ומה בסוף ,  יגידו שאין כלום ?  זה כמו שמתחילים לרכז כוחות צבא ליד רצועת עזה ,  הגבול מתחמם יותר ויותר ,  ואז ברור שבסוף תהיה שם איזו מלחמה קטנה ",  הוא מוסיף . " ביבי קיבל מתנות ,  בטח שקיבל .  מילצ'ן חבר שלו 30 שנה .  כשאתה בא לחבר ,  אתה לא מביא בקבוק יין ?  אז הוא הביא יין או איזה סיגר .  מה זה בכלל בשביל מיליונר כזה .  מיליונר כזה צריך להביא הרבה יותר ". 
הדברים של ציון גורמים ליהודה להרהר . " צריך לראות קודם מה יש בכתב האישום .  יכאב לי אם יפילו את ביבי על סיגרים ",  הוא אומר . " הנאום של ביבי מפלג ,  אני מצפה מראש הממשלה לאחד את העם ",  אני אומר לו ,  והוא מיד משיב : " ביבי הולך כבר הרבה זמן בשדה מוקשים .  ישבו עליו הרבה זמן ואז הוא החליט ליפול עליהם .  עכשיו זה או ללכת הביתה או ללכת איתם ראש בראש ".   " ומה עם שני קדנציות מקסימום לראש ממשלה ולאשי עיר ?  ",  ארמו מאתגר את ציון . " לראש עיר כן ,  לראש ממשלה כן ,  אבל רק אחרי ביבי ",  הוא משיב . " חברים ,  אני חייב ללכת לשוק לקנות דגים לשבת ",  מכריז יהודה ,  וכולם קמים כאילו ניתן אות .  פרלמנט האספרסו נפרד בחיבוקים .  שבת שלום .
 רוצים שאיתן יגיע להתארח בפרלמנט שלכם ? כתבו לו - eytan.mizrachi@gmail.com 

בפרלמנט בשכונה ד' בטוחים בכתב אישום נגד ביבי - לכאורה
שמונת החברים הוותיקים משכונה ד' בבאר שבע נפגשים בבית קפה בעיר העתיקה בכל שבוע ומשוחחים על ענייני היום .  מהו הנושא שעליו כולם מסכימים ,  מה הם חושבים על חקירות נתניהו ,  ומיהו השמאלני היחיד בחבורה ?  שולחן ערוך ,  ביקור בין פרלמנטים :  כתבה ראשונה

