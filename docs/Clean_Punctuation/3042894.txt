החיבוק של נתניהו לטראמפ מבהיר ליהודי ארה"ב כמה ישראל רחוקה
אחרי שבועות של התחמקויות ,  הגינויים שהגיעו מהבית הלבן לגל האנטישמיות הורידו במעט את החרדה אצל היהודים האמריקנים .  רובם מסתייגים מטראמפ והערכים שהוא מייצג ומתריעים מניכור גובר מראש הממשלה בישראל ,  שיוצא מגדרו כדי לחבק אותו
רבים מיהודי ארצות הברית נשמו השבוע לרווחה כאשר הנשיא דונלד טראמפ סוף כל סוף סיפק אמירה ברורה וגינה את גל האנטישמיות ששוטף את בעלת בריתנו בחודשים האחרונים .  בשבוע החולף ,  טראמפ הפנה את עורפו לסוגיה פעמיים ,  ודחה בתוקף ניסיונות של עיתונאים לקבל תגובה בנושא ,  עד שאמר ,  בתום ביקור במוזיאון להיסטוריה אפריקנית-אמריקנית בוושינגטון ,  כי האנטישמיות היא  " דבר נורא שחייב להיפסק "  והבטיח להילחם בגילויי שנאה ואלימות .  אמש ,  סגן הנשיא פנס פרסם הודעת גינוי חריפה להשחתת המצבות בבית הקברות היהודי בסנט לואיס ,  ולאיומים על קהילות יהודיות ברחבי המדינה . " זוהי תזכורת עצובה לעבודה שעוד צריכה להיעשות כדי לעקור שנאה ,  דעות קדומות ורשע ",  אמר פנס .
 מוקדם יותר השבוע סגן הנשיא פנס ביקר במחנה הריכוז דכאו שבגרמניה ,  ובסיום הביקור צייץ כי  " לעולם לא נשכח את הפשעים שנעשו נגד היהודים והאחרים בשואה ",  במה שנראה כניסיון לתקן את הסערה שנוצרה בעקבות השמטת היהודים מהודעת הבית הלבן לציון יום השואה הבינלאומי בחודש שעבר ,  ובתו היהודייה של הנשיא ,  איוונקה ,  צייצה כי  " ארצות הברית היא אומה שבנויה על סובלנות דתית .  עלינו להגן על בתי התפילה והמרכזים הדתיים שלנו ".  טראמפ הוסיפה את ההאשטג JCC ,  ראשי התיבות של ארגון המרכזים הקהילתיים היהודיים ,  שנתונים בשבועות האחרונים תחת התרעות מתמידות על פצצות .  
עוד בוואלה !  NEWS:חמי פרס רומז שיצטרף לפוליטיקה : " כל האופציות על השולחן"למה הכנסת מסרבת לדון ב"הדרת "  העובדות מאירוע ליום האישה ? נתניהו נחת באוסטרליה : " צעד היסטורי בידידות בין שתי המדינות "  
כמעט כל הארגונים היהודיים  מכל הזרמים וכל ההשקפות  מתחו ביקורת חריפה על הממשל ,  שסירב להודות בטעותו כשלא אזכר את היהודים בהודעת יום השואה הבינלאומי ונפנף את הטענות כלאחר יד .  התחושה הקשה בקהילה התעצמה בשבוע שעבר ,  כשטראמפ התחמק משאלת כתב ערוץ 10 מואב ורדי על העלייה בתקריות האנטישמיות ,  במסיבת העיתונאים המשותפת עם ראש הממשלה בנימין נתניהו .
 יום אחר כך ,  השתיק טראמפ ותקף את הכתב החרדי ג'ייסון טורקס ,  כשזה ניסה לקבל ממנו תגובה באותו נושא .  אבל אחרי שורת הגינויים החדים והברורים שיצאו מהבית הלבן השבוע , " נראה שבממשל הבינו את המסר ומנסים לתקן את הנזק ",  אמר בכיר בקהילה היהודית לוואלה !  NEWS והביע תקווה שמדובר בתחילתו של תהליך של התמודדות שיטתית של הבית הלבן עם התופעה .  
אך הדרך עוד ארוכה ,  כפי שהתברר אמש ,  אחרי שהתקבל עוד איום בפצצה במשרדי הליגה נגד השמצה בניו יורק .  האיום על הארגון - הפעיל והבולט ביותר בארצות הברית בכל הנוגע לאנטישמיות ופשעי שנאה - התברר כאיום שווא ,  ומנכ"ל הליגה ,  ג'ונתן גרינבלט הבהיר שהאיומים  " לא ירתיעו אותנו מלהילחם באנטישמיות ובשנאה ". 
אלה ימים מתוחים במיוחד עבור בני דודינו באמריקה .  מרביתם ,  כ-70% מהם ,  לא הצביעו לטראמפ והם מתנגדים נחרצות למדיניות שהממשל שלו מעוניין לקדם ,  שסותרת לראייתם את הערכים הליברליים הבסיסיים שבהם הם מאמינים .  ארגונים רבים פרסמו הצהרות חריפות נגד תכניותיו של טראמפ להגביל כניסת מוסלמים לארצות הברית או לבנות חומה בגבול מקסיקו ,  ובשבוע שעבר ,  בצעד חסר תקדים ,  התנועה הרפורמית  התנועה הגדולה בקרב יהדות ארצות הברית  הודיעה כי היא מתנגדת למינויו של דייוויד פרידמן לשגריר בישראל ,  בשל עמדותיו הימניות ותמיכתו בהתנחלויות .  
מעל הדרמה הפוליטית ,  ממשיכה לרחף חרדת האנטישמיות הגואה .  מאז הבחירות האחרונות ,  תקריות אלימות והתרעות על פצצות הפכו לדבר שבשגרה ,  כשדיווחים על צלבי קרס וכתובות נאצה בקמפוסים ,  חנויות ,  ותחנות אוטובוס ורכבת תחתית מתקבלים על בסיס כמעט יומי ,  בנוסף להטרדות והטרלות של עיתונאים ואישים יהודים ברשתות החברתיות .  
הגל האחרון של התרעות על פצצות במרכזים הקהילתיים הוא הרביעי מאז נובמבר ,  ומתחילת 2017 תועדו כ-69 מקרים כאלה ב-54 מרכזים קהילתיים ב-27 מדינות .  בשבוע שעבר ,  פורסמו נתונים של משטרת ניו יורק שלפיהם מספר הפשעים האנטישמיים עד כה זינק פי שניים מהתקופה המקבילה אשתקד  מ-13 ל-28 .  הגזענות והאנטישמיות באמריקה לא נולדו עם כניסתו של טראמפ לבית הלבן ,  אבל מאז הקמפיין לבחירות 2016 והתמיכה של ארגוני ימין קיצוניים במועמד המנצח ,  השיח האנטישמי עבר מהשוליים למרכז  והדברים עולים על פני השטח .  
בינתיים ,  במדינת היהודים ,  יו"ר הכנסת יולי אדלשטיין ,  יו"ר האופוזיציה יצחק הרצוג וח"כים נוספים פרסמו השבוע הודעות גינוי להשחתת הקברים וההתרעות האחרונות .  נתניהו בירך גם הוא אתמול את טראמפ על הצהרתו במהלך ביקורו באוסטרליה ,  אך זו הייתה התייחסות נדירה - זה שבועות שנתניהו נמנע מלהתייחס לסערות האנטישמיות הסובבות את הממשל החדש .  בשבוע שעבר ,  במסיבת העיתונאים המשותפת עם הנשיא ,  נתניהו התנדב מיוזמתו להדוף את הטענות על אנטישמיות ואמר ש"צריך להניח לנושא ".  
מהיכרותו האישית עם הנשיא ובני משפחתו ,  הוסיף : " אין תומך גדול יותר לעם היהודי ולמדינה היהודית ".  בתדרוך לעיתונאים אחרי הפגישה ,  נתניהו אמר שדאגת יהודי ארצות הברית בעניין סערת יום השואה הבינלאומי  " אינה במקום ".  יממה לאחר מכן ,  טראמפ הדף את שאלת הכתב החרדי טורקס באמצעות עדות האופי שקיבל מראש הממשלה ,  כשהגדיר את עצמו כבן אדם  " הכי פחות אנטישמי וגזען ",  וציטט את נתניהו שאמר ש"אין ידיד גדול יותר לעם היהודי "  מהנשיא האמריקני .  
גורמים מדיניים המעורים בנושא אמרו לוואלה !  NEWS כי לקראת הפגישה הראשונה עם טראמפ ,  שבה היו על הפרק סוגיות אסטרטגיות הרות גורל מבחינתו של ראש הממשלה ,  הוא העדיף שלא להיכנס לסערת יום השואה הבינלאומי ולמתוח ביקורת פומבית על הבית הלבן .  הנושא לא עלה בפגישתו של נתניהו עם טראמפ ,  אך כן הובהר בהכנות לקראת הפגישה ,  בערוץ השיח הישיר והקרוב שנוצר בין שגריר ישראל בארצות הברית רון דרמר לחתנו של טראמפ ,  ג'ארד קושנר ובכירים אחרים בבית הלבן . " אין שום ספק שהנשיא והממשל שלו והצוות שלו מבינים בדיוק את משמעות השואה ,  קודם כל כניסיון להשמיד את העם היהודי ",  אמר נתניהו בשבוע שעבר לעיתונאים בוושינגטון .
" אין ספק שהנשיא לא אנטישמי ,  ולכן האשמות כאלה הן חסרות אחריות ובטח לא תורמות למטרה שאנחנו מנסים לקדם ,  שהיא להילחם באנטישמיות ",  אומר מלקולם הונליין ,  מראשי ועידת נשיאי הארגונים היהודיים בשיחה עם וואלה !  NEWS .  בכיר נוסף בקהילה היהודית ,  אברהם  ( אייב )  פוקסמן ,  לשעבר מנכ"ל  " הליגה נגד השמצה ",  אמר שייתכן ולגישה המחבקת של נתניהו היה חלק בתהליך שהביא את טראמפ בסופו של דבר להוציא גינוי בנושא .  לדבריו , " האחריות של המנהיגים הישראלים היא לדאוג לביטחונה של ישראל ,  רק אחר כך בא הנושא של האנטישמיות .  ראש הממשלה מודאג מהיחסים החדשים ומנסה לבנות אותם בצורה המיטבית ".  
עם זאת ,  מאז הבחירות מזהירים בכירים ומומחים ליחסי ישראל-ארצות הברית כי החיבוק החם שבו ממשלת ישראל קיבלה את טראמפ עשוי לכרסם עוד יותר במערכת היחסים המתוחה גם כך עם היהודים האמריקנים ,  ובמיוחד עם הדור הצעיר ;  מרביתם דמוקרטים שהצביעו לקלינטון ,  תומכים בפתרון שתי המדינות ותמכו גם בהסכם עם איראן ,  שנתניהו היה המתנגד הכי חריף שלו .  יתרה מכך ,  החיבוק החם עלול לפגוע במה שנחשב הנכס האסטרטגי החשוב ביותר של ישראל בוושינגטון  התמיכה הדו-מפלגתית .
" ברור שראש הממשלה צריך לפגוש את הנשיא ולעשות איתו מסיבת עיתונאים ולחלוק לו שבחים ,  אבל נתניהו הולך צעד נוסף בחיבוק ועושה מעבר למה שנדרש בשבח וחלוקת מדליות ",  אמר לוואלה !  NEWS פקיד ישראלי בכיר .  לדבריו , " כשהוא מצייר עצמו כחבר אישי שאוהב ומעריץ ושותף לערכיו ,  זה מנכר ציבורים שלמים שמתרחקים מטראמפ  בעיקר את הדור הצעיר ".  
הרב ריק ג'ייקובס ,  נשיא האיחוד הרפורמי באמריקה ומי שנחשב למנהיג הקהילה ,  אמר כי  " אם ראש הממשלה והנשיא יראו שהם בדיוק על אותו קו ,  זו תהיה מציאות מטרידה עבור יהודים אמריקנים רבים ".  לדבריו ,  יש חשש אמיתי מפגיעה בתמיכה הדו-מפלגתית וביכולת לשמר את התמיכה בישראל במפלגה הדמוקרטית ,  שגם כך נמצאת בתהליך של הקצנה וקיטוב פנימיים . 
" בעשורים האחרונים ,  דמוקרטי או רפובליקני  זה לא שינה דבר ,  לא בסנאט ,  לא בקונגרס ,  ולא בבית הלבן ,  והעובדה שישראל לא הייתה נושא פוליטי או מפלגתי חיזקה מאוד את המדינה ",  הבהיר . " אבל אנחנו נמצאים ברגע מאוד פוליטי בקהילה ,  וזה הופך יותר ויותר מפלגתי .  אם הגשרים יישרפו ועקרון הדו מפלגתיות יתערער ,  זו תהיה מכה קשה ליחסים בין ישראל לארצות הברית ".  
העיכוב ביישום מתווה הכותל ,  שאמור לאפשר תפילה שוויונית ופלורליסטית לרפורמים וקונסרבטיבים  הזרמים הגדולים ביותר ביהדות ארצות הברית  מוסיף למתיחות . " ראש הממשלה מגדיר אותנו כנכס אסטרטגי ,  אבל אנחנו הולכים לכותל ולא מרגישים שווים במדינה היהודית ",  טען הרב סטיב וורניק ,  מנכ"ל התנועה הקונסרבטיבית ,  שהוסיף כי יש  " תחושה חזקה של דה-לגיטימיזציה דתית של יהודים לא אורתודוקסים  כשזו אותה אוכלוסייה שנלחמת בדה-לגיטימציה מצד ארגוני החרם וה-BDS ".  לדבריו , " לא אלה המלחמות שאנחנו צריכים להילחם בהם ברגע הזה בהיסטוריה ,  במיוחד לא הסטודנטים ".  לטענתו , " זה מייצר משבר עבור ישראל והיהודים האמריקניים ,  במיוחד בתקופה שבה היחסים מאוימים גם מנושאים שלא קשורים לדת ,  אלא לפוליטיקה ". 
מנגד ,  בקהילה היהודית האורתודוקסית ,  שמהווה כ-12% מיהדות ארצות הברית אך הצביעה במרביתה עבור טראמפ ,  יש יותר הבנה ואהדה לברית בין נתניהו וטראמפ . " למרבה הצער ,  זו באמת תקופה מאוד מקוטבת אצל היהודים ,  עם מחלוקות מאוד עמוקות בנוגע לנושאים פוליטיים ",  אמר לוואלה !  NEWS נתן דיאמנט ,  מנכ"ל האיחוד האורתודוקסי בארצות הברית . " אבל בכל הכנות ,  זה לא התחיל עם טראמפ ,  וזה אפילו עוד לא התחיל בקמפיין האחרון  ראינו את החלוקה והקיטוב הללו במשך שמונה שנות אובמה :  הליברלים אז היו מאוחדים עם הממשל ,  והזרמים השמרנים יותר היו מאוד לא מרוצים כי חשבו שהוא לא מספיק טוב לישראל ".  

החיבוק של נתניהו לטראמפ מבהיר ליהודי ארה"ב כמה ישראל רחוקה
אחרי שבועות של התחמקויות ,  הגינויים שהגיעו מהבית הלבן לגל האנטישמיות הורידו במעט את החרדה אצל היהודים האמריקנים .  רובם מסתייגים מטראמפ והערכים שהוא מייצג ומתריעים מניכור גובר מראש הממשלה בישראל ,  שיוצא מגדרו כדי לחבק אותו

