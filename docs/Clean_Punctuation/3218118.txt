הצחקתם את הנתניהו'ז :  רשימת הצנחנים-צמחונים של בני גנץ
הרמטכ"ל לשעבר קורץ לשני הצדדים עד כדי סכנת פזילה ,  מעדיף נאמנות על מיומנות ומתייחס לנאומו הראשון כאל שיאה של מערכת הבחירות ,  אבל מה שהוא באמת צריך זה שרים שיכולים למשול
הנה עובדה שתדהים את יאיר נתניהו :  אביו ,  הוא ולא אחר ,  הינו האחראי העליון לביטחון בישראל ,  כראש הממשלה ,  שר הביטחון ,  מכתיב המדיניות בזירה הפלסטינית ומי שנמנע מהשלמת הגדר המזרחית ,  שתמנע ממסתננים לחדור לירושלים המערבית ומשם פנימה ,  לשאר חלקי הארץ .  על בנימין נתניהו ,  יחד עם השר לביטחון הפנים גלעד ארדן ,  לתת דין וחשבון על המחדל הרשלני שהוא רצח אורי אנסבכר ,  בדיוק כפי שנדרש מיצחק שמיר ב-1992 ,  כשהנערה הלנה ראפ נרצחה בבת ים ,  חודש לפני הבחירות שסילקו את הליכוד מהשלטון והחזירו אליו את יצחק רבין .  לא אוסלו הביא את הרציחות לערי ישראל .  הרציחות הביאו את אוסלו .  בצר להם ,  כצפוי ,  מנסים נתניהו ,  ארדן ועמיתיהם להסיח את הדעת ולשנות את הנושא ,  אל ההישג של כוחות הביטחון שלכדו בזריזות וביעילות את החשוד ברצח ואל המפלגות העשויות להקים את הממשלה הבאה בעזרת קולותיהם של אזרחים ישראלים ,  אותם אלה שהובאו בכמויות באוטובוסים לקלפיות בפעם שעברה .  השירשור פשוט :  פלסטיני רצח ישראלית ,  חברי כנסת ערבים ,  מפלגות אנטי-נתניהו .  בשלושה דילוגים קלים מועבר הנטל מהאחראים למתנגדיהם ,  שברפיונם מחרישים ואינם יוצאים למתקפה .
 בחירות 2019 - סיקור מיוחד בוואלה !  NEWS :" לבד עד הסוף ":  כחלון עוקץ את  " ישראל היום"מפסידים ,  הביתה :  הפריימריז המדכאים של העבודה 
בני גנץ רחוק מלהיות רבין ו"חוסן לישראל "  אינה מזכירה במאומה את מפלגת העבודה של אז .  רבין בא למשול .  גנץ לא יודע ,  או לא משכיל להבהיר ,  לאן הוא מכוון .  הוא נוהג כאילו נאומו המוצלח היווה את שיא מערכת הבחירות שלו ולא את כן השיגור שלה .  במקום לנסוק ,  הוא מאבד גובה .  היו לו ארבע שנים ,  בין הצבא לפוליטיקה ,  לגבש לעצמו חזון רעיוני ותוכנית עבודה - איזו מדינה הוא שואף לעצב ואיך להשיג את יעדיו .  אם אכן הם קיימים ,  יישלפו מהכספת כשגנץ ינצח או יישלחו לארכיון כשיפסיד .  בינתיים ,  תעלומה ,  עם קריצות לשני הצדדים עד כדי סכנת פזילה ,  כאילו די ברצון עמום ,  אנושי ,  שיהיה טוב ,  בעיקר כשהרוצה כל כך נחמד .  לנגד עיני החותר למנהיגות והמיועדים למונהגות מוכרחים לעמוד מתווה ותוואי .  סטטוס-קוו ופרגמטיות הם מפלטו של הביצועיסט .  גנץ זכה עד כה מן ההפקר .  כפל הפקר - הכמיהה לרענון לאחר העשור והאסור של נתניהו ,  ורתיעת אחרים ,  במיוחד גבי אשכנזי ,  מההתייצבות בחזית .  גנץ ,  וזה בהחלט לזכותו ,  לא נרתע .  זה תנאי הכרחי אך לא מספיק .
 שתי התקלות הגדולות שלו הן בתחומי האיוש - גם בצה"ל לקה בכך - ומשמעת המסר .  יש ביניהן קשר .  אנשים מבטאים מסרים .  מעל כולם ,  גנץ עצמו ,  שעדיין לא קלט את חיוניות המיקוד ,  הדבקות והסירוב לסטות למחוזות שאליהם יפתו אותו מראייניו .  נועם הליכות הוא עניין של סגנון .  בתוכן ,  כנלמד במבוא למדע המדינה בבית הספר על שם אריאל שרון ,  עליו להישאר צמוד לתשובות שהביא מהבית ,  גם כשהוא מזמין את השואלים לאותו בית .  זה ההבדל שבין חביבות לחובבנות .  
ואם אצלו זו מעידה ,  אצל השותף הזוטר שלו זו בעיטה .  החבירה למשה יעלון היתה עסקה של כמות תמורת איכות .  יעלון ניצל וניצל - ניצל מנגיחה מביכה בתקרת אחוז החסימה וניצל את תקוותו של גנץ למשוך אליו את רבבות הקולות האבודים .  תמורת הכמות המפוקפקת שילם גנץ באיכות המפלגה והמסר .  לא סדר חדש ,  אלא תוהו ובוהו .  חוסן+תלם = חלם .  יעלון יגרבז ,  בוגי יבוגג ,  את גנץ .  מה שיאיר גרבוז עשה לתומו ליצחק הרצוג בישורת האחרונה של התחרות הקודמת ,  יעלון יעשה בריבוע לגנץ לכל אורך החודשיים הבאים - ובכנסת הבאה .  גנץ יידחק למגננה מתמדת ,  במאמץ נואש להצטדק ולהתנער .  
שר הביטחון של נתניהו ,  מזכיר הממשלה של נתניהו וראש מערך ההסברה של נתניהו קיבלו מהרמטכ"ל של נתניהו כרטיס חופשי לכנסת לטובת רצונם המשותף בהפלת נתניהו ,  אך לכיוונים מנוגדים .  גנץ מבקש אמון בדרכו השונה מזו של נתניהו .  יעלון ואנשיו רוצים ליכוד נטול ביבי .  בעזרת חוק שאול מופז ,  שנתניהו חוקק ,  הם יוכלו להתפלג מגנץ ולחבור לממשלת גדעון סער או ישראל כץ .  ויעלון לא רק גבה מגנץ מחיר מופקע ,  אלא גם מיקם למעלה שמות המרחיקים מצביעים ששקלו לפני כן לתמוך בגנץ .  אחורה נדחק ,  בין השאר ,  יצחק אילן ,  סגן ראש השב"כ לשעבר  ( שנתניהו נמנע מקידומו לראשות השירות בלחצו של חיים דרוקמן )  .
 גנץ לא כפה משמעת על יעלון .  הוא יוכל להחזיר את תלם לתלם רק אם ישדר נחישות להרחיק לכת עד כדי פירוק השותפות ,  רגע לפני המועד הסופי להגשת הרשימות .  זה סיכון מסוים ,  מצידו ,  כי מובטח שיעלון ,  המקופח הנצחי ,  ישתלח בו ,  אבל זה גם מבחן המנהיגות הראשון של גנץ ,  כאזרח פוליטי .
 כאן צצה בעיית יחסי הבכירות בין השניים .  יעלון מבוגר מגנץ בתשע שנות אדם ובערך בשש שנות קצין ,  כי השתחרר מהצבא בתום שירות החובה וחזר למסלול קצונה וקבע רק בעקבות מלחמת יום הכיפורים .  הם בני דורות משיקים בצה"ל .  כשיעלון היה מח"ט 35 ,  גנץ היה מפקד  " שלדג ".  לדרגת אלוף הגיע יעלון בגיל 45 וגנץ בהיותו בן 42 ,  כך ששניהם הספיקו לשבת בצוותא כאלופים בדיון המטכ"ל ,  לפני שיעלון התמנה לרמטכ"ל והיה למפקדו של גנץ בתפקיד אחד - אלוף פיקוד הצפון .  הרמטכ"ל גנץ ,  מינוי מאולץ של אהוד ברק בתוקף נסיבות ,  קיבל מעליו באמצע כהונתו שר ביטחון חדש ,  יעלון .  במבט שטחי ,  מגובה הכומתה האדומה ,  שניהם צנחנים ,  אך התבוננות קרובה יותר מגלה שלא השתייכו לאותו ענף במשפחה הלוחמת .  פטרונו של גנץ ,  דורון אלמוג ,  אינו ממעריצי יעלון והעדיף על פניו את מופז .  
ליעלון הזדמן היפוך כפיפויות ,  כשהיה למפקדו של איציק איתן  ( אייזנמן )  ,  שהיה לפני כן מפקדו .  הוא פחות מורגל בשירות תחת מי שהיה זוטר ממנו .  נחוץ מערך נפשי מיוחד כדי להשלים עם מצב כזה .  ספק אם יעלון מצוייד בו .  ברק ,  שהיה מפקדו של נתניהו בסיירת מטכ"ל והביס אותו בבחירות 1999 ,  רצה להישאר לאחר עשור שר הביטחון שלו גם כי ידע שהיחסים שהוטבעו בהם בשנות ה-20 שלהם לא ישנו את מתכונתם גם בתהפוכות הפוליטיקה .  הצמדים רבין-פרס ,  שמיר-פרס ושרון-נתניהו ,  בנדנדות שהביאו בכל פעם אחד למעלה ושני למטה ,  אינם מנבאים טובות לגנץ-יעלון ,  אך מאלפים מכל יחסי רבין עם מפקדו בפלמ"ח ובחזית הדרום ,  יגאל אלון ,  מגדולי המדרבנים למינויו לרמטכ"ל ולשר ,  שהיה לשר החוץ בממשלתו ולא רווה נחת מפקודו-לשעבר .  בעת ההיא כבר היה אלון פוליטיקאי ותיק ושר מנוסה וידוע אכזבות ,  שהכיר את רגישויותיו של רבין - ובכל זאת התגלעה ביניהם מתיחות .  
בהיבט אחד יש ליעלון יתרון על פני כל השמות האחרים שהוצגו עד כה ברשימת גנץ - הוא כבר היה ח"כ ושר .  אמנם לא בצד הנכון ,  אבל צבר ותק מפלגתי וממשלתי מסוים .  כל השאר טירונים גמורים .  זאת טעות קשה של הבמאי ,  המפיק ,  התסריטאי והשחקן הראשי בסרט  " רשימת גנץ "  - כי הוא גם המלהק .  מנחם בגין לא היה מגיע לראשות הממשלה לולא התנסה ,  יחד עם עוד אחד עד חמישה מעמיתיו ,  והרגיל את הציבור ,  בשלוש שנים בממשלות אשכול וגולדה .  הנשאלים בסקרי דעת הקהל שהעניקו עד כה תנופה לגנץ עשו זאת משום שסמכו עליו ,  אישית ,  ורצו בסילוק נתניהו .  אלא שהרשימה חייבת לכלול עוד עשרות שמות ,  שאמנם לא יהיו כולם בשטנץ של גנץ ,  אבל ישדרו כמותו נכונות לקחת את השלטון למחרת הבחירות .  אסור שתהיה זו רשימה אגדית ,  כשהאגדה היא שלגיה ושבעת הגמדים ,  או אם יעלון הוא קודקוד שותף בהנהגה דו-ראשית ,  שתי שלגיות ו-14 גמדים .  בפעם הקודמת ,  כשהאגדה פגשה את המציאות ,  קראו לרשימה  " צומת "  של רפול .
 רשימת גנץ מורכבת מצנחנים וצמחונים ,  מהמיתלה ועד למיטלס ,  חצי חמ"ל וחצי חמלה ,  אלה שהמספר 269 מחזיר אותם לסיירת מטכ"ל ואלה הרואים בו עגל רך ושבוי .  יש בכך היגיון מסוים ,  אם מצפים מנציגי מגזרים ומאבקים לגייס קולות בקבוצות המזוהות איתם ;  אך זאת גישה ממעיטה ,  המקווה ביסודה לתת לשדולות חלשות או נאורות רמקול .  הרי לא לכנסת שואף גנץ להיכנס ,  ולא רק כדי להשפיע על החקיקה .  הוא מסמן את ראשות הממשלה וכבר שיכנע שאינו בלתי-כשיר לה .  מי יהיו השרים שלו ?  אין ברשימת גנץ ולו אחד המסוגל לצנוח ,  להתגלגל ,  לקום על רגליו ולהוביל משרד ממשלתי .  נכון שכל אחד ואחת יכול להיות שר ,  ויוכיחו גונן שגב ,  מירי רגב ואלקנה נגב - ההוכחה גלומה בעצם ההתלבטות אם האחרון קיים - אך ישראל זקוקה למצויינות .  
חלופה רצינית לשלטון מצדיקה הצגת ממשלת צללים .  כשתיכון הממשלה ,  היא לא תהיה העתק דומה למקור ,  גם מפני שתהיה קואליציה ושתיקים חשובים יותר ופחות יינתנו לשותפות ,  אבל גנץ אינו משדר רצינות ואף לא אמון בכוחו להרכיב את הממשלה ,  כשאינו חושף את מועמדיו לשרים ,  להבדיל מח"כים .  הם אינם חייבים להיכלל ברשימה .  כך היה שר הביטחון המכהן  ( אך הפסול לח"כ ,  לפי חוק הצינון אז )  שאול מופז בליכוד בבחירות 2003 ומועמדו של הרצוג לשר הביטחון בבחירות 2015 ,  עמוס ידלין .
 גנץ זקוק לאישים מסדר הגודל של ציפי לבני ,  דן מרידור ,  רוני בר-און ,  רון חולדאי וגבי אשכנזי - מפקדו בצפון וכרמטכ"ל ,  סגנו של הרמטכ"ל יעלון - כדי להבטיח ,  לאחר הניצחון בבחירות ,  רציפות ותכליתיות בטיפול במטלות הממשל ,  בקו שונה מזה של נתניהו  ( ושל יעלון )  .  חסר לו ,  בבחירות הנערכות בהקשר של שחיתות עידן נתניהו ,  לוחם מובהק למען טוהר מידות ואכיפת חוק .
 לא מאוחר מדי לסגור את הפערים ולתקן את המעוות ,  אך גנץ - חשדן ככל פוליטיקאי - מצטייר עד כה כמעדיף נאמנות על מיומנות .  לראש-מטהו מינה את הוד בצר ,  אלוף-משנה במילואים שהיה ראש לשכתו בפיקוד הצפון ועוזרו כרמטכ"ל .  בין לבין ,  היה בצר ראש מטה הרבנות הצבאית .  אם גנץ שואף להיבחר לרבצ"ר ,  האיוש מושלם .  כמצליף ברשימה הכוללת רב-אלוף שבקושי יקבל הוראות מרב-אלוף צעיר ממנו ,  ספק רב .  מסלולו הצבאי של גנץ הפגיש אותו שוב ושוב עם המערכת האמריקנית ,  כמפקד פלוגה שהתאמן עם הכוחות המיוחדים בזרוע היבשה ,  כחניך באוניברסיטת הביטחון הלאומי וכנספח צה"ל בוושינגטון .  הוא בקי בה ויודע איך היא מאפסנת רגשות ופועלת בקרירות להשגת המשימה  ( לא כולל דונלד טראמפ )  .  כשרונלד רייגן גבר על ג'ורג' בוש בהתמודדות על המועמדות הרפובליקנית לנשיאות ,  ב-1980 ,  הוא מינה את ג'יימס בייקר למנהל מערכת הבחירות ולאחריה לראש מטה הבית הלבן .  רייגן רצה לנצח וגם להיבחר שוב לאחר ארבע שנים .  מהתנהגותו של גנץ עד כה ,  במערכה לריענון השלטון בישראל ,  כלל לא ברור עד כמה בוערת בו הלהבה .  

הצחקתם את הנתניהו'ז :  רשימת הצנחנים-צמחונים של בני גנץ
הרמטכ"ל לשעבר קורץ לשני הצדדים עד כדי סכנת פזילה ,  מעדיף נאמנות על מיומנות ומתייחס לנאומו הראשון כאל שיאה של מערכת הבחירות ,  אבל מה שהוא באמת צריך זה שרים שיכולים למשול

