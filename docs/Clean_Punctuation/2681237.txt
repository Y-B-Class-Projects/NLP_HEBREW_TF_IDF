פרס נגד נתניהו : " לא אוהב את הזלזול באמריקנים "
 בעוד שראש הממשלה יצא להזהיר את העולם מפני הגרעין האיראני ,  הנשיא נגד הגישה כלפי וושינגטון : " גם לאחרים יש שכל ,  לא רק לנו ".  ליברמן : " הפייסנות של רוחאני - תרגיל שקרי "
 יומיים לפני נאומו של ראש הממשלה ,  בנימין נתניהו ,  מול העצרת הכללית של האו"ם בניו יורק ,  שבו הוא צפוי להזהיר את העולם מפני הגרעין האיראני ,  יצא הבוקר  ( ראשון )  נשיא המדינה ,  שמעון פרס ,  נגד הגישה היוצאת מירושלים כלפי ארצות הברית והתחממות היחסים בינה לבין איראן . " אפשר להסכים או לא להסכים ,  אני לא אוהב את הטון הזה המזלזל .  גם לאנשים אחרים יש שכל ,  לא רק לנו ",  אמר פרס בראיון ל"בוקר טוב ישראל "  בגלי צה"ל , " אבל זאת לא סיבה שלא נדבר עם האמריקנים ולא ננסה להשפיע עליהם .  צריך לדבר איש עם רעהו ". 
בנוגע לאופי המתון של התבטאויותיו של הנשיא האיראני ,  חסן רוחאני בימים האחרונים ,  לפיהן הוא מוכן להיכנס למשא ומתן עם וושינגטון בנוגע לתכנית הגרעין ,  הדגיש הנשיא פרס : " זה לא עניין של הסברה ,  זה עניין של עובדות .  אם אכן איראן בפועל ,  במעשה ,  תשנה את מדיניותה  בסדר .  זאת לא תחרות בנשיאת נאומים ". 
נתניהו המריא הלילה לניו יורק ,  שם ינאם בעצרת הכללית של האו"ם וייפגש עם הנשיא ברק אובמה .  בין היתר ,  הוא צפוי להציג לנשיא האמריקני דוח מודיעיני לפיו איראן הגבירה את קצב ההתקדמות בתכנית הגרעין שלה .  טרם המראתו ,  אמר נתניהו כי הוא  " נוסע לייצג את אזרחי ישראל והאינטרסים הלאומיים שלנו ,  וגם את הנחישות שלנו כעם להגן על עצמנו ואת תקוותנו לשלום ".  כשנשאל מה בכוונתו להגיד בנאומו בעצרת האו"ם ,  השיב נתניהו : " אני מתכוון לומר את האמת .  מול מתק השפתיים ומתקפת החיוכים ,  צריך לומר את האמת ,  לומר עובדות .  אמירת האמת היא חיונית לביטחון ,  שלום בעולם וכמובן לביטחונה של המדינה שלנו ".  
יו"ר ועדת החוץ והביטחון ,  ח"כ אביגדור ליברמן ,  התייחס הבוקר בדף הפייסבוק שלו לנושא ,  וכתב : " ראש הממשלה ,  בנימין נתניהו ,  יצא הלילה לניו יורק כדי לייצג את ישראל בכינוס העצרת הכללית של האו"ם .  במוקד הדיונים עומד גם השנה נושא מרוץ החימוש הגרעיני של איראן .  אולם עתה ,  כשתשומת הלב העולמית מרוכזת בניסיונות של נשיא איראן החדש להצטייר כמתון ופייסני ,  ראוי להזכיר שהאיראנים נוהגים לאורך כל השנים בדפוס רמיה קבוע ,  בטקטיקות שונות של הבטחות ,  במשיכת זמן ובמידע שקרי שסיפקו פעם אחר פעם לקהילה הבינלאומית ,  כשבכל אותו זמן הם המשיכו להתקדם אל עבר המטרה שהציבו לעצמם :  השגת נשק גרעיני שנועד לאיים על שלום העולם ".  
לדברי ליברמן , " מתקפת הפייסנות "  של רוחאני אינה אלא תרגיל שקרי נוסף ,  נוסח זה שעשתה בשעתו צפון קוריאה . " כדאי לזכור שגם במקרה של הכור העיראקי ,  בתחילת שנות ה-80 ,  ישראל הייתה היחידה שהתריעה ופעלה ,  ובדיעבד התברר שצדקנו ,  וכך גם במקרים אחרים .  גם היום ,  ישראל אינה מוכנה לקחת חלק בתרמית הזאת .  לכן ,  אני מחזק את ראש הממשלה בצאתו למשימה החשובה ,  ואני בטוח שגם אם האווירה והשיח אינם קלים ונוחים כדי לומר דברים נחרצים ,  ראש הממשלה יידע לעשות זאת ולעמוד באופן נחוש על האינטרסים שהם חיוניים לא רק לביטחונה של ישראל אלא לשלומו וליציבותו של העולם כולו ". 

פרס נגד נתניהו : " לא אוהב את הזלזול באמריקנים "
 בעוד שראש הממשלה יצא להזהיר את העולם מפני הגרעין האיראני ,  הנשיא נגד הגישה כלפי וושינגטון : " גם לאחרים יש שכל ,  לא רק לנו ".  ליברמן : " הפייסנות של רוחאני - תרגיל שקרי "
 
