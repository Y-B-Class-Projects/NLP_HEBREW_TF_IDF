על נתניהו לבחור :  הציבור או הטייקונים
רוה"מ ,  טוען אמיר טייג ,  הפך לדמות מפתח בסיפור סביב הפחתת דמי הקישוריות ,  ורק הוא הוא יכול לשנות מהותית את כיוון ההתקדמות של האירועים לקראת אישור הרפורמה .  במה יבחר ? 
ייתכן כי תעשיית הסלולר היא התעשייה הישראלית שחילקה הכי הרבה דיווידנד בזמן הקצר ביותר .  עד סוף 2005 אף אחת מחברות התקשורת לא חילקה דיווידנד באופן סדיר .  מלבד כמה אירועים נקודתיים ,  שבהם חילקה בזק דיווידנד למדינה ,  כל הרווחים של התעשייה נתרו בחשבונות הבנק של החברות .  
אך ב-2006 נפרץ הסכר ,  כאשר סלקום ובזק החליפו ידיים ונרכשו בעסקות ממונפות .  מאותו רגע החלו חברות התקשורת להוציא את כל הרווחים שנצברו בעבר ואת כל הרווח השוטף לידי בעלי הבית שלהן .  שלוש חברות הסלולר חילקו מאז יותר מ-15 מיליארד שקל .  דיווידנד זה כולל את תוכנית ה-Buy Back של פרטנר ,  ובניכוי הרווחים של בזק שאינם מתחום הסלולר .  מזומנים אלה שימשו את בעלי השליטה בחברות לשם מימון החוב הענק שלקחו כדי להשתלט על החברות ,  וכן לסדר לעצמם תשואה פנומנלית על ההון .  
למציאות זו הצטרפו לאחרונה שני בעלי שליטה חדשים :  אילן בן דב שרכש את השליטה בפרטנר בקיץ שעבר ,  ושאול אלוביץ' שרכש את בזק באוקטובר .  השניים קיבלו מימון נוח מהבנקים ומהגופים המוסדיים על בסיס ההנחה כי  " מה שהיה זה מה שיהיה ",  כלומר שוק הסלולר ימשיך להניב רווחים מונופוליסטיים והרגולטורים ימשיכו לעשות יד אחת עם בעלי ההון ולא יפעלו כדי לעצור את חגיגת הרווחים על חשבון הצרכן .  שתי עסקות הענק ,  בעיקר זו של בן דב ,  נסמכו על ההנחה כי קצב הדיווידנדים לא יואט ,  לפחות לא עד 2013 .  
בן דב ,  אלוביץ' ונוחי דנקנר ,  בעל השליטה בסלקום ,  הם מאנשי העסקים החזקים והמשפיעים במשק ,  שכן בהגדרה הם יושבים על שלוש יצרניות המזומנים מהגדולות בישראל .  המשאבים שעומדים לרשותם כמעט בלתי מוגבלים .  העדות הבולטת לכך היא ההתנהלות האגרסיבית של חברת פרטנר ובעל השליטה שלה בן דב .  הוא שכר סוללה חסרת תקדים בגודלה של יועצים ,  עורכי דין ,  לוביסטים ,  כלכלנים ,  רגולטורים לשעבר ,  סתם מקורבים וכל מי שמוכן לתמוך בו תמורת ריטיינר שמן .  בן דב יורה לכל הכיוונים כאילו אין לו שום מגבלת כוח או תקציב .  ההתנהלות של בן דב מעלה על פני השטח את הכוחנות החבויה של חברות הסלולר ,  אותה מכירים היטב הספקים של החברות וחלק מלקוחותיהם .  
בשונה מהמאבק שניהלו חברות הסלולר ב-2004 - גם אז קידם משרד התקשורת הפחתה של דמי הקישוריות - המאבק של 2010 עשוי להגיע לממדים שעדיין לא נראו כאן .  תמונת שוק התקשורת היתה שונה לחלוטין ב-2004 .  בזק ,  שהחזיקה בפלאפון ,  נשלטה אז על ידי המדינה .  סלקום נשלטה על ידי האחים ספרא ובל-סאות' ,  ופרטנר על ידי האצ'יסון הסינית .  אף אחד מבעלי השליטה הקודמים בחברות הסלולר לא היה ממונף .  אף אחד מהם לא חי מהדיווידנדים שייצרו החברות ,  והעתיד העסקי של אף אחד מהם לא היה תלוי בזרם זה .  בעלי הבית הקודמים של חברות הסלולר השאירו את ניהול המאבק לאנשי המקצוע ,  כלומר למנכ"לים .  הקרב בין החברות למשרד התקשורת היה קשה ,  אך מקצועי .  
בשש השנים האחרונות השתנתה לחלוטין תמונת הבעלות בשוק הסלולר .  שלוש חברות הסלולר עברו לידי טייקונים מקומיים ,  הרבה בזכות היכולת שלהם לגייס מימון זול ממלווים מקומיים .  החזית של חברות הסלולר כיום היא חזקה עשרות מונים .  מאחוריהם עומדים בעלי שליטה חזקים מאוד ,  שמחזיקים במנוף אדיר נגד פוליטיקאים ורגולטורים .  הם נתמכים על ידי מערכת הבנקאות המקומית והגופים המוסדיים ,  שהעמידו להם את החוב האדיר שאיפשר להם להשתלט על החברות באמצעות מרכיב נמוך יחסית של הון עצמי .  החזית שמתנגדת לעצירת מסחטת הסלולר מעולם לא היתה חזקה יותר ומקושרת יותר .  פוטנציאל הלחצים הבלתי כשרים מעולם לא היה גבוה יותר .  
לזכותם של אלוביץ' ודנקנר ,  שני מתחריו/עמיתיו של בן דב לשוק הסלולר ,  ייאמר כי לא ברור עדיין אם הם בכלל מעורבים במאבק או מפעילים לחצים .  עם זאת ,  ניסיון העבר מלמד כי אם הם בתמונה הם יפעלו בצורה מתוחכמת הרבה יותר ומבלי שנדע על כך .  שניהם ייזהרו מאוד לפעול בגלוי לנוכח האווירה הציבורית נגד כוחם המתעצם של הטייקונים .  
על פי המהלכים של בן דב ,  הוא מבין כי עדיף לו לעקוף את שר התקשורת כחלון ואת שר האוצר שטייניץ ,  ולהגיע ישירות לראש הממשלה בנימין נתניהו ,  כך לפחות עולה מההחלטה שלו לשכור את שירותיהם של ירון זליכה ושעיה סגל .  נתניהו נהפך לדמות מפתח בסיפור הקישוריות - הוא היחיד שיכול לשנות מהותית את כיוון ההתקדמות של האירועים לקראת אישור הרפורמה .  נתניהו ,  או יותר סביר שליחיו ,  יכולים לעצור את התהליך ,  לבקש בדיקה חוזרת ולקבור את הרפורמה ,  בהנחה כי הממשלה הנוכחית עלולה להתפרק לפני תום הקדנציה שלה .  
אך קשה להאמין שבן דב לבדו יצליח להניע את נתניהו .  לשם כך נדרשת התגייסות של אלוביץ' ובעיקר של דנקנר .  השניים צריכים עתה לבחור :  האם יישבו בצד כשרווחיהם מתכווצים במאות מיליוני שקלים בשנה ,  או שמא יחשפו עצמם ויספקו הוכחה ניצחת לטוענים כי כוחם של הטייקונים נהפך לסכנה לציבור ולדמוקרטיה ?  

על נתניהו לבחור :  הציבור או הטייקונים
רוה"מ ,  טוען אמיר טייג ,  הפך לדמות מפתח בסיפור סביב הפחתת דמי הקישוריות ,  ורק הוא הוא יכול לשנות מהותית את כיוון ההתקדמות של האירועים לקראת אישור הרפורמה .  במה יבחר ? 

