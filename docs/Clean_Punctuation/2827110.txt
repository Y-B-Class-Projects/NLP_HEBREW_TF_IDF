הכותרות המרכזיות שעשו את סוף השבוע
סגן נשיא ארה"ב לא ינכח בנאום נתניהו בקונגרס ,  תירת ישראלית נהרגה בתאונה בניו זילנד ,  בת מפקד התחנה החשוד בהטרדה : " השוטרת מחפשת לנקום באבי ",  איראן :  כישלון השיחות יגרום לעליית הקיצונים .  אלה הכותרות שעשו את השבת
סגן נשיא ארצות הברית ג'ו ביידן לא ינכח בנאומו של ראש הממשלה בנימין נתניהו בקונגרס האמריקני  כך נמסר אמש  ( שישי )  מלשכתו .  על פי ההודעה ,  ביידן צפוי לא להיות במדינה במהלך ביקורו של נתניהו בוושינגטון ,  ששיאו הוא הנאום בפני המחוקקים האמריקנים במושב משותף של בית הנבחרים והסנאט ,  ב-3 במרץ .  טרם נמסר יעד הנסיעה של סגן הנשיא באותו השבוע ,  אולם בלשכתו מבהירים כי נסיעתו הייתה בשלבי תכנון עוד לפני ההכרזה על מועד נאומו של ראש הממשלה הישראלי .
 נאומו של נתניהו עורר כעס רב בבית הלבן ,  בצל יחסיו המתוחים של ממשלו של הנשיא ברק אובמה עם נתניהו בשנים האחרונות .  לטענת הנשיאות ,  מנהיגי הרפובליקנים בקונגרס הפרו את הפרוטוקול הדיפלומטי הנהוג ,  בכך שתיאמו את נאומו של נתניהו עם הישראלים מבלי להיוועץ בנציגי הבית הלבן .  
יו"ר  " המחנה הציוני ",  ח"כ יצחק הרצוג ,  התייחס היום  ( שבת )  לסערה סביב נאומו של ראש הממשלה בנימין נתניהו בקונגרס בחודש הבא ותקף אותו בחריפות .  לטענתו ,  על ראש הממשלה לבטל אותו  " למען ביטחון ישראל ". 
הרצוג ,  ששוהה במינכן שם נערך כנס ביטחוני בהשתתפותם של מנהיגים מכל רחבי העולם ,  הוסיף כי  " בשיחות שקיימתי עם מנהיגים רבים מאירופה וארצות הברית עולה זעם גדול על כך שנתניהו הסית את הדיון על הגרעין האיראני לצרכים פוליטיים והפך אותו לעימות עם נשיא ארצות הברית ".  הרצוג הוסיף : " הנאום הזה שנולד בחטא כהפקת בחירות ,  מסכן את ביטחון אזרחי ישראל ואת היחסים המיוחדים בין ישראל לארצות הברית .  עם כל הכבוד לקמפיין שלו ,  נתניהו חייב לנהוג כפטריוט ישראלי ולא לזרוק את ביטחון ישראל מתחת לגלגלי אוטובוס הבחירות ".  
תיירת ישראלית בשנות ה-60 לחייה נהרגה אתמול  ( שישי )  בתאונת דרכים באי הדרומי בניו זילנד .  כמו כן ,  חמישה ישראלים נוספים ,  גם הם בשנות ה-60 לחייהם ,  נפצעו בתאונה ,  בהם אחת באורח קשה .  הודעה נמסרה למשפחות .
 התאונה אירעה כשהרכב המסחרי שאותו שכרו שלושת הזוגות הידרדר ונפל לתהום מגובה של 40 מטרים באזור העיר קרייסטצ'רץ' .  על פי הדיווחים ,  מותה של התיירת נקבע בזירת התאונה .  ארבעה אחרים הוטסו באמצעות מסוק לבית החולים בקרייסטצ'רץ' - אחת מהפצועות פונתה במצב קשה ,  עוד אחת במצב בינוני ושני גברים במצב קל .  פצוע נוסף באורח קל פונה באמבולנס לבית החולים .  על פי דיווח באתר TVNZ ,  ייתכן שההרוגה לא חגרה חגורת בטיחות בזמן הנסיעה .  טרם ברור מה גרם לרכב לסטות מהכביש הראשי וליפול לתהום .
 דובר מטעם כוחות ההצלה מסר כי לקבוצה היה מזל שרק אדם אחד מבניהם נהרג .  לדבריו ,  הרכב המסחרי נפל כ-20 מטרים עד שהחל להתהפך כמה פעמים .  שלושת הגברים הצליחו להימלט מכלי הרכב ,  בזמן שהנשים נלכדו בו .  אחד מהם הזעיק עזרה ושניים נוספים התמוטטו לאחר שחילצו את עצמם מהרכב המסחרי .  
לירון איבגי ,  בתו של מפקד תחנת באר שבע ,  ניצב-משנה משה איבגי ,  החשוד שהטריד מינית שוטרת בהיריון ,  יצאה היום  ( שבת )  להגנה על אביה וטענה כי הוא חף מפשע .  לטענתה ,  השוטרת שהתלוננה על אביה עשתה זאת מתוך נקמה .
" הדמות העיקרית לחיקוי בשבילי היא אבא שלי ,  אדם המלא בנתינה ",  כתבה איבגי בפייסבוק . " אדם שנותן מעצמו בשביל הזולת ,  אדם שחי ונושם את העבודה שלו .  הוא הקדיש 30 שנה מהחיים שלו לבניית קריירה כמו שלו .  30 שנה אנשים מעריצים את אבא שלי ומנשקים את האדמה שהוא דורך ".  עוד היא כתבה כי  " בכל מקום שאני הולכת ואני מציינת שאני הבת של משה איבגי ,  מיד אני רואה את הכבוד בעיניים של האנשים .  איך הם מדברים עליו בעיניים נוצצות ומציינים בפניי שהוא שוטר מדהים .  כשהוא קיבל את התפקיד החדש הרגשתי את האושר בלבו .  בחיים שלי לא ראיתי את אבא שלי כל כך מאושר ,  כל כך מסופק וכל כך גאה בעצמו ".  
משטרת חיפה המשיכה גם הבוקר  ( שבת )  בחקירת מותה של הקשישה בת ה-90 ,  שנמצאה אתמול ללא רוח חיים בבית האבות בן יהודה שבעיר .  על גופת הקשישה ,  עולה מברית המועצות לשעבר ,  נמצאו סימני אלימות ועל פי החשד שותפתה לחדר ,  בת 82 שעלתה אף היא מברית המועצות ,  מעורבת במעשה .  השוטרים ,  בפיקודו של ניצב משנה אבי אדרי ,  עדיין מנסים להבין מה בדיוק גרם למוות .  הערב תובא החשודה לדיון בהארכת מעצרה בבית משפט השלום בעיר .
 בחקירתה טענתה החשודה כי בין השתיים לא היה סכסוך קודם . " מדובר במקרה מצער של שתי קשישות שחלקו חדר בבית האבות ",  סיפר הבוקר עו"ד לאוניד פרחובניק המייצג את החשודה מטעם הסניגוריה הציבורית . " המנוחה התנפלה בפתאומיות על החשודה כשהייתה במיטתה ואף דקרה אותה באמצעות סכין .  החשודה שנקלעה לסכנת חיים ממשית נאלצה להדוף את המנוחה כדי להפסיק את הדקירות ".  
שר החוץ של איראן מוחמד ג'וואד זריף הזהיר את ארצות הברית כי כישלון בהשגת הסכם סביב תכנית הגרעין של ארצו יבשר את סוף דרכו של הנשיא המתון חסן רוחאני  כך מסרו שלושה גורמים איראנים לסוכנות הידיעות רויטרס .  זריף העלה את החששות הללו במהלך פגישותיו עם מקבילו האמריקני ג'ון קרי בשבועות האחרונים ואף בפני מדינות מערביות אחרות .
 על אף שגורם אמריקני בכיר הכחיש כי התקבלו טענות כאלו ,  הגורמים האיראניים התעקשו כי זריף העלה את האפשרות שהגורמים הקיצוניים בטהראן יתחזקו אם לא יושג הסכם עד תאריך היעד שנקבע ל-30 ביוני . " כשרוחאני בחזית ,  באופן טבעי הוא יותר פגיע ",  אמר אחד הגורמים ,  שמודע לפרטי השיחות בין זריף לקרי .  גורמים מערביים אחרים טוענים כי המשלחת האיראנית לשיחות העלה בפניהם את אותן החששות .  אם המשא ומתן יקרוס ,  רוחאני ,  שעלה לשלטון ביוני 2013 עם הבטחה להגיע להסכם ,  צפוי להידחק הצדה לטובת גורמים קיצוניים במשמרות המהפכה .  
החטופה האמריקנית קיילה ג'ין מולר נהרגה אתמול בהפצצה של חיל האוויר הירדני בעיר א-רקה שבסוריה  כך הכריז ארגון  " המדינה האיסלאמית "   ( דאעש )  .  בהודעה רשמית שפרסם הארגון ,  נמסר כי  " מטוסי הקואליציה הצלבנית הפציצו עמדות בשעות הצהריים ,  אחרי תפילת יום השישי .  ההפצצה נמשכה ברציפות במשך יותר משעה והתמקדה באותו מקום ".  כמו כן ,  פורסמו על ידי הארגון תמונות של האתר שלכאורה הופצץ על ידי חיל האוויר הירדני .
 לטענתם ,  אף אחד מלוחמי הארגון לא נהרג בתקיפה .  עם זאת ,  לא התקבל כל אישור רשמי בירדן או בארצות הברית למותה של מולר ,  ודיווחים מסוימים טוענים כי היא הוצאה להורג על ידי אנשי דאעש .  ככל הידוע ,  מולר ,  תושבת אריזונה ,  היא האישה האמריקנית היחידה שנפלה בשבי הארגון האיסלאמיסטי ,  ואחרונת האזרחים האמריקנים המוחזקים על ידיו .  
המורדים השיעים בתימן הודיעו אתמול על פיזור הפרלמנט במדינה ועל הקמת אסיפת מעבר זמנית .  האסיפה תבחר חמישה אנשים שיכהנו במועצת הנשיאות הזמנית שתנהל את ענייני המדינה .  בכך ,  למעשה ,  השתלטו החות'ים ,  הנתמכים על ידי איראן ,  על המדינה .  בחודש שעבר הם השתלטו על ארמון הנשיאות ועל מוסדות השלטון בבירה צנעא וכלאו את הנשיא עבד רבו מנסור האדי בביתו הפרטי עד שנאלץ להתפטר .
 בהצהרה שנמסרה בארמון הנשיאות בבירה ושודרה בטלוויזיה ,  החות'ים אמרו כי הם מקימים מועצת נשיאות בת חמישה חברים ,  שתחליף את הנשיא האדי ותשלוט בשנתיים הקרובות .  כמו כן ,  בהצהרה ,  שהוקראה על ידי גורם לא מזוהה בארגון השיעי ,  נמסר כי ה"וועדה המהפכנית "  תהיה אחראית ליצירת פרלמנט שבו יכהנו 551 חברים .  הוועדה היא הזרוע הביטחונית והמודיעינית של המורדים שאותה מנהיג מוחמד עלי אל-חות'י ,  קרוב משפחתו של המנהיג עבד אל-מלכ אל-חות'י . " זאת ההתחלה של עידן חדש שייקח את תימן לחוף מבטחים ",  נמסר בהצהרה .  
ילד בן 10 נפצע אתמול באורח בינוני-קשה אחרי שנפל מגובה של עשרה מטרים במהלך טיול בנחל דרגה שבמדבר יהודה .  הילד ,  שנותר בהכרה חרף הנפילה הקשה ,  קיבל טיפול ראשוני בשטח .  נמצא שהוא סובל משבר ומפגיעה בגב .
 בעקבות מצבו ,  והמיקום בתוך הנחל ,  הוחלט להקפיץ לא רק את יחידות החילוץ עין גדי ומגילות אלא גם את יחידת החילוץ המוטסת של חיל האוויר 669 .  כעבור זמן לא רב הגיעו המחלצים אל הילד הפצוע והוא פונה מהמקום באמצעות מסוק להמשך טיפול בבית החולים הדסה עין כרם שבירושלים .  מבדיקת האירוע עולה שהילד היה במסגרת של טיול פרטי .  
גבר בשנות ה-30 לחייו נהרג ושלושה נוספים נפגעו מירי מרכב חולף לעבר בית קפה בתל שבע .  בין הפצועים ,  נער בן 12 שמצבו מוגדר קשה ונער בן 16 שנפגע בפלג גופו התחתון ומצבו מוגדר בינוני .  מצבו של הפצוע השלישי יציב .
 חובשים ופרמדיקים של מגן דוד אדום שהוזעקו לזירת האירוע פינו את הנער בן ה-16 לחדר ההלם בבית החולים סורוקה שבבאר שבע ,  לאחר ששלושת הנפגעים הנוספים פונו לשם באופן עצמאי .  הצוות הרפואי בסורוקה נאלץ כאמור לקבוע את מותו של אחד מהם ,  שהובא לבית החולים ללא רוח חיים .  

הכותרות המרכזיות שעשו את סוף השבוע
סגן נשיא ארה"ב לא ינכח בנאום נתניהו בקונגרס ,  תירת ישראלית נהרגה בתאונה בניו זילנד ,  בת מפקד התחנה החשוד בהטרדה : " השוטרת מחפשת לנקום באבי ",  איראן :  כישלון השיחות יגרום לעליית הקיצונים .  אלה הכותרות שעשו את השבת

