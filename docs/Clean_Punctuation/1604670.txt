נתניהו לאבו מאזן :  בוא נפתח במו"מ לשלום
בנאום בארה"ב קרא רה"מ ליו"ר הרשות הפלסטינית לחדש את המו"מ ללא תנאים מוקדמים . " אין לנו זמן לבזבז .  המטרה היא להשיג בקרוב שלום קבע בין ישראל לפלסטינים "
  ( צילום :  רויטרס ,  עריכת וידאו :  לירז ליבנה )  
" אין לנו זמן לבזבז .  עלינו לנוע לעבר השלום בדחיפות .  מטרתי היא להשיג בקרוב שלום קבע בין ישראל לפלסטינים .  אבל לשם כך עלינו לפתוח במו"מ ,  במקום לנהל מו"מ על תחילת המו"מ .  בואו נתקדם עם זה .  בואו נזוז ".  כך אמר הערב  ( שני )  ראש הממשלה בנימין נתניהו בעצרת הכללית של הקהילות היהודיות ,  הנערכת בוושינגטון שבארה"ב .  נתניהו פנה בנאומו לאבו מאזן והצהיר : " אני אומר היום למחמוד עבאס ,  מנהיג הרשות הפלסטינית .  בוא ננצל את הרגע ונגיע להסכם היסטורי .  בוא נפתח מיד בשיחות ".   
" אני מאמין שהשלום אפשרי ",  אמר ראש הממשלה , " ואני מאמין בכך כי אני יודע כמה מחויבים האנשים בישראל לשלום וכמה אני מחויב להשיג שלום .  אבל אנחנו זקוקים לשותף .  אנחנו זקוקים לשותף פלסטיני שיהיה מוכן ליטול את הסיכונים לעשות שלום כפי שאנחנו מוכנים .  אני מאמין שעם מנהיגות אמיצה ורצון טוב בשני הצדדים ,  ותמיכה מתמשכת של ארצות הברית ,  השלום יכול להפוך למציאות ".  
" רק ישראל חזקה יכולה להשיג שלום ",  הצהיר נתניהו , " אך ישראל חזקה היא עדיין ישראל קטנה ,  וישראל קטנה דורשת שלום עם ביטחון .  שלום שכולל את אדמתנו ,  את ירושלים ,  בירתנו הנצחית ,  שבנויה במסורת שלנו .  שלום עם שכנינו הערבים יחסוך מילדינו ומנכדינו את זוועות המלחמה .  אם חוויתם את זוועות המלחמה ,  כמוני ,  אתם יכולים להבין איזה מתנה זו לילדינו .  הדבר יוביל גם לתהליך כלכלי עצום למזרח התיכון .  אני חושב שאנשים מתחילים להבין את זה ". 
נתניהו התייחס בנאומו גם לסכנות הביטחוניות . " עלינו להבטיח שנשק לא יזרום לשטחים הפלסטינים בגדה המערבית ,  שצופה על תל אביב ומקיפה את ירושלים ",  אמר . " לא נוכל להרשות עוד עזה ודרום לבנון בלב מדינתנו .  מה שאנחנו רוצים זה שלום הדדי ,  בר קיימא ,  שלום שנוכל להגן עליו .  אני מקוה ששלום כזה ייכון .  אני מתכונן אליו ואני מתפלל שהוא יקרה .  אבל עלינו להיערך להגן על עצמנו במקרה שהוא לא יקרה ". 
נתניהו התייחס לתנופת הפיתוח בגדה ולמאמצים שעשה אבו מאזן על מנת לחזק את הביטחון ואמר כי  " הממשלה שלי עובדת לקדם שלום .  אנחנו לא מדברים ,  אנחנו עושים דברים .  דברים שלא נעשו עשורים .  הזזנו עשרות מחסומים ונקודות ביקורת בגדה .  אני באופן אישי הוריתי להרחיב את שעות המעבר בגשר אלנבי ,  ואנחנו מטפלים בבעיות בירוקרטיות שפוגעות בכלכלה הפלסטינית .  זאת בנוסף לצעדים שננקטו על ידי הפלסטינים כדי לשפר את הביטחון בגדה .  הדבר הביא להתפתחות עצומה באזור .  בפעם הראשונה קניונים ומסעדות פורחים בגדה .  אלפי מקומות עבודה נוצרים לפלסטינים .  אני חושב שאפשר לעשות יותר ,  ואפעל לעשות יותר .  הדבר יכול לסייע לשלום ,  אולם על מנת להמשיך עלינו להתחיל במשא ומתן ,  לא לשים מכשולים ".  
נתניהו נאם גם על דו"ח גולדסטון ואמר כי  " הדו"ח על עזה ,  שמגנה את ישראל בביצוע פשעי מלחמה צריך להידחות באופן נוקשה .  אנחנו גאים בצה"ל ,  אנחנו גאים בבנינו ובבנותינו שמגינים על המדינה כל יום .  אנחנו יודעים שצה"ל הוא הצבא הכי מוסרי בעולם .  על ידי גינוי הדו"ח אתם תומכים בשלום ושולחים מסר לארגוני הטרור ,  לפיהם לא יוכלו לירות על אזרחים מבלי להיענש ".  נתניהו הודה על החלטת הקונגרס ש"גינתה את הדו"ח המוטה הזה "  ולממשלת קנדה  " על תמיכתה בזכות ישראל להגן על עצמה ". 

נתניהו לאבו מאזן :  בוא נפתח במו"מ לשלום
בנאום בארה"ב קרא רה"מ ליו"ר הרשות הפלסטינית לחדש את המו"מ ללא תנאים מוקדמים . " אין לנו זמן לבזבז .  המטרה היא להשיג בקרוב שלום קבע בין ישראל לפלסטינים "
 
