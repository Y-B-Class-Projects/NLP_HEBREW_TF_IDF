תומכי הסכם הגרעין בארה"ב  " מגייסים "  בכירים ישראלים לשעבר
שדולת השמאל היהודית-אמריקנית ג'יי סטריט הפיצה בקרב חברי הקונגרס מסמך עם ציטוטים חיוביים על ההסכם ,  בין היתר של עמי אילון ואפרים הלוי .  זאת ,  אל מול ניסיונות השדולה הפרו-ישראלית איפא"ק לשכנע את המתלבטים להתנגד להסכם
אחרי שהסכם הגרעין בין איראן לבין שש המעצמות אושר פה אחד בתחילת השבוע במועצת הביטחון של האו"ם ,  המהמורה האחרונה שנותרה הינה הדיון בקונגרס האמריקני ,  שיצא לדרך השבוע .  הבית הלבן ומחלקת המדינה תדרכו את חברי הקונגרס והסנאט לקראת ההצבעה ,  ובמקביל החלו ארגונים המתנגדים להסכם להפעיל לחצים על חברי הקונגרס ה"מתנדנדים "  כדי לשכנעם להצביע נגד ההסכם .  
השדולה הפרו-ישראלית איפא"ק וארגוני ימין יהודיים בארצות הברית פועלים כדי לשכנע את חברי הקונגרס להתנגד להסכם ,  ועושים זאת כשהם מסתמכים על דבריהם של ראש הממשלה בנימין נתניהו ,  שר הביטחון משה יעלון ,  יו"ר האופוזיציה יצחק הרצוג ודוברים רשמיים אחרים של מדינת ישראל .  הצד השני ,  של תומכי ההסכם ,  מפיץ בקרב חברי הקונגרס רשימת ציטוטים של ישראלים שתומכים בהסכם ,  רובם בכירים לשעבר במערכת הביטחון .  
לקריאת נוספת:יו"ר בית הנבחרים האמריקני :  נעשה הכול כדי לסכל את הסכם הגרעיןאובמה : " ההתנגדות לדיון עם איראן נשמעת טוב - אך לא משיגה דבר"קרי : " הצהרותיו של חמינאי בנוגע לארה"ב מטרידות מאוד "  
את קריאת התיגר על איפא"ק מובילה שדולת השמאל היהודית-אמריקנית ג'יי סטריט ,  שהפיצה קובץ עם ציטוטים חיוביים על ההסכם תחת הכותרת  " מומחי ביטחון ישראליים תומכים בהסכם הגרעין ".  במסמך מצוטטים בין היתר ראש השב"כ לשעבר ,  אלוף  ( מיל' )  עמי איילון ,  ראש המוסד לשעבר ,  אפרים הלוי ,  אלוף  ( מיל' )  ישראל זיו ופרופ' עוזי אבן ,  לשעבר מבכירי הכור בדימונה .  בנוסף ,  ברשימה מופיעה גם ח"כ שלי יחימוביץ'  ( המחנה הציוני )  ,  שדווקא התבטאה נגד הסכם הגרעין .  
המסמך של ג'יי סטריט מצטט גם חוות דעת של  " המועצה לשלום וביטחון ",  המאגדת מאות בכירים לשעבר בצה"ל ובזרועות הביטחון האחרות של ישראל .  בהערכה נכתב כי  " למרות שההסכם שנחתם בווינה בין המעצמות לבין איראן אינו אופטימלי ,  הוא אמור להסיר את האיום המידי של 'פריצה' איראנית לעבר פצצת גרעין בטווח של חודשים .  ההסכם צפוי להאריך את תקופת ה'פריצה' לטווח של שנה ,  וזאת למשך לפחות עשר שנים ".  
כמו כן ,  מצוטט בקובץ אלוף  ( מיל' )  יצחק בן ישראל ,  ראש סוכנות החלל הלאומית ,  שאמר בראיון לוואלה ! NEWS בשבוע שעבר כי לא רק שהסכם עם איראן אינו רע ,  אלא הוא אף טוב לישראל ,  שכן הוא ימנע מאיראן להפוך למדינה גרעינית ב-15 השנים הקרובות .  מצד שני ,  בן ישראל אמר גם כי  " איראן עדיין ממשיכה לעשות טרור .  זו מדינה רעה ,  תומכת בארגונים קיצוניים ,  מסכסכת בין כולם במזרח התיכון ומחוצה לו ואחרי כל זה מקבלת פרס כי היא ויתרה על הגרעין .  אז מה יחשבו מדינות עוינות אחרות ?  וכאן נמצאת הבעיה של ישראל ובנימין נתניהו ". 
במקביל להפצת הציטוטים של בכירי הביטחון לשעבר בקרב חברי הקונגרס ,  ג'יי סטריט וגופים אחרים התומכים בהסכם מנסים לקדם דיווחים בתקשורת האמריקנית בנושא ,  כדי לשנות את הרושם שלפיו בישראל ישנה  " אחדות דעים מוחלטת "  בנושא הסכם הגרעין .  שלשום התפרסם ריאיון נרחב בנושא עם עמי איילון באתר ה"דיילי ביסט ",  ואילו אמש פורסמה בעיתון  " וושינגטון פוסט ",  שגישתו כלפי הסכם הגרעין חשדנית יחסית ,  כתבה תחת הכותרת  " כיצד הסכם הגרעין טוב לישראל ,  על פי ישראלים שיודעים על מה הם מדברים ".  
בשלב הבא ,  ג'יי סטריט וגופים אחרים התומכים בהסכם מקווים להביא את חלק מבכירי מערכת הביטחון לשעבר שהתבטאו בעד ההסכם לשיחות אישיות עם חברי הקונגרס והסנאט ,  כדי להראות להם שלא כולם בישראל שותפים לביקורת הנחרצת של נתניהו בנושא .  במקביל ,  תומכי ההסכם מתכוונים להדגיש את העובדה שלא רק אישי ביטחון לשעבר אינם שותפים לגישתו של נתניהו כלפי ההסכם אלא גם גורמים בכירים שעדיין נמצאים בתוך מערכת הביטחון .
 הפערים בין נתניהו לבין חלק מראשי מערכת הביטחון בלטו בתחילת השבוע על רקע ביקורו בישראל של שר ההגנה האמריקני ,  אשטון קרטר .  בשעה שנתניהו מסרב בתוקף לדון עם האמריקנים על חבילה ביטחונית נרחבת שישראל תקבל ,  כדי להתמודד עם הזרמת הכספים הצפויה של איראן לחיזבאללה ולחמאס ,  במערכת הביטחון יש מי שדוחפים לנקוט בגישה הפוכה ולקבל כבר עכשיו התחייבויות מעשיות מהאמריקנים שיחזקו את צה"ל לקראת העימות הבא .  נתניהו דבק בגישתו כיוון שהוא סבור שאם ייכנס למשא ומתן עם הממשל על מה שהוא מכנה  " חבילת פיצוי ",  הדבר יסמן לחברי הקונגרס שהוא השלים עם ההסכם .
 לפניות לכתב אמיר תיבון :  amir.tibon@walla.co.il 

תומכי הסכם הגרעין בארה"ב  " מגייסים "  בכירים ישראלים לשעבר
שדולת השמאל היהודית-אמריקנית ג'יי סטריט הפיצה בקרב חברי הקונגרס מסמך עם ציטוטים חיוביים על ההסכם ,  בין היתר של עמי אילון ואפרים הלוי .  זאת ,  אל מול ניסיונות השדולה הפרו-ישראלית איפא"ק לשכנע את המתלבטים להתנגד להסכם

