גורם אמריקני בכיר : " חוק ירושלים רבתי מסיח את ההתמקדות במו"מ "
 הגורם הסביר כי הבית הלבן מתנגד לחוק ,  שאמור להעביר לאחריות עיריית ירושלים התנחלויות סמוכות וקידומו בוועדת השרים נדחה בשל הלחץ מוושינגטון .  גורם מדיני : " הלחץ האמריקני מתגבר ,  שליחי הממשל מעוניינים להציג הישג עד סוף השנה "
 הבית הלבן מתנגד לקידום חוק  " ירושלים רבתי ",  וסבור כי מדובר בפעולה ש"מסיחה את הדעת מהתמקדות בקידום המשא ומתן לשלום "  - כך אמר היום  ( ראשון )  גורם אמריקני בכיר ,  בהמשך להחלטת ראש הממשלה בנימין נתניהו לדחות את ההצבעה על החוק .  
לדבריו , " ארצות הברית אינה מעודדת פעולות שלדעתה יסיחו את הדעת מהתמקדות בקידום משא ומתן לשלום .  הצעת חוק ירושלים רבתי נחשבת על ידי הממשל כאחת מאותן פעולות ".  
החוק ,  שאותו מקדמים שר התחבורה והמודיעין ישראל כץ וח"כ יואב קיש  ( הליכוד )  ,  מעביר את האחריות המוניציפלית על שורה של התנחלויות וישובים מסביב לירושלים ,  כמו מעלה אדומים ,  גוש עציון וגבעת זאב ,  לאחריותה של עיריית ירושלים .  נתניהו כבר הביע בעבר תמיכה בחוק ,  אך בימים האחרונים התקבלו מסרים מהבית הלבן ,  שביקשו לדחות את ההצבעה .
 לקריאה נוספת בנושאממשל טראמפ מאמץ את עמדת ישראל : " על חמאס להתפרק מנשקו"שגריר ארה"ב בישראל : " הממשל יציג את תכנית השלום בתוך כמה חודשים "  
נתניהו הסביר הבוקר בישיבת שרי הליכוד כי  " האמריקנים פנו אלינו וביקשו להבין את מהות החוק .  כפי שפעלנו מולם בשיתוף פעולה עד עכשיו ,  כדאי לדבר איתם ולתאם מולם .  אנחנו פועלים כדי לקדם ולפתח את ההתיישבות ולא כדי לקדם שיקולים אחרים ".  לדברי גורם בסביבת נתניהו ,  ההתנגדות האמריקנית נוגעת גם לקידום החוק לביטול ההתנתקות בצפון השומרון ,  שנמצא גם הוא על סדר היום הקואליציוני .  
ראש הסגל בלשכת נתניהו ,  יואב הורביץ ,  נמצא בקשר רצוף עם שגריר ארצות הברית בישראל ,  דייוויד פרידמן ,  סביב הנושא ,  והיום ,  אחרי ישיבת שרי הליכוד וישיבת הממשלה ,  השליח המיוחד ג'ייסון גרינבלט נפגש עם נתניהו בלשכת ראש הממשלה .  ‏לטענת הגורם האמריקני ,  הפגישה של גרינבלט עם נתניהו ,  שבה השתתף גם פרידמן ,  הן כחלק משיחות שוטפות על תהליך השלום ,  ולא כדי לדון בחוק .  
גם שר האוצר של ארצות הברית ,  סטיב מנוצ'ין ,  ביקר בישראל בסוף השבוע שעבר והקדיש חלק לא מבוטל מפגישותיו לדיון בנושא הפלסטיני .  הנושא אף אמור להיות חלק מרכזי מביקורו העתידי של סגן נשיא ארצות הברית ,  מייק פנס ,  שיגיע בדצמבר לביקור ראשון בישראל .  לדברי גורם מדיני , " הלחץ האמריקני מתגבר ,  כי השליחים שלו מעוניינים מאוד להציג לו הישג עד סוף השנה ".  
השר כץ ,  יוזם החוק ,  דחה היום את הביקורת האמריקנית על החוק ואמר כי  " זה חוק ישראלי פנימי ללא משמעות מדינית אלא עירונית בלבד .  החוק בא לחזק את ירושלים בלי קשר למהלכים מדיניים - אין פה החלת ריבונות ".  כץ אמר כי הוא מתכוון להסביר לממשל גם כן את החוק במהלך השבוע הקרוב והביע תקווה שהחוק יקודם בשבועות הקרובים .  
בתוך כך ,  הערב צפויה להתקיים הפגנה של ראשי רשויות ומשפחות שכולות מיהודה ושומרון מחוץ לבית ראש הממשלה בדרישה להעביר החלטה על הקצאת 800 מיליון שקלים למימון כבישים עוקפים ומרכיבי ביטחון בגדה .  
ראש הסגל הורביץ עדכן היום את ראשי קואליציה כי בשבוע הבא תתקיים פגישה בין כלל השרים הרלוונטיים ,  המייצגים את משרדי האוצר ,  תחבורה ,  בינוי ושיכון ,  תקשורת וביטחון ,  יחד עם נתניהו - על מנת לקדם תוכנית רב שנתית שתכלול כבישים עוקפים ביו"ש ,  תאורה בכבישים ,  כיסוי סלולרי ופתרון בעיית מיגון האוטובוסים .  
עם זאת ,  המתנחלים דחו את הידיעה כ"ספין "  בניסיון למסמס את ההפגנה .  ראש המועצה האזורית שומרון ,  יוסי דגן ,  אמר כי  " שמענו בימים האחרונים כל מיני דברים והבטחות ללא כיסוי .  אנחנו שבענו מהבטחות ומצ'קים ללא כיסוי ואנחנו לא מאמינים ונשב כאן עד שסעיף תקציבי יאושר .  אין מאבק צודק ומוסרי מזה ".  

גורם אמריקני בכיר : " חוק ירושלים רבתי מסיח את ההתמקדות במו"מ "
 הגורם הסביר כי הבית הלבן מתנגד לחוק ,  שאמור להעביר לאחריות עיריית ירושלים התנחלויות סמוכות וקידומו בוועדת השרים נדחה בשל הלחץ מוושינגטון .  גורם מדיני : " הלחץ האמריקני מתגבר ,  שליחי הממשל מעוניינים להציג הישג עד סוף השנה "
 
