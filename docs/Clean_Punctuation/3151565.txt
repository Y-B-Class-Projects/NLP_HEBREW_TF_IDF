מארמון בקינגהאם ועד סרי לנקה :  מנהיגי העולם מברכים את ישראל
מזכ"ל האו"ם דיבר על הערכים המשותפים ,  פוטין ציין את  " היחסים המצוינים ",  מלכת אנגליה אליזבת שלחה איחולים חמים ,  וטראמפ שב על מחויבותו לביטחון ישראל :  הברכות ששלחו מנהיגי העולם לנשיא ריבלין לחגיגות ה-70 .  רה"מ לנציגי הסגל הדיפלומטי : " פעלו להעברת השגרירויות לי-ם "
 הנשיא ראובן ריבלין קיבל היום  ( חמישי )  אגרות ממנהיגים רבים בעולם ,  המברכים לרגל 70 שנות עצמאות של מדינת ישראל .  בין המברכים נשיא ארצות הברית ,  נשיא רוסיה ,  מלכת בריטניה ,  נשיא גרמניה ,  נשיא טורקמניסטן ,  נשיא קרואטיה ,  נשיא סרי לנקה ומזכ"ל האו"ם .
 נשיא ארצות הברית דונלד טראמפ כתב כי  " כפי שהצהרתי ,  הכרזתי בהכרתי על העברת שגרירות ארצות הברית לירושלים היא אחד מרגעי הגאווה שלי כנשיא ארצות הברית .  מחויבותנו לביטחון ישראל בלתי ניתנת לעירור ונמשיך לעמוד לצדכם .  אני מקווה להוסיף ולהעמיק את הידידות ההיסטורית ,  ולחזות בשגשוג ישראל ".  
" האו"ם מועשר בגיוון חבריה ומשימתנו מחוזקת כשאנו מתאחדים לחזק את הערכים המעוגנים ביסודנו ",  כתב מזכ"ל האו"ם אנטוניו גוטרש . " בזמנים של אתגרים ,  הערכים מחברים בינינו ".  
פרנק וולטר שטיינמאייר נשיא גרמניה כתב כי  " ישראל חוגגת 70 שנות עצמאות ואנו חוגגים עמה .  הפיוס והשותפות עם ישראל המגשרים על התהום שנפערה בהיסטוריה היו והינם דבר מופלא ,  עבורנו הגרמנים ,  זו מתנה מחד ואחריות מאידך .  לא נשכח זאת ונתרום את חלקנו למען עתיד טוב לישראל ויחסי אמון בין הגרמנים לישראלים ".   " לעונג הוא לי לברך אתכם בברכות חמות ",  כתבה המלכה אליזבת . " איחולים חמים לאושרם ושמחתם של אזרחי ישראל כולם בשנה הקרובה ".  בברכתו של נשיא רוסיה ולדימיר פוטין כתב כי ברצונו  " לציין את היחסים המצוינים השוררים בין המדינות ,  אני סמוך ובטוח שיחד נמשיך לפתח שיח בילטרלי ושיתוף פעולה פורה בכלכלה ,  מדע ,  טכנולוגיה וסיוע הומניטרי למען עמינו ,  ולמען חיזוק השלום היציבות והביטחון במזרח התיכון ".  
בקבלת הפנים השנתית לנציגי הסגל הדיפלומטי בארץ שנערכה היום בבית הנשיא ,  אמר ריבלין כי  " במשך שבעים שנה ישראל מושיטה את ידה באזור ובעולם כדי לחלוק את הידע והניסיון שלנו .  אנחנו מקווים שלא נצטרך לחכות עוד 70 שנה לשלום .  נעשה הכול כדי להגן על עצמנו ,  ונצטרך לבנות גדרות כדי לעצור טרוריסטים ,  אבל לא נסגור את הדלת על שלום לעולם .  אין קיצורי דרך במזרח התיכון אבל אפשר לעבוד יחד כדי להראות שאפשר לחיות אחד לצד השני ".  
" המשטר האיראני ממשיך לתמוך בטרור ולאיים על העולם ועל העולם להתאחד מולו ",  הוסיף . " הלב נשבר כשרואים את התמונות מסוריה .  אנחנו מטפלים בפצועים אבל הפשעים של משטר אסד הם מהגרועים בהיסטוריה ".  
ראש הממשלה בנימין נתניהו שהשתתף אף הוא בקבלת הפנים קרא לנציגי הסגל הדיפלומטי לפעול ,  בין השאר ,  להעברת השגרירויות לירושלים . " יש שני דברים שאתם יכולים לעשות כדי לחגוג עם ישראל את העצמאות ",  אמר . " הראשון ,  דברו נגד איראן ,  שמדברת היום באופן פתוח על השמדת ישראל ,  ומקיפה את כל המזרח התיכון ,  שולחת טילים לסעודיה ,  כובשת בלבנון ,  ומנסה לבנות בסיס צבאי בסוריה .  צריך לעצור דברים רעים בהתחלה ".   
" הדבר השני שאפשר לעשות כדי לקדם שלום זה להעביר את השגרירות שלכם לכאן ",  המשיך נתניהו . " אנחנו מאושרים מההחלטה של הנשיא טראמפ ,  זה אומר דבר פשוט - שלום צריך להיות מבוסס על אמת .  אי אפשר לבנות שלום על שקרים חשוב לכונן את העקרונות שבסופו של דבר ינחו את השלום .  הגיע הזמן להכיר בעובדה שירושלים היא בירת ישראל .  יש לפחות שש מדינות שעכשיו דנות איתנו ברצינות על העברת השגרירות ,  ותודה לגואטמלה .  כל המקדים זוכה - אני מתחייב שעשר השגרירויות הראשונות שיעברו יקבלו יחס מועדף ".  
" העוצמה מביאה לנו שלום ",  טען נתניהו . " כי כל עוד התייחסו אלינו כמשהו ארעי לא היה שלום אבל אחרי שרשרת של מלחמות טרגיות חלק משכנינו הבינו שאנחנו כאן כדי להישאר .  עשינו שלום עם ירדן ומצרים ואני אופטימי בנוגע לעתיד כי אני רואה הרבה מדינות ערביות שמעריכות אותנו ויש להן עמדה חיובית בנוגע לישראל .  הרבה מזה השתנה בגלל האויב המשותף - איראן ,  אבל גם כי אנשים רוצים חיים טובים יותר .  ישראל - עוצמה טכנולוגיה וחדשמות הם המפתח לשלום .  זה יקח זמן כי חלק משכנותינו עדיין מפנטזות שיצליחו לדחוף אותנו לים אבל היום זה לא נכון לגבי רוב המדינות במזרח התיכון .  יש לי תקווה ואני מתכוון לקדם שלום ".  

מארמון בקינגהאם ועד סרי לנקה :  מנהיגי העולם מברכים את ישראל
מזכ"ל האו"ם דיבר על הערכים המשותפים ,  פוטין ציין את  " היחסים המצוינים ",  מלכת אנגליה אליזבת שלחה איחולים חמים ,  וטראמפ שב על מחויבותו לביטחון ישראל :  הברכות ששלחו מנהיגי העולם לנשיא ריבלין לחגיגות ה-70 .  רה"מ לנציגי הסגל הדיפלומטי : " פעלו להעברת השגרירויות לי-ם "
 
