נביא הזעם :  כשגם אמ"ן לא מסוגל לחזות מה נתניהו וטראמפ יעשו
תפקיד רח"ט מחקר הוא אחד התפקידים שהכי קוסמים לכל מי שגדל במודיעין הצבאי .  אבל מי באמת חכם מספיק כדי לדעת מה ירגיז את טראמפ מחר ואיך זה ישפיע על המזרח התיכון - או מה נתניהו יכול לעשות כדי לשרוד בשלטון ? 
כשראש חטיבת המחקר באמ"ן ,  תת-אלוף דרור שלום ,  מתפנה לרגעים מעבודתו התובענית ,  הוא מתקדם לאורכם של שני ספרים שסימן לעצמו כראויים לקריאה עכשווית  - " מר מודיעין ",  מאת אחד מקודמיו בתפקיד ,  עמוס גלבוע ,  ו"מיסטר פוטין  מהקג"ב לקרמלין ",  מאת פיונה היל . " מתפנה "  אמנם אינו מונח הולם בהקשר זה ,  הן משום שהעבודה באמ"ן מחקר אינה מסתיימת לעולם והן משום שגם הפוגת הפנאי אינה סוטה מהעבודה .
 השבועות האחרונים אפיינו את חלוקת הנטל והקשב שנכפתה על חוד המידרג של מעריכי אמ"ן .  בעודם מנסחים את הערכת המודיעין לשנת אלפיים וח"י שעמדו להגיש לממשלה ,  ביישוב דעת ובמאמץ לצפות תריסר חודשים קדימה ,  שטפו אותם אירועי פתע  תחילה הכרזת דונלד טראמפ על ההכרה האמריקנית בירושלים ובעקבותיה ערעור היציבות היחסית בזירה הישראלית-פלסטינית ,  ומאז סוף השבוע שעבר גם מחאת איראן .  בין טהראן לירושלים היו ביניהם מי שבמוצאי שבת נאלצו להסתפק בפחות משלוש שעות שינה .
 טבעי שרח"ט מחקר יתעניין בנשיא רוסיה ,  שהחלטותיו על ההתבססות הצבאית בסוריה ועל מדיניותו כלפי הנוכחות האיראנית שם משפיעות במישרין על ישראל .  מובן גם מדוע יסתקרן לקרוא את הביוגרפיה של אלוף אהרן יריב ,  שהאריך ימים ושבחים יותר מאחרים בתפקידו .  יריב הוא שהעלה את אמ"ן למעמדו הנכבד במערכת הצבאית ,  המדינית ואף הציבורית ,  מאז אמצע שנות ה-60' .  הישגי אמ"ן בתשע שנותיו  ( פחות רבעון )  של יריב האפילו על החטאות מסויימות אך מרכזיות בהערכה ,  ביניהן לקראת 1967 ;  וליוקרה  שמתחרזות איתה יומרה ויוהרה  היה משקל רב בשגיאה הקשה מכולן ,  באוקטובר 1973 ,  שנה לאחר פרישת יריב אך כשמועצת החכמים של אמ"ן מחקר שטופחה תחתיו ,  ושתצלומה תלוי על הקיר של תא"ל שלום כתמרור אזהרה ,  עודנה שם ,  אצל יורשו אלי זעירא .  

בתום מלחמת יום הכיפורים ובהמלצת ועדת אגרנט חוזקו גורמי ההערכה במוסד למודיעין ולתפקידים מיוחדים ובמשרד החוץ .  לכאורה ,  שינמוך של אמ"ן מחקר ,  כמו של המנהיג הסובייטי בתקופה שלאחר סטאלין  אחד משלושה ,  לא עוד שליט יחיד .  אך כפי שניקיטה כרושצ'וב הגיח מהטרויקה לבדו ,  ומהטרויקה הבאה שלאחר הדחת כרושצ'וב הופיע ליאוניד ברז'נייב בדד ,  כך גם התפזר במהרה אבק הבנייה במוסד ובמרכז למחקר מדיני  ( ממ"ד )  במשרד החוץ ואמ"ן/מחקר חזר למקומו כראש-החץ בהערכה המדינתית .  תרמה לכך ראשות הממשלה של יצחק רבין ,  שהיה הרמטכ"ל בשנותיו הראשונות של יריב באמ"ן ושדבק בבכורת המודיעין הצבאי ,  אבל שום ראש ממשלה לא שינה מה שהפך במציאות הישראלית למצב הטבע .
 הטובה בדוגמאות היא יכולתו הבלתי-ממומשת של בנימין נתניהו להישען בהערכה הלאומית על ארבעה גופים אזרחיים הכפופים לו במישרין ,  בלי לחלוק אותם עם שר הביטחון והרמטכ"ל :  המוסד ,  השב"כ ,  משרד החוץ והמטה לביטחון לאומי .  לשב"כ חטיבת מחקר משתפרת ,  שהעומדת בראשה ,  נ"נ ,  היא כיום האשה הבכירה בגורמי ההערכה הלאומיים .  יחסי השב"כ עם אמ"ן טובים מבעבר ,  אבל כעולה מסירובו של נתניהו להתחשב באזהרות השב"כ מפני מה שיעוללו הכרזת טראמפ על ירושלים וחקירת עונש מוות ,  עיניו נשואות לקולות מצביעים ,  לא לקולות מתריעים .
 סילבן שלום ,  בהיותו שר החוץ ,  התמרמר על מנהגו של אמ"ן להעריך לא רק צבאות ,  בהתאם למומחיותו ,  אלא גם דיפלומטיה ומעצמות ,  שהחומרים לגביהן מגיעים בעיקר מהשגרירויות .  הערכה מדינית בדרג המקצועי היא בסמכות מנכ"ל משרד החוץ וראש ממ"ד ,  התעקש שלום ולזמן-מה הצליח .  זו היתה רק נקודה חולפת ברצף ,  גם מפני שהחומר המסווג ביותר מופץ במשרד החוץ במשורה פן יגיע ,  ברשלנות או בזדון ,  לאוזני זרים ועיתונאים .  לצורך התיאום בין אמ"ן וממ"ד מוצבת בירושלים אחת מקצינות חטיבת המחקר .
 כ-800 עמיתיה משרתים במכון המחקר החשוב ביותר בישראל ,  אף שהשפעתו אינה אחידה  מדיניות הממשלה הרי נקבעת לפי שיקולים אחרים ,  פוליטיים ואישיים ,  המתעלמים לא אחת מהערכות הדרגים המקצועיים .  זה החלק הגלוי של היחס להערכה ,  כגורל הנביאים בישראל תמיד ,  נביאי זעם המוצגים כנביאי שקר .  מפלס אחד נמוך יותר ,  עם השפעה יומיומית מירבית ,  מתפקדת חטיבת המחקר במוקד העשייה הביטחונית :  פעם אחת לאורך - מול הרמטכ"ל ,  ופעמיים לרוחב - כגלגל-שיניים מרכזי בעבודת המטה הכללי ולצד המערכים האחרים באמ"ן .
 רח"ט מחקר הוא מעל לכל הקמ"ן של הרמטכ"ל .  מעל המחקר אמנם נמצא ראש אמ"ן ,  אלא שהוא אלוף האחראי כמפקד זרוע לתחומים מודיעיניים נוספים  ( בניין הכוח והפעלתו )  וחבר במטה הכללי .  דרור שלום הוא לפיכך קצין המודיעין של גדי איזנקוט וקשוב לצרכיו כדרג הפיקודי העליון בצבא .  לא אחת נוכחים הרמטכ"ל ,  ראש אמ"ן ורח"ט מחקר גם יחד בדיוני הקבינט ,  ולא חלה עליהם חובת אחדות דעים .  רח"ט מחקר משמיע את ההערכה שגובשה בקרב קציניו ,  לעתים לאחר מחלוקות סוערות עם ראשי זירות בחטיבה או קציני המודיעין בפיקודים .  ראש אמ"ן מסכים או מוסיף או מסייג ,  כמיטב הבנתו ;  ולרמטכ"ל ראייה כוללת ,  השואבת מהמודיעין אך גם ניזונה מחיכוכו עם הדרג המדיני .  

רקע מודיעיני של דרג ממונה יכול להועיל לרח"ט מחקר או להזיק לו ,  תלוי באופיו של רמטכ"ל ,  שר ביטחון או ראש ממשלה שהיה ראש אמ"ן ,  כגון אהוד ברק או משה  ( בוגי )  יעלון .  איזנקוט לא היה קמ"ן ;  סגנו אביב כוכבי ,  המועמד המוביל לתפקיד הרמטכ"ל הבא ,  היה ראש אמ"ן בתחילת העשור הנוכחי .  לראש אמ"ן הבא ,  אלוף תמיר הימן ,  אין רקע מודיעיני .  הימן סיים שלשום לפקד על המכללות .  עם שלום ,  שהיה אצלו מדריך ראשי במכללה לביטחון לאומי ,  לפני שהתמנה לרח"ט מחקר ,  צפויים להימן יחסי עבודה טובים .  זה אינו מובן מאליו :  קודמו של שלום ,  תא"ל אלי בן מאיר ,  התנגש תכופות עם מפקדו ,  קצין המודיעין המנוסה  ( אך לא במחקר )  הרצי הלוי ,  ונדחק במהרה החוצה .
 בתוך אמ"ן פועל רח"ט מחקר מול התא"לים הנוספים ובמיוחד ראש חטיבת ההפעלה ,  קצין המודיעין הראשי ומפקד יחידה 8200 .  חטיבת ההפעלה ,  תרגום אחר לאותו מונח אנגלי המכוון למבצעים ,  הוכנסה לאמ"ן בימיו של האלוף עמוס ידלין ,  איש חיל האוויר .  לפנים היה ידלין ראש להק מודיעין אוויר ,  למד"ן .  המבנה הפשוט וההגיוני של למד"ן ,  מחקר מכאן ומודיעין-למבצעים מכאן ,  חסר באמ"ן ;  שם נהגה הפרדה בין חטיבת המחקר למחלקת איסוף ומחלקות ביצוע אחרות .  בזכות ידלין ושלושה ראשים מוכשרים של יוצאי סיירת מטכ"ל בדרכם לדרגת אלוף  ניצן אלון ,  הרצי הלוי וליאור כרמלי  ביססה חטיבת ההפעלה את מקומה המרכזי .  שלום היה עוזרו של ידלין להערכה ;  הקמ"ן הפרטי של הקמ"ן הלאומי .
 יחד עם ראש חטיבת המבצעים במטכ"ל וראש להק מבצעי אוויר  ( רמ"א )  ,  ראשי חטיבות המחקר וההפעלה של אמ"ן הם כיום שותפים בכירים במב"ם ,  המערכה בין המלחמות ,  הסמויה לרוב והגלויה לעתים  תקיפות וסיכולים של הכנות פיגוע ותובלות נשק ברחבי האזור ואף במרחקים .  לא לבדם ,  כי החטיבה האסטרטגית באגף התכנון ,  דובר צה"ל ולפי הצורך גם המוסד וחיל הים מעורבים בפעילות ,  אבל הרביעייה הראשונה היא ליבת הפעילות ,  המצריכה הנחייה עקרונית מראש של הקבינט והרמטכ"ל ,  תכנון מדוקדק ,  מעקב מתמיד וזריזות בניצול הזדמנות המגיחה לפתע ,  כשאין שהות להתחיל בנוהל ארוך של הצגת תוכניות והשגת אישורים .
 זהו אחד היתרונות הגדולים של צה"ל ,  לעומת צבאות כבדים ומסורבלים .  היכרות קרובה ,  שפה משותפת .  יוצאי חטיבת המחקר הם כיום תתי-אלופים בתפקידי רח"ט אסטרטגי באג"ת וקצין מודיעין ראשי .  גם דובר צה"ל והמזכיר הצבאי של שר הביטחון הם קציני מודיעין .  כל אלה עמדות חשובות ,  אך תפקיד רח"ט מחקר קוסם מכולם למי שצמח במודיעין הצבאי .  לעתים הוא גם צופן קידום לאלוף .  שבעה מראשי המחקר היו בהמשך לאלופים ,  מהם שניים לראשי אמ"ן ועוד חמישה כמתאמי הפעולות בשטחים או מפקדי המכללות .
 כשנבנה צה"ל ,  הועתקה בו מתכונת המטה של הצבא הבריטי ,  שם כלל אגף המיבצעים גם את מחלקות המודיעין וההדרכה .  מאוחר יותר אומץ הדגם האמריקאי ,  המעניק למודיעין מעמד שוויוני .  קצינים אמריקאים מדברים בקיצור על  " 2 "   ( מודיעין )  ו"3 "   ( מיבצעים )  ,  לב הפעילות של כל יחידה מגדוד עד לצבא כולו ,  כשבדפנות נמצאים אגפי המשאבים   " 1 "  לשלישות ו-"4 "  לאפסנאות .  ההברקה הייחודית של צה"ל,שתחילתה בחיל-האוויר לאחר מלחמת יום הכיפורים ,  היא בלשונם של האמריקנים ,  שהתוודעו אליה רק בשנים האחרונות ,  הפלת המחיצות בין 2 ו-3 .  ההזנה בין המודיעין והמיבצעים אינה טורית .  היא מקבילה והדדית .  לא 2 או 3 ,  אלא 23 .  המספר של מייקל ג'ורדן וג'יימס לברון .
 לא כדורסל ,  אלא בייסבול הוא הספורט שממנו שואבים במודיעין האמריקני את המינוח לשיפוט הצלחתם של המעריכים : " ממוצע החבטות ",  כלומר שיעור הפגיעה התכליתית של חובט בכדור הנזרק אליו .  זה מונח מטעה ,  כי חובט המשיג שליש נחשב מעולה .  שליש דיוק ושני שלישים החמצות לא יביאו את אמ"ן/מחקר רחוק מדי .  זה ,  בערך ,  גם היה האומדן של אריה שלו ,  ראש אמ"ן/מחקר במלחמת יום הכיפורים ,  התזכורת על הקיר של שלום ,  בדברו על  " סבירות נמוכה ".  למעריך ,  זאת חרב מתהפכת מעל ראשו  אל תהיה שלו ,  פן תסיים כמו שלו  ( ואות אחת בלבד הרי מפרידה בין שלו לשלום )  .  למחליט ,  אין תועלת רבה בהשערות כאלה .  שליש ,  או כמעט חצי ,  זה מעט או הרבה ?  מה זה אומר על כיוון ההחלטה ?  לגייס ,  לתקוף ,  להבליג ? 
ומגוון המקורות המודיעיניים של 1973 הוא האדם הקדמון במערה לעומת ההווה הדיגיטלי ,  צנע מול שפע ,  שני מצבים מקוללים כמעט באותה מידה .  אין היום תלות במוצא פיו של איזה גלגול עכשווי של אשרף מרוואן ,  או ב"חומות עכו ",  הגנרל הסורי שלא ידע שהוא מרגל בעלילה הבדיונית ששיווק קצין-האיסוף יהודה גיל .  זאת תקופת הביג-דאטה ,  או שמא בעברית דע-תא .  להמחשה פשוטה ,  אם מחפשים ריכוז של מפגינים או של חיילים ,  הצבא יכול ללכת בעקבות המשטרה ,  לאכן איתותי טלפונים סלולאריים ולספור אותם .  המציאות התהפכה :  לפנים מערכות הביטחון הובילו את מהפכות התקשורת והמיחשוב ,  הציתות וההצפנה .  כיום התעשיות האזרחיות ,  גם כאלה שנוסדו על בסיס ידע ביטחוני ויודעיו ,  רצות לפני המחנה .
 כשדרור שלום יוצא לסיור אמריקני ,  לא פחות משיחות עם מקביליו בסי-איי-אי ובדי-איי-אי  ( מודיעין הפנטגון )  ,  או במפגשים אחרים עם קציני המודיעין של המיבצעים המיוחדים ופיקודי המרכז ואירופה ,  הוא סקרן לגלות מה אמ"ן יוכל לנצל בתחומים החדשניים של הפקת יהלומי ידע ממיכרות מידע .  הכל ,  כמובן ,  במגבלת משאבים .  סעודיה ,  למשל ,  נמוכה יחסית בסולם ההתעניינות ,  אבל אם מתרחש בה אירוע או תהליך המשווע למיקוד קשב ישראלי ,  מופעל נוהל  " להבה נמוכה "  להפנות אליו נכסים מודיעיניים המוקדשים ליעדים אחרים .  

נבואה ,  לא רק באמ"ן ,  היא אמנות שאינה מסכימה להשתעבד ללוחות-זמנים .  זה שנתיים נמצאים צה"ל והמדינה תחת  " התרעה אסטרטגית "  שסיפק אמ"ן/מחקר להתפוצצות בזירה הפלסטינית .  העובדה שההתפוצצות טרם אירעה אינה אומרת שההתרעה היתה שגויה ,  פזיזה או קודרת מדי ,  אלא רק שהנצרה התגברה במאמץ רב ולפי שעה ,  לפי שנה ,  על המרעום .  התרעה כזאת היתה נכונה באוקטובר 1972 או באפריל 1973 ,  גם אם עד ליום הכיפורים התמהמה מימושה ולא נעשה די ,  מדינית ,  למנוע אותו .  הנפיצות קיימת ועלולה להתממש  תלוי בגורמים הקשים לחיזוי או נמצאים בהחלטה מנהלית שרירותית מחוץ לתחום ,  מחשש לפלישת הצבא לפוליטיקה .
 גורמים כאלה הם טראמפ ונתניהו .  לא רק כפתור גרעיני יש לטראמפ  גם כפתור ירושלמי .  כשהוא לחץ עליו ,  הצית תגובת שרשרת שסופה טרם הגיע ושאינו בהכרח במעגל הראשון של הזעזוע .  במהומות הר הבית ,  בקיץ ,  הדאגה העיקרית של אמ"ן/מחקר לא היתה למתרחש בגדה המערבית ,  ליחסי פתח-חמאס או לערביי ישראל  נושאים המעסיקים גם את שב"כ ,  מתאם הפעולות בשטחים והמשטרה  אלא למעמדו השברירי של עבדאללה מלך ירדן .
 מי חכם ויידע מה ירגיז את טראמפ מחר ואיך זה ישפיע על המזרח התיכון .  הוא הרי בא לבית הלבן כדי לריב ולהתרברב ,  לסגור חשבונות ישנים ולפתוח חדשים .  אדם כזה בתפקיד כזה ,  לא  " המימשל האמריקאי "  כשחקן בעל הגיונות מקובלים ,  הוא אתגר לכל מעריך מודיעיני .
 כך ,  מזווית אחרת ,  גם נתניהו .  האם ישרוד בשלטון ,  לאיזה שפל ינמיך כדי שלא להגיע במעשיהו לביתן של ביטן ,  מה ינסה לעשות בחזית הצבאית או בזירה המדינית ואיך כל זה ישפיע על הפלסטינים ,  האיראנים ,  הרוסים ,  האמריקאים  כמעט לא הוגן לדרוש מאמ"ן/מחקר להתעלם מהצד הישראלי במשוואה ועדיין להעריך את הצד השני .  בערך ,  במצוות ועדת הבחירות שאסרה להראות מועמדים ,  כמו אותו צילום של אנואר סאדאת בלי מנחם בגין הפוסע איתו בפיסגת שארם-א-שייך ביוני 1981 ,  חודש לפני הבחירות לכנסת וערב תקיפת הכור הגרעיני בעיראק .
 לכן יש בהערכת המודיעין השנתית תועלת מסויימת ,  כמסגרת מחשבתית המסדרת את העדיפויות למעקב  ( פלסטינים תחילה ,  איראן בסוריה שנייה ,  חיזבאללה )  ,  אבל כשבינואר 2019 יתבוננו לאחור בהערכה של השבוע ,  זו עלולה להיות נתיחה בגופה שטובי הרופאים לא הצליחו להפיח בה חיים ,  גם ואולי דווקא אם נבואות הזעם תתממשנה .
  ( עדכון ראשון 4.1 ,  17:00 )  

נביא הזעם :  כשגם אמ"ן לא מסוגל לחזות מה נתניהו וטראמפ יעשו
תפקיד רח"ט מחקר הוא אחד התפקידים שהכי קוסמים לכל מי שגדל במודיעין הצבאי .  אבל מי באמת חכם מספיק כדי לדעת מה ירגיז את טראמפ מחר ואיך זה ישפיע על המזרח התיכון - או מה נתניהו יכול לעשות כדי לשרוד בשלטון ? 

