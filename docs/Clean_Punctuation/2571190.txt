נתניהו ספד לאלוף אדן : " מורשתו תישאר עמנו לעד "
 ראש הממשלה ,  נשיא המדינה ורמטכ"לים לשעבר הביעו את הערכתם הרבה לאדם ש"העמיד דורות שלמים של לוחמים שהלכו בעקבותיו ".  אהוד ברק ,  פקודו של אדן : " מחשובי המפקדים "
 בעקבות מותו של אלוף  ( במיל' )  אברהם אדן  ( ברן )  ,  שהלך אמש  ( חמישי )  לעולמו ,  כשהוא בן 85 ,  ספדו היום קברניטי המדינה לאלוף פיקוד הדרום לשעבר ,  שמת לאחר מאבק במחלה קשה .   ראש הממשלה ,  בנימין נתניהו ,  המבקר בימים אלה בניו יורק לרגל כינוס העצרת הכללית של האו"ם ,  פרסם הודעת תנחומים שבה הביע צער על מותו של אדן . " הלך לעולמו לוחם ומפקד אמיץ ,  אחד מסמליה של מדינת ישראל .  מורשתו של האיש שכתב יחד עם מדינת ישראל את ההיסטוריה שלה ,  תישאר עמנו לעד ",  אמר נתניהו .  
גם נשיא המדינה ,  שמעון פרס ,  פרסם דברי הספד לאלוף אדן . " ברן היה לוחם מעולה ,  מפקד מעולה ,  ישר דרך ורב תושיה .  הוא העמיד דורות שלמים של לוחמי שריון שהלכו בעקבותיו ",  כתב הנשיא פרס . " לעד תיחקק דמותו על התורן שעליו הניף את דגל הדיו ,  הוא דגל ישראל עם כיבוש העיר אילת במלחמת העצמאות .  יהי זכרו ברוך ".  
שר הביטחון ,  אהוד ברק ,  פרסם גם הוא דברים בתגובה למותו של מי שהיה מפקדו בעבר . " זכיתי להילחם תחת פיקודו כמפקד אוגדת ברן בקרבות יום הכיפורים בסיני ובכיתור הארמיה השלישית ",  אמר ברק . " ברן היה מחשובי מפקדי השדה של צה"ל ,  שקבע בדוגמה אישית ובקור רוח למופת תחת אש את הנורמות שמלוות את צה"ל עד תמיד ". 
רמטכ"ל לשעבר נוסף ,  השר משה  ( בוגי )  יעלון אמר כי  " ההיסטוריה האישית של ברן היא בעצם ההיסטוריה של מדינת ישראל ,  ושמו יהיה חקוק בה לעד ".  ראש האופוזיציה ,  שאול מופז ,  שכיהן גם הוא כרמטכ"ל ,  אמר : " מניף דגל הדיו באילת הניף כל חייו את דגל הקוממיות .  הוא השאיר אחריו מורשת פיקודית מפוארת לאורה גדלו ולחמו דורות של לוחמים ".  
אדן נולד בשנת 1926 בכפר גלעדי ,  והתגייס לפלמ"ח בשנת 1943 .  במלחמת העצמאות שימש כמפקד פלוגה בחטיבת הנגב של הפלמ"ח ,  והשתתף במבצע עובדה במהלכו הגיעה הפלוגה בפיקודו ראשונה לאום רשרש ,  בה הניף את הדגל המפורסם .  שנים לאחר מכן ,  עבר הסבה ומונה למפקד בחיל השריון .  בתחילת שנות ה-50 פרש משירות צבאי ,  רק כדי לשוב אליו בשנת 1956 ,  אז מונה למפקד גדוד שריון במבצע קדש ,  בו לקח חלק מרכזי בקרבות .  
בשנת 1960 מונה למפקד חטיבה ,  ובמלחמת ששת הימים היה סגן מפקד אוגדה 31 תחת פיקודו של אברהם יפה .  בשנת 1969 מונה למפקד גייסות השריון והועלה לדרגת אלוף .  במלחמת יום הכיפורים פיקד על אוגדה 162 שפעלה בחזית המצרית .  אלוף ברן הוביל אז את מתקפת הנגד מול צבא מצרים ,  אך המהלך נכשל וצה"ל ספג אבדות קשות .  
במהלך שאר ימי הלחימה ,  הצליחה האוגדה בפיקודו לתחזק את גשר הצליחה בתעלת סואץ ,  ולהשמיד חטיבות מהצבא המצרי .  העיכוב המהותי בצליחת האוגדה בפיקודו גררה ביקורת קשה בין מפקדי צה"ל .  מאוחר יותר ביצע ברן מספר קרבות שהובילו לכיתור הארמיה השלישית של צבא מצרים .
 לאחר המלחמה ,  מונה ברן לתפקיד נספח צה"ל בוושינגטון ,  שבסיומו השתחרר מצה"ל .  מאמצע שנות ה-80 ועד אמצע שנות ה-90 הוא עבד כמבקר משטרת ישראל ,  ובעשור האחרון היה חבר בתנועה לאיכות השלטון ובמועצה לשלום וביטחון .  הוא היה ידוע בדעותיו המזוהות עם השמאל ,  ופעל רבות סביב הקמת גדר ההפרדה והשלכותיה על החברה הפלסטינית .
 הלילה הוא הלך לעולמו לאחר שנלחם במחלה קשה ,  ימים ספורים לפני שמלאו לו 86 .  הוא הותיר אחריו שלושה ילדים ,  11 נכדים ושישה נינים .  טרם נקבע מועד הלווייתו של אדן .  
אלוף  ( במיל' )  אברהם אדן הלך לעולמו בגיל 85
לפניות לכתבת - tal_sh@walla.net.il 

נתניהו ספד לאלוף אדן : " מורשתו תישאר עמנו לעד "
 ראש הממשלה ,  נשיא המדינה ורמטכ"לים לשעבר הביעו את הערכתם הרבה לאדם ש"העמיד דורות שלמים של לוחמים שהלכו בעקבותיו ".  אהוד ברק ,  פקודו של אדן : " מחשובי המפקדים "
 
