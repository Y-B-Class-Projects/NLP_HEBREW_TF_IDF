המלחמה בשחיתות של נתניהו
המהלך של רוה"מ להרחקת מרכז הליכוד מההשפעה על הפוליטיקאים היה נועז .  מירב ארלוזורוב מקווה כי יגלה את אותה נחישות גם במאבק על הקטנת הריכוזיות במשק הישראלי
יש הרבה סיבות - פוליטיות או אחרות - להסתייג מראש הממשלה בנימין נתניהו ומפועלו .  עם זאת ,  גם מתנגדיו הגדולים ביותר של נתניהו יהיו חייבים לומר דבר אחד חשוב לזכותו :  נתניהו עשה את אחד המהלכים החשובים ביותר בשנים האחרונות למיגור השחיתות הפוליטית בישראל .  זה היה כאשר הוא לקח ממרכז הליכוד את סמכותו בבחירת חברי הכנסת של הליכוד ,  וכתוצאה מכך פירק את מרכז הליכוד מאחיזתו המנוונת בשרים ובח"כים .  
המהלך של נתניהו להרחקת מרכז הליכוד מההשפעה על הפוליטיקאים היה מהלך נועז ,  נחוש וחשוב מאין כמוהו .  הוא לימד כי נתניהו מאמין בתקינות ציבורית ,  וכי הוא מוכן להילחם על השגתה של תקינות כזו - ואף לשלם על כך מחיר פוליטי .  עכשיו הגיע הזמן כי נתניהו יגלה את אותה הנחישות ,  את אותו העוז ואולי גם את אותה יושרה ציבורית בקידום המאבק הבא שעומד על הפרק :  הקטנת הריכוזיות במשק הישראלי .  במלים אחרות ,  החלשת כוחם של אילי ההון ואחיזתם המשתקת על הפוליטיקה הישראלית .  
נתניהו מבין ויודע כי זוהי מטרה ציבורית ראויה וחשובה .  הוא בעצמו אמר זאת .  בפתח ישיבת הממשלה ביום ראשון הוא התייחס לשיעור התעסוקה הנמוך בישראל ,  והוסיף מיוזמתו כי  " זהו אחד משלושת החוליים הגדולים שלנו ,  לצד ביורוקרטיה וריכוזיות ,  שאנחנו צריכים להיאבק בהם - ואנחנו נאבק בזה ".  את דעתו של נתניהו על הביורקרטיה ,  שלא מאפשרת לסגור מרפסת ,  כבר שמענו .  החידוש בדבריו היה האזכור של הריכוזיות כאחד משלושת החוליים המרכזיים של המשק הישראלי .  
הוא צודק כמובן .  העוצמה כיום של אילי ההון בישראל היא לא פחותה מהעוצמה שהיתה למרכז הליכוד לפני חמש שנים ,  אולי אף יותר .  את נזקו של מרכז הליכוד אנחנו כבר יודעים - הליכודניקים ,  ובעקבותיהם גם הש"סניקים ומפלגות אחרות ,  חדרו בהמוניהם אל תוך השירות הציבורי .  הם הגיעו לשם לא בזכות כישורים ,  אלא בזכות קשרים .  השירות הציבורי הורעל עקב כך במנה מרוכזת של עובדים בינוניים ,  שהאינטרס האישי שלהם ולא האינטרס הציבורי הוא הנר לרגליהם .  
גרוע מכך ,  עקב כך הורעל השירות הציבורי על ידי המסר של חוסר הגינות וחוסר יושר :  אין צורך להיות הגון או ישר כדי להתקבל לעבודה בשירות הציבורי ,  ובהכרח אין צורך להיות הגון וישר בעת העבודה בשירות הציבורי .  מכאן ועד השחתתם של פקידי ציבור - ראו פרשת הולילנד - המרחק היה קצר .
 מרחק קצר כזה קיים גם בהשפעה של אילי הון על פוליטיקאים ועל ההתנהלות המשקית .  העובדה שבישראל יש כיום לא מעט אנשים שהם חזקים מכדי להרגיז אותם - גם מתחרים ,  גם פוליטיקאים ,  גם בנקאים ואולי אף שופטים חפצים ביקרם - היא משחיתה ומנוונת . " נמצא כי קיימת רשת הדוקה של קשרי גומלין בין המגזר הבנקאי לקבוצות העסקיות הגדולות ",  נכתב בדו"ח השנתי של בנק ישראל - ומי כמו המפקח על הבנקים בבנק ישראל יודע על קשרים פסולים מאין אלה שבין הבנקאים לבין אילי ההון . 
" נמצאה מערכת עניפה של קשרים בין קבוצתיים ,  המתבטאת בבעלות משותפת או בישיבה של דירקטוריונים של חברות רבות ",  נכתב בדו"ח בנק ישראל . " מצב זה מעמיד את המשק בפני סוגיות כלכליות מורכבות - למשל ,  בדבר טיב המידע הנגיש משקיעים ושקיפות הפעילות של הקבוצות העסקיות ".  לא צריך להיות מומחה גדול כדי להבין שבנק ישראל שואל כאן שאלות קשות לגבי מידת ההגינות של המגזר העסקי בישראל ,  והאם ייתכן כי יש קבוצות עסקיות גדולות הנהנות מעדיפות בתחום המידע העסקי והקשרים העסקיים - וכתוצאה מכך כנראה גם עדיפות בתחום התחרות העסקית .  
בהתאם ,  בנק ישראל הציע שורה של הצעות לצמצום הריכוזיות המשקית .  בין השאר ,  הבנק הציע לשקול הטלת מס על דיווידנדים בין חברות בקבוצות עסקיות ,  על צמצום שיעורי השליטה בחברות ציבוריות וכן איסור על חברות עסקיות גדולות להחזיק בבעלות על חברות פיננסיות .  רק שבנק ישראל הוא רק בתקן יועץ כאן - ואין לו כל סמכות בעניין .  מי שיש לה סמכות היא ממשלת ישראל ,  והעומד בראשה - נתניהו .  
דרושה תעוזה פוליטית לא מעטה כדי לצאת נגד ריכוזי ההון והכוח העסקיים במדינה ,  אבל נתניהו כבר הוכיח שכאשר הוא באמת רוצה - הוא יודע להפגין תעוזה כזו .  אחרי שעמד במבחן הפוליטי של מרכז הליכוד ואחרי שהוכיח לעצמו ולמערכת הפוליטית כי מדובר היה במבחן נכון וצודק ציבורית - ראו את אחוזי התמיכה העצומים שהוא קיבל השבוע בהצבעה על שינוי חוקת הליכוד - הגיע הזמן שנתניהו יעשה את הדבר האמיץ והנכון גם במבחן הבא .  מבחן קידומו של המשק הישראלי לעידן תחרותי ולא ריכוזי .
 
המלחמה בשחיתות של נתניהו
המהלך של רוה"מ להרחקת מרכז הליכוד מההשפעה על הפוליטיקאים היה נועז .  מירב ארלוזורוב מקווה כי יגלה את אותה נחישות גם במאבק על הקטנת הריכוזיות במשק הישראלי

