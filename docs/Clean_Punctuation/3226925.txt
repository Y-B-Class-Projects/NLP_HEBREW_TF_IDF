בולע ביוגרפיות ,  נרדם בסרטים :  מהו הטעם התרבותי של נתניהו ? 
קורא באובססיביות ספרי היסטוריה ,  חובב קולנוע ובעיקר מת על  " קזבלן ",  לא מתחבר לתיאטרון ישראלי ,  בקושי צופה בתכניות שהן לא חדשות ולא אוהב מוזיקה .  גורם שעבד איתו : " מלבד ספרות וקולנוע ,  הוא לא ממש מתעניין בתרבות ".  אז מה הטעם של ביבי ?   " דור נתניהו ",  חלק חמישי אחרון 
" כשאני נכנס לחנות ספרים ,  אין לי חשבון ",  סיפר בנימין נתניהו במוסף סופשבוע של מעריב באמצע שנות השמונים ,  כשהיה שגריר ישראל באו"ם . " אני מוציא הרבה כסף כי איני רואה בקניית ספר הוצאה ,  אלא השקעה .  אני קונה ספרים בארץ ובחו"ל וגם מקבל בכמות לא מבוטלת .  קשה לי ללכת לישון בלי לקרוא ,  אפילו אם השעה מאוחרת מאוד .  הקריאה יוצרת מעבר נאות בין היקיצה לשינה ". 
ההגיגים הנחמדים האלה של נתניהו הצעיר מבהירים שני דברים :  אחת ,  היו ימים שאשכרה שילם מכספו על קניות ולא על התבסס על סיוע ממיליארדרים ,  כפי שעולה מכתבי החשדות האחרונים שהוגשו נגדו .  שתיים ,  אז וגם היום הז'אנר התרבותי האהוב ביותר על ראש הממשלה הוא ספרות ,  בעיקר היסטורית ,  אולי בגלל שגדל בבית של היסטוריון .  מה שמתחבר גם לכוחו ללהטט במילים ,  שיש מי שהגדיר כ"כוח דברא ".  
" מלבד ספרות עיונית וקולנוע ,  התרבות לא מעניינת בכלל את נתניהו ",  אומר לוואלה !  תרבות גורם שעבד איתו הרבה במשך שנים ומכיר את ראש הממשלה היטב . " כשמדברים איתו על שאר הז'אנרים בתרבות ,  זה ממש לא עניין אותו בכלל .  מה גם שנתניהו חושב שכל האמנים שמאלנים .  התפיסה של נתניהו ושל מירי רגב מאוד דומה בעניין הזה .  אבל אני לא יכול להגיד שבגלל זה הוא לא צרכן תרבות ". 
זוהי כתבה חמישית ואחרונה בפרויקט  " דור נתניהו "  של וואלה !  תרבות ,  והפעם נבדוק :  מה טעמו התרבותי של ראש הממשלה ?  שוחחנו עם מקורבים וחברים בעבר ובהווה ,  בהם אדם שעבד איתו זמן רב ,  עם עיתונאי ובמאי שחקרו בנפרד את חייו של ביבי לטובת ספרים וסרט אודותיו ,  וגם פשפשנו בארכיונים כדי לגלות :  אילו ספרים ,  סרטים ,  תוכניות טלוויזיה ,  הצגות ויצירות אמנות הוא אוהב - אם בכלל ?   
" כשהכרתי את ביבי ,  הדהימה אותי כמות הספרים שהוא קורא ",  אומר לוואלה !  תרבות בני ציפר ,  עורך מוסף  " תרבות וספרות "  של הארץ ,  הנחשב למקורב לראש הממשלה . " ההעדפות שלו הן בתחום ההיסטוריה והעיון .  יש לו בקיאות בלתי רגילה גם בנישות שלא חשבתי שהוא יגיע אליהם .  פעם ,  למשל ,  עוד לפני שהכרתי אותו ,  הוא פתח את ישיבת הכנסת בציטוט מסופר ועיתונאי צרפתי בשם אלבר לונרד ,  שביקר בארץ ישראל בתחילת המאה ה-20 וכתב את 'היהודי הנודד הגיע' ,  ספר שלא רבים מכירים .  שמעתי ממנהל הוצאת הספרים נהר ,  שביבי קנה מאות אם לא אלפי עותקים של הספר ,  כמעט את כל המהדורה ,  כדי לתת את זה לחברים ,  מרוב שהוא התלהב מהספר .  כלומר ,  יש לו אהבה גדולה לספרי היסטוריה ולכל מה שקשור לארץ ישראל .  הוא מת על ספרים של סופרים אמריקאיים ,  אנגלים וצרפתים במאה ה-19 שנסעו לארץ ישראל כמו מארק טוויין .  יש לי הרגשה שהוא באופן כללי פחות מתעניין בפיקשן ". 
בריאיון בעבר אישר נתניהו שאינו מתעניין ברומנים ספרותיים . " למיטב ידיעתי ,  נתניהו לא קורא ספרות יפה ",  אומר הגורם שעבד איתו . " אף פעם לא ראיתי אותו קורא ספרות יפה ולא שמעתי אותו מדבר על זה .  ראיתי אותו קורא רק ביוגרפיות וספרי היסטוריה שהוא אוהב מאוד ,  הוא קורא למשל בישיבות כנסת משמימות כאלה שהוא נאלץ לשבת בהן שעות ,  בטיסות ועוד .  האם הוא מחביא ספרים ובלילות כששרה נרדמת הוא קורא צ'כוב כדי לדעת מה הדבר הזה שמירי רגב אמרה שהיא לא קוראת ?  לא נראה לי ".   
" נתניהו קורא באובססיביות ספרים ,  שותה אותם ומעמיק בהם בסקרנות .  הוא מאוד משכיל .  זאת לא הצגה ,  שרואים אותו בצילומים עם ספרים פה ושם .  הוא לא עושה סתם ניים דרופינג ,  הוא קורא באמת ",  אומר העיתונאי בן כספית , " וכשאתה מדבר איתו על היסטוריה ,  על גיאוגרפיה ,  על גיאו-פוליטיקה ,  על תפיסות שונות ועל פילוסופים ,  אתה נתקל בבנאדם שהוא משכמו ומעלה .  אז מה השתבש ?  אני עונה על זה בספר שלי .  זה סיפור מאוד מורכב ".  
" למרות שנתניהו מקדיש את רוב יממתו לעם ישראל ,  הוא מוצא זמן לקרוא .  הוא קורא הרבה ",  אומר השחקן והקומיקאי מוטי גלעדי ,  הנחשב למקורב לראש הממשלה נתניהו . " הוא בקיא בתנ"ך .  כשהיינו נפגשים בקידוש בימי שישי ,  הוא שר 'כי באנו בחרת' עם הנוכחים ,  ואז אבנר וביבי היו מדסקסים את ספר חבקוק .  היה תענוג לשמוע את הניתוחים שלהם .  פתאום ביבי היה יכול לשאול אם מישהו יודע מה השם האמיתי של הסופר שלום עליכם ,  והוא ידע כמובן .  הוא גם מעריץ נלהב של צ'רצ'יל ואוהב את הספרים הנוגעים לו .  הוא אוהב את דעתו של צ'רצ'יל שמעמדות תמיד יהיו - תמיד יהיה מעמד עליון ומעמד תחתון ,  אבל החכמה היא איך לקצר את המרווח ביניהם ". 
 נתניהו מזכיר את צ'רצ'יל בעישון הסיגרים ובחיים על חשבון מיליונרים ,  למשל .
" אפשר להביע דעה לגבי נהנתנות מסוימת של ביבי .  יש נהנתנות מסוימת .  אבל לעתים היא גם מגיעה לו .  אני חושב שראש ממשלה שחוזר הביתה בשתיים בלילה ,  אחרי יום ולילה עמוסים ,  מגיע לו מרק חם ,  גם אם צריך להעיר את השף .  אני מימיי לא ראיתי את ביבי ואשתו שותים שמפניה .  וגם לסיגר הוא לא מכור כמו צ'רצ'יל ,  ממש לא .  בשביל אתנחתא של ערב אחרי יום עמוס ,  הוא מעשן סיגר ".   
" חוץ מספרות ,  קולנוע הוא התחום היחידי שמעניין את נתניהו ",  אומר הגורם שעבד עם נתניהו . " הוא ושרה מתים על קולנוע ,  וצורכים סרטים מעבר לרגיל ".  העיתונאי בן כספית מוסיף : " אני יודע שבצעירותו ,  כשגדל באמריקה ,  הוא אהב מאוד מערבונים וסרטי פעולה אמריקאיים ".  בראיונות נתניהו סיפר בעבר על אהבתו לסרטים  " קזבלן "  וגם  " קזבלנקה ",  והזכיר כי צפה גם ב"וונדר וומן "  תוך שהוא מחמיא להופעתה של גל גדות .
 בתחילת 2017 פרסם כספית במעריב כי משה אדרי ואחיו ליאון ,  שמאז הלך לעולמו ,  המפיקים החזקים בעולם הקולנוע ובעלי ה"סינמה סיטי ",  נחשבים למקורבים מאוד לבני הזוג נתניהו .  האחים אדרי ,  שסרטים רבים שהפיקו נתמכו על ידי המדינה ,  נהגו להוציא את בני הזוג בקביעות לצפייה בסרטים ,  בהקרנות פרטיות באולם הפרטי של  " יס פלאנט ",  במתחם ההנהלה של החברה בהרצליה פיתוח . " יס פלאנט "  הם המתחרים של  " סינמה סיטי ",  וכספית העריך שהאחים אדרי שילמו על הקרנות אלה  " אלפי שקלים להקרנה ". 
רוני מאנה ,  שהיה חבר טוב של הזוג נתניהו והפך מאז ליריבם המושבע ,  אומר שבעבר נערכו הקרנות פרטיות לזוג גם בביתו של המפיק יורם גלובוס בקיסריה . " הייתי איתו בהקרנות סרטים פרטיות אצל יורם גלובוס בקיסריה .  הוא היה מגיע ,  אוכל ,  ואז כולם ירדו למרתף לראות סרט ,  תמיד כשאני הייתי איתו שם בסרטים - הוא נרדם .  אין לו סבלנות לסרטים ".  
אלה לא הפעמים היחידות שבהן נתניהו נרדם בסרטים .  לפני קצת יותר מחודשיים ,  במהלך הביקור המדיני בצ'אד ,  סיפר נתניהו לכתבת וואלה !  NEWS טל שלו כי צפה בסרט  " קינג ביבי "  במהלך טיסתו למדינה האפריקאית .  הוא חשב ש"קינג ביבי "  טוב ומעניין ,  אך נרדם באמצע .  לא כי השתעמם ,  אלא מתוך עייפות ,  הבהיר .  
הסרט מגולל איך נתניהו רכש את טכניקת ההופעה מול המצלמה ,  עד שהפך למאסטר בתחום .  לדברי נתניהו ,  הבמאי דן שדור העניק דגש מוגזם לקשר בינו למורה למשחק ליליאן ווילדר . " ישבתי איתה פעמיים בלבד לשתי פגישות ",  אמר . " היא אמרה לי תעשה מה שבלבך .  אם יש לך מה להגיד - תגיד ".  נתניהו גם לא רווה נחת מכך ש"קינג ביבי "  מתבסס אך ורק על קטעי ארכיון של הופעותיו השונות ,  ומתמקד במילותיו ולא במעשיו . " הסרט מדבר הרבה על הדיבור ,  אבל לא על העשייה .  המחשבה שהדרך שאתה משפיע על אנשים נובעת מקמעות או כישוף ,  מיכולת להסביר או להקסים את האנשים ולקחת אותם איתך ,  היא לא נכונה ",  אמר . " זה לא כישוף .  לקחתי מדינה סוציאליסטית והפכתי אותה למדינה של שוק חופשי ,  הייתי צריך להילחם בתזות מטורפות ".  
" ביבי חובב קולנוע ובקיא בקולנוע .  הוא ראה את 'גלדיאטור' לפחות שלוש-ארבע פעמים ",  אומר חברו השחקן מוטי גלעדי . " הוא מחקה אחד לאחד את קלארק גייבל מהסרט 'חלף עם הרוח' אומר 'Frankly ,  my dear ,  I don't give a damn' יותר מדויק מכל חקיין אחר בעולם .  אגב חיקויים ,  ביבי היה גם מחקה אותי מחקה את שמעון פרס .  ביום הולדתי ,  אני נוסע במכוניתי ומקבל טלפון מביבי ,  והוא מחקה את פרס ואומר לי :   ( גלעדי מחקה את נתניהו מחקה את גלעדי מחקה את פרס )  'שלום מרדכי ,  אני רוצה לברך אותך ליום הולדתך ולומר לך שלולא אתה לא הייתי קיים ! ' .  יצא לו חיקוי לגמרי לא רע של פרס ".  
למרות שנתניהו בעיני רבים הוא  " שחקן "  - פעם למשל התלוצץ עם חברו מוטי גלעדי ואמר לו  " אולי אעזוב הכל ונרים איזה מופע "  - התעניינות אמיתית בעולם התיאטרון אין לו .  כך לפחות טוענים רבים שהיו בסביבתו . " לא ידוע לי שתיאטרון בכלל עושה לו משהו .  אף פעם לא שמעתי אותו מדבר על תיאטרון ולא ראיתי אותו הולך להצגות ",  אומר הגורם שעבד איתו .  לאריק ולילי היו מושבים קבועים בפילהרמונית ,  הם אהבו גם תיאטרון .  שנים עבדתי עם ביבי ,  ולא ראיתי מעולם אהבה לתרבות כמו זו של אריק ". 
אבל לכל כלל יש יוצא מן הכלל .  בספטמבר 2017 פרסם הצהובון  " Page Six "  כי ראש הממשלה ביקר מספר פעמים בהצגה האינטרקטיבית  " Sleep No More "  שהועלתה בניו יורק .  ההצגה ,  המבוססת על המחזה  " מקבת "  של שיקספיר ,  נוצרה בהשראת סרטי הפילם נואר ,  והקהל בה עוטה על עצמו מסיכות .  על פי הפרסום ,  שצוטט בכמה כלי תקשורת ,  נתניהו ביקר בהצגה עם מסיכה על פניו שלוש פעמים - פעם אחת בשנת 2016 ופעמיים נוספות באותו שבוע ב-2017 ,  במהלכו גם נפגש עם הנשיא טראמפ .  למרות שהמסיכות על פני הקהל מאפשרות שמירה על אנונימיות ,  על פי הדיווח בצהובון הוא בכל זאת לווה במספר מאבטחים .
 מחזמר אחר בניו יורק שבו ביקר נתניהו הוא הסנסציה  " המילטון "  בברודוויי ,  מחזמר להיט שעוסק בחייו של הפוליטיקאי אלכסנדר המילטון ,  מהאבות המייסדים של ארצות הברית . " בסיום המופע ",  סיפר נתניהו לפני שנתיים לעיתון החרדי  " משפחה ",   " ניגשתי אל הבימאי וביקשתי ממנו להוסיף פרט חשוב למופע .  סיפרתי לו על כך שקראתי כי המילטון נולד באיים הקריביים ,  וכשהיה ילד לא היו שם בתי ספר מסודרים .  לכן הוא למד אצל אישה יהודייה מספרד .  בין היתר ,  היא לימדה אותו לדקלם את עשרת הדיברות בעברית .  אחד מבניו של המילטון חשף מאוחר יותר שלמרות שאביו לא דיבר כמעט מעולם על ילדותו ,  דבר אחד הוא נהג לספר - בעודו ילד הוא שינן את עשרת הדיברות .  כן ,  זה מה שהוא זכר מאז .  את עשרת הדיברות ,  תורת הנצח של העם היהודי ".  
האם אתה צופה בסדרה  " בית הקלפים ",  נשאל נתניהו בתוכנית  " ערב טוב עם גיא פינס "  לפני בחירות 2015 ,  וענה : " פה ושם ,  אני חי את זה ,  מה אני צריך לראות את זה ?  לפעמים המציאות עוד יותר קשה ,  אבל יש הבדל אחד בין בית הקלפים באמריקה לבית הקלפים בארץ :  ההבדל הוא פשוט - בארצות הברית הפוליטיקאים משתמשים בתקשורת ,  פה התקשורת משתמשת בפוליטיקאים ,  במיוחד גורם אחד ,  מתחיל ב-נ' .  זה בית הקלפים האמיתי בישראל .  אני אגיד את השם במפורש - נוני מוזס ,  זה בית הקלפים של המדינה ".  עוד סיפר באותו ריאיון כי הוא צופה בסדרות  " שובר שורות "  ו"רומא ".  
בליכוד TV ,  שידורי התעמולה מבית הליכוד , " ראיין "  אלירז שדה את נתניהו בתחילת החודש שעבר .  בסופו של שיחה בת 20 דקות שאל שדה את נתניהו מה הם הרגלי הצפייה שלו . " אני רואה סדרה לא רעה ,  'איש חשוב מאוד' ",  טען ראש הממשלה . " ראית גם את העונה הראשונה ?  ",  שאל שדה . " התחלתי עם הראשונה ,  קפצתי לאחרונה ,  אין זמן ",  אמר נתניהו .  נזכיר כי הסדרה של HOT כוללת עד כה רק שתי עונות ,  מה שמעורר סימן שאלה גדול עד כמה ראש הממשלה באמת מכיר את הסדרה .   בנוסף אמר נתניהו כי צפה גם ב"אחים לנשק ",  מיני סדרה אמריקאית משנת 2001 שיצר טום הנקס וגם הפיק בצוותא עם סטיבן ספילברג עבור HBO ,  ועוסקת בפלוגה במלחמת העולם השנייה . " אני זוכר סדרה שראיתי ,  מהממת ,  'אחים לנשק' .  ראיתי את כל הפרקים כי זה הזכיר לי חוויות שעברתי בצבא .  חציית נהר ,  מאוד טראומטית ,  שכמעט לא יצאתי ממנה חי ,  זה מזכיר לי את הדברים ".  וכך ,  גם כשנתניהו משתף את הצופים בסדרה שראה ,  הוא לא יכול לעשות זאת בלי לספר שהוא צופה בסדרה בגלל זיכרונות מהצבא .  
אנשים בסביבתו של נתניהו ,  שביקרו מספר פעמים בביתו ,  מעידים שלא ראו אותו מעולם צופה במשהו מלבד שידורי חדשות ,  אקטואליה וספורט .  בין האנשים האלה - חברו מוטי גלעדי ,  ומני נפתלי ,  שהיה אב הבית במעון ראש הממשלה בין 2011 ל-2012 . " יש לביבי טלוויזיה בחדר העבודה ,  והוא צופה רק בחדשות כל הזמן ,  כדי לדעת איפה הוא עומד ,  מה אמרו עליו ,  מה הרייטינג שלו ",  אומר נפתלי , " לא ראיתי אותו צופה במשהו מלבד חדשות .  כל הזמן הוא בעניינים פוליטיים ". 
אתה חושב שביבי ושרה צופים ב"הישרדות VIP "  בהשתתפותך ?  
" לדעתי שרה בטוח רואה את זה .  אני יודע שהיא צופה ב'האח הגדול' בקומה העליונה ". 
ואיפה היה קשה יותר לשרוד - במעון ראש הממשלה או ב"הישרדות "?   
" אין ספק שהיה קשה יותר בבית ראש הממשלה .  'הישרדות' הייתי מוכן לעשות שוב ,  ולבית ראש הממשלה בחיים לא הייתי חוזר .  מה שקרה לי ב'הישרדות' ,  שהרגש שלי חזר אליי ,  ולכן בכיתי שם .  הלכתי לשם ללא רגש ,  כל הפרשה הזאת העלימה לי את הרגש .  פתאום התגעגעתי לאישה ולילדים ,  והמשחק היה מאוד קשוח .  הייתי בטוח שהליכוד ייקח את הקטע שאני בוכה ב'הישרדות' וישים אותו בשידורי התעמולה שלו ".  
ומה בנוגע למוזיקה ?   " אין לנתניהו חיבור מיוחד למוזיקה ",  מספר הגורם שעבד עם ראש הממשלה במשך שנים .  מני נפתלי מסכים : " בשנתיים שעבדתי אצל נתניהו לא ראיתי את ביבי מעולם מקשיב למוזיקה ".  וגם רוני מאנה מוסיף : " בכל התקופה שהיינו ביחד הוא לא שמע אפילו שיר אחד .  לביבי אין זמן למוזיקה .  95 אחוזים מהזמן שלו ביבי עסוק בפוליטיקה .  גם כשהוא הולך לשירותים הוא מתעניין בפוליטיקה ". 
נתניהו עצמו דווקא מנה כמה העדפות מוזיקליות שלו .  כך עשה בשני ראיונות שונים שהתקיימו לפני בחירות 2015 - ראיון בצוותא עם רעייתו שרה לעודד מנשה בתכנית  " הנבחרים "  בערוץ 24  ( "הזוג חיפש ריאיון מחבק ",  אמר אחר כך לתקשורת מנשה )  ,  וריאיון סולו ל"ערב טוב עם גיא פינס "  בערוץ 10 .  בריאיון לפינס אמר נתניהו : " אהבתי מאוד את אריק איינשטיין .  הוא לא היה שחקן ,  הוא היה זמר "   ( ממש ככה :  ראש הממשלה לא ידע שאריק איינשטיין היה גם שחקן )  .  בהמשך אמר על איינשטיין : " הוא צלצל אליי יום אחד כשהייתי ראש ממשלה והוא אומר 'תשמע ,  אני לא יכול לסבול את מה שהעיתונות עושה לך' .  ואני מאוד הערכתי את זה .  אדם מאוד ישר ".  איינשטיין ,  למרבה הצער ,  לא היה עמנו כדי לאשר או להכחיש את הסיפור הזה .  
נתניהו גם סיפר על אהבתו ליהורם גאון ול"כל שיר שלו על ירושלים ".  שאלה נוקבת נוספת ששאל מנשה את הזוג נתניהו :  האם הם העדיפו את עופרה חזה או ירדנה ארזי .  שניהם השיבו :  עופרה .  שרה התלוננה באותו ריאיון שילדיהם שומעים כל הזמן  " הכפשות "  על הוריהם .  היא ביקשה  " שהתקשורת קצת יניחו לנו ".  ומיד לאחר מכן נבחר השיר  " כשאת עצובה "  של עמיר בניון ,  ואחרי שמנשה הקריא את השורה  " בצבא הכי חזק שבעולם אלחם למענך "  ביבי החזיק יד לשרה .
 ואנקדוטה מוזיקלית אחרונה :  כשהגיע המוזיקאי האגדי קליף ריצ'ארד לישראל ב-2013 הוא ביקר בבית של הזוג נתניהו וניגן על הגיטרה של אבנר .  באותו שבוע שרה וביבי הגיעו להופעתו בהיכל מנורה מבטחים בתל אביב ,  אחת הפעמים הנדירות שבני הזוג הלכו להופעת מוזיקה .  
באמצע שנות השמונים ,  כשהיה שגריר ישראל באו"ם ,  דירתו של נתניהו היתה ממוקמת מול מוזיאון מטרופוליטן בניו יורק ולפעמים היה עובד מהקפיטריה של המוזיאון . " מדי פעם נכנסתי למוזיאון והלכתי לאיבוד לכמה שעות ",  סיפר בזמנו למוסף סופשבוע של מעריב .  
לפני שלוש וחצי שנים התקיימה ארוחת הערב המתוקשרת של בני הזוג נתניהו בביתו של בני ציפר ברעננה . " ביבי נכנס דרך הדלת של המרפסת ",  אומר ציפר , " הסתכל ימינה ,  ראה ציור וזיהה שזה אקוורל של הצייר מרדכי אבניאל .  הסתכלתי וראיתי שבאמת חתום על הציור אבניאל .  אני אומר לו :  איך אתה יודע ?  והוא אומר לי :  'אני יודע' .  זה מראה שיש לו זיכרון אדיר לפרטים !  ".  בקיאות יוצאת דופן בעולם האמנות ?  ספק רב .  אותו צייר היה במקרה חבר של בן ציון נתניהו ,  אביו של ראש הממשלה ,  ומכאן ההיכרות הקרובה עם יצירתו .  גם העיתונאי בן כספית ,  שכתב שני ספרים על ראש הממשלה ,  מסכים : " אני בספק רב אם נתניהו בענייני תערוכות וגלריות ".  

בולע ביוגרפיות ,  נרדם בסרטים :  מהו הטעם התרבותי של נתניהו ? 
קורא באובססיביות ספרי היסטוריה ,  חובב קולנוע ובעיקר מת על  " קזבלן ",  לא מתחבר לתיאטרון ישראלי ,  בקושי צופה בתכניות שהן לא חדשות ולא אוהב מוזיקה .  גורם שעבד איתו : " מלבד ספרות וקולנוע ,  הוא לא ממש מתעניין בתרבות ".  אז מה הטעם של ביבי ?   " דור נתניהו ",  חלק חמישי אחרון

