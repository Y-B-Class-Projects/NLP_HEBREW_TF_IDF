נדחה הדיון ב"חוק ההסדרה "  בוועדת השרים ;  מנדלבליט : " לא חוקתי "
 גורם בקואליציה אמר כי היועץ המשפטי לממשלה סבור שהחוק לא יעמוד במבחן בג"ץ .  הצעת החוק ,  שמבקשת לעקוף את החלטת בג"ץ בעניין פינוי המאחז עמונה ,  תעלה לוועדת השרים לחקיקה בעוד שבוע
 ( בווידיאו :  סרטון שהוציאו פעילי ימין נגד פינוי עמונה ,  לפני חודש וחצי )  
ראשי הקואליציה החליטו היום  ( ראשון )  לדחות בשבוע את הדיון בהצעת  " חוק ההסדרה ",  המבקש להסדיר את מעמדם המשפטי של אלפי בתים בהתנחלויות שנבנו בעידוד הממשלה על קרקעות בבעלות פלסטינית פרטית ,  ונועד לספק מוצא משפטי לסוגיית פינוי עמונה ,  עליה הורה בגץ עד סוף השנה .  ההצעה ,  של ח"כ שולי מועלם  ( הבית היהודי )  ויואב קיש  ( הליכוד )  ,  היתה אמורה לעלות היום על סדר היום של ועדת השרים לחקיקה ,  אך ראש הממשלה כינס לפני הישיבה את ראשי המפלגות שהחליטו פה אחד לדחות את הדיון .
 לדברי גורם בקואליציה ,  היועץ המשפטי לממשלה ,  אביחי מנדלבליט ,  אמר לראשי המפלגות כי חוק ההסדרה אינו חוקתי ,  הוא אינו יעמוד במבחן בג"ץ ויזיק ליתר ההתיישבות ביהודה ושומרון .  יחד עם זאת ,  הוסכם כי הקואליציה כולה תתמוך במהלך של החלת חוק נכסי נפקדים על השטח בעמונה ,  במידה והיועץ המשפטי יאשר פתרון זה .  במסגרת הפתרון הנבחן ,  המדינה תכריז על השטח בעמונה ,  או שטח סמוך לו ,  כנכסי נפקדים ,  שלפי החוק - רשאים להיות מושכרים לצד ג' .
 לפי הצעת חוק ההסדרה ,  המדינה תעניק פיצויים שיבואו לידי ביטוי בקרקע ובכסף לבעלי הקרקע המקוריים ,  ובמקביל יוסדרו הליכי התכנון של בתים שכבר מיועדים להריסה ,  כמו בעמונה ,  שלפי החלטת בג"ץ על המדינה לפנותה עד 25 בדצמבר .  עם זאת ,  לנוכח הנפיצות המדינית של הנושא ,  עדיין לא ברור אם ראש הממשלה יאפשר את העלאת הצעת החוק על סדר היום .  
בשבועות האחרונים הפעילו אנשי עמונה לחץ אינטנסיבי על חברי הליכוד והבית היהודי בניסיון לצבור תמיכה בחוק ההסדרה .  עמונה ,  הם הדגישו בפני השרים ,  היא מקרה מבחן עבור פינויים עתידיים .  לפי ההערכה ,  ברחבי הגדה המערבית יש קרוב ל-2,000 בתים הבנויים על קרקע פלסטינית פרטית .  לפי הצעת חוק ההסדרה , " מציאות זו דורשת הסדרה צודקת ,  מאוזנת והגונה ואינה יכולה לבוא בדרך של התעמרות בתושבי היישובים ,  הצגתם כעבריינים וכפורעי חוק ,  גירושם מהם והריסתם ,  שעה שכאמור נשלחו למקום בגיבוי המדינה ומשיקולים אסטרטגיים וביטחוניים ". 
להצעה יש רוב בוועדת שרים לחקיקה :  שבעה מתוך 13 שרים היושבים בה הצהירו על תמיכתם בחוק .  שישה מתוכם שרי ליכוד - יריב לוין ,  גילה גמליאל ,  מירי רגב ,  אופיר אקוניס ,  זאב אלקין ויובל שטייניץ ומהבית היהודי השר אורי אריאל .  עם זאת ,  מדובר בחקיקה שעשויה לעורר ביקורת בינלאומית נרחבת ,  שכן הפקעת קרקעות פרטיות של פלסטינים שלא לצורך צבאי דחוף אסורה על פי המשפט הבינלאומי וחקיקה של הכנסת הנוגעת לקרקעות בגדה המערבית עשויה לגרור טענות לסיפוח .
 גלגולים קודמים של חקיקה זו הוסרו בעבר משולחן הממשלה בעקבות התערבות של נתניהו .  במהלך סוף השבוע התעקשו שני השרים העומדים בראש ועדת השרים לחקיקה  שרת המשפטים איילת שקד ושר התיירות יריב לוין  כי הם מתכוונים להעלות את החקיקה לדיון .  ב-2011 יזם לוין הצעת חוק דומה ,  שנועדה למנוע את פינוי שכונת האולפנה בבית אל ,  שנבלמה אז על ידי נתניהו בשל החשש מביקורת בינלאומית .  על שקד ולוין הופעלו לחצים כבדים שלא להוריד את ההצעה מסדר היום ,  ושניהם גלגלו את הכדור שוב לפתחו של ראש הממשלה .
 לפי ההערכה במערכת הפוליטית ,  לחוק ההסדרה אין באמת היתכנות משפטית ,  כך ששקד ונתניהו למעשה מגלגלים ביניהם את האחריות לסיכול קידומו של החוק .  ראש הממשלה קיווה ששקד תמשוך את החוק לפני ההצבעה ושקד מעוניינת שהווטו ייוחס לראש הממשלה או ללוין ,  שלפי ההסכמים הקואליציוניים הם היחידים מלבדה שיכולים להוריד הצעות מסדר היום .  גם אם ההצעה תאושר בוועדת שרים לחקיקה ,  נתניהו יכול לבקש מיו"ר הקואליציה דוד ביטן למשוך אותה לפורום ראשי סיעות לפני הבאתה לטרומית .  
בסביבתו של ראש הממשלה הכחישו בסוף השבוע את הדיווחים לפיהם נתניהו מתנגד לחוק ההסדרה . " זה נבדק משפטית .  אם יעבור משפטית  יקודם ,  ואם לא  לא ",  אמר מקורב לנתניהו .  אמירה ברורה של היועץ המשפטי לממשלה נגד החוק יכולה גם היא להוריד את החוק מעל הפרק .  דרך נוספת לטרפד את החוק שמורה לשר האוצר משה כחלון ,  שיש לו זכות וטו על כל חקיקה הנוגעת לעצמאות הרשות השיפוטית ,  ויכול למשוך את הנושא לדיון בישיבת ראשי המפלגות שצפויה להתקיים בבוקר ,  לפני ישיבת ועדת השרים לחקיקה .  
הנושא עשוי ליצור סערה גם בישיבת שרי הליכוד שתתקיים בשעות הבוקר ,  לפני ישיבת הממשלה .  שרים רבים בליכוד התחייבו בפני פעילי עמונה למנוע את פינויים והם צפויים ללחוץ על נתניהו לקדם את החוק .  שר הרווחה ,  חיים כץ ,  אמר בשבוע שעבר כי  " פינוי עמונה נוגד את מדיניות הממשלה ".  בהזכירו את תקופת ההתנתקות ,  כץ אמר כי  " כמו שפעלנו נגד שרון ,  לא אהסס לפעול נגד ראש הממשלה ואני מקווה שלא נגיע לשם ". 
ראש הממשלה אמר בחודש שעבר בישיבת סיעת הליכוד כי הוא מחפש פתרון שימנע את הפינוי אך הודה כי מדובר  " בסוגיה מורכבת שפתרונה אינה פשוט ",  ושצריך לזכור ש"יש פסק דין חלוט ".  באותה ישיבה ביקש נתניהו מהח"כים לקבל הצעות לפתרונות משפטיים שימנעו את הפינוי .  כך ,  בנוסף להצעת חוק ההסדרה ,  ח"כ מיקי זוהר  ( ליכוד )  הגיש הצעה נוספת שקובעת כי ניתן יהיה לדחות בשבע שנים ביצוע צווי הריסה ופינוי של מאחזים בעלי ותק של יותר מעשור .  יו"ר הקואליציה ביטן הציע לבחון מהלך תכנוני של הצרחת שטחים - לשנות את הגדרת השטח בעמונה מפרטי לציבורי - מבלי להזיז את תושביו ,  בתמורה להגדרת שטח במעמד נכסי נפקדים בקרבת מקום כשטח פרטי .  במקביל ,  נמשכת עבודה תכנונית על מתחם חדש ליד שבות רחל עבור מפוני עמונה ועוד כ-80 יחידות דיור שאותם מקדם זאב חבר  ( זמביש )  .  אך גם מתחם זה לא יושלם ככל הנראה עד ה-25 בדצמבר ,  המועד שקבע בג"ץ לפינוי לפני כשנתיים .  
בין שהצעת חוק ההסדרה תעלה לסדר היום או בין שלא ,  במערכת הפוליטית עוקבים בדריכות אחר ההתפתחויות בנושא עמונה ,  שעשויה להוות מוקש פוליטי רציני בהמשך .  שר החקלאות אורי אריאל ,  לדוגמה ,  איים אתמול בריאיון לרדיו תל אביב כי התנהגותו של ראש הממשלה בעניין עמונה עשויה לדחוף אותו להתפטרות מהממשלה . " עמונה מהווה איום אמיתי על הקואליציה ",  אמר שר בכיר לוואלה !  NEWS , " מצד אחד מדובר בפסק דין חלוט שלנתניהו יהיה קשה מאוד להצדיק משפטית את עקיפתו ,  אבל מצד שני  יש לחץ הולך וגובר מהבסיס הימני של נתניהו והרבה לחץ גם בליכוד וגם בבית היהודי ". 
 ( עדכון ראשון :  08:30 )  

נדחה הדיון ב"חוק ההסדרה "  בוועדת השרים ;  מנדלבליט : " לא חוקתי "
 גורם בקואליציה אמר כי היועץ המשפטי לממשלה סבור שהחוק לא יעמוד במבחן בג"ץ .  הצעת החוק ,  שמבקשת לעקוף את החלטת בג"ץ בעניין פינוי המאחז עמונה ,  תעלה לוועדת השרים לחקיקה בעוד שבוע

