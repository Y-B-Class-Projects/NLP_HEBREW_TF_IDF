לחם בנאצים ונאבק לעלות לישראל :  הקצין שעם תמונתו צעד נתניהו
וולף וילנסקי שירת כמפקד גדוד בצבא האדום במלחמת העולם השנייה .  הוא נפצע ארבע פעמים בקרבות ובמשך עשר שנים היה מסורב עלייה לישראל .  ראש הממשלה שהשתתף במצעד יום הניצחון במוסקבה חלק לו כבוד . " שמו הלך לפניו והלוחמים הלכו אחריו "
 במצעד לציון יום הניצחון על גרמניה הנאצית שנערך ביום רביעי השבוע במוסקבה נשא עמו ראש הממשלה בנימין נתניהו את תמונתו של קצין יהודי ששירת כמפקד גדוד בצבא האדום .  מקובל שבמצעד זה נושאים המשתתפים את דיוקנאות קרוביהם או כאלה של אחרים שלחמו במלחמה .  נתניהו בחר לשאת את תמונתו של וולף וילנסקי שהוביל את חייליו במלחמת העולם השנייה לקרבות גבורה ונחשב בעיניהם לאגדה עוד בחייו .
 על לחימתו באותם ימים זכה וילנסקי באות  " גיבור ברית המועצות ".  אברהם קרצ'מר ,  ששירת כקצין בדרגת סרן בצבא האדום ,  כתב עליו כי  " שמו הלך לפניו והלוחמים הלכו אחריו ".  וילנסקי ,  שנולד בשנת 1919 בקובנה שבליטא ,  גדל בבית יהודי מסורתי והתחנך באווירה ציונית .  הוא למד בגימנסיה העברית  " יבנה ",  המשיך לתיכון  " אודט "  בקובנה והתחנך תנועת  " השומר-הצעיר "  בארצו .  חבריו סיפרו כי היה הרוח החיה בתנועה ובעל כושר מנהיגות .  בשנת 1938 היה חבר בגרעין להכשרה חלוצית בחווה חקלאית ליד קובנה והכין את עצמו לעלייה ולהגשמה חלוצית .
 לקריאה נוספת:נתניהו לפוטין :  זכותה של ישראל להגן על עצמה מהתוקפנות האיראנית 
בשנת 1939 ,  עם סיום לימודיו בתיכון התגייס וילנסקי לצבא הליטאי למילוי שירות חובה .  לאחר סיפוחה של ליטא לברית המועצות ,  בקיץ 1940 ,  המשיך את שירותו הצבאי בשורות הצבא הליטאי ,  ונשלח לבית-הספר לקצינים בווילנה .  לאחר פלישת צבא גרמניה הנאצית לברית המועצות השתתף בקרבות קשים ,  יחד עם חבריו לבית הספר לקצינים .
 וילנסקי קודם לדרגת סגן והצטרף לדיוויזיה הליטאית . " במשך שלוש שנים רצופות הוא לא הוציא את נשקו מידיו ,  פרט לתקופות קצרות של החלמה לאחר פציעות חוזרות ונשנות ",  כתב קרצ'מר על חברו שנפצע ארבע פעמים בשנות המלחמה . " אומץ ליבו ,  גבורתו האישית וכישוריו הצבאיים שהתבטאו בכושר מנהיגות ,  תמרון נבון ועמידה איתנה במצבי לחץ ,  תרמו לקידומו ".  
עוד כתב חברו לנשק כי מבצעיו הצבאיים ,  תושייתו ואומץ ליבו ,  דוגמתו האישית ונכונותו של וילנסקי להסתער על האויב בראש חייליו  " הפכו אותו לאגדה והפריכו את הגרסה האנטישמית הנפוצה ,  שיהודים הם מוגי-לב ומשתמטים ".  לדברי קרצ'מר , " הודות לגבורתו האישית היה אהוב ונערץ על-ידי הלוחמים שהיו תחת פיקודו ,  יהודים כגויים ,  וללוחמים היהודים היה מקור לגאווה והשראה .  הוא הוביל את חייליו לקרב עם הפקודה 'אחרי ! ' והם נלחמו בחירוף נפש יחד עם מפקדם הנועז ". 
וילנסקי הוביל שורה של קרבות הירואיים ,  כמו בסתיו 1943 ,  בגזרת החזית בסביבות העיר נוול ,  כשהגדוד בפיקודו חדר עמוק לעורף האויב וחיסל מפקדה צבאית רמת דרג .  באוקטובר 1944 ,  במהלך קרבות עקובים מדם ,  שבהם השתלט הגדוד על צומת דרכים חשוב ,  הפעילו הגרמנים כוחות רבים בכדי להדוף את אנשיו .  וילנסקי ,  שעמד בראש חייליו ,  גילה אומץ-לב יוצא דופן וסיכל התקפות של הגרמנים .  
לצד הנאמנות וההקרבה לארצו ,  עקב וילנסקי בעניין ובדאגה אחרי המתרחש בישראל ,  שבנעוריו חלם להעפיל אליה .  בשנות השבעים ,  כשהחלה תנועת העלייה לישראל ,  גם משפחת וילנסקי החלה לטפח שאיפה להגיע למדינת ישראל .  בנו ובתו ,  אריה וליליה ,  וכן אחיו ואחותו עלו לישראל ,  אולם בקשתם של וולף ואשתו סוניה לצאת לישראל ,  סורבה במשך עשר שנים .  סוניה הייתה גם היא לוחמת ושירתה לצדו במלחמה כחובשת קרבית .
 בשנת 1983 זכו סוף סוף בני הזוג וילנסקי לאשרת יציאה והגיעו לישראל . " זה היום המאושר בחיי ",  אמר לאנשים הרבים שקיבלו את פניו ,  מהם חברי נעורים שזכרו אותו מתנועת הנוער .  וילנסקי ,  שעם עלייתו לישראל קיבל דרגת כבוד של אלוף-משנה בצה"ל ,  כתב את קורות חייו בספר  " תהפוכות גורל ",  היה פעיל בארגוני לוחמים נגד הנאצים וחי במחיצת משפחתו בראשון לציון .  בשנת 1992 הלך לעולמו בגיל 73 .  רבים ליוו אותו בדרכו האחרונה בבית העלמין בעירו ,  שאף הנציחה את זכרו בכך שקראה רחוב על שמו .  

לחם בנאצים ונאבק לעלות לישראל :  הקצין שעם תמונתו צעד נתניהו
וולף וילנסקי שירת כמפקד גדוד בצבא האדום במלחמת העולם השנייה .  הוא נפצע ארבע פעמים בקרבות ובמשך עשר שנים היה מסורב עלייה לישראל .  ראש הממשלה שהשתתף במצעד יום הניצחון במוסקבה חלק לו כבוד . " שמו הלך לפניו והלוחמים הלכו אחריו "
 
