בין טראמפ ,  בנט ובחירות :  הלחץ האמריקני הוא אליבי מושלם לנתניהו 
" הדיל האולטימטיבי "  לפתרון הסכסוך עם הפלסטינים מתגבש בחשאיות מוחלטת ,  וביום שבו יונח על שולחן רה"מ ,  יהיה זה בנט שדווקא יכריע עד כמה הקואליציה תתערער .  ובין ארומת הסיגרים והשמפניות ,  הצעה מטלטלת מהממשל עשויה להיות המפלט הבטוח של נתניהו  לפסטיבל בחירות
 ( חוקרי המשטרה הגיעו לביתו של נתניהו ,  לפני שבוע )  
אחד הסודות הכמוסים ביותר שמסעיר את מוחותיהם של רבים בירושלים ,  רמאללה וושינגטון ,  הולך ומתבשל בימים אלה בבית הלבן .  בינואר תצוין שנה מאז שדונלד טראמפ נכנס לחדר הסגלגל ,  ולקראת המאורע ,  יועציו הקרובים ביותר מנסים להעלות הילוך ולייצר עבורו את  " הדיל האולטימטיבי "  לסיום הסכסוך הישראלי-פלסטיני .  
תחת מעטה חשאיות וברמת מידור גבוהה ,  הצוות הקרוב ביותר לטראמפ עמל על גיבוש נוסחה מדינית לחידוש המשא ומתן בין ישראל והפלסטינים ,  משימה שבה רבים וטובים לפניהם כבר ניסו ונכשלו .
 מעט מאוד פרטים ידועים עד כה על תוכנית השלום של טראמפ ,  פרט לכך שהיא בדרך . " זה ממודר בצורה קיצונית ",  אמר השבוע גורם מדיני שהיה מעורב בעבר בשורה של סבבי משא ומתן . " בעבר ,  הצדדים היו יכולים להציץ למטבח והיו שותפים לבישול .  פה רוקחים משהו במטבח סגור מאוד ".  
הדד-ליין המקורי שריחף מעל מאמצי השלום של ממשל טראמפ - עד סוף השנה - הפך בינתיים בדיווח בניו יורק טיימס השבוע ל"תחילת השנה הבאה ",  והעיתונאי בן כספית דיווח שתאריך היעד כבר נדחה למרץ 2018 .  עד אז ,  מה בדיוק תכלול התוכנית תהיה שאלת מיליון הדולר ,  אבל דבר אחד כבר הולך ונהיה ברור :  הרגע שבו היא תונח על השולחן עשוי להפוך לנקודת מפנה דרמטית לקואליציית הימין של נתניהו .  
במסדרונות הכנסת זה כבר זכה לכינוי  " המסמך של ג'ייסון ",  על שמו של ג'ייסון גרינבלט ,  השליח המיוחד של הנשיא טראמפ שהפך בשנה האחרונה לבן בית בלשכת ראש הממשלה ,  אבל גרינבלט הוא רק צלע אחת במעגל המצומצם של שומרי הסוד שמגבש את התוכנית .  יחד איתו ,  חתנו של הנשיא ,  ג'ארד קושנר ,  השגריר בישראל דיוויד פרידמן וסגנית היועץ לביטחון לאומי דינה פאוול ,  בילו חלק ניכר זמנם במסעות ,  דילוגים ופגישות רמות דרג בבירות השונות במזרח התיכון ובאיסוף העמדות של נתניהו ,  אבו מאזן ,  הסעודים ,  המצרים ,  הירדנים ,  וכל מי שמעורב בקלחת .  
כעת ,  הם נערכים לקראת  " השלב הבא ".  לפי דיווח בניו יורק טיימס בשבוע שעבר ,  אחרי שהחליפו עמדות וניירות עם כל הצדדים ,  קושנר ושות' מתכוננים כעת להציג לנשיא תוכנית להנעת המשא ומתן ,  שתכלול גם התייחסות לנושאי ליבה נפיצים כמו התנחלויות וירושלים .  
נתניהו עצמו אמר בשבועות האחרונים בכמה הזדמנויות שהוא נערך להגשה של מסמך אמריקני ,  אבל לשרים וח"כים בליכוד אמר שהוא לא יודע שום דבר על פרטיו או מועד הגשתו .  על פניו ,  הקלפים שמשחקים לטובתו יותר טובים מאי פעם .  מדובר בטראמפ האוהד והרפובליקני ,  עם בסיס תמיכה נוצרי אוונגיליסטי ושגריר שמקורב למתנחלים ,  ובית לבן שדלתו פתוחה לרווחה בפני אנשי ראש הממשלה ,  השגריר בוושינגטון רון דרמר וראש הסגל יואב הורביץ . 
" זה יהיה המסמך הכי ידידותי שהיה לישראל אי פעם ",  אמר שר בכיר בליכוד השבוע ,  שהעריך כי הממשל עומד לקבל חלק מהעמדות ו"הקווים האדומים "  שנתניהו ואנשיו הציגו בנושאים כמו ביטחון ,  בקעת הירדן ,  או פינוי ההתנחלויות .  היחסים ההולכים ומתחממים עם מצרים  ( מעל השולחן )  וסעודיה  ( מאחורי הקלעים )  ,  והחזית המשותפת מול אויבים משותפים כמו איראן וחמאס מספקת גם היא תפאורת רקע חמה לניסיון של נתניהו להפוך את התהליך לתהליך אזורי .  נתניהו עצמו הציע באחרונה לבחון  " דגמים חדשים "  של ריבונות למדינה הפלסטינית ,  ובסביבתו מקווים שהממשל יאמץ את הסגנון היצירתי ויחשוב מחוץ לקופסא בעוד כמה נושאים נפיצים .
 אבל בלשכת ראש הממשלה ,  כמו גם גם גורמים בכירים בקואליציה ,  מבינים שזה רק צד אחד של הסיפור .  שליחי טראמפ הם מתווכים מקצוענים ,  שרוצים לסגור עסקה ,  שיש בה עוד בעלי עניין שגם להם יש קווים אדומים ,  ואם ברצונם ליצור תוכנית רצינית היא תהיה חייבת לכלול חלק מהדרישות של הפלסטינים ומדינות ערב ולייצר  " דיל-ברייקרים "  גם לצד השני  והיא בהכרח תדרוש ויתורים מישראל  ברמה ההצהרתית וברמה המעשית . " ההצעה האמריקנית תביא לטלטלה ,  והרבה אנשים  גם ראש הממשלה וגם השותפים שלו  יצטרכו לקבל החלטה .  גם להגיד 'לא' זו החלטה ,  וגם החלטה שלא להגיב זו החלטה .  סדר היום המדיני יביא כל אחד לטפס על עמוד או עץ בחצר ובאיזשהו שלב יצטרכו להחליט איזה ענף כורתים ואיזה עץ שורפים ",  אמר השבוע גורם מדיני בכיר ,  שהוסיף שמדובר בנושא שיביא את הקואליציה ל"נקודת רתיחה ".  

אם יונח מסמך אמריקני על השולחן ,  אומרים בכירים בקואליציה ,  נתניהו יתקשה מאוד להגיד לטראמפ  " לא ".   " אין מצב לעימות ישראלי-אמריקני ",  קבע בנחרצות שר בכיר בליכוד .  אבל כפי שהעיר השבוע בצדק יו"ר האופוזיציה יצחק הרצוג לנתניהו מעל מליאת הכנסת , " אתה לא מוכן ללכת לצעדי אמון מול הפלסטינים כי נפתלי בנט לא נותן לך ",  יו"ר הבית היהודי הוא שחקן מפתח בתרחיש המתרקם בימים אלה ,  וקשיחות ההתנגדות שלו למסמך אמריקני תכריע כמה דרמטית תהיה הטלטלה הפוליטית שבעקבותיה .  
אבל הבחירה האמיתית תהיה בידי נתניהו :  הוא זה שייאלץ להכריע בין הבסיס הימני  שיעשה לו בעיות לא קטנות גם בליכוד  לבין הבית הלבן החם והאוהב ,  וכל הכרעה משמעה עימות פומבי עם הצד השני . " האמריקנים מפנקים אותנו עכשיו ,  אבל אין מתנות חינם ,  הם יגישו את החשבון ",  אמר אחד מבכירי הקואליציה השבוע . " נתניהו יצטרך להחליט אם לאבד את בנט או לאבד את טראמפ ,  ועל זה  הוא מסוגל ללכת לבחירות ". 
המילה  " בחירות "  משייטת בשיחות המסדרון בכנסת ובקואליציה בעוצמות מתגברות בשבועות האחרונים גם כך .  בין החקירות הפליליות המתהדקות סביב צווארו של נתניהו וההתקוטטויות בלתי נגמרות בין סיעות הקואליציה ,  כולם מנסים להבין מה נתניהו רוצה .  הסקאלה נמתחת בין אלה שנשבעים שהממשלה תאריך ימיה ותשלים את כהונתה ,  לבין כאלה שמצהירים בביטחון שהכיוון הוא בחירות מוקדמות ואפילו יודעים לנקוט בתאריכי יעד כבר בשנה הבאה ,  אבל שני הצדדים מסכימים שההכרעה כולה בידיו של איש אחד  ראש הממשלה .  
לוח הזמנים הנמתח של מאמץ השלום של אנשי טראמפ ,  שמתקתק במקביל לשעון בחדרי החקירות ,  דווקא עשוי לשחק לטובתו .  הלחץ המדיני ,  שילך ויתגבר בשבועות ובחודשים הקרובים ,  ילווה את הפרסום המסתמן של המלצות המשטרה והכרעת היועץ המשפטי על הגשת כתב אישום בעניינו ,  ויכול לספק את האליבי המושלם לבחירות מוקדמות .  
הטיימינג בתרחיש הזה משתלב היטב בעוד תאוריה נפוצה במערכת הפוליטית בימים אלה ,  לפיה נתניהו מתכנן בחירות בסוף מאי ,  כחודש לאחר חגיגות יום העצמאות ה-70  כדי לנצל את הבימות הממלכתיות והאורחים רמי הדרג שהוזמנו בימים אלה מחו"ל לסיומת חזקה לקמפיין הבחירות .  
הנבואה ניתנה בעיקר לשוטים ,  בטח במזרח תיכון כה תזזיתי ,  ובוודאי בסכסוך הישראלי-פלסטיני ,  שם השטן נמצא בפרטים הקטנים ,  כך שהמאמץ המרוכז של שליחי הנשיא לגבש כעת נוסחה עוד עשוי לעבור טלטלות ותהפוכות רבות .  אך את כאב הראש שהוא עומד ליצר  המערכת הפוליטית תתחיל להרגיש כבר בשבועות הקרובים .  בתוך בליל הסיגרים והשמפניות ,  מבחינת נתניהו זו תהיה הפוגה מבורכת בסדר יום ,  וייתכן שגם דו-תכליתי :  הוא יוכל להשתמש במסמך אמריקני כמחולל אמין של משבר קואליציוני שמוביל לבחירות ולדחייה של ההתקדמות בחקירות הפליליות ,  ובמקביל ,  לטעון בפני הממשל כי הוא מתקשה באישור התוכנית בקואליציה הנוכחית ולכן אין ברירה אלא ללכת לבחירות - ולדחות בכמה חודשים את ההכרעה הפוליטית על תוכנית שלום אמריקנית .  שתי ציפורים במכה אחת .  

בין טראמפ ,  בנט ובחירות :  הלחץ האמריקני הוא אליבי מושלם לנתניהו 
" הדיל האולטימטיבי "  לפתרון הסכסוך עם הפלסטינים מתגבש בחשאיות מוחלטת ,  וביום שבו יונח על שולחן רה"מ ,  יהיה זה בנט שדווקא יכריע עד כמה הקואליציה תתערער .  ובין ארומת הסיגרים והשמפניות ,  הצעה מטלטלת מהממשל עשויה להיות המפלט הבטוח של נתניהו  לפסטיבל בחירות

