המטאור שהתרסק :  האכזבה מלפיד השפיעה על הבחירות 
" יש עתיד "  של שר האוצר הייתה הדבר החם ביותר בפוליטיקה הישראלית ,  אך רק ראש עיר אחד ושלושה ראשי מועצות בהם תמכה ניצחו בבחירות המקומיות .  ומי המנצח הגדול של אמש ? 
הבחירות המקומיות שהוכרעו הלילה  ( רביעי )  היוו לא רק מבחן כוח למועמדים ולרשימות העצמאיות ,  אלא גם ,  ואולי בעיקר - למפלגות הארציות שהשקיעו כספים רבים בניסיון לבסס את כוחן במועצות הערים ,  ונראה שהתוצאות יכולות ללמד טוב יותר מכל סקר על הלכי הרוח בקרב הציבור .  בעוד הליכוד ,  העבודה ,  ש"ס ומרצ רגילות להתמודד בזירה זו כבר עשרות שנים ,  עבור  " יש עתיד ",  מפלגתו של יאיר לפיד ,  הייתה זו טבילת אש ראשונה ,  והתוצאות בהחלט פושרות ,  שלא לומר מאכזבות עבור שר האוצר .  כעת ,  נותר רק לתהות כיצד היו נראות התוצאות בבחירות המקומיות לו היו מתקיימות לפני הגזירות התקציביות .  
את התוצאות הללו אפשר לזקוף ,  אולי ,  לאכזבה הציבורית מלפיד בחודש שחלפו מאז התיישב על כיסא שר האוצר - שבאה לידי ביטוי גם בסקרים שנערכו לאחרונה .  בחודשים אפריל ומאי נהרו מועמדים בכל הרשויות בארץ ליש עתיד .  מפלגתו של המטאור הפוליטי שהגיעה יש מאין ל-19 מנדטים הייתה הדבר החם ביותר בפוליטיקה הישראלית .  בהתאם ,  הוחלט להעמיד מועמדים מטעם המפלגה לראשות 18 ערים ומועצות אזוריות ,  אך מהם נבחרו ארבעה בלבד :  חדרה ,  בנימינה ,  כוכב יאיר וגני תקווה ,  שם ראשת העיר הנבחרת - ליזי דלר'יצה - רצה מטעם מפלגת העבודה ונתמכה גם על ידי יש עתיד .  יתר המועמדים בשדרות ,  קריית מלאכי ,  קצרין ,  מיתר ,  פרדסיה ,  הוד השרון ,  יבנה ,  מגדל העמק וערים נוספות - לא נבחרו .  
גם התוצאות למועצות הערים יכולות ללמד משהו על מצבה הנוכחי של יש עתיד .  ב-44 רשויות התמודדה המפלגה למועצה .  ב-32 מהם הצליחה המפלגה להכניס חברים ,  וב-12 רשויות בהן התמודדה לא נכנס אף לא נציג אחד .  מהתבוננות בתוצאות ניתן לראות התבססות מרשימה של יש עתיד בישובים קטנים ובינוניים כמו בנימינה ,  כוכב יאיר ,  גני תקווה והוד השרון ,  שם נכנסו בין שליש לשני שלישים מחברי המועצה ממפלגתו של לפיד .  בערים הגדולות ,  עם זאת ,  התמונה עגומה בהרבה .  בתל אביב ,  בה הושקעו מאמצים ומשאבים רבים ,  נכנס רק חבר מועצה אחד :  דן להט ,  מתוך 31 חברי מועצה .  בחיפה נכנסו שלושה חברים מתוך 31 ובחדרה ,  עירה של  " ריקי כהן "  הפיקטיבית - שלושה מתוך 19 .  
לפיד ,  שנבחר במידה רבה בזכות קולותיהם של תושבי מעמד הביניים מתל אביב והמרכז צריך ,  אפוא ,  להיות מודאג .  המפלגה הכניסה 72 נציגים בסך הכל לערים השונות  ( המספר הסופי עוד עשוי להשתנות בעקבות קולות החיילים )  .  סביר מאוד להניח שאותן 12 רשויות בהן לא הצליחה המפלגה להכניס ולו נציג אחד הן מכה משמעותית ,  לא רק מוראלית :  משרד הפנים מתקצב את הרשימות השונות בהתאם לחוק מימון מפלגות על פי גודלן היחסי .  התקציב עוזר למפלגות להשיב את הסכומים שהשקיעו בקמפיינים .  
בשנת 2008 ,  למשל ,  ההתמודדות של מפלגת קדימה בעשרות רשויות התבססה על הערכה מופרזת לגבי מספר המושבים שתכבוש הרשימה .  בסופו של דבר ,  ההערכות התבדו והמפלגה התרסקה כלכלית וצללה לגירעון ממנו לא התאוששה עד היום .  בכירים ביש עתיד התעקשו שההערכות לפיהן יצאה המפלגה להתמודדות היו הערכות שמרניות . " השקענו בכל הארץ בערך פי שניים מהסכום שהושקע בקמפיין של משה ליאון בירושלים ",  אמרו .  
לפיד אמנם ניסה לשדר סיפוק מהתוצאה ,  כאשר בהודעה מטעמו כתב : " יש עתיד הוכיחה עד כמה עמוקים השורשים שהצלחנו לנטוע בחברה הישראלית ",  אולם גם הוא יודע שהצ'אנס הגדול שלו לבסס נוכחות ברחבי הארץ הייתה אתמול .  ההזדמנות הבאה לתקן תהיה רק ב-2018 .  
מי שבהחלט יכול להיות יותר מרוצה הוא  " האח "  נפתלי בנט .  על אף שכוחה של מפלגתו ,  הבית היהודי ,  קטן בשבעה מנדטים בכנסת ממפלגתו של לפיד ,  הוא הצליח להכניס 110 נציגים למועצות הארץ השונות ,  לעומת 80 נציגים לרשימות המפדל והאיחוד הלאומי ב-2008 .  מתוך המקומות בהם רצה המפלגה ,  נכנסו נציגים ב-34 מועצות חדשות בהן התמודדה :  באר שבע ,  אופקים ,  אור יהודה ,  דליית אל-כרמל ,  גבעת זאב ,  טבריה ,  יבנה ,  בת ים ,  ומקומות רבים נוספים .  
בבית היהודי הצהירו אתמול כי היעד הוא להכניס מאה חברי מועצה בערים השונות ,  אולם לא ברור מה הציפיות האמתיות של המפלגה ,  ומה המחויבות הכספית שלקחה על עצמה בהתמודדות בלא פחות מ-88 רשויות מקומיות .  אמנם לבית היהודי יש נציגות מרשימה של חילונים ודתיים ,  גברים ונשים בכמחצית מהמועצות המקומיות בארץ ,  אולם כוחה בכל אחת מן המועצות דל למדי ,  כאשר במרבית הערים הצליחה להכניס נציג אחד בלבד .  בבית היהודי שמו את יהבם בעיקר על הבחירות לראשות הערים שדרות וקריית מלאכי .  בקריית מלאכי ,  שם השקיע היו"ר בנט מאמצים רבים ,  נבחר מועמד המפלגה ללו זוהר .  בשדרות נבחר אלון דוידי ,  הנתמך על ידי הבית היהודי ,  העבודה והליכוד ביתנו .
 למרות שבנט הגדיל משמעותית את כמות החברים ,  הוא נכשל בערים הגדולות .  בירושלים נפל הבית היהודי משלושה מנדטים לאחד בלבד ,  למרות התערבותו המסיבית של שר הכלכלה .  לדבר תהיה השפעה כלכלית לא קטנה ,  בשל הכספים שהושקעו בקמפיין בבירה .  בנוסף ,  נכשל הבית היהודי גם בבית שמש ,  רחובות ובחריש .  
גם מפלגת העבודה יוצאת מהמרוץ מחוזקת :  אמנם המפלגה נחלה מפלה בערים תל אביב וירושלים ,  שם לא הצליחה להכניס מטעמה אפילו נציג מועצה אחד ,  אך ברשימות הערים הגדילה את כוחה מ-110 חברי מועצה ב-2008 לכ-130 נציגים בבחירות האחרונות ,  כאשר המספר הסופי עשוי להיות גבוה יותר .  גם בכל הנוגע לראשי הערים רשמה המפלגה התחזקות :  25 ראשי ערים הם חברי מפלגה ,  ובהם ראשי הערים תל אביב ,  באר שבע ,  חולון ,  ראשון לציון ,  כרמיאל וכפר סבא .  הישגים נרשמו גם בקריית אונו ובנשר ,  שם ניצחו מועמדי המפלגה את מועמדי הליכוד .
 על רקע הבחירות המתקרבות לראשות מפלגת העבודה ,  סביר להניח שבמטה היו"ר ,  שלי יחימוביץ' ,  לא הזילו דמעה נוכח העובדה שלא נכנס חבר מטעמה למועצת העיר תל אביב ,  שכן שלושת המקומות הראשונים ברשימה מזוהים עם יריבה ,  בוז'י הרצוג .  גם בערים שדרות ומצפה רמון הפסידו המועמדים שהיו מזוהים עם יריבה ,  עמיר פרץ ,  שבמפלגה יש מי שמייחסים לו מעורבות לטובת הרצוג בבחירות הנוכחיות .  עם זאת ,  מכה קשה ספגה יחימוביץ' ברעננה ,  שם הפסיד ראש העיר נחום חופרי שידוע כתומך של יו"ר העבודה .  
מי שהגדילה את כוחה באופן משמעותי היא מפלגת מרצ .  את המגמה בסקרים המתפרסמים בשבועות האחרונים ניתן היה לראות גם בתוצאות לרשויות המקומיות :  המפלגה הגדילה את כוחה בשליש ,  מ-30 נציגים למועצות השונות ב-2008 ל-40 בבחירות הנוכחיות .  בין היתר ,  רשמה המפלגה הישגים בתל אביב ,  שם הכפילה את כוחה משלושה לשישה נציגים ;  בכפר סבא ,  שם קיבלה הרשימה 20% מקולות הבוחרים ;  וברעננה ,  שם זכתה הרשימה ל-26% .
 מי שיכול לראות את עצמו כמנצח הגדול של הערב הוא ראש הממשלה ,  בנימין נתניהו .  מפלגת הליכוד בראשותו שמרה על מעמדה כמפלגה החזקה ביותר ברשויות המקומיות ,  עם ניצחון של למעלה מ-40 מועמדי ליכוד או נתמכי ליכוד .  המקום היחיד בו נחל הליכוד כישלון צורב היה הסניף הירושלמי .  לא רק שהמועמד משה ליאון לא נבחר ,  אלא שהמפלגה זכתה למושב אחד בלבד במועצת העיר מתוך 31 .  אולם ,  כתם זה לא צפוי לדבוק בנתניהו ,  כיוון שהוא נמנע בעקביות מלתמוך במועמדותו של ליאון .  מי שצפוי להינזק באופן קשה מהבחירות הללו הוא מספר 2 ברשימתו ,  אביגדור ליברמן ,  ששם את כל הז'יטונים על ליאון ,  והתגייס באופן מוחלט להצלחתו .  לכישלון של ליאון ,  שצפוי לדבוק גם באריה דרעי שמסיים ערב בחירות רע עם הפסד נוסף בעיר אלעד ,  עשויות להיות גם השלכות על אפשרות המשך המיזוג בין הליכוד וישראל ביתנו ,  שנראה כעת רחוק מתמיד .  
למרות הפסידהם של ליאון ,  מרציאנו ,  ליה שמטוב ואחרים ,  בישראל ביתנו יכולים להתנחם בניצחונות של יואל לביא ברמלה ,  אילן שוחט בצפת ויוסי בן דוד בטבריה .  בנוסף ,  ציינו במפלגה את הגדלת כוחם מ-80 נציגים בבחירות הקודמות למאה בנוכחיות .
 לפניות לכתב עמרי נחמיאס - omri_n@walla.net.il
עוד על הבחירות המקומיותמשה ליאון לאחר ההפסד : " נשאר בירושלים ".  המהדורה המלאהמה קרה ביישוב שלכם ?  צפו במפת הבחירות המתעדכנתבחירות על קול בכפר יונה ;  בכפר הערבי מחכים לחיילים 

המטאור שהתרסק :  האכזבה מלפיד השפיעה על הבחירות 
" יש עתיד "  של שר האוצר הייתה הדבר החם ביותר בפוליטיקה הישראלית ,  אך רק ראש עיר אחד ושלושה ראשי מועצות בהם תמכה ניצחו בבחירות המקומיות .  ומי המנצח הגדול של אמש ? 

