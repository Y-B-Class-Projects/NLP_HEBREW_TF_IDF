בבנק ישראל רחוקים מפשרה בפועלים
בכיר בבנק ישראל :  הנגיד נתן לאריסון סולם לרדת בכבוד .  השמצת חזקיהו מיותרת ".  ועוד :  על מעמדו של איתן רף וכמה מילים על המיסים מוזרים
בימים האחרונים נפוצו ידיעות על  " נקמתו "  לכאורה של המפקח על הבנקים ,  רוני חזקיהו ,  בבנק הפועלים שסרב לשלם לו 300% פיצוי או לקדמו לתפקיד בכיר .  במקביל ,  בנק ישראל החל לקבל  " הצעות "  לרדת מהעץ עליו טיפס בדרישתו להדיח את היו"ר דני דנקנר .
 העצות התקשורתיות כללו אינספור הסברים  דאגה לשלום הבנק ,  ליציבותו ,  להחלפת שלושת ממנהליו המובילים  ( זיו ,  דנקנר ,  קינן )  ,  לפגיעה בזכות הקניין של שרי אריסון בעלת השליטה .  אפילו ועד עובדי הפועלים ,  אותו ועד שאפשר בשקט יחסי לפטר 900 עובדים בעבר ,  הודיע על תמיכתו בדנקנר ,  קינן ואריסון .  ימות המשיח .
 אתמול שוחחתי עם גורם בכיר בבנק ישראל .  האיש ,  בשקט נחוש ,  הסביר : " המאבק נגד חזקיהו חסר תוחלת .  הנגיד החליט שדנקנר לא ראוי להיות יו"ר ,  ובכך נתן גיבוי מוחלט למפקח .  המאבק אינו פועלים-חזקיהו אלא פישר-אריסון .  טוב תעשה גב' אריסון אם תפנים זאת .  חשוב שתבין שבפישר כנגיד לא נלחמים כי שמו המקצועי ידוע היטב וגם יושרו ". 
איש שיחי המשיך והסביר   " פישר איש הגון ומבין עניין .  מוכן לתת לאריסון סולם לרדת בנחת ולהמשיך להצהיר על הערצתה ליכולת המנהיגות של דנקנר .  סולם עם שני שלבים :  עד סוף 2009 דנקנר פורש ,  עד סוף 2009 הבנק מאתר מנכ"ל חדש ולא את ציון קינן .  שני שלבים תמורת חצי שנה ודימוי של פתרון מכובד .  פישר מוכן לשמוע מאריסון מי הם המועמדים ואם יהיו מתאימים יאשרם . " אם צריך ",  מוסיף הגורם הבכיר , " נזכיר שוב ושוב את ההחלטות השגויות של דנקנר ולהקתו ונדע גם לציין בעיות אשראי קיימות למספר לווים גדולים ".   
" אל תדאגי ",  מציין הבכיר , " כל הטורים שנכתבו ואלה שייכתבו על החשש ליציבות הפועלים ,  וחילוץ ההנהלה ,  והזעזוע לעובדים עם רמז ללקוחות  מטרידים את הנגיד אך לא ישנו את דעתו שדנקנר חייב לפרוש ".  חזקיהו כבר מזמן ,  אולי מלכתחילה ,  ניגן כינור שני בעניין .
 לדברי הבכיר ,  גם עורכי הדין רמי כספי ויורם ראב"ד  " שנרכשו "  כשחקני תגבור לייעץ לדירקטוריון הפועלים לא יעזרו מול פישר .  חבל על בזבוז הכסף .  פישר אינו איש של שקשוקות .  הוא ג'נטלמן שמורגל בכללי ברזל .  אינו מפחד מיועצים ועורכי דין מכובדים וחבל שבבנק מבזבזים אנרגיות לריק .  דווקא עם עורך דין פנחס רובין מצא פישר קשר שיחה נעים .
 בהקשר לכוונת ביבי ואנשיו להחליף ברבעון הראשון של 2010 את יו"ר דירקטוריון בנק לאומי אומר הבכיר   " ללשכת ביבי ואנשיו בוודאי יש מועמדים רבים ,  חלקם ראויים ,  לתפקיד .  לנו כיום יש מועמד אחד  איתן רף .  אין לנו כוונה להחליפו וביבי יבין זאת וסביר שיניח לנושא .  בנק שכ  10% ממניותיו מוצעות למכירה ע"י 'סרבוס וגבריאל' שיש לו מנכ"לית כגליה מאור שעובדת מצויין עם היו"ר ,  לא זקוק לשינוי .  מקורבי רוה"מ צריכים לחפש מקום אחר לעסוק בו ולא בבנק לאומי ".  חד משמעי .  כל תוספת מיותרת .
 רק שבבנק ישראל יש מספר תמימים שמאמינים שביבי ישקול ויבין - והוא לא .  מינוי לתפקיד יו"ר לאומי ,  כיום הבנק המוביל ,  נחשק על ידי רבים ממקורבי ביבי .  כל כך נחשק שפישר עלול להיאלץ לכופף שוב שרוולים ולפתוח בחזית נוספת .  בבנק ישראל מודאגים אבל לא חוששים .  עדיין .
 פקידי האוצר בראשות ביבי ושטייניץ רצים כאחוזי תזזית אחרי בליל רעיונות למיסים מוזרים .  מס על אינטרנט ,  מס סיגריות ,  מס על טלפונים סלולריים למעביד ,  מס מוגדל מבעבר על זכיות בלוטו ומע"מ על ירקות כי כידוע רק העשירים אוכלים ירק .  גם מע"מ על תיירים לקראת ביקור האפיפיור והשממה שתישאר בענף התיירות אחריו .  אם כך למה לא להטיל מיסים נוספים כמו :  מס על בנזין ,  ביקורי רופאים מומחים ,  תרופות ,  אכילת שווארמה .
 הנה צרור רעיונות נוסף למיסוי :  מס על גלידות ,  אוכל לחיות מחמד ,  סרטי קולנוע ופופקורן ,  קלנעיות לקשישים ,  חברי קיבוצים בהפרטה ,  הפלגה באניות שעשועים ,  טיסות צ'רטר ,  חברי אופוזיציה ,  אוכלי בננות .  ויש עוד .  
לידיעת השר הפילוסוף שטייניץ והשר הממונה נתניהו נגיד אך זאת :  מספיק עם בליל רעיונות בוסר שלא יניבו הכנסה של ממש .  תטילו מס על שווארמה - צריכת הגפילטע פיש תעלה .  ירקות אוכלים עניים כי אין להם כסף לבשר ,  גם אם מומחי האוצר מחזיקים במחקרים שאין לעניים צורך באבות מזון .  המלונות יקרים גם בלי מס נוסף .  
לעומת אין סוף מיסים מטופשים הנה הצעה לקיצוץ  חיזרו לממשלה של 18 שרים וסגרו 20 משרדי שרים וסגני שרים לענייני כלום .  תחסכו בכך הרבה יותר ממס על ליסינג וסלולרי .  טפלו בשומני תקציב הביטחון ותמצאו מיליארדים רבים למכביר .  אל תתעסקו בזוטות .
 ד"ר דפנה פפר ,  כלכלנית ,  מרצה במרכז ללימודים אקדמיים  אור יהודה .
 
בבנק ישראל רחוקים מפשרה בפועלים
בכיר בבנק ישראל :  הנגיד נתן לאריסון סולם לרדת בכבוד .  השמצת חזקיהו מיותרת ".  ועוד :  על מעמדו של איתן רף וכמה מילים על המיסים מוזרים

