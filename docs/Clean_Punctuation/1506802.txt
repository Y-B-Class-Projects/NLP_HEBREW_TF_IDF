נתניהו האריך כהונתו של דגן כראש המוסד
ראש הממשלה הודיע כי מאיר דגן ישרת בתפקיד שנה נוספת .  כהונתו הוארכה כבר פעמיים . " עשה עבודה חשובה לשיפור יכולתנו "
 ראש הממשלה בנימין נתניהו הודיע היום  ( ראשון )  כי הוא מאריך בשנה נוספת את כהונתו של ראש המוסד מאיר דגן .  שר האוצר יובל שטייניץ הציע שהממשלה תקבע שזו תהיה ההארכה האחרונה של ראש המוסד . " דגן הוא ראש מוסד יוצא מן הכלל .  דגן שיקם את המוסד שחזר להיות אחד מארגוני הביון הטובים בעולם וזה המון בזכותו ",  אמר . " עם זאת ,  יש חשיבות שיהיו חילופים בהנהגה ,  חילופים שיביאו רוח ומחשבה אחרת ". 
לדברי השר דן מרידור , " ראש המוסד אדם ראוי ,  עשה שינויים מהותיים ,  מדובר באיש מיוחד .  צריך להכין מועמדים אחרים .  יכול ראש מוסד להגיע מחוץ למערכת ויכול גם בתוך המערכת .  נכון שיערכו לדברים מבעוד מועד ".  נתניהו אמר על דגן כי  " מדובר באיש מצוין שיש לו צוות מצוין ועשה עבודה משמעותית וחשובה לשיפור יכולתנו ". 
בישיבת הממשלה הדגיש נתניהו כי החשיבות של נאום בר אילן בשבוע שעבר היתה בהגדרת ההסכמה הלאומית של ישראל להשגת הסדר שלום .  לדבריו , " איננו מתנים התחלת משא ומתן בשום תנאים .  להיפך ,  אנו עומדים על כך שלא יהיו תנאים מוקדמים ,  לא מהצד שלנו ואנחנו עומדים על כך שגם לא מהצד השני ".  
נתניהו הסביר את שני התנאים שהוא קבע להקמת מדינה פלסטינית מפורזת . " מדינת ישראל היא מדינה של העם היהודי ,  עם הסמלים והשפה של העם היהודי ,  עם החגים של העם היהודי והיכולת של כל יהודי לעלות אליה ולהיות אזרח .  חשוב לי להדגיש שעל הפלסטינים להכיר באותה מדינת לאום של העם היהודי ,  ובהסכם שלום להגיע לקץ התביעות הפלסטיניות בעניין זה ובכלל זה ויתור על תביעות נוספות ".  
נתניהו אף חזר והבהיר את הנחיצות של פירוז מדינה פלסטינית : " הביטחון לא יושג אלא באמצעות פירוז .  הפירוז לא מקהה כהוא זה את ההגדרה העצמית הפלסטינית .  אינני מבין מדוע לצרכי ההגדרה העצמית הפלסטינית הם זקוקים לקסאמים וטילי גראד .  אני יכול להבין שדרושה להם משטרה חזקה ומנגנוני ביטחון .  להיפך ,  אנו מעודדים את זה אבל הם לא זקוקים לטנקים ולטילים .  אנחנו ,  על סמך ההתנסות שלנו ועל מה שקרה לנו מהמקומות מהם נסוגנו ,  רשאים לתבוע כי המדינה הפלסטינית תהיה מדינה מפורזת ". 

נתניהו האריך כהונתו של דגן כראש המוסד
ראש הממשלה הודיע כי מאיר דגן ישרת בתפקיד שנה נוספת .  כהונתו הוארכה כבר פעמיים . " עשה עבודה חשובה לשיפור יכולתנו "
 
