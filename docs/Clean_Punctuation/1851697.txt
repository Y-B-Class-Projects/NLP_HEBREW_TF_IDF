נתניהו לוועדת הריכוזיות : " רוצה מסקנות מעשיות "
 ראש הממשלה ביקש מחברי הוועדה עמם נפגש בימים האחרונים המלצות בעיקר בנוגע להפרדת אחזקות ריאליות מאחזקות פיננסיות ולפתרון בעיית הפירמידות
ראש הממשלה ,  בנימין נתניהו ,  נפגש בימים האחרונים עם חברי הוועדה להגברת התחרותיות במשק  ( ועדת הריכוזיות )  ושמע מהם על ההמלצות המתגבשות .  
נתניהו התרשם שהמסקנות לא מספיק מעשיות ולחץ על הוועדה להציג המלצות מעשיות ודרסטיות יותר ,  בעיקר בנוגע להפרדת אחזקות ריאליות מאחזקות פיננסיות ולפתרון בעיית הפירמידות העסקיות - שני הנושאים שצפויים לעמוד בבסיס הדו"ח שתגיש הוועדה בשבועות הקרובים .  
ההנחה היא ששליטה במקביל בחברה פיננסית  ( בנק ,  חברת ביטוח ,  או בית השקעות )  ובחברה ריאלית  ( דלק ,  מזון ,  שיווק או סלולר )  יש בה פוטנציאל לניגוד עניינים מובנה ולפגיעה בצרכנים ,  במתחרים ובחסכונות של הציבור ,  שגם משפיעה לרעה על יוקר המחיה .  גם בעיית הפירמידות העסקיות ,  שבה איש עסקים עם הון מצומצם יחסית שולט בקבוצת ענק ,  גורמת לפגיעה במשק ובצמיחתו .  
מאז הוקמה ועדת הריכוזיות פרשו ממנה כמה מחבריה - הממונה על ההגבלים העסקיים רונית קן ,  יו"ר רשות ניירות ערך זוהר גושן ,  והמפקח על הבנקים רוני חזקיהו .  עתה סובלת הוועדה מפרישתם הצפויה של שני היו"רים ,  מנכ"ל משרד ראש הממשלה איל גבאי ,  שאמור לפרוש בתחילת ספטמבר ,  ומנכ"ל משרד האוצר חיים שני .  מבחינת גבאי ,  קיימת אפשרות שהוא לא יחתום על דו"ח הוועדה ,  אם זה יפורסם לאחר מועד פרישתו .  שני ,  שהתפטר גם הוא מתפקידו ,  יישאר כנראה עד תום עבודת הוועדה ,  שכן מועד פרישתו לא נקבע .  
מלשכת ראש הממשלה נמסר כי נתניהו נחוש בעמדתו לפעול כדי למגר את הריכוזיות במשק : " מצפה שהוועדה שמינה תגיש לו המלצות רציניות ומעשיות כדי לצמצם את הריכוזיות ". 

נתניהו לוועדת הריכוזיות : " רוצה מסקנות מעשיות "
 ראש הממשלה ביקש מחברי הוועדה עמם נפגש בימים האחרונים המלצות בעיקר בנוגע להפרדת אחזקות ריאליות מאחזקות פיננסיות ולפתרון בעיית הפירמידות

