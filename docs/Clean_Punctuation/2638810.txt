נתניהו ופישר לא עודכנו בהחלטת לפיד להגדיל הגירעון
לראשונה מ-1985 ,  הממשלה לא תעמוד במסגרת ההוצאה .  גורמים בבנק ישראל ובאוצר :  מעולם לא סוכם על גירעון של 4.9% .  פגישת תקציב הוקדמה להערב ,  אך פישר ,  נתניהו ולפיד לא ישתתפו
בכירים בבנק ישראל ובמשרד ראש הממשלה הופתעו מאוד מהצעת המחליטים שהגיש אתמול  ( רביעי )  שר האוצר יאיר לפיד ,  שלפיה יעד הגירעון ב-2013 יזנק ל-4.9% תמ"ג ,  לרמה של כ-50 מיליארד שקל ,  ושמסגרת ההוצאה הממשלתית תעלה ביותר מ-6.5 מיליארד שקל  ( מעבר למה שמאפשר החוק הקיים )  .  לפיכך ,  הקיצוץ בתקציב 2013 ייחתך בכמחצית - לכ-7 מיליארד שקל - לעומת קיצוץ תקציבי מתוכנן של 13 מיליארד שקל .  
לשני הגופים לא דווח כלל כי לפיד כבר קיבל את החלטה להעלות את הגירעון של השנה .  הם גם לא נשאלו לפני שלשכת לפיד הוציאה את זה לתקשורת .  אפשר שזו הסיבה שהבוקר נקבע כי פגישת תקציב שתוכננה להתקיים בימים הבאים ,  מתקיימת כבר הערב ,  במשרד ראש הממשלה ,  בנוכחות בכירי האוצר בנק ישראל .  נתניהו ולפיד לא ינכחו ,  בעיקר כיוון שפישר ייעדר ממנה - הוא נמצא בדרכו לארצות הברית .  הישיבה תנוהל על ידי מנכ"ל המשרד הראל לוקר .  
יעד הגירעון המקורי ל-2013 בתקציב המדינה 2012-2011 עמד על 1.5% תמ"ג בלבד ,  אלא ששר האוצר דאז ,  יובל שטייניץ ,  ונתניהו ,  העלו את היעד לרמה של 3% תמ"ג אחרי שהבינו כי איבדו את השליטה עליו .  לפיד מבקש כעת להעלות שוב את יעד הגירעון לרמה של 5% .  
בכירים באוצר אינם מקבלים את טענת ההפתעה של בנק ישראל ומשרד ראש הממשלה .  לעמדתם ,  כבר לפני כשלושה שבועות הציג לפיד אפשרות להודיע על יעד גירעון גבוה ל-2013 .  עם זאת הקפיד לומר כי לעניין 2014 הוא מתחייב לקבוע יעד של 3% ,  כעמדת נגיד בנק ישראל .  בישיבה נכחה המשנה לנגיד קרנית פלוג ,  ולדברי בכירים באוצר התבטאה פלוג בהבנה לצעד של לפיד .  לדבריהם אמרה פלוג כי היא מבינה את הבעייתיות בקביעת גירעון ל-2013 ,  שכן התקציב יעבור רק בשלהי יולי ,  כך שרוב השנה מנוהלת על פי חלוקה תקציבית מרחיבה ,  המתבססת על תקציב 2012 .  
עמדת בנק ישראל ,  כפי שהובנה על ידי האוצר ,  הייתה כי כל עוד יישמר יעד גירעון של 3% לשנה התקציבית הבאה ,  2014 ,  אפשר יהיה לקבל את עליית הגירעון ל-2013 .  גורמים בבנק ישראל ובלשכת רה"מ ששמעו את טענת בכירי האוצר אומרים בתגובה כי מעולם לא דובר ולא סוכם לא על עומק הגירעון הזה ,  ובכלל אין זה ראוי לפרסם עמדה שהתקבלה חד צדדית .  ההחלטה לפרוץ במכוון את תקרת ההוצאה דרמטית אף יותר מפני שמדובר בפעם הראשונה מאז תוכנית הייצוב ב-1985 שהממשלה לא תעמוד במסגרת ההוצאה .  
לפיד נאלץ לתקן את המצרפים הפיסקאליים לאחר שהבין כי החבילה הפיסקאלית שהוא מתכנן להביא במסגרת התוכנית הכלכלית הבאה לא תביא את הסכומים הנדרשים השנה .  זאת ,  בשל סיבה טכנית :  רוב הגזירות ,  הן בצד המיסוי והן בצד הקיצוצים ,  אינן רטרואקטיביות או שייכנסו לתוקף רק ברבעון האחרון של השנה .  
הצעתו של לפיד תובא לממשלה כבר ביום א' הקרוב מפני שבאוצר מתכוונים להגיש הצעת תקציב וחוק הסדרים לשנים 2013-2014 ב-12 במאי .  

נתניהו ופישר לא עודכנו בהחלטת לפיד להגדיל הגירעון
לראשונה מ-1985 ,  הממשלה לא תעמוד במסגרת ההוצאה .  גורמים בבנק ישראל ובאוצר :  מעולם לא סוכם על גירעון של 4.9% .  פגישת תקציב הוקדמה להערב ,  אך פישר ,  נתניהו ולפיד לא ישתתפו

