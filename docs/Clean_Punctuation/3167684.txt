מדוח המבקר לחקירה הפלילית :  הדרך לכתב האישום נגד שרה נתניהו
בתחילת 2015 גילה המבקר שפירא חשדות לאי-סדרים במעון רה"מ .  הממצאים שהועברו ליועמ"ש דאז וינשטיין העלו חשדות לתיקוני חשמל ,  העסקת מטפלת ורכישת רהיטים שלא כחוק .  לאחר סיום חקירת המשטרה ,  החליטה הפרקליטות להגיש כתב אישום בעבירות מרמה על הזמנת ארוחות בניגוד לנהלים
הפרקליטות החליטה היום  ( חמישי )  על הגשת כתב אישום נגד שרה נתניהו בפרשת המעונות .  במסגרת הפרשה נאשמה אשת ראש הממשלה כי פעלה לנפח הוצאות כספיות כשהזמינה למעון ראש הממשלה ארוחות רבות-משתתפים במסעדות יוקרה בהיקף של יותר מ-350 אלף שקלים ,  לכאורה תוך עקיפת הנוהל שאוסר על הזמנת מזון בזמן שבמעון מועסקת מבשלת .  העבירות שבהן נאשמה הן קבלת דבר במרמה בנסיבות מחמירות ומרמה והפרת אמונים .  יחד איתה נאשם גם מי שהיה באותה תקופה סמנכ"ל משרד ראש הממשלה ,  עזרא סיידוף .
 באמצע שנת 2015 החליט היועמ"ש דאז יהודה וינשטיין לפתוח בחקירה פלילית נגד שרה נתניהו לאחר שמבקר המדינה השופט בדימוס יוסף שפירא חשף את אי-הסדרים והעביר אותם לוינשטיין .  בתחילת הדרך כללה פרשת המעונות עוד כמה תתי-פרשות ,  מלבד הזמנת הארוחות .  בין היתר נחקרה נתניהו בחשד שחשמלאי בשם אבי פחימה ,  שהכיר את בני הזוג נתניהו על רקע היותו פעיל ליכוד ,  ביצע עבודות בביתה הפרטי של משפחת נתניהו בקיסריה ,  לכאורה בניגוד לנהלים .  חשד נוסף היה כי נתניהו העסיקה מטפלת שסעדה את אביה לפני מותו ,  והטילה את ההוצאות על כספי משלם המסים ,  וחשד שלישי נגע לרהיטי גן שנרכשו כביכול עבור מעון ראש הממשלה הרשמי בירושלים ,  אף בפועל הועברו לביתם הפרטי של בני הזוג בקיסריה .  
בסוף שנת 2015 נחקרה נתניהו באזהרה .  במאי 2016 העבירה המשטרה את סיכום החקירה לפרקליטות מחוז ירושלים ,  אולם באופן חריג לא פרסמה אם נמצאה תשתית ראייתי בחשדות שיוחסו לסיידוף ולנתניהו .  בחודשים שלאחר מכן בוצעו השלמות חקירה ,  ובספטמבר האחרון ,  כשנה וחצי לאחר שהועברו המלצות המשטרה ,  הודיע היועמ"ש אביחי מנדלבליט כי הוא שוקל להעמיד לדין את נתניהו וסיידוף בכפוף לשימוע .  
לפי הודעת משרד המשפטים מספטמבר האחרון ,  נתניהו וסיידוף פעלו יחד כדי ליצור  " מצג שווא שלפיו במעון הרשמי של ראש הממשלה ברחוב בלפור בירושלים לא מועסקת מבשלת ,  למרות שבפועל לאורך כל התקופה הועסקו במעון מבשלות ".  כך ,  על פי כתב האישום ,  עקפו את הנוהל האוסר על הזמנת ארוחות ממסעדות כשישנה מבשלת ,  וקיבלו מימון להזמנת ארוחות מוכנות ושפים ממסעדות יוקרה שיבשלו במעון ראש הממשלה .  
בהודעה הסביר מנדלבליט כי לא נמצאו די ראיות כדי להעמיד לדין את נתניהו בתתי-הפרשות האחרות ,  מלבד הזמנת הארוחות .  לגבי סיידוף נמסר אז כי נשקל להעמידו לדין גם בשל כך שלפי החשד הורה לזייף חשבוניות שהוצאו לשפים שבישלו במעון ,  כך שיראה כאילו בארוחות נכחו יותר אנשים מאלו שהוזמנו בפועל .  זאת ,  לכאורה ,  כדי לעקוף את הנוהל שקובע עלות מקסימלית לכל מנה שמוזמנת למעון .  בנוסף נמסר לסיידוף כי הוא צפוי לעמוד לדין בגין העסקת החשמלאי פחימה ובגין העסקת מלצרים ,  לכאורה שלא כדין ,  במעון הרשמי .  לגבי נתניהו ,  בפרקליטות סברו כי לא נמצאו די ראיות כדי להוכיח ברף הפלילי כי ידעה על כך .
 השימועים לסיידוף ולנתניהו נערכו בינואר האחרון .  פרקליטיה של נתניהו הטילו את האחריות של ניפוח ההוצאות במעון על אב הבית לשעבר מני נפתלי .  טענות אלה הועלו גם במסגרת הדיונים בתביעת הדיבה שהגיש נפתלי נגד מקורבי נתניהו - והדיונים בה נעצרו מאז כדי לא לפגוע בהליך הפלילי נגד רעיית ראש הממשלה .  
טענה נוספת שהעלו מקורבי נתניהו ועורכי דינה של המשפחה היא כי הזמנת השפים אירעה בתקופה שבמעון לא הועסקו מבשלות .  זאת ,  בניגוד לעמדת הפרקליטות לפיה הארוחות הוזמנו למרות שהיו מבשלות במעון ,  ונתניהו פעלה יחד עם סיידוף כדי להסתיר את העובדה הזאת .  בנוסף העלו טענה לפיה הנוהל האוסר על הזמנת ארוחות כאשר מועסקת במעון מבשלת ,  ככל שהיה כזה ,  חסר תוקף משום שהותקן על ידי  " ועדת השלושה "  שהיתה אחראית על אישור ההוצאות במעון רה"מ ,  אך לדבריהם לא היתה מוסמכת לקבוע נוהל כזה .
 בשימוע שנערך לסיידוף הוא הטיל לפחות חלק מהאשמה על אשת ראש הממשלה .  לפי דיווח בחדשות 10 ,  סיידוף הגיע טען כי פעל בהוראתה . " פניתי בהוראתה של שרה למסעדות והזמנתי שפים .  איך אפשר להגיד לא לשרה נתניהו ?  ",  אמר סיידוף בעדותו ,  לפי הדיווח . " אני לא הזמנתי את החשמלאי בסוף השבוע אלא מזכירותיה של הגברת נתניהו - לבקשתה ".  כמו כן ,  אמר : " אני לא אחראי לגברת שרה נתניהו ".  

מדוח המבקר לחקירה הפלילית :  הדרך לכתב האישום נגד שרה נתניהו
בתחילת 2015 גילה המבקר שפירא חשדות לאי-סדרים במעון רה"מ .  הממצאים שהועברו ליועמ"ש דאז וינשטיין העלו חשדות לתיקוני חשמל ,  העסקת מטפלת ורכישת רהיטים שלא כחוק .  לאחר סיום חקירת המשטרה ,  החליטה הפרקליטות להגיש כתב אישום בעבירות מרמה על הזמנת ארוחות בניגוד לנהלים

