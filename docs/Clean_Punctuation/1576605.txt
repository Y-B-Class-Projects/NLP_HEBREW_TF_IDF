נמשכים המאמצים לקיום פסגה משולשת
למרות כישלון הביקור של מיטשל באזור ,  פועלים עדיין האמריקאים והמצרים בניסיון כמעט נואש לקיים פסגה משולשת בין נתניהו ,  אבו מאזן ואובמה בעצרת הכללית בניו יורק
מאמצים אחרונים לקיים פסגה משולשת :  בעקבות כישלון הביקור של השליח האמריקאי למזרח התיכון ג'ורג' מיטשל השבוע בישראל וברשות הפלסטינית ,  הולכים ופוחתים הסיכויים לקיום פסגה משולשת של בנימין נתניהו ,  אבו מאזן וברק אובמה בעצרת האו"ם בסוף החודש .  נכון לעכשיו ,  נתניהו יטוס כמתוכנן ביום רביעי לארצות הברית על מנת להשתתף בעצרת ,  אולם בלשכתו עדיין נערכים לשינויים של הרגע האחרון .  
גורמים בכירים בישראל האשימו היום את אבו מאזן בהכשלת הפסגה המשולשת  .  הגורמים אמרו לקול ישראל כי אבו מאזן מסרב להגמיש עמדותיו ודורש הפסקה מלאה של הבניה בהתנחלויות ובכלל זה בירושלים .  
אבו מאזן עצמו עומד בפני לחצים כבדים מצד מצרים ומדינות ערביות נוספות הדורשות ממנו להיפגש עם נתניהו .  אמש הגיע אבו מאזן לקהיר ,  שם ייפגש היום עם נשיא מצרים חוסני מובארק ויתאם עימו עמדות לקראת קיום עצרת האו"ם בשבוע הבא בניו יורק .  
דוברו של אבו מאזן ,  נביל אבו רודיינה ,  אמר כי  " על ישראל לדעת כי אבו מאזן יגיע לארה"ב כשהוא נתמך בעמדה ערבית ברורה שמטרתה לשמור על האינטרסים הפלסטינים והערבים ".  אבו רודיינה קרא לארה"ב להמשיך להפעיל לחץ על ישראל עד שתפסיק את הבנייה בהתנחלויות .  לאחר ביקורו בקהיר ייסע אבו מאזן לירדן שם ייפגש עם המלך עבדאללה ויתאם גם עימו עמדות לקראת עצרת האו"ם בשבוע הבא .  
עוד הוסיף דוברו של אבו מאזן כי פגישת שני האישים באה במסגרת המאמצים לעמוד בפני האתגרים העתידיים . " אנחנו עומדים לקראת צומת דרכים ולפני שבוע מכריע :  או שאנחנו לקראת שלום צודק וכולל המשיב את הזכויות הפלסטיניות ומבוסס על החלטות האו"ם ,  או שאנו לקראת המשך המתיחות ואי היציבות באזור ".  לדבריו ,  אם ארצות הברית לא תכפה על ישראל את הפסקת הבנייה בהתנחלויות , " החלופה היא אי יציבות במזרח התיכון ". 

נמשכים המאמצים לקיום פסגה משולשת
למרות כישלון הביקור של מיטשל באזור ,  פועלים עדיין האמריקאים והמצרים בניסיון כמעט נואש לקיים פסגה משולשת בין נתניהו ,  אבו מאזן ואובמה בעצרת הכללית בניו יורק

