מדליית זהב באקרובטיקה :  היממה שהמחישה תפקוד ראש ממשלה תחת חקירה
למשך פחות מיממה נתניהו נשמע כמו מנהיג ממלכתי ,  עד שהגיעו תגובות ה"בייס "  - זה שמתעלם מעדי מדינה ותומך בו בכל מחיר ,  והוא נבהל .  הימין כבר סלח על הזגזוג ,  השמאל שב להיות שק החבטות התורן - והפליטים יישארו בדרום תל אביב ,  עד המשבר הבא
סיבוב פרסה ,  סלטה לאחור ,  זיגזג ופליק פלאק :  התיאורים שהוצמדו לראש הממשלה בנימין נתניהו השבוע היו יכולים בנקל לזכות אותו בפרס ראשון בתחרות התעמלות אמנותית .  נתניהו אינו המנהיג הראשון בהיסטוריה של הפוליטיקה שמחליט לשנות מסלול ,  לחזור בו ממדיניות ,  ולהחליט על דרך חדשה ,  וזו בטח לא הפעם הראשונה שהוא עצמו מבצע פניית מדיניות חדה ,  אבל המהירות והווירטואוזיות שבה השלים סיבוב של 360 מעלות בנושא גירוש מבקשי המקלט והכניס את המדינה והמערכת הפוליטית כולה לסחרחרה ראויה להיכנס לדברי הימים .  
כמויות הספינים שהפריח נתניהו לאוויר ב-24 השעות האחרונות כדי להשכיח את הסיבוב שביצע - החל מפיזור השוהים הבלתי חוקיים בקיבוצים ובמושבים ,  דרך פתיחה מחדש של מתקן חולות וחקיקת פסקת ההתגברות ועד להקמת ועדת חקירה פרלמנטרית לבחינת הקרן החדשה לישראל - מבססים מסקנה אחת :  יש לנו ראש ממשלה בסחרור .
 לקריאה נוספת:נתניהו מקדם פתרון עוקף בג"ץ - ומבקש לפתוח מחדש את מתקן חולותהקרן החדשה לישראל : " נתניהו חצה קו אדום ,  לא היה כל מגע עם רואנדה"נתניהו התקפל וביטל את מתווה מבקשי המקלט : " נמצא פתרונות אחרים "  
אפשר בהחלט ,  כפי שעושים עכשיו לא מעט מתומכיו של נתניהו ,  למצוא סיבות שמצדיקות את הקרוסלה שנתניהו עלה עליה השבוע ,  ולהסביר שהוא היה קשוב לרחשי הציבור שבחר בו ,  כי האמת היא שפליק פלאק של מישהו אחד הוא הודאה בטעות עבור מישהו אחר .  רבים ב"בייס "  הימני הוכו בהלם ביום שני אחרי הצהריים ,  כשנתניהו הודיע על ההסכם שהושג עם נציבות האו"ם לפליטים להוצאת המהגרים ומבקשי המקלט מישראל .  
מבחינתם ,  ההחלטה שלו לבטל את ההסכם מבורכת וראויה לכל שבח ,  והם מחבקים אותו כעת כמו בן אובד ששב הביתה .  זו הייתה מעידה רגעית ,  הם מסבירים ,  טעות בשיקול הדעת ,  ומנהיג אמיתי ,  לדידם ,  יודע גם לתקן .  אבל מה שהנחה את נתניהו השבוע לא היה מנהיגות ,  וגם לא הדאגה לתושבי דרום תל אביב שאותם מיהר לזמן לפגישת פיוס מצולמת ,  אלא פחד ויצר הישרדות גרידא .  
במשך פחות מיממה זכה נתניהו לשבחים ומחמאות מהצד השני :  הוא שיטה בשונאיו שהיללו אותו והעניק לבכירים בשמאל סיבה לצייץ שהם גאים להיות ישראלים .  במשך פחות מיממה נתניהו היה המנהיג הממלכתי והמבוגר האחראי שמספר לציבור את האמת :  שהשאיפה לגרש את מבקשי המקלט למדינות שלישיות באפריקה אינה ישימה ,  ושההסכם שהגיע אליו עם האו"ם הוא ההסדר הטוב ביותר שיביא להוצאתם .
 במקרה זה גם היה מה שהשמאל רצה לשמוע .  אבל הקור שנתקל בו בבייס ,  שהחל בגינויים ובביקורת של יו"ר הבית היהודי נפתלי בנט וגדעון סער והמשיך במתקפת טוקבקיסטים זועמת ברשתות החברתיות היה קשה מנשוא ,  ומהר מאוד חזר נתניהו לחוף מבטחים .  תוך פחות מיממה ,  נתניהו שב לדבר על מסתננים ולא על מהגרים ,  וחזר לשיח של שיסוי ,  קיטוב ,  שנאה וסימון אשמים :  הקרן החדשה לישראל זכתה לפוסט מסית בפייסבוק ולאיומים בהקמת ועדת חקירה פרלמנטרית ,  ובמהדורות החדשות כבר סומנה מחדש המטרה הנושנה :  פסקת ההתגברות ושופטי בית המשפט העליון .  
הבדיחה ,  כנראה ,  היא על חשבון שונאיו של ראש הממשלה שמיהרו להעלות אותו על נס ביום שני אחר הצהריים ,  כי למרות הביקור הזמני במחוזותיהם ,  התברר מהר מאוד שהים הוא אותו ים ,  ונתניהו הוא אותו נתניהו .  זה אותו נתניהו של  " הערבים נוהרים "  ביום הבחירות ב-2015 .  אותו נתניהו שגילה את רחמיו על אלאור אזריה אחרי שבפייסבוק התברר שהחייל היורה מחברון מגה פופולרי - ואותו נתניהו שבשביל להסית את תשומת הלב מהסרת המגנומטרים בהר הבית רץ לחבק את המאבטח שירה בשגרירות בירדן .  
אז חתמנו על הסכם עם האו"ם ,  לעזאזל הנזק הבינלאומי .  בסוף ,  הכול מתחיל ונגמר בבייס .  וכשברקע מרחפת סכנה של כתב אישום עתידי וכבר אחרי החגים הוא יצטרך להתייצב לחקירה נוספת ,  נתניהו לא יכול להרשות לעצמו לאבד אותם .  החיבוק החם שקיבל מהתקשורת ומהשמאל בשעות המעטות שבהן דבק במדיניות החדשה ,  עליה עמלו מיטב אנשי המקצוע ושאותה שיבח בפומבי כ"בשורה ",  הפך מהר מאוד לחיבוק דב ,  וסיכן את מעמדו כקדוש המעונה והנרדף של הימין - אותה האסטרטגיה שמאפשרת לו לשרוד פוליטית בתוך בליל החקירות והפרשות ושעליה הוא מתכוון לרכב עד לבחירות הבאות .  
בדיוק כמו במשבר הגיוס ,  שעליו נתניהו כמעט הוליך את המדינה לבחירות מוקדמות בחודש שעבר ,  המפתח לפענוח ההתנהלות של נתניהו בפארסת גירוש מבקשי המקלט טמון בראש ובראשונה בעניין אחד ,  שאפשר לסכם במשפט  " זה החקירות ,  טמבל ".  
הדמיון למשבר הגיוס לא מסתיים כאן :  עד לא מזמן ,  נתניהו נהג להתפאר בכך שכשהוא רוצה משהו הוא משיג אותו ,  אבל בפעם השנייה תוך חודש שותפיו של נתניהו לקואליציה הוכיחו לו שהוא לא שליט יחידני .  הראשון לזהות ,  בפעם השנייה ,  היה בנט ,  שקפץ במהרה על עגלת ההתנגדות למתווה החדש ואיגף אותו מימין ,  וכעבור כמה שעות הצטרף אליו גם שר האוצר משה כחלון ,  שקרא  " לחשב מסלול מחדש ".  
יש מי שאומרים גם כי נתניהו שוב חשב שהוא יכול לעשות מהלך בלי השותפים שלו ,  והם שוב הוכיחו לו שהוא אינו מסוגל לכך ;  לא במצב הנוכחי .  וכשבמקהלת הביקורת זימרו גם בכירי הליכוד כמו מירי רגב ,  ישראל כץ ,  ואפילו זוטרי הח"כים כמו מיקי זוהר ונורית קורן ,  ולא נמצא אפילו אחד שיתייצב להגן על תכניתו של נתניהו ,  הוא נאלץ לשנות את כיוון ההגה .  
וכמו משבר הגיוס ,  גם הסיבובים של נתניהו על סוגיית מבקשי המקלט יישכחו בקרוב ,  ואפשר יהיה לעבור לספין הבא .  הבייס הימני התרצה במהרה ,  מסמן לעצמו וי של ניצחון על מחאת רשת מוצלחת ,  תוך שהוא מצייר את האירוע כולו כמפגן מודרני וזריז של דמוקרטיה ישירה שבה רצון ההמונים מנווט את הספינה .  מעריציו של נתניהו יסלחו לו על הזגזוג ויחזרו להגן עליו מפני רדיפת השמאל והתקשורת ,  ויטשטשו את האמת המרה :  לחוק עוקף בג"ץ יש היתכנות נמוכה ,  מתקן חולות סגור כבר שבועיים ואין באופק מדינה שלישית שתסכים לקבל את המגורשים מישראל .  
הפליטים  ,  לעת עתה ,  יישארו בדרום תל אביב ,  ויעברו עוד חודשים עד שיגובש פתרון להוצאתם מהארץ ,  אם בכלל .  עד אז ,  כפי שמעריכים בכירים בקואליציה ,  כבר במילא ילכו לבחירות .  לפליק פלאק באמת יכולה להיות הצדקה ,  אם היא לטובת המדינה ,  אבל במקרה דנן מדובר בלוליינות צינית ,  שמטרתה להשאיר בידיו של ראש הממשלה - ורק בידיו - את המדליה .  ולתומכיו של נתניהו ,  זה כנראה לא משנה :  סקר ערוץ 10 שפורסם אתמול ,  שחזה לליכוד 32 מנדטים ,  מחזק את ההערכה שהסחרור של נתניהו לא תם ,  ושצריך להתכונן לכך שבשבועות הקרובים הוא עוד יפגין כישורי אקרובטיקה .  

מדליית זהב באקרובטיקה :  היממה שהמחישה תפקוד ראש ממשלה תחת חקירה
למשך פחות מיממה נתניהו נשמע כמו מנהיג ממלכתי ,  עד שהגיעו תגובות ה"בייס "  - זה שמתעלם מעדי מדינה ותומך בו בכל מחיר ,  והוא נבהל .  הימין כבר סלח על הזגזוג ,  השמאל שב להיות שק החבטות התורן - והפליטים יישארו בדרום תל אביב ,  עד המשבר הבא

