סקר וואלה !  חדשות :  הליכוד מתחזק ,  אך גוש הימין נחלש
על פי נתוני סקר מכון TNS ,  ליברמן וישראל ביתנו לא חווים זעזוע בעקבות חשיפת פרשת השוחד שבמרכזה סגנית השר קירשנבאום .  בנט נחלש אך מתבסס כמפלגה השלישית ,  ומחנה המרכז-שמאל מצמצם פערים
למרות החשדות לשחיתות ,  ישראל ביתנו שומרת על יציבות - כך עולה הבוקר  ( שישי )  מסקר וואלה !  חדשות ו-TNS טלסקר .  על פי התוצאות ,  אילו היו הבחירות נערכות היום ,  הייתה זוכה מפלגתו של שר החוץ אביגדור ליברמן לעשרה מושבים בכנסת הבאה ,  המהווים ירידה מתונה של שני מנדטים בהשוואה לסקר הקודם שערכנו לפני שלושה שבועות .  סביר להניח שעל הסקר הזה ליברמן היה חותם בשתי ידיים ,  כאשר הטלטלה שעברה על המפלגה ביומיים האחרונים ,  עם חשיפת פרשת השחיתות הגדולה שבמרכזה סגנית השר ממפלגתו ,  פאינה קירשנבאום ,  יחד עם פעילים בולטים נוספים במפלגה ,  כולל השר לשעבר סטס מיסז'ניקוב ,  לא באה לידי ביטוי של ממש בסקר זה .  עם זאת ,  יש לציין כי חלקים נרחבים של הפרשה טרם נחשפו לציבור ,  וקשה להעריך כיצד תושפע דעת הקהל מהתנהלות של חקירה במקביל לקמפיין בחירות .  הסקר נערך אתמול בלילה ,  בקרב מדגם מייצג של 500 נשאלים מכלל האוכלוסייה הבוגרת בישראל .  
הליכוד מתחזק בסקר זה ומגיע ל-24 מנדטים ,  נתון מרשים ,  במיוחד אחרי שבועיים חלשים של המפלגה ,  שבהם התפרסמו מספר דוחו"ת שהצביעו על זינוק במימדי העוני ,  תחום הנחשב לבטן הרכה של המפלגה .  בנוסף ,  יש לציין כי חברי הכנסת של המפלגה מתמקדים בפריימריז שייערכו שם ביום רביעי ,  כך שהם אפילו לא עוזרים כעת לקידום הקמפיין בבחירות הכלליות .  
בחירות 2015 בוואלה !  חדשות:השחיתות בישראל ביתנו :  בשמאל מתפללים למען ליברמןאלי ישי הציג את  " מרן "  החדש : " די לאובדן הדרך"כסף ,  דילים וסרטונים ביזאריים :  האמת מאחורי הפריימריז 
הרשימה המשותפת של העבודה והתנועה בראשות הרצוג ולבני רושמת גם היא נתון נאה של 23 מנדטים .  שבועיים אחרי הכרזת האיחוד ,  השניים לא מאבדים את מומנטום ,  ולפי כל הסקרים שהתפרסמו מאז ,  ישנו מאבק ראש בראש של הרשימה המשותפת מול הליכוד על הבכורה .  
הבית היהודי רושמת ירידה של שני מנדטים מאז הסקר הקודם ,  שבו קיבלה 17 מנדטים ,  ל-15 בסקר הנוכחי .  עם זאת ,  היא מבססת את מעמדה כאחת משלוש המפלגות הגדולות ,  בפער משמעותי על פני יתר המפלגות ,  שמדשדשות סביב עשרה מנדטים .  
בגוש המרכז אין חדשות .  מפלגת  " כולנו "  של משה כחלון זוכה בסקר לעשרה מנדטים ,  ולפחות כאן נראה שמדובר באכזבה מסויימת .  אחרי הצטרפותם המתוקשרת של מייקל אורן ואלי אלאלוף השבוע ,  שר התקשורת לשעבר ודאי היה רוצה לצבור מעט מומנטום ,  ודאי על רקע החשדות נגד ישראל ביתנו .  לכל אלה יש גם לצרף את החלטתו של הממונה על ההגבלים העסקיים ,  דיוויד גילה ,  בנוגע למונופול הגז ,  שהיתה אמורה ליפול לידיו כפרי בשל .  אלא שהדבר לא קורה ,  ולפחות בשלב המוקדם זה של הקמפיין ,  נותר כחלון יציב על עשרה מנדטים .  
יש עתיד של יאיר לפיד מקבלת 9 מנדטים ,  שניים פחות מאשר הסקר הקודם .  לפיד חורש את השטח ,  וממלא בערי המרכז אולמות מדי ערב .  במפלגתו מבטיחים כי גם הפעם הוא יכה את הפרשנים והתחזיות ,  ויצליח להגיע להישג בקלפיות .  מרצ זוכה בסקר לשישה מנדטים ,  התחזקות של מנדט לעומת הסקר הקודם .  
בקרב המפלגות החרדיות ,  זוכות ש"ס של דרעי ו"העם איתנו "  של אלי ישי לארבעה מנדטים כל אחת .  יהדות התורה נחלשת בסקר ויורדת לחמישה מנדטים .  המפלגות הערביות ,  שצפויות להתאחד לרשימה משותפת אחת ,  זכו בסקר זה לעשרה מנדטים .  
מבחינת תמונת הגושים ,  גוש הימין - חרדים  ( ללא ליברמן )  רושם ירידה מתונה בהשוואה לסקר הקודם ,  מ-55 ל-52 מנדטים .  בהתאמה ,  מתחזק מחנה המרכז  ( הכולל את ליברמן וכחלון ,  שמסרבים להתחייב כי ימליצו על נתניהו )  וכן את לפיד העבודה ומרצ ,  מ-55 ל- 58 מנדטים .
 לפי הסקר ,  יתקשו גם נתניהו וגם הרצוג להקים ממשלה .  נתניהו יתקשה לשכנע את כחלון וליברמן להמליץ עליו לנשיא לאור היחסים המתוחים בין ראש הממשלה לבין שני ראשי המפלגות .  הרצוג ,  מנגד ,  יזכה אולי לרשימת ממליצים נאה ,  אך הקמת קואלייציה בראשותו נראית כמו מעשה לוליינות של ממש .  כדי להשיג 61 חברי כנסת הוא ייצטרך לנסות להקים ממשלה הטרוגנית וחסרת מכנה משותף שתכלול בהכרח ישיבה של מפלגה חרדית אחת לפחות יחד עם לפיד ,  ליברמן וזהבה גלאון באותה קואליציה .  על פניו ,  הסיכויים לכך קלושים וממשלה כזו ,  אם תקום תאריך פחות ימים מזו היוצאת .  
בהקשר זה ,  מעניין לשים לב כי ברשימה המשותפת של הרצוג ולבני הפסיקו את קמפיין ה"רק לא ביבי "  שאפיין את תחילת מערכת הבחירות ,  ככל הנראה מתוך הבנה שבתסריט סביר למדי תיתכן ממשלת אחדות של הליכוד והעבודה .  
לפניות לכתב עמרי נחמיאס :  omri_n@walla.net.il 

סקר וואלה !  חדשות :  הליכוד מתחזק ,  אך גוש הימין נחלש
על פי נתוני סקר מכון TNS ,  ליברמן וישראל ביתנו לא חווים זעזוע בעקבות חשיפת פרשת השוחד שבמרכזה סגנית השר קירשנבאום .  בנט נחלש אך מתבסס כמפלגה השלישית ,  ומחנה המרכז-שמאל מצמצם פערים

