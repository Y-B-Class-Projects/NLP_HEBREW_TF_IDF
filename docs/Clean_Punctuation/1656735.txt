שיהיה לבריאות :  אובמה ,  הרפורמה ואנחנו
שלא בטובתי שהיתי לפני שנים בבית חולים יוקרתי בניו יורק .  היות שלא הייתי החולה ,  היה לי פנאי לדבר עם רופאים ועם מטופלים במרפאות החוץ של בית החולים .
 התמונה היתה מזעזעת .  שני ביטוחי הבריאות המובילים באמריקה התעמרו בחולים ,  שילמו רק חלק מהוצאות האשפוז ,  והבדיקות עלו לחולים הון .  בדיקת דם רגילה חויבה באלפי דולרים .  ראיתי אז פן של אמריקה הקפיטליסטית במלוא כיעורה .  חברות הביטוח גרפו הון על חשבון ערך האדם באשר הוא אדם ,  מעבר למצבו הכלכלי וליכולתו הפיננסית .
 השינוי שחולל אובמה עם אישור רפורמת הבריאות אינו שינוי יסודי ,  אך הוא צעד בכיוון הנכון .  זו רפורמה בחשיבה השמרנית שעליה אמונה המפלגה הרפובליקנית .  ניצחון זה ממחיש אפשרות למימוש חזון נגד  " כוחות השוק ",  מתוך הבנה שגם מי שמאמץ את רעיון החופש הטמון בתחרות כלכלית יודע שיש גם מקום לרגולציה חברתית של הממשל בנושאי בריאות .
 ולענייננו .  בעקבות אישור הרפורמה עשוי נתניהו למצוא מולו נשיא שלו יותר ובטוח בעוצמתו .  נשיא שאיבד פופולריות במהלך השנה האחרונה ,  אבל השיג הישג שרק נשיאים מעטים השיגו .  אבל זו טעות רווחת לחשוב שאם היתה המפלגה הרפובליקנית בשלטון היה מצבנו שונה .  מצבנו מול ארה"ב הוא ראי של מעמדה של ישראל מול העולם ,  ומעמדנו בתהליך של רגרסיה .
 נכון ,  אובמה הוא לא סחבק .  לא של הלובי היהודי ולא של מנהיגי ישראל .  הוא מנהיג עם ייעוד ועם שאיפות לשנות את ארה"ב מבפנים .  ניצחונו ברפורמת הבריאות יפיח רוח חיים במפלגתו ובצוותו .  הוא יתפנה יותר לעסוק בענייני חוץ וביטחון ,  ויש לשער שישקיע יותר בקידום הסדר במזרח התיכון .  יש לזכור שיהודי ארה"ב ,  ברובם המכריע ,  תומכים ביוזמותיו ,  הצביעו עבורו בעבר ועשויים להצביע בעבורו גם בעתיד .
 העימות הנוכחי עם אובמה לא נובע מאישיותו - אנו נמצאים בפני עימות עם אירופה המערבית כולה .  הרי איש לא יטען שסרקוזי ,  מרקל או בראון הם אנטי ? ישראלים .  אלא שהתבוננותם על הסכסוך שונה משל הממשלה .  בעולם הרחב אין סימטריה בין ישראל לפלסטינים - הם הנכבשים ואנו הכובשים ,  וזו תפיסת עולם שגורה גם בקרב חלקים נרחבים בחברה האמריקנית .
 לכן נחוצה לנו מנהיגות עם חזון ועם דרך ,  עם יכולת לשכנע את העם שסיכויינו להתקיים בשגשוג כמדינה יהודית תלויים בהסדר מקיף עם הערבים .  שילוב ידיים בין אובמה לישראל הוא האינטרס האמיתי שלנו .  אולי ניצחונו ברפורמת בריאות אחת יהפוך את המערכת האזורית שלנו ליותר אמינה וליותר בריאה .
 
שיהיה לבריאות :  אובמה ,  הרפורמה ואנחנו
nan
