נתניהו : " השבוע נדע אם המו"מ ייצא לדרך "
 בפתח ישיבת הממשלה התייחס נתניהו לפגישתו עם ג'ורג' מיטשל  - " השיחות היו חיוביות ביותר ,  וכעת ממתינים לתגובה הפלסטינית .  ישראל רוצה להתחיל מיד בתהליך השלום "
" בימים הקרובים אנחנו נדע אם תהליך השלום ייצא לדרך "   כך אמר הבוקר  ( ראשון )  ראש הממשלה בנימין נתניהו בפתיחת ישיבת הממשלה .  נתניהו התייחס לפגישה שערך עם השליח האמריקאי המיוחד למזרח התיכון ג'ורג' מיטשל ,  ואמר כי  " השיחות עם ארה"ב היו חיוביות מאוד ". 
נתניהו הצהיר על מוכנותה של ישראל לפתיחה במו"מ עם הפלסטינים וטען כי כעת על הפלסטינים לפעול לקידום השיחות . " ישראל רוצה להתחיל מיד בתהליך השלום ,  ארה"ב רוצה להתחיל מיד בתהליך השלום ,  ואני מקווה שגם הפלסטינים ירצו להתחיל מיד בתהליך השלום ",  אמר נתניהו .
 השליח האמריקאי המיוחד למזרח התיכון ג'ורג' מיטשל אמר בסיום פגישתו עם ראש הממשלה כי השיחות היו  " פרודוקטיביות וחיוביות ביותר ".  מיטשל הוסיף שימשיך במאמץ לשפר את האווירה להתקדמות לקראת השקת שיחות הקירבה .  
בתוך כך גורם מדיני בירושלים העריך כי ישנם סיכויים טובים שבביקורו הבא של מיטשל בשבוע הבא יכריז הסנטור על פתיחת שיחות הקירבה .  ביום שישי הקרוב יוועד מיטשל בארה"ב עם שר הביטחון אהוד ברק ,  אשר נסע יחד איתו בחזרה לוושינגטון .  השר ברק ישוב לישראל במוצ"ש .
 שרים רבים התייחסו במהלך ישיבת הממשלה לביקורו של הסנטור מיטשל בארץ ולאפשרות לפתיחת המו"מ עם הפלסטינים .  השר לתשתיות לאומיות עוזי לנדאו הביע התנגדות לדרישותיו של מיטשל . " אני שמח שמיטשל יגיע שוב לנהל שיחות ",  אמר לנדאו , " אך זה לא צריך להיות מו"מ במקום עם הפלסטינים .  נמאס לשמוע את התנאים שמעלים הפלסטינים .  במשך שנים ארוכות אנו מוותרים להם ולא מקבלים שום דבר דומה מהם .  מה יצא מהמחוות שכבר עשינו ?  הם רק דרשו עוד .  אם הם רוצים מו"מ  בבקשה ,  שבו סביב שולחן הדיונים ". 
לנדאו הוסיף והצהיר כי הבנייה בירושלים לא תיפסק ,  למרות הלחץ האמריקאי . " כשם שאיננו אומרים לצרפתים ולבריטים מה לעשות בפריז ובלונדון ,  איננו מוכנים שאיש יאמר לנו מה לעשות בירושלים .  אנחנו לעולם לא נפסיק את הבנייה בעיר דוד ,  שקיימת מזה 3000 שנה ",  אמר .
 שר האוצר יובל שטייניץ גם הוא הצהיר על מחויבותו להרחבת הבנייה בירושלים . " העמדה ברורה בנוגע לבנייה בירושלים ,  וטוב שרה"מ אומר את הדברים בצורה חד משמעית :  ההקפאה לא חלה בירושלים - אנחנו ממשיכים את המסורת של כל ממשלות ישראל בבנייה בעיר - במערבה ובמזרחה .  כל אחד  ערבי כיהודי  יכול לרכוש בית בכל חלקי העיר ".  
שר התיירות סטס מיסז'ניקוב אמר כי  " אני שמח שרה"מ אמר את אמירתו החד משמעית ,  שנבנה בכל שטח של ירושלים .  אני מקווה ואני רואה שהמצב עם ארה"ב מתייצב .  האמריקאים רואים את הצורך שלנו בבנייה כמו שבונים בכל מקום אחר בעולם .  אני מקווה שהתהליך ימשיך לזרום גם מהצד הפלסטיני ,  כי עד כה עשינו הרבה מאוד ויתורים ,  והגיעה העת לצעדים נמרצים יותר גם מצדם ". 

נתניהו : " השבוע נדע אם המו"מ ייצא לדרך "
 בפתח ישיבת הממשלה התייחס נתניהו לפגישתו עם ג'ורג' מיטשל  - " השיחות היו חיוביות ביותר ,  וכעת ממתינים לתגובה הפלסטינית .  ישראל רוצה להתחיל מיד בתהליך השלום "
 
