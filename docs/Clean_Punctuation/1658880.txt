נתניהו טס לארה"ב במיליון דולר - ללא מכרז
נתניהו טס במטוס חכור של חברת אל על .  לפי תקנון שירות המדינה  ( תקשי"ר )  יש לקיים מכרז לקבלת הצעות מחיר עבור טיסות מיוחדות לחו"ל של ראש הממשלה והשרים
ראש הממשלה בנימין נתניהו טס לארה"ב במטוס חכור של חברת אל על ,  מבלי שהתקיים על הטיסה מכרז בין חברות התעופה הישראליות - כך נודע ל-TheMarker .  לפי תקנון שירות המדינה  ( תקשי"ר )  יש לקיים מכרז לקבלת הצעות מחיר עבור טיסות מיוחדות לחו"ל של ראש הממשלה והשרים .  עלות טיסתו של נתניהו נאמדת במיליון דולר .
 ראשי ממשלה קודמים ,  וכן נתניהו בטיסתו הקודמת לארה"ב ,  טסו מישראל עם חניית ביניים באירופה כדי להפחית את עלויות הטיסה ,  לאחר שהתבצעו מכרזים לטיסות בין חברות התעופה הישראליות .  בעבר אף היו מקרים שבהם ראש ממשלה ונשיא מכהן ,  בהם אריאל שרון ומשה קצב טסו לארה"ב עם משלחת מצומצמת בטיסה מסחרית .  בביקורו האחרון של נתניהו בארה"ב ,  שבו נפגש עם נשיא ארה"ב ברק אובמה ,  ועם מזכירת המדינה הילרי קלינטון ,  טס ראש הממשלה במטוס מדגם בואינג 767 של חברת אל על ,  שטס מנתב"ג ישירות לוושינגטון .  גם בספטמבר 2009 הגיע נתניהו לארה"ב במטוס חכור של אל על מאותו דגם ,  ואז מחיר הטיסה הסתכם ב-1.3 מיליון דולר .  באותו מועד זכתה אל על במכרז להפעלת הטיסה .
 החשיפה ב-TheMarker של עלות הטיסה הקודמת של נתניהו ,  בנוסף לעובדה שלראש הממשלה הוצעו חלופות זולות יותר ,  עוררה ביקורת ציבורית חריפה ובעקבותיה נערך דיון בוועדת הכספים של הכנסת בנוגע לאפשרות לרכוש מטוס ממלכתי שישרת את ראש הממשלה ואת נשיא המדינה בנסיעותיהם הרשמיות .
 לפי נתונים שהציג השר לביטחון הפנים לשעבר אבי דיכטר ,  שיזם את הדיון בוועדת הכספים ,  עלות הטיסות של ראש הממשלה לחו"ל  ( טיסות בלבד )  מסתכמת ב-17 מיליון שקל בשנה ;  עלות המטוס  ( המשומש )  שיירכש תהיה 70-100 מיליון שקל ;  עלויות ההפעלה והתחזוקה של המטוס יסתכמו ב-5 מיליון שקל בשנה ;  ולפיכך החיסכון הצפוי בשנה יסתכם בכ-12 מיליון שקל .  בעקבות הדיון בכנסת הועבר הנושא לבדיקה במשרד האוצר .  עד אז ימשיכו ראשי המדינה לטוס במטוסים חכורים .
 כמו כן נבדקה בעבר אפשרות להטיס את ראש הממשלה לארה"ב בטיסות מיוחדות של חברות תעופה זרות ,  כמו סוויס וקונטיננטל איירליינס ,  אך השב"כ לא אישר את ביצוען של טיסות כאלה ,  אף שהצעותיהן של החברות כללו לעתים מחירים נמוכים יותר מאלה של החברות הישראליות .
 מלשכת ראש הממשלה נמסר בתגובה : " נוהל טיסות ראש הממשלה לפגישות מדיניות בחו"ל לא השתנה והוא זהה לזה שהיה נהוג בעבר .  לפי הנחיות גורמי הביטחון ,  ראש הממשלה טס לחו"ל אך ורק בחברות תעופה ישראליות .  את ההתקשרות עם חברות התעופה מבצעת חברת נסיעות שנבחרה במכרז וכפופה לחשב הכללי במשרד האוצר .
" הצורך בטיסה ישירה נבע בין היתר מכך שראש הממשלה טס לארה"ב כל הלילה אחרי ישיבת ממשלה ביום ראשון ;  נחת בוושינגטון בבוקר יום שני ועוד באותו יום נפגש עם מזכירת המדינה קלינטון ,  סגן הנשיא ביידן ונאם בפני 8,000 באי ועידת אייפאק שבהם כ-300 חברי קונגרס .
" אל על היא חברת התעופה הישראלית היחידה שטסה לארה"ב ללא חניית ביניים .  בטיסות ליעדים קרובים יותר מתבצע מכרז בין כל חברות התעופה הישראליות שיכולות לטוס ישירות ליעדים הרלוונטיים .  כדי לחסוך בהוצאות טיסותיהם של ראשי המדינה בעתיד ,  הנחה ראש הממשלה את מנכ"ל משרדו לבצע עבודת מטה לבחינת הכדאיות הכלכלית של רכישת מטוס על ידי המדינה ". 

נתניהו טס לארה"ב במיליון דולר - ללא מכרז
נתניהו טס במטוס חכור של חברת אל על .  לפי תקנון שירות המדינה  ( תקשי"ר )  יש לקיים מכרז לקבלת הצעות מחיר עבור טיסות מיוחדות לחו"ל של ראש הממשלה והשרים

