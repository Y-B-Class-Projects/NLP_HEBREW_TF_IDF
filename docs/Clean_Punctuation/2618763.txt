ציניות פוליטית
את המשקעים האישיים יכולים בנימין נתניהו וציפי לבני להניח מאחור ,  אבל מה על השקפותיהם ?  האם אלה אינן נחשבות עוד ?  האם אינם מחשיבים עוד את דעתו של הציבור ?  מערכת הבחירות אמנם הסתיימה ועכשיו צריך להרכיב ממשלה ,  אבל השידוך בין ציפי לבני ,  השרה המיועדת לקבל לידיה את תיק המשא ומתן עם הפלשתינים ,  לבין רה"מ נתניהו ,  הוא לטעמי מין בשאינו מינו ,  אלא אם כן נשף המסיכות המכונה  " בחירות 2013 "  עדיין לא תם .  
כיצד מתיישבת עובדת כהונתה של לבני כשרת חוץ בממשלתו של אולמרט ,  שהציע לפלשתינים לחלק את ירושלים ,  עם עמדותיו של ראש ממשלה שמצהיר שוב ושוב שחלוקת ירושלים אינה על הפרק ?  האם לבני שינתה את השקפתה ?  האם יכול להיות שנתניהו ישנה את השקפתו בעניין הזה ?  
נתניהו הצהיר קודם הבחירות שבקדנציה הבאה  ( ארבע השנים הקרובות )  לא יפונו התנחלויות .  ציפי לבני ,  לעומת זאת ,  עם רשימתה היונית  ( פרץ ,  מצנע ,  שטרית )  ,  היא תומכת מוצהרת בפינוי יישובים במסגרת הסדר .  
עכשיו כשניהול המו"מ הופקד בידיה ,   ( אם כי בהסכם הקואליציוני נקבע במפורש כי הוא ייערך בהנחיית ראש הממשלה ובפיקוח ועדת שרים ונציג של ראש הממשלה )  .  האם תיאבק למען ההתנחלויות במו"מ עם הפלשתינים ?  ואולי נתניהו עוד עלול לשנות את דעתו ,  כפי שהסכים לשתי מדינות לשני עמים ?  ספק אם לכך התכוון הבוחר .  
למי שמבקש להבטיח את עתידו של מפעל ההתנחלות ביו"ש ,  נוספו מעתה סיבות לדאגה .  התוצאה המיידית ,  עוד לפני מו"מ עם הפלשתינים ,  היא  " קבורת חמור "  לדו"ח ועדת לוי שנתניהו מינה .  הדו"ח הזה משרטט מתווה משפטי ראוי לעתיד ההתנחלויות והמאחזים ,  הן במישור המעשי והן במישור העקרוני .  שהרי על פי הדו"ח ,  יהודה ושומרון אינם שטח כבוש .  
בתפקידה העתידי במשרד המשפטים ,  לבני עלולה להפוך את דו"ח לוי לאות מתה .  היא גם תחזק מאוד את דרכו המשפטית של המשנה לשעבר ליועץ המשפטי לשעבר ,  עו"ד מייק בלאס ,  העוינת את מפעל ההתנחלויות .  ומה על בניית E1 והמשך הבנייה בשכונות הירושלמיות הר חומה ,  גילה או רמות ?  האם גם לשם תשוב ההקפאה ? 
כך או אחרת - הצטרפותה של ציפי לבני לקואליציה היא עוד שיא של ציניות פוליטית בשרשרת שיאים דומים שאפיינו לא מעט מפלגות במערכת הבחירות האחרונה .  הפוליטיקה שלנו אינה עוד  " אמנות האפשר "  אלא  " אמנות הבלתי אפשרי ".  הצטרפות לבני לממשלה ,  שהיא עיוות של רצון הבוחר מהמחנה הלאומי ,  נראית לכן כמעט טבעית - והמשך ישיר לשיטה הזו .  התרגלנו לכך שבפוליטיקה הבטחות הן גמישות למדי ,  ודעה אפשר להחליף כמו גרביים .  ואם התרגלנו - אולי זה מה שמגיע לנו .  

ציניות פוליטית
nan
