תחילת הסוף של אובמה
הניצחון הרפובליקני במסצ'וסטס ,  שעלול לעלות בכישלון רפורמת הבריאות ,  משלים שנה ראשונה איומה לנשיא האמריקאי ומבטיח שהמשך הדרך תהיה קשה עוד יותר .  למרות זאת ,  לא מומלץ לנתניהו לחגוג
לו היתה מתגוררת משפחת אובמה בישראל ,  ודאי היה נהנה אב המשפחה מקריאת עיתוני השבוע האחרון לצד כוס הקפה בשולחן הקטן במטבח .  כאילו תיאמו זאת מראש ,  החליטו חסידיו המקומיים של האדמו"ר מהבית הלבן לפרסם שורת מאמרי דעה שכולם שיר הלל לנשיא האמריקני שמציין שנה לכהונתו .  אלפי מילים נשפכו על הישגיו ותרומתו של הנשיא לעם אמריקני בפרט ולעולם בכלל .  אובמה ודאי היה מסמיק מנחת לו ידע שאפילו אחרי השנה האיומה שעבר יש עדיין חסידים שוטים ששבויים במסרים שהפיץ במיומנות אדירה במהלך קמפיין הבחירות .  
התבוסה שספג לפנות בוקר אובמה מהמצביעים במדינת מסצ'וסטס מוכיחה שוב את עוצמת האכזבה מהנשיא .  אובמה הפסיד מושב סנאט של אחת המדינות המזוהות ביותר עם המפלגה הדמוקרטית .  הוא איבד את המושב אותו החזיק עשרות שנים אדוארד קנדי המנוח ,  מראשוני תומכיו .  לא משנה כיצד ינסו להפיל אנשי הנשיא את התיק על מרתה קוקלי שייצגה את המפלגה ,  הזובור כולו מכוון לנשיא .  למרות ההישג האדיר של סקוט בראון ,  הרפובליקן שניצח במירוץ ,  זה היה מקרה ברור של שנאת המן ולא של אהבת מרדכי .  בראון פתח את נאום הניצחון שלו במילים  " אני בטוח שהם יכולים לשמוע אותנו הלילה היטב בוושינגטון "  ולא הגזים אפילו במעט .  באגף המערבי של הבית הלבן לא רק ששמעו את מצביעי מסצ'וסטס ,  הם גם ניגשו לרגע לשירותים כדי לנגב את היריקה מהפרצוף .
 שנה לפני בחירות  " אמצע הקדנציה "  יודע ממשל אובמה היטב שמה שלא יעשה בשנה הקרובה ,  לא יצליח ככל הנראה לעשות יותר .  ההפסד במסצ'וסטס מעמיד בסכנה גדולה את רפורמת הבריאות של הנשיא ואם אמנם יאבד בנובמבר הקרוב את הרוב בקונגרס ,  יכול הבית הלבן להתכונן למלחמת חפירות מייאשת נגד הרפובליקנים על כל הצעת חוק או יוזמה .  בניגוד לעולם ,  בארה"ב לא מתרגשים מפרס הנובל בו זכה הנשיא ללא הישג בודד בהשגת שלום או מקבלות הפנים המפרגנות באירופה ובמזרח הרחוק .  עם תקשורת ביקורתית ביותר  ( ולא מדובר רק ברשת פוקס ,  שחצתה כל גבול אתי )  ומצביעים שמבינים היטב שהמשיח שהבטיחו להם הוא בסך הכל פוליטיקאי מוכשר מאוד אך חסר נסיון באופן מביך ,  אובמה נמצא במסלול התנגשות ודאי .  
אובמה מדמם וכרישי הרפובליקנים מריחים את זה ממרחק .  אין דבר מסוכן יותר לפוליטיקאי מאכזבה של אוהבים ונקמה של תומכים לשעבר .  גואנטנמו עוד פעיל בניגוד להבטחות ,  בעירק החיילים ממשיכים להקיז דם ובאפגניסטן הממשל מעמיק מעורבות והולך ומסתבך .  הזעם על העזרה הפיננסית האדירה שהעניק אובמה מכספי המיסים לספינות הטובעות של וול סטריט אינו פוחת .  על הזלזול המופגן של פוטין בנשיא הצעיר או על הכשל בהבנת יחסי הכוחות במזרח התיכון אין מה להרחיב ,  כי את הבוחר באיידהו זה פשוט לא מעניין .  למעשה ,  אין כמעט הישגים בהם יכול להתהדר הבית הלבן .  כצפוי ,  הירושה של ג'ורג' בוש היתה איומה וכבדה אפילו על הכתפיים המבטיחות של אובמה .  מי שמכר שיקויי פלא במערכת הבחירות שלו ,  כולל הבטחות שקריות ביודעין ,  אינו יכול לבוא בטענות על כך שבוחריו שלו שולחים רפובליקן אנונימי כמעט לעשות לו את המוות בסנאט .  
בירושלים ודאי מביטים בהנאה בנעשה בוושינגטון וחולמים על עזרה של החוגים השמרניים בהסרת הלחץ של אובמה .  אבל אם נתניהו ומקורביו  ( המחשיבים עצמם משום מה כמומחים לזירה האמריקנית )  מאמינים שיצליחו למרוח את הנשיא עד נובמבר שם יאבד עוד מכוחו בקונגרס ,  הם טועים טעות מרה .  בשנה של עימות עם הבית הלבן יכול אובמה לגרום נזק אסטרטגי אדיר לישראל ,  בדמות רמיזות דקות על התקררות הקשר ארוך השנים .  בנוסף ,  יודע כל אסטרטג פוליטי שתחזיות על בחירות בעוד חודשים גובלות באסטרולוגיה .  נותר רק לקוות שנתניהו יבין שעדיף לבחוש בזירה המקומית ולא לשלוח יד לאזור הפוטומק אותו הוא מחבב כל כך .
 
תחילת הסוף של אובמה
הניצחון הרפובליקני במסצ'וסטס ,  שעלול לעלות בכישלון רפורמת הבריאות ,  משלים שנה ראשונה איומה לנשיא האמריקאי ומבטיח שהמשך הדרך תהיה קשה עוד יותר .  למרות זאת ,  לא מומלץ לנתניהו לחגוג

