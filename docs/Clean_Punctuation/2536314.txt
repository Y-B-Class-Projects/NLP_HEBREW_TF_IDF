דרך בגין :  חוג התנ"ך המסורתי שב לבית ראש הממשלה
לרגל חג השבועות ולמען הנצחת חתנו ,  חידש נתניהו מסורת של שיעורי תנ"ך במעונו הרשמי ,  כפי שהיה נהוג בימי בן-גוריון ובגין . " התנ"ך - מסד הקיום שלנו ",  אמר ושב לעסוק באירן
במוצאי השבת צלצל הטלפון בבית ראש הממשלה .  התקופה היא שנות ה-80' ,  העומד בראש המדינה הוא בגין ועל הקו ביקש לשוחח עמו נשיא ארה"ב דאז ,  ג'ימי קרטר .  בגין סירב .  הוא ביקש מעוזריו שיבהירו לקרטר כי  " ראש הממשלה לומד תנ"ך ,  ויתקשר אליו כשהלימוד יסתיים ". 
כ-30 שנים מאוחר יותר ,  ספק אם הנשיא אובמה טלפן לראש הממשלה נתניהו בעת שבילה ביום רביעי האחרון עם מקבץ של כעשרים חוקרים ורבנים מובילים בדיון מעמיק במגילת רות .  עם זאת ,  גם נתניהו הודה כי  " הישיבה כאן עדיפה על העיסוקים האלטרנטיביים שלי ".  
מפגשים מסוג זה בבית ראש הממשלה היו למסורת בתקופתם של ראשי הממשלה בן-גוריון ובגין ,  כאשר האחרון היה ידוע בשזירת ציטוטים תנ"כיים בנאומיו ,  ונדמה כי לא נמצא יורש למורשתו זו ,  אותה טיפח עוד לפניו ראש הממשלה הראשון ,  שלמעשה הגה את חוג התנ"ך הממלכתי בבית ראש הממשלה ונודע בחיבתו המיוחדת למקרא ובהתייחסו לתנ"ך כמנדט היסטורי של העם היהודי על מולדתו .
 את אותה המסורת החליט לחדש נתניהו ולהנציח דרכה את חותנו ,  שמואל בן-ארצי ,  שהלך לעולמו בשנה שעברה .  מדובר בסגירת מעגל ,  שכן בן-ארצי עצמו  סופר ,  מחנך ומורה לתנ"ך במקצועו  היה מיושבי שולחנו של בן-גוריון וחבר בחוג שהתכנס בביתו בשנות ה-50' .  
אם כן ,  סביב שולחן חגיגי התקבצה לה נבחרת מגוונת עטורת שמות שהתפלפלה לרגל חג השבועות בדמותה של רות המואביה  ממנה יצא מלך בישראל ,  דוד  ונעמי ובועז המרכיבים יחדיו את המגילה המזוהה עם חג מתן תורה .  בין המלומדים ניתן היה לזהות את הרבנים בני לאו ויעקב מדן ,  חוקרות המקרא הפרופ' נילי וזאנה ויאירה אמית ,  הלשונאי אבשלום קור ,  הארכיאולוג אדם זרטל ,  וכן חוקרים ורבנים נוספים התיישבו בחברותא סביב שולחן עמוס תופינים בחצר בית ראש הממשלה . 
" בן-גוריון ובגין האמינו שהתנ"ך צריך להיות נחלת העם כולו  חילונים ודתיים ,  צעירים ומבוגרים ,  גברים ונשים - כל העם ",  אמר ראש הממשלה בפתח החוג ,  כשרוחם של השניים ,  המהווים עבורו דמויות מופת וחיקוי של ראשי ממשלה ששאפו גם להיות מורי דרך אינטלקטואלים ,  מרחפת מעל .
 כמו בן גוריון ,  שלמרות הערצתו למקרא התעקש לנהל אורח חיים חילוני ,  גם נתניהו בחר לפתוח את השיעור ללא כיפה לראשו ;  אך בשונה מחוגי התנ"ך הסגורים והאליטיסטיים של פעם ,  לחוג של נתניהו יש תוספת טכנולוגית משמעותית - מצלמות הטלוויזיה ,  שאפשרו לשגר את מילות הפתיחה למיליוני אזרחי ישראל ,  ואף הצהרה קצרה באנגלית לטובת עשרות מיליוני אוהבי ישראל והתנ"ך בניכר - יהודים ונוצרים כאחד : " התנ"ך הוא מסד הקיום שלנו ,  התנ"ך מאחד את עם ישראל ,  איחד אותו במהלך הדורות והוא גם משמש לנו בעצם לא רק את המסד אלא גם את המפה והמצפן ".  
ההתרגשות על פניו של הד"ר מיכה גודמן ,  חוקר מחשבת ישראל מהאוניברסיטה העברית ,  שנבחר לשאת את  " דבר התורה "  בפתח השיעור ,  היתה גלויה לכל ;  בכל זאת ,  לא בכל יום האזרח מספר אחת יושב בקהל הדרשה שלו . " אנחנו הולכים לברר את סוד העם היהודי עם מנהיג העם היהודי ",  פתח את השיעור הקצר שהכין ,  שהוקדש לשיחה על  " הפרדוקסים "  של מגילת רות . " ראש הממשלה צריך לקבל החלטות גדולות ,  במיוחד עכשיו כשאנחנו נמצאים בצומת דרכים היסטורי ",  הסביר לפני השיעור בתחושת שליחות בולטת .   ? מה שראש הממשלה צריך זה רעיונות גדולים ,  כי הוא עמוק בתוך ההיסטוריה .  הוא צריך משהו שישחרר אותו מההווה ,  ויעניק לו פרספקטיבה גדולה ורחבה יותר ?  ,  הסביר בהתרגשות .  
בסיום ההרצאה ,  החל סבב פולמוסי בין המשתתפים ,  שנגע במגוון רחב מסוגיות החל בזמן כתיבת מגילת רות ,  דרך זהות הלשון העברית המזוהה בה ועד לכוונת מחבריה ,  הפנים האנושיות המתגלות בה ונגיעות אקטואליות ,  דוגמת מודל הגיור בימינו .  נתניהו עצמו ,  שהצהיר בתחילת השיעור כי הוא  " מעונין ללמוד ",  והדגיש שוב ושוב כי הוא מחכה לקרוא בחברותא מתוך המקורות ,  ניהל דיון עם הדוברים ,  ומדי פעם פנה בשאלות הבהרה או ביקש לקבל מענה מלומד מהקהל .  
בין המחלוקות המחקריות וההלכתיות ,  בלטו דבריו של הרב יהודה בן ישי ,  אביה של רותי פוגל ,  שנרצחה עם משפחתה בפיגוע באיתמר בשנה שעברה . " התנ"ך הוא ספר של חיים ",  אמר , " שזה אפילו יותר מחזון ,  כי חזון משליך לעתיד ,  והחיים זה למצות את ההווה .  אנחנו לומדים מהתנ"ך ,  שכמו במגילת רות - מהמצבים הכי מורכבים אפשר להוציא אור גדול ".  נתניהו פנה לרב בן ישי ואמר לו : " כשאתה מדבר על ספר החיים אתה מחזק את כולנו בידיעה שניתן להתגבר על הטרגדיות הגדולות ביותר ,  כעם וכפרטים ". 
לצד החגיגיות ,  הציונות והממלכתיות ,  עבור בני הזוג נתניהו היה מדובר ,  כאמור ,  גם באירוע הנצחה משפחתי ,  ותמונותיו של שמואל בן-ארצי ,  שהנחיל את אהבת התנ"ך גם לבניו ונכדיו וזכה לגדל דורות של חתני חידון תנ"ך ,  ניצבו על שולחן קטן בפינת החצר .  רעיית ראש הממשלה ,  שישבה לצד בעלה ,  נזכרה בחיוך רחב בחוג התנ"ך המקומי שייסד אביה בטבעון ,  עיר הולדתה ,  ואת ההתרגשות שאחזה בה כשפעם הלכה עם הוריה לביקור אצל  " הזקן ".  האחים לבית בן-ארצי אמנם לא נכחו באירוע ,  אך בנם הצעיר של בני הזוג נתניהו ,  אבנר ,  סגן חתן חידון התנ ? ך העולמי בעצמו ,  האזין בשקיקה עם אחיו יאיר בצד השולחן ,  ונתניהו סיפר בגאווה על קריאות השבת המשותפות שהוא מקיים עמם מדי שבת בחצר הבית .  
בשלב מסוים ,  כשסבב ההערות המלומד התארך ונראה כי הזמן דוחק ולא יספיק לקריאה במקורות ,  נתניהו נאלץ להנהיג משמעת זמנים לכל דובר ודובר ,  אותה כינה  " נוהג פרס נובל ",  בהסבירו כי לפני שנים אחדות נפגש עם חבורה של חמישה מחתני הפרס ונותר  " פעור פה "  לאחר שהצליחו להסביר בדקה את תורתם .  בסיום הדיון הארוך הצליח ראש הממשלה להשיג את מבוקשו ולגנוב כמה דקות של קריאה בפסוקי המגילה ,  לקולו  " התנ"כי "  של אבשלום קור ,  והוא אף התעקש לשמוע עוד ועוד .  בדברי הסיכום ,  כבר הפיק לקחים ,  והמליץ שהמפגשים הבאים ייפתחו בקריאת טקסט ושרק לאחריו ייפתח הדיון והתחייב כי יקצה גם בהמשך שעתיים  " בחפץ לב - גם באופן השוואתי ביחס לעיסוקיי האחרים וגם באופן אבסולוטי ". 
כמו בן גוריון שאמר בעבר כי לימוד התנ"ך הקל עליו מדאגותיו כראש הממשלה ,  גם נתניהו תמצת את עוצמתה של הקריאה במקורות בחיזוק הפנימי שהוא שואב מהכרת ההיסטוריה היהודית . " זה נותן כוחות נפש עצומים ותעצומות נפש - גם מהכרת תולדות עמנו וגם נגיעה ברסיסי הנצח של החיים שהתנ"ך שופע בהם אך יותר מכל דבר אחר - זה נותן לי את ההכרה של יסודות הקיום וכוח החיים של עם ישראל ",  אמר רגע לפני שחזר מההיסטוריה למציאות ההווה ,  בין שיחות המעצמות בבגדד להפגנות האלימות נגד המסתננים בדרום תל אביב .  

דרך בגין :  חוג התנ"ך המסורתי שב לבית ראש הממשלה
לרגל חג השבועות ולמען הנצחת חתנו ,  חידש נתניהו מסורת של שיעורי תנ"ך במעונו הרשמי ,  כפי שהיה נהוג בימי בן-גוריון ובגין . " התנ"ך - מסד הקיום שלנו ",  אמר ושב לעסוק באירן

