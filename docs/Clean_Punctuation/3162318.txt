השיפקה נוהרת בהמוניה :  מה נתניהו אוכל כששרה לא מסתכלת ? 
הדיאטנית מרכיבה לו תפריט יומיומי מתסכל ,  ושגב משה אחראי על ארוחות הראווה ,  אבל מה עושה ראש הממשלה כשהוא באמת רעב ?  רמז :  הכול טעים יותר עם ביצת עין מלמעלה
אורח החיים של ראש הממשלה בנימין נתניהו עמוס באופן טבעי ,  אך בין הישיבות והפגישות ,  ההתייעצויות וההיערכויות ,  גם הוא מצליח לשבור את השגרה האינטנסיבית עם גילטי פלז'רז קולינריים .   ככלל ,  נתניהו מקפיד לשמור על תפריט יומי מחושב ומאוזן ,  אך מפעם לפעם - על פי שיחות עם גורמים שעבדו בצמוד אליו בעבר ובהווה ,  וכאלה שנכנסו ויצאו בקביעות מבית המשפחה ברחוב בלפור בירושלים - הוא אוהב לחטוא .  הגחמה המפורסמת ביותר בכתובת האמורה ,  וזו שהפכה לסמל ההתנהלות במעון ראש הממשלה ,  היא כמובן גלידה בטעם פיסטוק ,  אך מלבדה ,  סומנו מאכלים מפתיעים נוספים בתפריט הפינוקים הקבוע שלו ושל בני הבית .  
נתניהו ,  בן 69 ,  מקפיד רוב הזמן על אורח חיים בריא ,  ובשנים האחרונות רופאיו שבים וממליצים לו להשיל כמה קילוגרמים ממשקלו .  הוא נעזר בשירותיה של דיאטנית שמרכיבה לו תפריט יומיומי ומעט סגפני ,  ובו ,  בין היתר ,  מככבות גבינות דלות שומן ומנות שונות של ירקות ,  דגים וחזה עוף - אפוי כמובן .  סנדוויצ'ים עם טונה  ( שוב ,  במים כמובן )  ,  מיונז ועגבניה הפכו עם הזמן למרכיב קבוע על שולחנו של ראש הממשלה ,  וכמעט כל ארוחה - אולי כדרך לתבל מעט את אותם כריכים מפוהקים ,  מלווה בפלפלי שיפקה חריפים ורוטב טבסקו .  הקינוחים ,  אם סיימתם לבהות בייאוש בצלחת הזו ,  מדכאים לא פחות - חטיפי אנרגיה ופירות יבשים ,  רצוי תמרי מג'הול מבקעת הירדן .   ובכל זאת ,  לא כדאי לתת לתזונה המרשימה הזאת לבלבל אתכם .  נתניהו אוהב מאוד פסטה  ( ובזיליקום )  ,  ומחזיק בחולשה ארוכת שנים לפאסט-פוד ,  רצוי אמריקני ,  עוד יותר רצוי בתצורת  " ביג-מק ",  והכי רצוי עם ביצת עין מלמעלה .  גם שניצל נמנה על מאכליו האהובים ,  אך זו מנה שנשמרת בדרך כלל לימי שישי .  בגזרת המתוקים ,  נתניהו אוהב להתענג על שוקולד מריר ,  ומדי פעם מבקש לחטוא עם  " סניקרס ".  מעת לעת ,  בשם הנוסטלגיה כנראה ,  חותם ג'לי את ארוחותיו .  והקפה ?  אספרסו או שחור עם הל .  תפריט השחיתות האמור ,  שהופך נדיר יותר ויותר עבור נתניהו ,  הולם גם את חברו הטוב מהבית הלבן דונלד טראמפ - מעריץ אובססיבי כמעט של מקדונלדס ,  ברגר קינג ורשתות מזון מהיר אחרות ,  וצרכן אובססיבי לא פחות של דיאט קולה ,  עוגיות אוראו וגלידת וניל דובדבן .  
בתקופות בחירות ,  יורד נתניהו לעם ונהנה גם מצלחות חומוס ופיתה עם פלאפל ,  אך הפמיליאריות הזאת מסתיימת כמעט לחלוטין בביקורים רשמיים של אורחים רמי דרג .  אז ,  כמעט באופן אוטומטי ,  מזמינים הוא ורעייתו את השף שגב משה לבשל  " ארוחות חוויה ".  התוצאה ,  כפי שניתן להסיק מעיון קליל בכותרות כלי התקשורת ובממים שייצרו הרשתות החברתיות - מעוררת מחלוקת במקרה הטוב ,  ומגיעה במקרה הרע גם למבוכות דיפלומטיות ,  דוגמת  " קינוח הנעל "  המיתולוגי שהוגש לאחרונה לראש ממשלת יפן .   כפי שהתברר בפרשת החמגשיות ,  אוהבים בני הזוג נתניהו להזמין אוכל מבחוץ ,  ורעיית ראש הממשלה אף עלולה לשלם על כך מחיר כבד ,  ולעמוד לדין בגין קבלת דבר במרמה בעקבות הזמנת ארוחות ממסעדות ומשפים ,  תוך יצירת מצג שווא ולפיו במעון לא מועסקת מבשלת .  ברשימת החיוג המהיר של הטייק-אווי לבלפור ניתן למצוא מגוון קולינרי רחב במיוחד - ממסעדת הבשרים הירושלמית המפורסמת  " מפגש האש ",  דרך מסעדות שף כמו  " המוציא "  ו"מחניודה ",  ועד  " סושי רחביה "  - שענתה זה מכבר בקומבינציה אישית מיוחדת לחיבת ראש הממשלה למטבח היפני .  
נתניהו ורעייתו אוהבים מאוד גם אוכל הודי ,  וראש ממשלת הודו נרנדרה מודי זכה במהלך ביקורו בישראל לשחזור מילולי של הדייט הראשון שלהם במסעדה התל אביבית  " טנדורי ".  בשנים האחרונות ,  הושפעו השניים מאוד גם מטרנד הצמחונות והטבעונות ,  אולי בהשפעת ילדיהם ,  ומאז 2013 הם מקפידים לשמור על יסודות קמפיין  " יום שני ללא בשר ".  ביקור של בני הזוג בחו"ל - עניין שכיח יחסית בשנים האחרונות - כולל כמעט בוודאות גם ארוחה במסעדות יוקרה .  אלו לא חייבות להיות כשרות ,  אך סביבת ראש הממשלה מדגישה בתוקף כי הוא אינו מזמין מנות טרפה .  כך ,  נשמרת שלמות הקואליציה גם אם משטר התזונה נפרם מעט מעבר לים .
  ( עדכון ראשון :  31/5 ,  17:00 )  

השיפקה נוהרת בהמוניה :  מה נתניהו אוכל כששרה לא מסתכלת ? 
הדיאטנית מרכיבה לו תפריט יומיומי מתסכל ,  ושגב משה אחראי על ארוחות הראווה ,  אבל מה עושה ראש הממשלה כשהוא באמת רעב ?  רמז :  הכול טעים יותר עם ביצת עין מלמעלה

