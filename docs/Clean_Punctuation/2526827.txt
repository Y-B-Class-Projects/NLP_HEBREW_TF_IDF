מדיני :  הכרזת העצמאות של פיאד
שום דבר לא היה יכול להפתיע בהגשת מכתבו של נשיא הרשות מחמוד עבאס לראש הממשלה נתניהו באמצעות ראש ממשלת הרשות ,  ד"ר סלאם פיאד .  המכתב הודלף ,  גם התשובה לו ידועה מראש ,  וידועה גם ההחלטה הפלשתינית לפנות לעצרת הכללית של האו"ם ולבקש הכרה בפלשתין כבמדינה שאינה חברה באו"ם .  ידוע שגם אם הרוב בעצרת יהיה בעד ההחלטה והיא תעבור - יוקפאו כספי הסיוע האמריקני לרשות .
 ההפתעה היחידה טמונה בכך שפיאד לא הגיע למשרד ראש הממשלה ,  ונתניהו אירח שליחים מדרג נמוך יותר .  לאחר חודשים ארוכים שבהם משמש תפקידו נושא למשא ומתן בין פת"ח לחמאס ,  בלי שהוא עצמו שותף למו"מ ;  וכמה חודשים לאחר הסכם עבאס-משעל ,  שלפיו ימלא עבאס גם את תפקיד הנשיא וגם את תפקיד ראש הממשלה עד לבחירות ;  וכמה שבועות לאחר שהוטל על פיאד לשאת מכתב שלא הוא כתב - אותת ראש הממשלה החרוץ הזה ,  שהחזיק על כתפיו בשנים האחרונות את משא הרשות ,  כי יש גבול למה שהוא מוכן להשלים איתו .  
פיאד ,  שאינו מרבה להתראיין ,  בוודאי לא לאחרונה ,  לא אהב צעדים רבים שננקטו בתקופה האחרונה על ידי הנהגת אש"ף .  הוא לא התלהב מההליכה אל האו"ם ,  הוא הבין היטב את המחיר ולא הבין את התועלת ;  והוא הסתייג מדרך המו"מ עם חמאס ,  אף שהוא חושב כי צריך ואפשר לשתף פעולה עם התנועה הזאת בעתיד .  הוא שהציג בשנים האחרונות את התפתחותה החיובית של הגדה ,  את צמיחתה המהירה ואת סיכויי ההשקעה בחברות שהוקמו בה .  הוא הוביל קו של החרמת תוצרת ההתנחלויות  ( ניסיון שלא צלח להניא פועלים פלשתינים מלעבוד בהן )  ,  תוך כדי נכונות לשיתוף פעולה כלכלי משמעותי עם הגורמים הכלכליים בישראל .  והוא עשה מעשים של ממש לבנייתם של מוסדות המדינה-בדרך ,  בעודו לומד ,  בלי להסתיר זאת ,  מניסיונו של היישוב היהודי בארץ ישראל בימי המנדט .
 בד בבד ,  פיאד קיבל על עצמו את התפקיד ,  הלא קיים ברשות ,  של  " שר הביטחון ".  הוא הפך לכתובת המרכזית של מערכת הביטחון .  הוא עסק בתיאום ,  הוא היה אחראי להכשרת כוחות הביטחון של הרשות באמצעות גנרל דייטון האמריקני ,  והוא היה יכול לזקוף לזכותו נקודות רבות של הצלחה .  בקשתו החוזרת ממערכת הביטחון הישראלית ,  שלא להגיע לאזורים שהועברו לשליטה פלשתינית ולא לחפש שם חשודים בלילות ,  לא נענתה ,  מה שהחליש אותו והגביר את הביקורת עליו כמי שפועל יד ביד עם ישראל .
 לכן ,  משלא זכה לשיתוף פעולה ישראלי כפי שציפה לו ,  ובשעה שסמכויותיו מקוצצות מבית ותפקידו עומד כל העת בפני הפקעה ,  הכריז האיש הנדיר הזה ,  הזוכה לאהדת העולם הרבה יותר משהוא זוכה לאהדת עמו ,  על עצמאותו ולא בא לנתניהו עם מכתבו של עבאס .  

מדיני :  הכרזת העצמאות של פיאד
nan
