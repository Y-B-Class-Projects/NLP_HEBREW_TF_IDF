חוזר כמו בומרנג :  המפכ"ל שפך גלון של דלק למדורה של נתניהו
הטענות של אלשיך ,  ולפיהן חוקרים פרטיים אספו מידע על בכירי אגף החקירות ,  נתנו לנתניהו אקורד סיום מצוין למסע הדה-לגיטימציה במשטרה .  בקואליציה צוללים מתחת לגל ההמלצות בתקווה שיחלוף מהר ,  אך הוא יחשוף גם מידע חדש - שעשוי לעורר גלים פוליטיים נוספים
אם לא הייתה מספיק דרמה באוויר גם כך לקראת פרסום המלצות המשטרה בעניין חקירותיו של ראש הממשלה בנימין נתניהו ,  מפכ"ל המשטרה רוני אלשיך ,  בריאיון לאילנה דיין ב"עובדה ",  שפך גלון של דלק שיבעיר עוד יותר את להבות המדורה ויביא אותן לשיא בישורת האחרונה .  בטיימינג שהוא כל כך קלאסי שקשה שלא להאמין שיש בו כוונת מכוון ,  אלשיך אמר בקולו את מה שעד עכשיו נלחש בעיקר בחדרי חדרים - חוקרים פרטיים הופעלו כדי לאסוף מידע על בכירי אגף החקירות שעוסקים בענייניו של נתניהו - והצית במערכת הפוליטית מבול של התקפות ,  האשמות ותאוריות קונספירציה .  במיוחד ,  הוא סיפק על מגש של כסף בדיוק את מה שראש הממשלה היה צריך כדי להשלים משימה שהוא עמל עליה כבר חודשים :  דיון ציבורי נוקב ,  חד וביקורתי שמטיל צל ענק של ספק מעל צמרת המשטרה והתנהלותה ,  שבסופו של דבר יהפוך את ההמלצות בעניינו ללא רלוונטיות .
 בעוד חוקרי המשטרה עסקו בחקירות סיגרים ,  שמפניות ,  חיקורי עדים בחו"ל וגיוס עדי מדינה נגד נתניהו ,  הקרב בין הבוס שלהם לבין הבוס של המדינה הגיע בחודשים האחרונים לגבהים חדשים .  המאבק הפוליטי של נתניהו ובכירי הליכוד על החוק הצרפתי וחוק ההמלצות עבר למתקפה על העסקתו של היועץ האסטרטגי ליאור חורב ומתיחויות בלתי פוסקות עם היועץ המשפטי לממשלה ,  כשברקע הדברים ניסיונות הטיוח של פרשת רוני ריטמן וסימני השאלה בקשר להתנהלות באום אל-חיראן .  היד של אלשיך ,  שמל בעצמו את כל בניו ,  בחשה גם היא היטב בקלחת .  בסיבוב האחרון ,  לא ראש הממשלה הוא זה שהתחיל ,  אבל זה אקורד סיום מצוין בשבילו למסע הדה-לגיטימציה במשטרה ולפחות בשלב זה - נראה שהוא זה שיוצא ממנו מנצח .  
הדרישה לפתיחה בחקירה של הטענות החמורות של אלשיך הדהדה בכל קצוות הקשת הפוליטית ,  כשבאופוזיציה דורשים לחקור את נתניהו על שיבוש הליכי חקירה ,  ונאמני נתניהו חובטים במפכ"ל מעל כל גלי האתר ודורשים לחקור דווקא את המשטרה .  בדיוק כשכולם התכוונו לדבר על ארנון מילצ'ן וג'יימס פאקר ותיקים 1000 ו-2000 ,  כתבי המשטרה והמשפט עסוקים בפרשה חדשה ,  שככל הנראה בדרך להפוך לפחות לבדיקה ,  ואולי בעתיד אפילו לתיק 5000 .  אבל גם בלי המתקפות של דודי אמסלם ומיקי זוהר על סיציליה וניסיון הפיכה ,  הריאיון של אלשיך יצר רעש חזק כל כך - שבטוח יסייע לנתניהו לטשטש את המילים  " שוחד " " מרמה "  ו"הפרת אמונים "  שצפויות לככב בקרוב בהמלצות המשטרה .
 מבחינת אלדד יניב והמפגינים ברוטשילד ,  שמתכננים כבר התבצרות המונית בבלפור לקראת פרסום ההמלצות ,  אלה רעשי רקע בלבד ,  והם ישתפו אותן בכל הכוח ,  כמו גם ראשי האופוזיציה שכבר התחילו לזמר מנגינה אחידה של קריאות להתפטרות ,  או לפחות לנבצרות ,  ולמתג את נתניהו כעבריין .  אבל יש פער גדול בין הדציבלים הגבוהים שבהם התקשורת והמפגינים מתכוננים לקבל את פני המלצות המשטרה לבין השקט המוחלט בקרב שותפיו של נתניהו לקואליציה .  שם כולם רוצים לגמור עם זה ,  ובעיקר מחכים שזה יעבור .  
שר הביטחון אביגדור ליברמן יצא להגנתו של נתניהו אמש והציע לכולם  " להירגע ולחכות ",  וגם למפכ"ל  " להתמקד בפשיעה "  ולתת לראש הממשלה  " לנהל את המדינה ".  שר האוצר משה כחלון טרח להבהיר פומבית כבר בחודש שעבר שהוא לא  " קבלן פירוקים "  ושהוא לא מתכוון לפרוש מהממשלה בעקבות פרסום ההמלצות .  בנט וראשי הסיעות החרדיות משמיעים טון דומה והבהירו בשבועות האחרונים בצורה כזו או אחרת שלהמלצות אין משמעות . " כולם ,  ללא יוצא מן הכלל ,  רוצים בשמירת הממשלה ",  אמר אחד מבכירי הקואליציה השבוע .  כחלון רוצה להעביר תקציב ולהמשיך להוריד את מחירי הדיור ,  ליברמן מרוצה מאוד במשרד הביטחון ,  בנט ושקד לא יפילו ממשלת ימין ,  ולחרדים מחכה בחוץ יאיר לפיד .
 הגיבוי הפוליטי הנרחב שנתניהו זוכה לו פריך למדי ,  ובסיוע הסקנדלים של אלשיך הוא עשוי לעבור את משוכת ההמלצות יחסית בקלות .  אבל יש בכל זאת סוג של נעלמים שצריך לקחת בחשבון במשוואה .  בשנה האחרונה שמענו הרבה שבבי מידע על סיגרים ,  תכשיטים ובקבוקי שמפניה ,  אבל צו איסור פרסום הוטל מעל עדותו של עד המדינה המרכזי בתיק 1000 ,  ובניגוד לטענותיו של נתניהו לא הרבה דלף מהחקירות .  עם פרסום ההמלצות - המידע החסר יתחיל להיחשף ולהגיע לידיעת הציבור ,  ועוד עשוי לייצר גל נוסף של לחץ על אלה שיושבים לצדו של נתניהו בממשלה .  
גם עתידו של הקרב בין נתניהו ואלשיך הוא בבחינת נעלם שעוד ישפיע על התמונה הפוליטית ;  ראש הממשלה ושליחיו אולי מצליחים לקעקע את אמינותו של המפכ"ל בקרב הבייס ,  אבל לא בטוח שאת שאר הציבור זה משכנע .  אם הם ימשיכו להישיר חיצים רעילים אל צמרת המשטרה ,  הם עשויים לחזור בבומרנג - לשותפיו של נתניהו בקואליציה .  

חוזר כמו בומרנג :  המפכ"ל שפך גלון של דלק למדורה של נתניהו
הטענות של אלשיך ,  ולפיהן חוקרים פרטיים אספו מידע על בכירי אגף החקירות ,  נתנו לנתניהו אקורד סיום מצוין למסע הדה-לגיטימציה במשטרה .  בקואליציה צוללים מתחת לגל ההמלצות בתקווה שיחלוף מהר ,  אך הוא יחשוף גם מידע חדש - שעשוי לעורר גלים פוליטיים נוספים

