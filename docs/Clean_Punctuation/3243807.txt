קרן פלס : " בגיל 40 החלטתי לשים את עצמי בצד ואת המוזיקה במרכז "
 בגיל 40 ,  לאחר שנפרדה ממנהלה הוותיק ,  יוצאת קרן פלס לסיבוב הופעות חדש .  בריאיון היא מדברת על יאיר נתניהו  ( "מנהל דו שיח של החרמות ואלימות ")  ,  על הופעתה המינית  ( "המשפחה מקבלת את זה ")  ,  על ביקורות  ( "בושה שקראו לקלינשטיין כלום ")  וחושפת על מה היא מתחרטת
בחודשים האחרונים ,  במקביל להגעתה לגיל 40 ,  חוותה קרן פלס שתי פרידות - הגדולה והמשמעותית יותר היא עזיבת מנהלה אסף דרעי לאחר יותר מ-15 שנה של עבודה משותפת .  דרעי ,  דמות מוערכת בתעשיה ,  ליווה את הזמרת והמוזיקאית מתחילת דרכה והוביל אותה להצלחות רבות .  מאז שנפרדה דרכם ,  פלס לראשונה מנהלת את עצמה .  פרידה נוספת היתה מהזמר והשחקן אמיר דדון ,  שעזב באחד באפריל את קברט הרוק  " לילה אחד באפריל "  בהבימה ,  בה כיכב במשך כ-200 הצגות בתפקיד ראשי לצד פלס שגם כתבה את היצירה .  לנעליו הגדולות נכנס אנחל בונני .
" אני לא חווה את זה כמשהו נורא דרמטי כמו פרידות ,  אלא כשינויים ",  אומרת פלס בריאיון לוואלה !  תרבות בהתייחסה לפרידה ממנהלה . " ממשיכים הלאה .  צריך לברך על מה שהיה ,  להסתכל קדימה ולדעת לקבל החלטות נכונות .  זה נראה לי מאוד טבעי כשאתה עובד עם פרטנר ,  אם זה במוזיקה ,  אם זה מאחורי הקלעים או על הבמה ,  לתקופה מסוימת זה מרגיש נכון ,  וכשזה מרגיש לא נכון זה מפסיק .  זה לא גירושים .  גירושים זה משהו מאוד כואב ,  יש משפחה .  פה זה מקצוע .  זה כמו שאת שני האלבומים הראשונים שלי הפיק לואי להב ,  ובאלבום השלישי 'נפרדתי' ממנו והלכתי ליהודית רביץ .  זה המסע שלך ,  כאמן ,  וזה בסדר ".  
הפרידה ביניכם הפתיעה את התעשייה ,  מאחר ואסף ליווה אותך שנים רבות ,  מתחילת דרכך .  מה הוביל לפרידה ?  
" אני חושבת שזה לא מכבד את הקשר הכל כך משמעותי הזה שלנו ,  המקצועי והאישי ,  שאני אדבר על זה כאן .  אני רק יכולה להגיד שיש המון המון הערכה ואהבה ,  ובמבט לאחור הייתי בוחרת שוב לעבוד עם הבן אדם הזה ,  ואף אחד לא אומר שלא נעבוד שוב ביחד .  זה מה שנכון כרגע .  אנחנו שוהים בתוך הרגע ,  וממשיכים הלאה אל הרגע הבא שאותו אני לא יודעת לחזות ".   

" בחודשים האחרונים אני מנהלת את עצמי .  זה לא שעברתי ניהול .  עברתי לידיים שלי ",  מוסיפה פלס , " זה משהו שבגיל 40 היה לי חשוב לעשות ,  לקחת אחריות מלאה על כל הבחירות שלי .  אני לומדת ומבינה בעצמי בחודשים האלה מה נכון לי .  אני כבר לא צריכה את אותה רמה של ליווי צמוד שהייתי צריכה בתחילת דרכי .  זאת הסיבה העיקרית לכך שכל הדבר הזה קרה .  כי אני אדם שצריך לקחת אחריות .  גם בקברט לקחתי אחריות - אני זאת שהפקתי את ההצגה בפועל ,  בנוסף ליצירה של זה .  וגם בקריירה שלי ,  שאני כרגע מנהלת בעצמי .  כמובן שיש לצדי אנשים מוכשרים ,  שעוזרים לי ואני יכולה להתייעץ בהם ,  אבל בסוף בסוף כשהדברים מגיעים למי מקבל את ההחלטה ,  זה חוזר אליי ולא למנהל ,  ואני מרגישה שזה מאוד נכון לי בשלב הזה להיות במקום הזה של האחריות המלאה ". 
הצעד הזה אינו מובן מאליו ,  בניגוד לאמנים כמו שלמה ארצי או עידן רייכל ,  לאמנים רבים אין ראש לנהל את עצמם או להיות מעורבים מאוד בקבלת ההחלטות הגדולות לגבי הקריירה שלהם .
" זה דבר שקורה אצל בנים ,  אבל כשזה קורה אצל בת ,  פתאום זה מפתיע אנשים - 'איך יכולת להסתדר בלי איזה אבא גדול שיגיד לך מה לעשות ומה נכון לך ?  את הרי עוד ילדה קטנה שיכולה לעשות טעויות' .  אבל אני בן אדם לא פחות אסרטיבי ועם שיקול דעת לא פחות בהיר מכל גבר אחר ,  ולכן בנקודה הזאת בזמן ,  בגיל ובקריירה ,  הרגיש לי נכון לקחת את ההגה .  אגב ,  אני לא אומרת שזה יקרה ככה לתמיד אבל בינתיים אני רואה אופק בהיר וחושבת שהספינה לא שוקעת ".  
לאחר הפרידה ממנהלה הוותיק ולאחר שש שנים שלא יצאה לסיבוב הופעות חדש ,  פלס יצאה לסיבוב הופעות ראשון אותו היא מנהלת בעצמה , " שקופים בקיץ "  שמו .  במסגרתו תופיע במוצ"ש הקרוב  ( 29 ביוני )  באמפי מיני ישראל ,  ותארח את חברתה הוותיקה מירי מסיקה .  בסיבוב מלווים אותה הזמרים קלרה סבג ורון בוחניק ,  איתו הוציאה את הדואט  " שקופים "  שהפך לאחד הלהיטים הגדולים בתקופה האחרונה ,  ואחריו את  " מעבר לנהר ".   " החלטתי לעשות מופע שבו יש עוד זמרים בפרונט ,  ולא רק אני ",  מסבירה פלס . " לקחתי על עצמי ללוות את רון בוחניק גם בדרך העצמאית שלו ,  אני אהיה גם שם ,  וגם בהופעה הזאת ,  שבה הבאתי תשעה אנשים לעמוד על הבמה ,  וזה לא כולל אנשים מאחורי הקלעים כמו סאונדמן ותאורן .  זה קבוצה גדולה מאוד של אנשים איתי .  תמיד הייתי לבד עם פסנתר או בהרכב מינימליסטי ,  והפעם זה הולך גדול ורחב ,  ואנשים בהופעות קמים ורוקדים בטירוף ,  מה שמרגיש כמו אירוע חריג בשירים בהופעות שלי .  ואז אני מבינה ,  שכשאני מחלקת את היצירות שלי בין כמה זמרים ,  ואני לא מחזיקה את הכל אצלי ,  אני מרוויחה והקהל מרוויח .  הקהל מרגיש שיש איזה אמת וכוונה טהורה במופע הזה ". 
זה קטע שבסיבוב מלווים אותך רון בוחניק וקלרה סבג ,  שני זמרים שפסלת באודישנים בתוכנית  " הכוכב הבא ".  
" נכון ,  הצבעתי להם אדום .  השנה נפל לי האסימון למה אני עושה את 'הכוכב הבא' כל כך הרבה שנים .  התחלתי בתור מישהי שצדה את הכישרון של מירי  ( מסיקה )  במסדרונות של רימון .  ויש בי את הדבר הזה של היוצרת שיודעת לזהות את הפוטנציאל שבגרון של אחרים .  פתאום אמרתי ,  'למה אני לא עושה את זה גם במוזיקה שלי ,  למה זה משהו ששייך או לעבר שלי כיוצרת או לדמות הטלוויזיונית' .  ואז התקשרתי לקלרה .  נתתי לה אדום בתוכנית כי הרגשתי שלאירוויזיון היא לא מתאימה ,  אבל למופע שלי היא מתאימה .  היא מרימה את הקהל באוויר .  וגם רון ,  שאפילו לא נכנס לנבחרת כי הוא ממש לא דמות אירוויזיונית ,  מצאתי אותו כזמר שחותך את הרדיו ". 
בעונה האחרונה הצטרפה לשולחן השופטים ב"כוכב הבא "  שירי מימון ,  וזכתה לשבחים רבים על חלקה בתוכנית .  האם טיפה התבאסת שהיא קצת גנבה ממך פוקוס ?  
" אנחנו שתי מוזיקאיות מאוד שונות אחת מהשנייה ,  לכל אחת עולם מוזיקלי אחר ,  כך שאין התנגשות בינינו .  אנחנו במגרשים שונים .  אם נגיד שירי במגרשים של ריטה ,  אז אני במגרשים של שלום  ( חנוך - שב"נ )  .  זה לא אותו עולם .  אתה לא רואה את שלום מקנא בריטה או את ריטה מקנאה בשלום .  אני לא חושבת שיכול אי פעם להיות בינינו דם רע .  נהפוך הוא - יכול רק לבוא לי לכתוב לה שוב שיר ,  אחרי שכתבתי לאלבום הראשון שלה שיר .  אני מאוד מעריכה את זה ששירי מאוד חרוצה ויודעת לעבוד ".  

מה חשבת על כך שעל רקע פרשת שלוה ,  באודישנים לעונה הבאה של  " הכוכב הבא "  מתבקשים הנבחנים להצהיר אם הם שומרי שבת ,  כפי שנחשף בוואלה !  תרבות ?  היו שטענו שזו אפליה נגד שומרי שבת .
" אין לי מה להגיד לך .  לא מכירה את הנושא הזה .  אני יכולה להגיד ששלוה שיחקו אותה בענק ,  החבר'ה האלה עובדים כל יום ". 
ואגב שמירת שבת ,  בסוף 2016 הצהרת בטור שלך בידיעות שאת מפסיקה להופיע בשבתות .  ביום שישי הקרוב בערב את תופיעי בקברט הרוק המצליח בהבימה , " לילה אחד באפריל ",  שעליו את חתומה ככותבת וכוכבת .  מה הוביל לשינוי בהחלטתך ?  
" האילוצים של 'לילה אחד באפריל' לא אפשרו לי את ההרפיה הזאת שרציתי לא לעבוד בשבת .  הרצון הזה לא הגיע ממקום של דת ,  אלא ממקום של בית ומשפחה .  חשוב לי להיות בבית בסופי שבוע אבל אילוצי הזמנים של כל מי שמשתתף בהצגה ,  משכו אותי בחזרה לבמה ,  גם ביום שבו לא רציתי .  אני עכשיו מנסה לאט לאט לחזור לזה ,  ולא בגלל שחזרתי בתשובה ,  אלא כי נראה לי מאוד בריא להיות בבית בשבת ,  כי אין על השבת .  הלוואי ואוכל לעשות את זה כמה שיותר ". 
בוב דילן שקל פעם להתחבר מחדש לשורשיו היהודיים ולהפסיק להופיע בשבת ,  עד שמנהלו הבהיר לו שיפסיד כסף רב ,  והוא מיד ויתר על הרעיון .  היה להחלטה שלך להופיע בשבת גם מניע כלכלי ?  
" אני עושה את זה רק מאילוצי לו"ז .  אני לא מרוויחה כסף מ'לילה אחד באפריל' .  זה פרויקט לא רווחי בעליל וכל המטרה שלו היא לייצר אמנות חדשה ונועזת בישראל .  יותר מזה :  אני שמתי את כל חסכונותיי באותה תקופה ,  כל מה שהיה לי ,  בשביל להעלות את ההצגה הזאת .  השקעתי הרבה כסף בהצגה הזאת ,  במקום לקנות איזו דירה קטנה ברומניה ".  
דווקא היתה מתאימה לך דירה ברומניה ,  כי את ממש דומה לזמרת הרומניה ששרה באירוויזיון האחרון .
" קודם כל אני רומניה עם תעודות אז ההשוואה הולמת .  יש משהו קרוב בגנים הרומניים ". 
אחרי ההצלחה הענקית בבחירת נטע בכוכב הבא לאירוויזיון ,  את וחבריך השופטים התרסקתם בבחירת קובי מרימי ,  שנכשל בתחרות .  תוקם ועדת חקירה בנושא ?  
" זה לא הצליח כמעט אף פעם ,  זה קרה כל כך מעט פעמים בהיסטוריה ,  שאני לא מבינה מה כולם נרעשים ומה רוצים מהילד המוכשר הזה .  קובי מדהים ,  שחקן נהדר שממשיך בהבימה ועשה עבודה מאוד יפה באירוויזיון .  הייתי מאוד גאה בו ". 
מרימי ספג קטילות רבות ,  וזה מזכיר שאת ספגת ביקורות אכזריות מאוד לאורך השנים .  כך ,  למשל ,  על שיתוף הפעולה שלך עם רמי קלינשטיין כתבה בהארץ ליסה פרץ ביקורת תחת הכותרת  " הפאוור-קאפל של הכלום "  וכינתה אתכם  " צמד מוזיקלי שכולו סכריניות :  ירקות מאודים ".  ביקורות עוד מבאסות אותך ?  
" רמי קלינשטיין הוא המלחין הכי גדול שהיה כאן .  בושה וחרפה לבן אדם שהעז לקרוא לו 'כלום' .  אני לא יכולה להעיד על עצמי ,  אולי מישהו אחר יכול להעיד עליי ועל הדרך שאני עושה במוזיקה .  בסוף את לוקחת מביקורות ענייניות ומפנימה ,  וכל ביקורת שהיא לא עניינית - היא פשוט לא רלוונטית ".  
 Its a wrap  # ניפגשמחר
A post shared by  Keren Peles | קרן פלס  ( @kerenpeles )  on Jan 22 ,  2017 at 12:41pm PST

קבלי עכשיו ביקורת אוהדת ממני :  יש משהו מאוד מרשים ,  יפה ואמיץ בכך שאת ,  שהואשמת במתקתקות וברדיפת המיינסטרים ,  חתכת לפרוייקט יותר קיצוני וחשוף ,  שבו את מכניסה את הקהל לחדר המיטות שלך תרתי משמע כמו  " לילה אחד באפריל ",  שרחוק מלהיות פוליטיקלי קורקט .  יש מחיר לנסיינות הזאת ?  
" באמנות ,  אין מחיר שלא שווה את ההליכה עם האמת .  אני לא מתכוונת למחירים אישיים אלא מחירים של קריירה .  אם אעשה צעד שמגיע מהקרביים שלי ואני אחשוב לפני זה אם זה טוב או רע לי תדמיתית ,  אני אאבד את הלגיטימציה להיות אמן .  אני פשוט אהיה יחצ"נית .  אבל אני אמן ,  אז אני לא אחשוב מה יעשה לי לקריירה שיר חדש שפתאום נהיה בלדה ,  כמו 'שקופים' ,  ולא מתכתב עם סדר היום המוזיקלי ועם הסרטונים החמים ,  מה שגם יכול היה להיות התאבדות .  ובאותה מידה ,  גם 'לילה אחד באפריל' היה יכול להיות התאבדות .  אבל שני הדברים היו הליכה עם האמת האמנותית שלי באותו רגע ,  כי האמת האמנותית משתנה כל הזמן ,  היא לא אחת ". 
מה הוביל להחלפת אמיר דדון באנחל בונני בקברט ,  אחרי כ-200 הצגות שעשית עם דדון ?  
" קודם כל ,  אמיר עדיין מלווה את ההצגה ,  הוא חלק מהצוות שיצר אותה ,  אז הוא שם גם כשהוא לא עולה לבמה .  לאמיר יש קריירה מאוד מצליחה בתור זמר ומוזיקאי בישראל .  כשאנחנו הולכים לתיאטרון זאת הקרבה .  אני אמשיך להקריב כי 'לילה אחד באפריל' זה התינוק שלי ,  ואני אגדל אותו ,  כל עוד הוא זקוק לי .  אבל זה בא על חשבון הופעות ועל חשבון זמן עם הילדים .  אני חושבת שהוא נתן מעל ומעבר .  שנתיים הוא עשה את זה ,  לא כולל הזמן שהוא נתן כשרק עיצבתי את זה .  ובלי עין הרע ,  ההופעות שלו מפוצצות ויש לו כל כך הרבה עבודה ,  שמתישהו הייתי צריכה להפסיק לנגוס בזה עם הקברט ,  ולשחרר את הבן אדם לעשות את מה שהוא נועד לעשות .  מי שנכנס למשבצת שלו ,  והוכיח את עצמו בתחום חדש בשבילו ,  הוא אנחל המדהים .  הוא תגלית מרעישה לא פחות .  גם גבר הורס את הבריאות ,  וגם שחקן בינלאומי .  וגם זמר .  הוא למד אצלי פיתוח קול .  הוא זמר ממש מפתיע ומרגש ".  
אם היית המורה לפיתוח קול של מי שמשחק איתך בסצנות כל כך אינטימיות ,  אז אנחל יכול לשיר לך את  " לו רק היית קצת פחות המורה שלי "?  
" כן ,  הנה ,  זה התגשם !  "
 איך המשפחה שלך הגיבה להצגה כל כך מינית ופרובוקטיבית ?  
" המשפחה שלי הכירה אותי כשאני כבר הייתי אני .  אותה בחורה צעירה שכתבה את השיר 'איתי לא מתעסק ברגשות יותר מדי' המשיכה להיות יוצרת וכתבה חומרים שמתאימים לגיל ולמצב שהיא נמצאת בו .  המשפחה מבינה את זה .  זה חלק ממי שאני .  אני לא יכולה לא ליצור את מה שבוער בי .  אני בתחושה של ייעוד ושליחות ,  וזה יותר חזק מהפיצ'פקעס ". 
לא מעט אמנים ויוצרים מוחים על הלנות שכר בהבימה .  זה משהו שאת נתקלת בו ,  בקברט או בהצגות אחרות שכתבת להן מוזיקה לתיאטרון הלאומי ?  
" כולם יודעים שיש להבימה התמודדויות מורכבות ,  בוא נגיד .  הם גם ירשו את המצב הכלכלי המורכב .  אני רואה את המאמצים הכנים של המנכ"לית כדי שהתיאטרון הלאומי ימשיך להתקיים .  אם אני יכולה להגיד משהו במסגרת הריאיון ,  זה לבקש מגורמים רלוונטיים במשרדי האוצר והתרבות לתת להבימה את בלון החמצן הזה ,  כי אני לא הייתי רוצה לראות את המקום הזה נסגר .  תיאטרון הוא חשוב גם אם הוא בווליום נמוך וברייטינג נמוך ". 
לא הבנתי אם הבימה הלינו או לא הלינו את שכרך .
" אני לא חווה את זה בקברט ,  זו הפקה משולבת של הבימה ,  אן.אם.סי יונייטד ושלי ,  שלושתנו השקענו שם .  כל התחשיבים וכל ההתנהלות הכלכלית שם לגמרי אחרת .  אבל בלי קשר ,  אני כותבת מוזיקה להצגות אחרות בהבימה ,  אני נמצאת בהבימה ואני מבינה על מה אתה מדבר .  אף אחד לא רוצה להלין שכר .  רוצים לשלם לכולם בזמן .  ויש שם באמת בעיה שלא פותרים להם אותה ".  

חודש לפני הבחירות האחרונות ,  יאיר נתניהו ,  בנו של ראש הממשלה ,  זינק על הרימון ,  כלומר על בוגרות רימון - פלס ומירי מסיקה ,  ועורר מהומה תקשורתית .  הסיפור החל כשהנשיא ריבלין גיבה את דברי רותם סלע נגד הדרת הערבים .  בתגובה לכך ,  ענה לו יאיר נתניהו בלעג : " זה הכל כי בני עמך בחרו בדרך הטרור .  מה אתה מתפלא ",  ובכך לגלג על אמירה ישנה של הנשיא .  מירי מסיקה כתבה בתגובה באינסטגרם : " הבן החשוך של ראש הממשלה הרשה לעצמו להשתלח בנשיא המדינה ובעוד כמה על הדרך ".  נתניהו הבן הגיב בחזרה בלשונו הבוטה : " קורא לכל ימני וימנית להחרים את מסיקה ולא ללכת להופעות שלה ".  לאחר מכן ,  כתבה פלס פוסט תמיכה במסיקה באינסטגרם : " כל מי שקורא להחרים אותה ,  מצטרף לילדים האלה ,  הבריונים ,  המפחידים ,  מבית הספר ,  שהיו עוברים לידנו ומקפיאים לנו את הדם ".    " לא הייתה שם שום דעה פוליטית ",  מבהירה פלס . " זה אפילו לא דעה ,  זאת אמת מוחלטת .  אנחנו לא יכולים לנהל דו שיח של החרמות ואלימות .  בתור אמנים ואנשים יש לנו אחריות איך דברים ימשיכו הלאה בדורות הבאים .  אני חייבת להגיד שהטבע של השיח חייב להשתנות .  כל מה שאמרתי שאנחנו לא מתנהגים בדרך אלימה מילולית ,  אנחנו לא נחרים מישהו בגלל שהוא מתבטא באופן שלא מקובל עלינו ,  אנחנו ננהל איתו דו שיח .  אני מרגישה שברגע שקמו נשים כמו רותם סלע ,  מירי מסיקה ואפילו אני ואנחנו מציפות את הדברים בצורה הזאת - זה כבר מחלחל למטה .  ואני רואה שהטוקבקים נהיים פחות אלימים ורואה שהטבע נהיה פחות שחור ,  אנשים נזהרים יותר ממה שהם כותבים .  קחו אחריות על מה שאתם אומרים ".  
בתקופה האחרונה ,  גלגלצ חזרה לחבק את קרן פלס ,  ושני סינגלים שלה נכנסו לפלייליסט  - " שקופים "  ו"מעבר לנהר ".  זאת לאחר שבעבר חוותה תקופה של התעלמות מצדה התחנה .  מאלבומה השלישי , " בין העיר לכפר ",  לא נכנס אף שיר לפלייליסט ,  וגם לא הסינגל שיצא אחריו , " רק אלוהים ישפוט אותי ",  לא הפך ללהיט בתחנה .  לפני ארבע שנים התייחסה לכך הזמרת מאיה בוסקילה בהופעתה במועדון זאפה בהרצליה ,  בה השמיעה נאום מתוקשר על כך שגלגלצ אינה משמיעה מספיק נשים : " קרן פלס ,  שהכנסתם אותה לארבע השמעות בסך הכל והוצאתם אותה אחרי ארבע השמעות .  מה בדיוק האינדיקציה בארבע השמעות כדי לדעת אם השיר טוב או לא ".  בתגובה להדרה באותה תקופה מגלגלצ ,  השמיעה פלס בריאיון לוואלה !  תרבות באוקטובר 2015 אמירה לוחמנית : " אני אתיש את המערכת ,  ובסוף המערכת תצטרך להיכנע לי ".  כעת ,  עם שינוי במגמה ,  היא מלטפת את התחנה בחזרה .
 ברכותיי , " מלחמת ההתשה "  הצליחה .  גלגלצ חזרו לפרגן לך ושיריך החדשים הצליחו .
" גלגלצ משמיעים את מה שמרגיש להם נכון לתחנה ,  והם לא עושים דווקא לאף אחד .  האלבום שלא השמיעו אולי היה אלבום שלא היה צריך להשמיע ממנו .  הוא היה אלבום מאוד יפה ,  שהפיקה מאוד ברגישות ובחוכמה יהודית רביץ ,  ואני מאוד אוהבת אותו .  אבל מקומו היה אצל האנשים שמחפשים אותי ולא בראש חוצות .  זה היה אלבום יותר ביתי ורך .  ואחר כך ,  בשיר 'רק אלוהים ישפוט אותי' ,  אני לא יכולה להאשים אף אחד שהוא לא השמיע אותו ,  כי הוא הקדים את זמנו .  אם הייתי מוציאה את השיר היום הוא היה מושמע תוך שנייה .  תקשיב היום לרדיו ,  הפופ הזה והאדג' הזה נמצאים עכשיו ברדיו ,  למשל בתוך השיר של נטע .  לפעמים עשיתי דברים לפני שהשטח היה מוכן .  מ'רק אלוהים ישפוט אותי' אנחנו לומדים ששיר יכול לגדול בעצמו ,  גם בלי רדיו ,  אם הוא מספיק חזק .  אז עכשיו אני דווקא חיה מאוד בשלום על השתלשלות העניינים ".  
 זאת אחותי שזכיתי בה .  זאת חברה שלי ,  החכמה הרגישה והאמיצה .  זאת מירי שתמיד הייתה ותמיד תהיה מקור השראה ומוזה .  כל מילה שלה היא מילה שלי .  כל מי שקורא להחרים אותה ,  מצטרף לילדים האלה ,  הבריונים ,  המפחידים ,  מבית הספר ,  שהיו עובדים לידנו ומקפיאים לנו את הדם .  אבל אנחנו כבר לא ילדים .  הבאנו ילדים לעולם הזה ויש להם בית בישראל .  נעשה הכל כדי ששיח מתלהם ותוקפני כבר לא יהיה לגיטימי מחר .  בעצם למה לחכות למחר .  אוהבת אותך @mirimesikaofficial
A post shared by  Keren Peles | קרן פלס  ( @kerenpeles )  on Mar 18 ,  2019 at 12:16pm PDT

בהופעה במוצ"ש באמפי פארק מיני ישראל תארחי את שותפתך הוותיקה מירי מסיקה .  איך קרה שעד היום לא הקלטתן דואט ביחד ומה הסיכוי שזה יקרה ?  
" זאת באמת שערורייה שזה לא קרה .  זה משהו שיכול לקרות מבחינתנו .  אנחנו כל כך אוהבות אחת את השנייה ". 
בסביבתה של מירי מסיקה טוענים כי היא התבאסה מכך שהחל מהאלבום השני שלה ,  תקופה שבה התחלת לשיר ,  לא המשכת לתת לה את השירים הכי טובים שלך .  בסביבתה אומרים שלתחושתם ולתחושתה - מאז האלבום השני שלה ,  את השירים הכי טובים שמרת לעצמך .
" זה ממש לא נכון .  זאת טענה לא נכונה .  מירי יכולה לקחת כל שיר שהיא רוצה ממני .  היא זמרת כל כך מרגשת וגדולה בעיני .  נפלתי טוב ,  מה שנקרא ,  שנפלתי עליה על ההתחלה ". 
אם היית כותבת היום את השירים  " לשם "  ואת  " נובמבר "  - היית נותנת אותם למירי או שרה לבד ?  
" אני לא יודעת להגיד לך .  איפה הייתי אז ואיפה אני היום ?  אני גם השתפרתי בתור זמרת .  היום כל שיר חדש אני מקליטה כמה אנשים שרים .  אם אני עושה אותו יותר טוב אני שרה ,  ואם לא - אז לא .  אני ממש מוציאה למכרז את המוזיקה שלי ".  

הנה עובדה שהציבור לא יודע עליך :  לפני האלבום הראשון שהוצאת לעולם ,  יצרת אלבום שלם אחר עם גיל פלדמן - ובסוף גנזת אותו .  למה ?   " נכון .  טסנו לניו יורק להטיס אותו והושקע בו הרבה כסף .  זה משהו שחשוב לדעת לעשות ,  ואני יודעת לעשות מגיל צעיר - לזרוק לפח משהו שעשית .  זה קורה כל הזמן ביצירה .  כשמשהו לא עובד - צריך לשים אותו בצד ולהמשיך הלאה .  אתה יודע כמה שירים רעים אני כתבתי שלא שיחררתי ?  אין מה לעשות ,  אם אתה רוצה לשמור על איכות ,  אתה חייב לגנוז הרבה בדרך .  השקענו בזה המון כסף והמון זמן ,  אבל הקשבתי לזה וזה לא הרגיש לי כמו איך שצריך להישמע האלבום הראשון שלי .  אז היום אין לאף אחד את האלבום הזה ,  כולל לא לי .  אולי לגיל יש ". 
לא מזמן חגגת יומולדת ארבעים .  ציניקנים אומרים : " ארבעים זה הארבעים החדש ".   
" בגיל הזה התרחש תהליך של לקיחת אחריות ,  צעידה קדימה והתפקסות .  כשאישה מגיעה לגיל הזה היא מאוד מתפקסת על מה היא רוצה .  וממש התחדד לי שאני רוצה מוזיקה מוזיקה ומוזיקה ,  ואגיד לך שוב מוזיקה .  ואז היה לי פחות אכפת מה אני לובשת בזמן שאני עושה מוזיקה ,  או אם אני אשכרה שרה בזמן שאני עושה מוזיקה .  שמתי את עצמי בצד ,  ואת המוזיקה במרכז ,  וזאת הקלה מאוד גדולה ".  
איפה תהיי בעוד עשר שנים ,  בגיל 50 ?  
" צריכים להצטרף עוד שירים מאוד טובים לרפרטואר שלי .  אני צריכה לעבוד עכשיו מאוד חזק על לכתוב ,  לכתוב ולכתוב .  האמן צריך להעשיר את הרפרטואר שלו כל הזמן ". 
שתפי אותנו בחרטה על משהו שעשית בחייך ,  שלא סיפרת עליה עד היום .
" אני מתחרטת על כמה צעדים שעשיתי .  הפרסום מאוד חזק ,  ותמיד הוא תוקף אותך לא מוכנה והוא מייצר איזה ורטיגו .  היו לי כמה החלטות ודברים שעשיתי שנבעו מתוך הורטיגו הזה ,  שבמסגרתו לא הצלחתי לראות בבהירות לשם מה באתי .  היו לי בריחות משם .  היו מקומות שבהם אני שמתי את הנראות שלי ופיזרתי את הנצנצים לפני .  במקומות האלה אני ממש משתדלת לא לעבור יותר .  למשל ,  הייתי יכולה ללכת להשקה .  למה ?  כי ביקשו יפה ,  הלבישו אותי יפה .  כמובן שחשוב להתפרנס ,  זה נעים שאוהבים אותך וגם כיף בתור אישה להיות יפה .  אבל כשעשיתי את הדבר הזה בצורה לא מבוקרת הייתי לא אחראית כלפי הקהל שלי וכלפי עצמי .  היום אני לא סלב .  כשאני שואלת את הבן שלי מה הוא רוצה להיות והוא אומר מפורסם ,  יש לנו שיחה של שלוש שעות אחר כך ,  להסביר לו שפרסום הוא אף פעם לא המטרה ".  

לפני שלושה חודשים ,  הפלמינגו שולמן ברח מחומות הספארי ,  מה שהזכיר לנו שבספארי יש קרנפית שקרויה על שמך .  זה העלה את השאלה :  באיזה רגעים בחייה רצתה קרן פלס לברוח מחומות ספארי חייה ?  
" כל החיים היה לי מפתח לכל שער בגלל שקנו לי פסנתר בגיל שש .  לא חשוב איפה הייתי ,  יכולתי לנגן ולכתוב שיר ,  ולברוח מהמציאות .  זאת אולי המתנה הכי גדולה שקיבלתי מההורים שלי .  ונתתי את המתנה הזאת לבן שלי ,  שנדבק בחיידק המוזיקה .  אז זה לא משנה איפה אתה נמצא ,  לא משנה אם החברים בכיתה הציקו לך ,  יש לך מדרגות לגן עדן עלי אדמות .  וזה הדבר הזה ממשיך גם היום .  אני לעולם לא ארגיש שיש לי חומות כל עוד יש לי פסנתר ,  דף ועט .  מוזיקה ".  
מוצ"ש הקרוב ,  29 ביוני - אמפי מיני ישראל .  אורחת :  מירי מסיקה
8 באוגוסט - זאפה אמפי שוני .  אורחת :  מארינה מקסימיליאן
16 באוגוסט - בית גבריאל .  שני מופעים :  קרן פלס ויהודה פוליקר 

קרן פלס : " בגיל 40 החלטתי לשים את עצמי בצד ואת המוזיקה במרכז "
 בגיל 40 ,  לאחר שנפרדה ממנהלה הוותיק ,  יוצאת קרן פלס לסיבוב הופעות חדש .  בריאיון היא מדברת על יאיר נתניהו  ( "מנהל דו שיח של החרמות ואלימות ")  ,  על הופעתה המינית  ( "המשפחה מקבלת את זה ")  ,  על ביקורות  ( "בושה שקראו לקלינשטיין כלום ")  וחושפת על מה היא מתחרטת

