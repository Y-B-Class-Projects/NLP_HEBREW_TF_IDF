נתניהו ביד ושם : " צוררים חדשים קמים להשמידנו "
 טקס הזיכרון לשואה ולגבורה נפתח ביד ושם .  בנאומו הזהיר ראש הממשלה נתניהו מפני אירן ואמר כי  " כל אלה שאומרים שלמדו את לקחי השואה צריכים להוקיע את המאיימים להשמיד את ישראל "
 תושבי מדינת ישראל מתייחדים עם זכרם של כשישה מיליון קורבנות השואה :  אירועי יום הזיכרון לשואה ולגבורה נפתחו אמש  ( ראשון )  בטקס המרכזי במוזיאון  " יד ושם "  בירושלים .  ראש הממשלה בנימין נתניהו אמר בטקס כי  " אסור לנו להתעלם מלקחי השואה ,  כי היום קמים עלינו צוררים שמכחישים את השואה .  אירן וגרורותיה חיזבאללה וחמאס קוראים בגלוי להשמדת היהודים ".  נתניהו הוסיף כי  " כל אלה שאומרים שהם למדו את לקחי השואה צריכים להוקיע את אלה המאיימים להשמיד את המדינה היהודית .  אירן מתחמשת בנשק גרעיני למימוש איום זה .  האיום אינו תיאורטי ,  הוא ניצב מולנו וצריך לעצור אותו ". 
נתניהו הדגיש כי מהלקחים שיש ללמוד מהשואה הם שתמיד להתקפות על העם היהודי קדמו גלי שנאה ,  ולכן יש לחשוף את המסיתים נגד העם היהודי . " אותה שנאת יהודים מתעוררת היום שוב בדמות השנאה למדינת היהודים שיש המטילים עליה את האחריות לכל תחלואי העולם ",  אמר ראש הממשלה .  לקח נוסף ,  על פי נתניהו ,  היא שאסור להפקיר את גורל העם היהודי בידי אחרים . " היחסים עם מדינות העולם חשובים לנו ביותר ואנחנו משקיעים בהם מאמצים ,  אבל אם לא יהיה בכוחנו להגן על עצמנו ,  העולם לא יעמוד לימיננו .  ישראל היא מדינה שומרת שלום ,  דמוקרטית ושומרת על זכויות אדם - אי של קדמה במרחב בלי קדמה ",  אמר נתניהו .  ראש הממשלה הדגיש כי  " ידנו מושטת לשלום ,  אך נשמור על עצמנו מפני אויבינו .  ראוי לומר לכל אויבינו שהם יתעמתו עם רוחו העזה של עם שהתגבר על הרוע הנורא בתולדות האנושות - יידעו שכשעם ישראל אומר לעולם לא עוד ,  אנחנו מתכוונים לכל מילה ". 
לפני נתניהו ,  נשא דברים נשיא המדינה ,  שמעון פרס .  לדבריו , " גם לאחר השואה קיים עדיין משטר שראשיו הם מכחישי שואה ומסיתי שואה לעיני כל ,  זה צריך לעורר חלחלה בקרב כל אדם ,  וזעזוע בכל מצפון .  הצמרת הפנאטית של אירן היא סכנה לעולם כולו .  לא רק איום על ישראל .  היא סכנה לכל בית .  בכל אתר .  סכנה אמיתית לגורל האנושות ".  הנשיא הוסיף ,  כי  " מדינות העולם הכריזו שהן לא ישלימו עם נשק גרעיני בידי אירן .  הן עומדות עכשיו במבחן התחייבותן ". 
אירועי יום הזיכרון יימשכו גם היום כאשר בשעה 10:00 בבוקר תישמע צפירה בת שתי דקות וייערך טקס הנחת הזרים המסורתי ב"יד ושם ".  במקביל ,  ייערך בכנסת טקס הקראת שמות הנספים תחת הכותרת  " לכל איש יש שם ".  יום הזיכרון לשואה יעמוד השנה בסימן  " שברי זיכרון  הפנים שמאחורי המסמכים ,  החפצים והתצלומים ". 
מדו"ח מצב ניצולי השואה לשנת 2011 שפורסם הבוקר עולה כי עד שנת 2015 יירד מספרם של ניצולי השואה כ-30% ויעמוד על 145,000 ניצולים .  עוד עולה מהדו"ח ,  כי מספר הניצולים הנזקקים שכיום עומדת על כ-33% תגדל ,  ותעמוד על כ-60,000 ניצולים נזקקים ב-2015 .  עוד מראה המחקר כי המספר העדכני של ניצולי השואה החיים בישראל נאמד בכ-208,000 בני אדם .  בשנת 2009 עמד מספרם על למעלה מ-233,000 - מדובר בירידה של 26,000 ניצולים בשנתיים .  בכל יום שעובר מתים כ-35 ניצולי שואה ,  מדובר בממוצע של כ-12,800 ניצולים שהולכים לעולמם מדי שנה .
  ( עדכון ראשון :  20:15 ) 

נתניהו ביד ושם : " צוררים חדשים קמים להשמידנו "
 טקס הזיכרון לשואה ולגבורה נפתח ביד ושם .  בנאומו הזהיר ראש הממשלה נתניהו מפני אירן ואמר כי  " כל אלה שאומרים שלמדו את לקחי השואה צריכים להוקיע את המאיימים להשמיד את ישראל "
 
