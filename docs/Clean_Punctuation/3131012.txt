פסיכו-גייט :  נתניהו חובב הקלטות ,  עד שהרעייה הופכת לראייה
ראש הממשלה ,  בסיוע ראש לשכתו ,  הקליט שיחות שלו עם מו"ל עיתון .  הוא גם נהנה מחשיפת ההקלטות מלשכת הרמטכ"ל בפרשת הרפז .  הפעם ,  כשהמציאות הידועה נשמעה לראשונה - הפתיל הקצר הוצת וההיתממות המהולה בהכחשה התנפצה פעם נוספת במעון
ההודאה ,  משננים תמיד משפטנים ,  היא מלכת הראיות .  העבריין עצמו ,  השותף לפשע ,  מאשר במו פיו את העובדות ומפליל גם את שותפיו .  בין בחקירת משטרה ובין באוזני מדובב בתא מעצר ,  בין בכוונת מכוון ובין בהיסח הדעת ,  המודה כבר לא יעזוב ולא ירוחם .  לא שתק - לא חמק .
 זאת גישה מיושנת ,  טרום-אלקטרונית .  ההודאה אולי עודנה מלכה ,  אבל מעליה נמצאת קיסרית הראיות :  ההקלטה .  היא חשובה כשוברת שוויון ,  כשעומדת גרסה מול גרסה .  אמנם יתכן שהיא קטועה ,  תלושה מהקשרה ,  נקודתית ,  אינה מייצגת רצף שלם של שיח וכיוצא באלה הסברים למה שהאוזן שומעת ;  אך עדיין כוחה לשדר אמת כשהמוקלטים מתכחשים לה .
 שרה ובנימין נתניהו הם מגדולי המתכחשים ;  לך תוכיח .  זה הרי כל ההבדל בין העמדה לדין לבין סגירתו מחוסר ראיות .  גם בזירה הציבורית ,  מה שלא עושה השמועה עושה השמיעה ,  וכששומעים את שרה נתניהו צורחת ,  ההגנה יכולה לחדול ממאמציה . " זה הסופראנו ",  אמר הבוקר פרקליט ותיק ,  שהתנסה כסנגור וקטגור כאחת .  הרעיה היא הראיה ,  ולפי התוכן ותיעודו המוקלט ,  פסיכוגייט .  תדע כל אמ-איי עברייה ,  שהשתוללות טלפונית ,  או פנים אל פנים אל שבב זעיר הזוכר ומשחזר ,  עלולה להכות בפרצופה בעתיד מפתיע כלשהו .  
כאילו לא היה די במלים החסרות שהציתו את הפתיל של שרה ,  הגיע אישרור בדמות שתי המהדורות בתגובת בעלה .  בראשונה הייתה הבכיינות הרגילה על רדיפתה ,  על לא עוול בכף הצדקת .  בשנייה נוסף הצמד הנעלם ,  מעשה שטן , " פסיכולוגית מומחית ".  אוי למי שישכח אותן - דובר ,  עוזר ,  בעל ,  לא משנה .
 במעון נתניהו שררה היסטריה כפולה .  תחילה ,  תמיד ,  ההיסטריה הפנימית ,  הבלתי-נסבלת ,  מבריחת עשרות עובדים כל עוד רוחם בם ולכן מחייבת תחלופה נצחית ,  ובה בעת ההיסטריה שסביב ההיסטריה ,  פן מי מהם יקליט ,  ישדר ,  יוכיח .  לכן הוחתמו העובדים על הסכמי סודיות והוזהרו שלא לגלות את הזוועות .  מני נפתלי סיפר שהצטווה להעביר קלסרי מסמכים מחדר לחדר .  אחד הקלסרים נשמט ותוכנו התפזר .  מיד קמה בהלה ,  שמא נחשף משהו ,  אולי מסמך-המסמכים ;  ואם כך נייר ,  קל וחומר מוקלט תיעוד המעביר לשומעו גם את רוח הדוברים ונפשם ולא רק את התוכן .  לא הרי פסטיבל מספרי סיפורים כעדות קולית .
 בריאיון בערוץ 2 לפני ארבע שנים ,  לאחר שנפתלי העז למרוד ,  נשאל נתניהו מדוע שלח לנפתלי שני מכתבי אזהרה ,  של פרקליטו הפרטי יעקב וינרוט ושל עובדת המדינה שלומית ברנע-פרגו ,  לבל יגלה מה שנודע לו . " יש משהו שאתה חושש שהוא יספר עליכם ,  שאתם שולחים לו שני מכתבים ?  "  תהה המראיין . 
" סליחה ,  מה זה ,  שלא יחשוף ?  ",  התבכיין נתניהו . " מה זה ,  האדם נמצא אצלך בבית ,  אצלך בבית ,  עובד .  מה ,  הוא יקליט אותך ?  מדבר על עוזר אצלך בבית ,  או עוזרת .  איך אפשר לקבל דבר כזה ?  זה דבר שהוא נגד כל המוסריות וההיגיון האישי ,  אין כאן מה להסתיר בכלל .  אין פרטיות ?  גם ראש ממשלה ,  מגיע לו שתהיה לו פרטיות ". 
כביכול ,  נתניהו חושש מריגול אחר הרגליו האישיים : " מה ,  איזה נייר טואלט ראש הממשלה השתמש והאם היה מכרז לזה ?  ".  למעשה ,  רצה למנוע מהעובדים ששרה התעמרה בהם ,  כפי שנקבע בבית-הדין לעבודה ,  להוכיח את גרסתם מול הכחשתה .  נשיאת בית-הדין האזורי דיתה פרוז'ינין לא התקשתה להבחין מי אומר אמת .  היא ריסקה את ההיתממות .
 כשונא הקלטות ,  חייב נתניהו עוד הסבר לציבור :  מדוע הקליט ,  בעזרת ראש לשכתו ארי הרו ,  את מו"ל ידיעות אחרונות נוני מוזס ,  ללא ידיעתו  ( מה שפוסל את חלופת התיעוד המוסכם ,  כדי למנוע מחלוקות עתידיות )  .  הוצגו שתי חלופות :  נתניהו חשד שמוזס זומם לסחוט אותו והכין ראיה למשטרה - בניגוד לאמירתו כשנחקר ב-1999 , " אני ,  אני למשטרות לא הולך "  - או שההקלטה נועדה להשמעה למי שנעדרה מהשיחה .  העוקץ הוא שנתניהו הפך לשולה זקן של עצמו .  זה כבר לא ספרו הגנוז של הבעל הראשון ,  דורון נויברגר ,  שסיפר מה שעדיין מוסתר מהציבור מתקופת טרום-ביבי .  הפעם זה נתניהו מפי נתניהו .  
נתניהו גם נהנה מאד מהקלטות לשכת הרמטכ"ל בפרשת הרפז ,  שתרמו להשהיית כניסתו של גבי אשכנזי - לשעבר היריב שממנו חשש ביותר - לפוליטיקה .  בהקלטות יש קטעים מביכים ,  אך לא מפלילים .  אחד מקורבנות ההקלטות הוא אביחי מנדלבליט ,  כיום היועץ המשפטי לממשלה ועד קיץ 2011 הפרקליט הצבאי הראשי .  בין השאר התגלה בהקלטות שמנדלבליט טוען שהשופט בדימוס יעקב טירקל ,  יו"ר ועדת החקירה לפרשת ההשתלטות על האנייה הטורקית מאווי מרמרה ,  הדליף לו חודש לפני פרסום דוח החקירה מה צפוי להיאמר בו .
 לפני שבועיים קיים מנדלבליט שימוע לפרקליטיה של שרה בתיק המעונות ,  שם היא כפסע מהעמדה לדין - פסע בגודל של שכנוע מנדלבליט לחזור בו .  שבוע אחר כך קיימו פרקליט מחוז ירושלים דני ויטמן ,  משנהו ארז פדן ועו"ד ג'ני אבני שימוע לנאשם-בכוח הנוסף בתיק ,  סמנכ"ל משרד ראש הממשלה עזרא סיידוף .  המדינה ,  מסתבר ,  מבקשת להקל עם שרה ולהחמיר עם סיידוף .  לשיטתה ,  היה עליו להתעלם מהאווירה הקשה והתובענית שיצרה ולסרב להוראותיה שיכופף את החוק .  הוא ,  כביכול ,  שומר הסף ,  בולם הזעזועים ,  סכר הגחמות .  ידידי סיידוף התקוממו ,  לשמע השימוע :  מנדלבליט ,  לתחושתם ,  מנסה להפיל הכול עליו ,  או לחילופין לדחוק בו להיות עד מדינה ,  בעת שהוא הקטן שבברגים ,  ומעליו שרה - ובעלה שהיה מודע לכל ,  אך נמוג לתוך לובן הקירות .
 פסיכוגייט הוא משל על מצבה המטורף של מדינת ישראל ,  שהצמרת שלה משתכשכת במי מדמנה .  הכול יודעים ונאנחים בחוסר אונים - עד שמגיעות שניות מוקלטות וכופות עימות עם המציאות .  

פסיכו-גייט :  נתניהו חובב הקלטות ,  עד שהרעייה הופכת לראייה
ראש הממשלה ,  בסיוע ראש לשכתו ,  הקליט שיחות שלו עם מו"ל עיתון .  הוא גם נהנה מחשיפת ההקלטות מלשכת הרמטכ"ל בפרשת הרפז .  הפעם ,  כשהמציאות הידועה נשמעה לראשונה - הפתיל הקצר הוצת וההיתממות המהולה בהכחשה התנפצה פעם נוספת במעון

