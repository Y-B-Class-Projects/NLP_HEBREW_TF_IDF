נתניהו לוחץ להטבות ענק עבור חברות הגז
רגע לפני ההכרעה על ששינסקי :  נתניהו לוחץ לאשר לחברות הגז הטבות של מאות מיליוני שקלים .  מאז מסקנות הביניים של ששינסקי ויתרה המדינה לחברות הגז על 30 מיליארד שקל
למרות התחייבותו הפומבית לקבל את מסקנות ועדת ששינסקי כלשונן ,  ולמרות הכרזותיו הפומביות בדבר הרווח ההוגן שנשמר לחברות הגז ,  שינה ראש הממשלה בנימין נתניהו את דעתו בנוגע למסקנות ועדת ששינסקי .  ל-TheMarker נודע כי נתניהו לוחץ להכניס ברגע האחרון שלושה שינויים בנוסח הצעת חוק מיסוי רווחי הנפט .  ההצעה אושרה בממשלה ותובא היום לאישור ועדת הכספים של הכנסת .  
מדובר בשלוש הקלות מס מהותיות שעשויות להיטיב בעתיד עם חברות הגז בהיקף של מאות מיליוני שקלים - על חשבון הכנסות המדינה מהתגליות העתידיות .  באחד מהסעיפים מדובר אף בהטבת מס הכרוכה במימון ישיר מקופת המדינה .  במסגרת דיוני ועדת ששינסקי ,  אישרו חברי הוועדה לחברות הגז כי בשנה שבה יירשמו הוצאות פיתוח הגבוהות מההכנסות שלהן ממכירת גז ,  יוכלו אלה לגלגל את ההוצאה העודפת לשנת המס הבאה - כדי לנכותה מחבותן בהיטל בשנה שלאחר מכן .  כלומר ,  אושר ניוד הוצאות מוכרות למס שאותן לא ניתן יהיה לנצל בשנה מסוימת לצורך קיזוז מס בשנה שלאחר מכן ,  כך שלא  " יאבדו ".  
אם לא היה די בהטבה זו ,  דרש אתמול נתניהו להכניס לסעיף זה תיקון ,  שלפיו תתחייב המדינה לשאת בריבית בעבור ההוצאה המגולגלת .  כלומר ,  המדינה תשמור על ערך ההוצאה העודפת שמבקשות חברות הגז לגלגל לשנה הבאה באמצעות כיסוי ריבית ,  שתסתכם ככל הנראה בריבית ליבור 3%+ .  
בנוסף ,  דרש נתניהו להכניס סעיף שלפיו ההיטל המגזרי שקבעה ועדת ששינסקי על רווחי היתר של חברות הגז ,  בשיעור מדורג של 20%-50% ,  יוצמד לשיעור מס החברות במשק .  המהלך נעשה ,  לכאורה ,  כדי לקבוע תקרה לנתח המדינה בהכנסותיה מתגליות הגז העתידיות .  כלומר ,  נתניהו מבקש לקבוע מנגנון שלפיו במקרה ששיעור מס החברות במשק יגדל - יופחת בהתאם שיעור ההיטל שבו יחוייבו חברות הגז ;  ולחלופין - במידה שיפחת מס החברות ,  יגדל שיעור ההיטל על הרווחים .
 ואולם הדו"ח הסופי שפירסמה ועדת ששינסקי התבסס על העובדה כי שיעור מס החברות במשק יופחת בהדרגה עד 2016 ל-18% בלבד .  כלומר ,  הפחתה נוספת אינה צפויה בעתיד ,  ואילו כל העלאה של מס החברות בעשורים הבאים תגרור מיידית את הפחתת שיעור ההיטל שייגבה מרווחי החברות .  
ההטבה השלישית של נתניהו היא להאריך בכמה חודשים את המועד האחרון שבו יוכלו שותפות תמר להזרים את הגז למשק - כדי לזכות בהטבות הגלומות ב"הוראות המעבר "  שמציע החוק .  מדובר בדחיית גביית ההיטל על רווחי שותפות תמר בשנתיים ,  והגדלת הפחת המואץ מ-10% ל-15% ,  בתנאי שהמאגר יזרים למשק גז עד 1 בינואר 2014 .  זאת ,  כדי להבטיח לשותפות תמריץ לזירוז פרויקט ההפקה .  
ככל הידוע ,  מבקש נתניהו לדחות מועד זה לתקופה של עד חצי שנה ,  כמענה לנסיבות אקסוגניות שימנעו את ההפקה עד התאריך הנקוב .  ואולם לפי שעה לא ידוע מה טיב אותם תרחישי קיצון .  
דרישות אלה של נתניהו הפתיעו אתמול גורמים בממשלה ,  וגררו התמרמרות רבה בקרב כמה מחברי ועדת ששינסקי .  עד כה הציג נתניהו עמדה נחרצת שלפיה יש לשמור על מתווה הצעת החוק שאושר בממשלה .  
לפי הערכות ,  נעתר נתניהו לדרישות חברי ועדת הכספים מטעם הליכוד - ציון פיניאן ,  זאב אלקין ומירי רגב - כדי לגייס את תמיכתם לקראת ההצבעה היום בוועדת הכספים של הכנסת על אישור החוק .  נתניהו חושש מתרחיש שבו החוק יאושר בקולות האופוזיציה ,  תוך פגיעה תדמיתית קשה ביציבות הקואליציה וביכולתו לשמור על אחידות הצבעת חברי הליכוד .  
מלשכת ראש הממשלה נמסר בתגובה : " ראש הממשלה הכריע באופן חד משמעי על אימוץ מתווה דו"ח ששינסקי .  מאחר שנושא הריבית קיבל התייחסות בדו"ח הוועדה ,  לא יהיה שום שינוי מהנקבע בדו"ח .  ברוח זו מבקש ראש הממשלה לדאוג שסך חלקה של המדינה - מס החברות וההיטל המגזרי - יישארו בדיוק כפי שהומלץ בדו"ח ,  ועל כן הורה לייצר מנגנון שישמור על ביצוע הדו"ח ככתבו וכלשונו ".  
סוגיה נוספת במחלוקת שתידון מחר היא על דרישת דלק לאשר לה הקלה נוספת במס חברות ,  על בסיס הנחייה מקדמית  ( פרה רולינג )  שקיבלה מרשות המסים לפני כינון ועדת ששינסקי ,  ובוטלה בהוראות החוק החדשות .  מדובר בפרשנות שלפיה הרשות תכיר בהוצאות החיפוש של תמר וכן בהוצאות הפיתוח של המאגר כהוצאה פירותית ,  הניתנת לניכוי מן החבות במס .  
30 מיליארד שקל - זהו סכום ההטבות המצטברות שאישרה הממשלה לחברות הגז מאז פרסום דו"ח הביניים של ועדת ששינסקי ,  על חשבון הכנסות המדינה מתגליות הגז הטבעי המוכחות .  
מניתוח הקלות המס שאושרו לחברות הגז בשתי פעימות - בדו"ח הסופי של ועדת ששינסקי ובאישור הצעת חוק מיסוי רווחי הנפט בממשלה - עולה כי המדינה ויתרה עד כה לטובת היזמים על הכנסות משוערות של 18 מיליארד שקל מתגלית לווייתן ,  10 מיליארד שקל מתגלית תמר ו-2-3 מיליארד שקל ממאגרי ים תטיס ודלית - כפי שנקבעו הכנסות אלה בדו"ח הביניים .  בפני הממשלה מונחות בקשות נוספות מצד חברות הגז להקלות מס שאינן במסגרת הצעת החוק החדשה .  
לפני חמישה חודשים פירסמה ועדת ששינסקי את המלצות הביניים שלה לחלוקה מחודשת של הרווחים ממכירת אוצרות הטבע של המדינה .  המלצות ביניים אלה העמידו את נתח המדינה בתגליות הגז בטווח של 60%-70% ,  לעומת כ-30% כיום ,  תוך שהוועדה ציינה מפורשות כי  " הלכה רחוק מדי לטובת היזמים כדי להיות בטוחים כי היזמים כיסו בביטחון המרבי את ההשקעות שלהם ".  
הוועדה קבעה כבר בשלב זה כמה מנגנונים מקלים ביחס לעולם ,  בהם הותרת התמלוגים  ( הנגבים ישירות מההכנסה )  על כנם  ( 12.5% )  ;  הבטחה לכיסוי הוצאות היזם בשיעור של 150% עד שיחוייב בהיטל המיוחד על רווחיו ,  לעומת כיסוי מובטח של 100%-130% הנהוג בעולם ;  קביעה כי ההיטל יהיה מדורג  ( 20%-60% )  ויגיע לרמת המקסימום רק לאחר 8-15 שנים  ( עם כיסוי 230% מההוצאות )  ;  והכרה בתשואה מוגברת של 150% בגין הוצאות החיפוש  ( Uplift )  .  
אלא שמאז פרסום מסקנות אלה ,  ב-11 בנובמבר 2011 ,  החל מסע כרסום בהמלצות הוועדה .  בתהליך הזה נתח המדינה בתגליות הקיימות והעתידיות הצטמק ,  ואילו רווחי חברות הגז והנפט גדל בהתאם .  
עיקרי הדו"ח הסופי של ועדת ששינסקי הפחיתו את נתח המדינה  ( Government take )  מתגליות הגז והנפט - שהסתכם במסקנות הביניים ב-66% בממוצע - לטווח שמתחיל ב-52%  ( במאגר קטן או רווחי פחות )  ,  ומגיע ל-62%  ( במאגר גדול או רווחי במיוחד )  .  ההפחתה הזאת נעשתה באמצעות הורדת שיעורו המקסימלי של ההיטל המגזרי שיוטל על רווחי חברות הגז מ-60% ל-50% ,  דחיית גבייתו ,  הבטחה לפחת מואץ של 10%  ( לפחות )  ,  הכרה בעלויות חיפוש בגובה 200% והכרה בעלויות המימון לצורך גביית ההיטל . 
" זו לא התרככות ,  זו אולי התמתנות ",  אמר אז שר האוצר יובל שטייניץ .  ואולם בשורה התחתונה ,  הפחיתה הוועדה את שיעור הכנסות המדינה  ( GT )  בישראל לגבול התחתון של הממוצע העולמי הרלוונטי .  
האובדן העיקרי של ההכנסות למדינה בשלב זה נרשם מן הסתם בגין מאגר לווייתן הגדול יותר .  הפחתת נתח המדינה מ-70% ל-62% הסבה לבדה למדינה הפסד הכנסות משוער  ( על הנייר )  של 17.6 מיליארד שקל  ( בערכים לא מהוונים )  .  בנוסף ,  למרות הצהרת המדינה כי לא תשתתף בעלויות הקמת מתקן יצוא גז - ובהתאם ,  לא תגבה מס עודף על רווחי היצוא - החליטה בסוף הוועדה להכיר ליצואניות בעלות חלקית של הנחת צינור ליצוא לצורך חישוב ההיטל  ( ראו טבלה )  .  
באשר למאגר תמר ,  הרי שזה זכה בדו"ח הסופי ל"הוראות מעבר "  שיאפשרו החלה הדרגתית יותר של השינויים לגביו .  בשורה התחתונה הביאו הוראות אלה לאובדן הכנסות של 9 מיליארד שקל למדינה ,  בשל הפחתת שיעור ה-GT לטווח של 43%-59%  .  בין השאר ,  זכה תמר בדחייה נוספת של גביית ההיטל עד כיסוי 200% מההוצאות בפרויקט וכיסוי של 280% עד גביית ההיטל המקסימלי .  משמעות דחייה זו היא למעשה תחילת גביית ההיטל המקסימאלי רק עשור לאחר מועד תחילת פיתוח המאגר - במקום כשמונה שנים שנקבעו כתקופת מעבר במסקנות הביניים .  בנוסף ,  יוכל מאגר תמר ליהנות מפחת מואץ של עד 15% .  
 הוראות מעבר נוספות נקבעו גם למאגרי ים תטיס של נובל אנרג'י וקבוצת דלק ,  הממוקם מול אשקלון .  מאגר זה כבר כיסה את ההשקעות שבוצעו בו ,  ולכן נקבע כי יזכה להנחה של 80% בשיעור ההיטל על הרווח ב-2012  ( יסתכם ב-10% )  בלבד ,  ולמשך שנות הפרויקט הנותרות  ( עד 2015 )  יזכה להנחה של 50% בהיטל - ויחוייב לפיכך ב-25% בלבד .  משמעות הטבה זו היא 1-2 מיליארד שקל .  
הוועדה התייחסה בין השאר גם לשאלת נטל המס על מחזיקי יחידות ההשתתפות בשותפויות החיפושים ,  באמצעות תמלוג העל שהם נדרשים לשלם למנהלי השותפות .  לפיכך קבעה הוועדה כי בעלי יחידות השתתפות יוכלו לנכות את התמלוג לשותף הכללי מחבותם בהיטל ,  ואף יהיו רשאים לנכות הפסדים ביחידת השתתפות נגד חבות אחרת במס  ( בלי למכור את היחידה )  .  זאת ,  כאשר במקביל הקלה על שותפויות החיפושים עצמן  ( ראו טבלה בעמוד 3 )  .  
אלא שבכך לא הסתכם הקיצוץ במסקנות הביניים של ועדת ששינסקי .  למרות הצהרתו כי יקבל את מסקנות הוועדה כלשונן ,  הביא נתניהו לאישור הממשלה הטבה נוספת לשותפות החיפושים באמצעות הבטחה למימון ממשלתי של 50% מהוצאות האבטחה של מתקני החיפוש וההפקה בים .  הטבה זו מותנית אמנם במכירת 25% לפחות מהמשאב שבמאגר לשוק המקומי - אך עלותה עשויה להסתכם בכ-20 מיליון דולר בשנה .  
בנוסף ,  חשף TheMarker כי בהצעת החוק שאישרו השרים נכלל ברגע האחרון סעיף שהעניק למאגר תמר הטבת מס נוספת .  מדובר בהכפלת  " תקופת הרצה "  שבה מנוכות עלויות הפיתוח של החברות מהחבות במס - משנה לשנתיים .  כך יוכלו השותפות לנכות מחבותן בהיטל המיוחד סכומים נוספים העשויים להגיע לכדי עשרות ומאות מיליוני דולרים .  

נתניהו לוחץ להטבות ענק עבור חברות הגז
רגע לפני ההכרעה על ששינסקי :  נתניהו לוחץ לאשר לחברות הגז הטבות של מאות מיליוני שקלים .  מאז מסקנות הביניים של ששינסקי ויתרה המדינה לחברות הגז על 30 מיליארד שקל

