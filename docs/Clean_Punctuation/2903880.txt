סערת ראש מערך ההסברה הלאומי :  הנשיא דורש הבהרה
זמן קצר לאחר שרה"מ הודיע על מינויו של ד"ר רן ברץ ליועצו ,  נחשף פוסט שכתב נגד נשיא המדינה .  בבית הנשיא פנו לראש הממשלה בדרישה להבהרה האם הדברים היו לנגד עיניו עת קבלת ההחלטה למנותו לתפקיד
ראש הממשלה בנימין נתניהו הודיע היום  ( רביעי )  על מינויו של ד"ר רן ברץ לתפקיד ראש מערך ההסברה הלאומי ויועץ התקשורת שלו .  ברץ יחליף את לירן דן שפרש מתפקידו לפני כארבעה חודשים .
 ברץ ,  בן 42 ,  מתגורר בכפר אדומים .  הוא בעל תואר דוקטור לפילוסופיה מהאוניברסיטה העברית ,  ובשנים האחרונות התמקד בהקמה וניהול של תכניות הכשרת בכירים וסטודנטים בתחומי מדיניות שונים וייסד את אתר האינטרנט  " מידה ",  שבמסגרתו הוא מפרסם מאמרי דעה .  
בעקבות הרצח במצעד הגאווה בירושלים והפיגוע הרצחני בכפר דומא ,  הוא כתב בין היתר : " יש להודות ,  תגי-מחיר והרצח במצעד הגאווה אינם מעשה של 'מטורללים' ,  'חולי נפש' או 'חריגים' .  המבצעים מממשים את האווירה המגזרית שבה הם גדלים ". 
אולם לעומת הקריאה לחשבון נפש במאמרו ,  במקרה אחר ,  כפי שחשף כתב חדשות 2 עמית סגל ,  פרסם ברץ פוסט בדף הפייסבוק שלו נגד נשיא המדינה ראובן ריבלין ,  שבו כתב : " הוא דמות שולית ,  אפשר לשלוח אותו במצנח רחיפה לגולן הסורי שבשליטת דאע"ש .  רק קחו אותו ".  בתגובה לדברים נמסר מבית הנשיא : " אנו רואים את הדברים בחומרה רבה ומנכ"ל בית הנשיא אף העלה את הנושא מול לשכת ראש הממשלה בבקשה להבין אם הדברים היו לנגד עיני ראש הממשלה עת קיבל החלטתו למנות את הנ"ל לתפקיד ". 
ברץ טען בתגובה שמסר לסגל : " אני אדם דעתן שמשתמש בהומור וסאטירה ומשלב אותם עם ביקורת .  כך עשיתי במשך 20 שנה ואין סיבה להיעלב או להתרגש מכל בדיחה בפייסבוק ".  

סערת ראש מערך ההסברה הלאומי :  הנשיא דורש הבהרה
זמן קצר לאחר שרה"מ הודיע על מינויו של ד"ר רן ברץ ליועצו ,  נחשף פוסט שכתב נגד נשיא המדינה .  בבית הנשיא פנו לראש הממשלה בדרישה להבהרה האם הדברים היו לנגד עיניו עת קבלת ההחלטה למנותו לתפקיד

