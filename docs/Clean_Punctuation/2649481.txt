נתניהו על המצב בגולן :  לא יכולים להישען על האו"ם
ראש הממשלה התייחס לנסיגת כוח שמירת השלום האוסטרי מרמת הגולן בעקבות התרחבות הקרבות בין כוחות אסד למורדים הסורים .  שטייניץ : " זו ההוכחה שאל לנו להסתמך אלא על עצמנו "
 ראש הממשלה ,  בנימין נתניהו ,  התייחס הבוקר  ( ראשון )  להחלטת אוסטריה להסיג את חייליה מכוח שמירת השלום של האו"ם ברמת הגולן בעקבות הקרבות באזור מעבר קוניטרה . " נסיגת הכוח האוסטרי מוכיחה שאיננו יכולים להשעין את ביטחוננו על כוחות בינלאומיים ",  אמר נתניהו בפתח ישיבת הממשלה . " הם יכולים להיות חלק מהסדר ,  אבל אינם יכולים להיות אחראים על ביטחונם הבסיסי של אזרחי ישראל ".   
" בסוף השבוע שוחחתי עם נשיא רוסיה פוטין ",  סיפר ראש הממשלה , " דנו בנושאים הקשורים בסוריה ,  שם המצב הופך להיות מורכב מדי יום ".  נתניהו אמר שישראל השקיפה מן הצד בקרבות שהתחוללו בשבוע שעבר במעבר קוניטרה אולם הבהיר כי  " ישראל איננה מתערבת במלחמת האזרחים בסוריה ,  כל עוד האש איננה מופנית כלפינו ". 
השר יובל שטייניץ דיבר אף הוא על הנושא לפני ישיבת הממשלה ,  ואמר כי נסיגת הכוח האוסטרי מרמת הגולן מוכיחה כי אין לסמוך על כוחות רב-לאומיים . " ראינו מה שווים כוחות רב-לאומיים בלבנון מול חיזבאללה ,  בסיני מול ארגוני הג'יהאד העולמי והברחות הנשק ועכשיו גם ברמת הגולן ",  ציין השר . " זו ההוכחה שאל לנו להסתמך אלא על עצמנו .  כל מי שחושב שאפשר יהיה לשלב כוחות רב-לאומיים במערך הגנה בלב הארץ במסגרת פתרון מדיני ,  שוגה באשליות ". 
ביום חמישי האחרון הודיעה אוסטריה על הסגת חייליה ,  המשרתים בכוח אונדו"ף ברמת הגולן ,  האמון על אכיפת הסכם הפירוז בין ישראל לסוריה בעקבות מלחמת יום הכיפורים .  זאת ,  לאחר התגברות העימותים בין כוחות הביטחון הסוריים לבין כוחות המורדים באזור מעבר קוניטרה שבגבול סוריה-ישראל . 
" החלטת אוסטריה להסיג את חייליה מכוח שמירת השלום של האו"ם ברמת הגולן תשפיע על היכולת המבצעית לשמר את הפסקת האש רבת השנים בין ישראל לבין סוריה ",  נמסר בהודעה של האו"ם בעקבות ההחלטה .  לדברי דוברת מטעם האו"ם ,  ג'וזפין גררו ,  אוסטריה הייתה עמוד השדרה של המשימה ונסיגתה תשפיע על יכולת הפעולה המבצעית . " אנחנו נמצאים במשא ומתן עמם בנוגע לתזמון החלטתם ,  וכן עם מדינות אחרות על מנת לספק כוחות חלופיים ",  הוסיפה .
 גם משרד החוץ הישראלי הצר על ההחלטה . " ישראל מודה לאוסטריה על תרומתה רבת השנים לביטחון באזור ,  אך מביעה צער על ההחלטה להסיג את חייליה מהגולן ",  נכתב בהודעת המשרד . " ישראל מקווה שהדבר לא יוביל להסלמה נוספת במצב הביטחון ברמת הגולן ,  וקוראת לאו"ם לכבד את מחויבותו להחלטה 350 של מועצת הביטחון שבמסגרתה הוקם כוח שמירת השלום ברמת הגולן ".  
נשיא רוסיה ,  ולדימיר פוטין ,  הודיע כי ארצו מוכנה לשלוח פקחים שיחליפו את החיילים האוסטרים . " לאור המצב המסובך ברמת הגולן ,  אנו יכולים להחליף את כוח הפקחים האוסטרים ,  שנסוג מהאזור ,  באזור המחלוקת בין הכוחות הישראליים לצבא סוריה ",  אמר פוטין בראיון לסוכנות הידיעות הרוסית הרשמית . " באופן טבעי ,  זה יקרה רק אם כוחות האזור יגלו עניין בהצעה שלנו ואם מזכ"ל האו"ם יבקש מאתנו לעשות זאת ".  דובר האו"ם הגיב להצעה ואמר כי האו"ם  " מקדם בברכה כל תרומה על ידי הקהילה העולמית להשכנת שלום ברמת הגולן ". 
על פי הדוח האחרון של כוח אונדו"ף ,  הוא מונה 1,008 חיילים ,  בהם 374 מאוסטריה ,  343 מהפיליפינים ,  194 מהודו ,  97 מקרואטיה והשאר ממדינות אחרות .  ממשלת קרואטיה כבר החליטה להסיג את כוחותיה מהאזור בשל המצב הביטחוני ,  לאחר שממשלת יפן החליטה בתחילת השנה להחזיר 31 עובדי או"ם .  הדוח קובע באופן חד-משמעי שכוחות הצבא הסורי פועלים בניגוד להסכם הפסקת האש בשטח המפורז במסגרת מלחמתו במורדים ,  ולשם כך הוא העביר ציוד ואמצעי לחימה לרמת הגולן .  

נתניהו על המצב בגולן :  לא יכולים להישען על האו"ם
ראש הממשלה התייחס לנסיגת כוח שמירת השלום האוסטרי מרמת הגולן בעקבות התרחבות הקרבות בין כוחות אסד למורדים הסורים .  שטייניץ : " זו ההוכחה שאל לנו להסתמך אלא על עצמנו "
 
