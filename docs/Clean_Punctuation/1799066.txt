הכנסת אישרה את המלצות ששינסקי ברוב גדול
ברוב של 36 תומכים מול 8 מתנגדים אישרו הח"כים את חוק תמלוגי הגז .  שטייניץ : " דו"ח ששינסקי הפך למאבק על המדינה - האם זו דמוקרטיה מתוקנת או רפובליקת בננות ?  "
 הצעת החוק המעגנת את המלצות ועדת ששינסקי אושרה הערב  ( ראשון )  בקריאה ראשונה בכנסת ברוב של 36 תומכים מול 8 מתנגדים ונמנע אחד .  כעת יעברו ההמלצות להמשך דיון בוועדות הכנסת ,  כאשר שר האוצר ,  יובל שטייניץ ,  ציין כי הוא מקווה שהצעת החוק תעלה לקריאה שנייה ושלישית עד סוף חודש מארס .  
קודם לכן קרא ראש הממשלה בנימין נתניהו לחברי הכנסת של סיעת הליכוד לתמוך בהצעת החוק המעגנת את המלצות ועדת ששינסקי ,  שיועלו הערב להצבעה בקריאה הראשונה במליאת הכנסת .  בהופיעו בצהריים בסיעת הליכוד אמר נתניהו כי  " אנו מבקשים להעביר בחוק את ההמלצות של ועדת ששינסקי .  אנו יודעים שהדבר חיוני למימוש אוצרות הגז של ישראל ,  וכלל שנקדים לעשות זאת כך ייטב ".  
נתניהו הוסיף כי  " כדי לעשות זאת צריך לאחד כוחות .  אני מבקש מכל חברי הסיעה והקואליציה להתאחד סביב היעד החשוב ולהעביר את החוק ".  
נתניהו אמר לפרופ' איתן ששינסקי שמשתתף בישיבת הסיעה כי  " אני מבטיח לך שנעביר את ההצבעה היום ונעשה מאמץ אמיתי להעביר במהירות את הדיונים בוועדה ולהגיע לקריאה שנייה ושלישית בהקדם .  מדובר בחלק מיצירת מקור גז במדינת ישראל ,  שהוא חשוב בכלל ,  ובמיוחד בתקופה הזו ". 
לאחר אישורה של הצעת החוק בקריאה הראשונה ,  תקיים בשבוע הבא ועדת הכנסת דיון מיוחד בסוגיית הוועדה אשר תדון בהצעת החוק .  שר האוצר וחברי ועדת הכספים מבקשים שהצעת החוק תידון בוועדה .  ואולם ,  יו"ר ועדת הכלכלה ח"כ כרמל שאמה הכהן  ( ליכוד )  דורש את הקמתה של ועדה משותפת לכספים ולכלכלה בראשותו של יו"ר ועדת הכספים ח"כ משה גפני  ( יהדות התורה )  .  
בדבריו במליאת הכנסת אמר שטייניץ  " כשנכנסתי לתפקיד אמרו לי שרמת המסים שמדינת ישראל מקבלת מקידוחי הגז נמוכה ביחס לעולם .  כשראיתי את הנתונים חשכו עיני .  כמעט לא האמנתי למראה עיני .  התייעצתי עם שלושה אנשי אקדמיה ,  וגם המסקנה שלהם היתה מדהימה - מדינת ישראל נמצאת במקום הכי נמוך בעלם מבחינת חלקה של המדינה ואזרחיה במשאבי הגז והנפט שלה - מצב שערורייתי שטעון תיקון ".   
" ישראל הפכה למדינה שנמצאת על המפה הבינלאומית מבחינת תגליות הגז - ים תטיס ,  לאחר מכן תמר ומאגר לוויתן - קרוב ל-800TCF בסך הכל .  הוועדה בחנה את המצב בארץ ובעולם ,  הזמינה מומחים ,  ביצעה שני סבבים של שימוע לחברות האנרגיה .  הוועדה עמדה גם בפני התקפות ,  חלקן לגיטימיות ,  וחלקן עברו את הקו האדום ,  אבל הוועדה לא נרתעה והשלימה את עבודתה ".  
לדברי שטייניץ , " חברות האנרגיה ,  גם בארץ וגם בעולם ,  הן גופים בעלי עוצמה והשפעה ,  ולעתים הלובי הוא גם אגרסיבי .  חיפשתי אדם בעל ידע מחד ואדם אמיץ מאידך ,  שלא נרתע מביקורת ".   
" אנחנו במדינת ישראל מעודדים יזמות ,  השקעות ,  תעוזה ושוק פרטי ,  ואין לי כשר אוצר דבר וחצי דבר נגד יזמים ומשקיעים .  אני רוצה להגיד ישר כח ליזמים ולמשקיעים שלקחו על עצמם וחיפשו גז ,  למי שמשקיע מגיע שירוויח .  רצינו להבטיח רווח נאה ,  יפה ,  מכובד מאוד ,  לחברות האנרגיה שהשקיעו ,  יגעו ומצאו .  אבל גם אזרחי מדינת ישראל מגיע להם ליהנות מאוצרות הטבע של המדינה ".  שטייניץ הוסיף כי באוצר מקווים להביא את ההצעה לקריאה שנייה כבר במושב הכנסת הנוכחי . 
" אנחנו עושים כאן משהו שאת עיקר התוצאה לא נראה במשמרת הזו ,  בממשלה הזו ",  המשיך שטייניץ . " בשנתיים הקרובות תהיה תוספת של כמה מאות מיליוני שקלים .  התוספת תהפוך למשמעותית יותר ב-2015 ולמשמעותית מאוד באזור 2020 .  בעוד 30-40 שנה אנחנו מדברים על הכנסות למדינה של כמה מאות מיליארדי שקלים .  זה סכום אדיר שיכול לשרת את החינוך והרווחה ,  את המפעל הציוני כולו .  אנחנו עושים כאן משהו שאנחנו ,  ילדינו ,  ואולי גם נכדינו נהנה ממנו ,  משהו צודק ,  נכון ,  שאין בו פגיעה בלתי מדיתית במשקיעים ויש בו תרומה נכונה וחייבת .  עם ישראל ומדינת ישראל זכאים וחייבים ליהנות מאוצרות הטבע של מדינת ישראל ". 
שטייניץ ציין כי  " זה הפך למאבק על דמותה של המדינה - האם ישראל היא דמוקרטיה מערבית מתוקנת שיכולה למרות הלחצים לעשות תיקון מהסוג שנעשה בארה"ב וקנדה ,  בבריטניה והולנד ,  בדנמרק ואוסטרליה ?  זה הפך למאבק ערכי על נשמתה של המדינה - האם זו דמוקרטיה מתוקנת או רפובליקת בננות ?  "  

הכנסת אישרה את המלצות ששינסקי ברוב גדול
ברוב של 36 תומכים מול 8 מתנגדים אישרו הח"כים את חוק תמלוגי הגז .  שטייניץ : " דו"ח ששינסקי הפך למאבק על המדינה - האם זו דמוקרטיה מתוקנת או רפובליקת בננות ?  "
 
