נתניהו ירכיב ממשלה : " אפעל לאיחוי הקרעים שנפערו בבחירות "
 הנשיא ריבלין הטיל על ראש הממשלה את מלאכת הרכבת הממשלה הבאה לאחר שקיבל לידיו את תוצאות הבחירות הרשמיות .  נתניהו : " כולנו צריכים לשים את הבחירות מאחורינו ".  ריבלין : " נאמרו דברים שלא היו צריכים להיאמר "
 נשיא המדינה ראובן ריבלין הטיל אמש  ( רביעי )  את מלאכת הרכבת הממשלה על ראש הממשלה בנימין נתניהו .  זאת ,  אחרי שמוקדם יותר היום קיבל את תוצאות הבחירות הרשמיות שנמסרו לו בטקס רשמי בבית הנשיא מידי יו"ר ועדת הבחירות ,  שופט בית המשפט העליון ,  סלים ג'ובראן .
 נתניהו הודה לנשיא ולאזרחי ישראל ואמר כי הוא  " נרגש כאילו זאת הפעם הראשונה ".   " אני רואה עצמי כראש הממשלה של כל אחד ואחת מכם  אלה שבחרו בי ואלה שלא ",  אמר והבטיח : " אפעל לאיחוי הקרעים שנפערו בין חלקי החברה השונים במהלך מערכת הבחירות .  כולנו צריכים לשים את הבחרות מאחורינו ולהתמקד במאחד אותנו ".  
לדבריו , " בממשלה החדשה שתקום אני מחויב להמשיך בדרך הזו ,  דרכה של מדינה יהודית ודמוקרטית שמקיימת שוויון זכויות לכל אזרחיה ,  בלי הבדל דת ,  גזע ומין ".  הוא אמר כי ישנם שני אתגרים גדולים לממשלה הבאה  - " ביצור ביטחוננו ושיפור מחייתנו ".   
" הביטחון הוא היסוד לקיומנו וגם התקווה לשלום עם שכנינו ",  הוסיף נתניהו . " ידינו מושטת לשלום עם שכנינו הפלסטינים .  העם בישראל יודע ששלום יתאפשר רק אם ישראל תהיה איתנה בכוחה .  נשמור על יחסינו עם ארה"ב .  אנו רואים עין בעין עם שכנינו הערבים את הסכנה הנשקפת מאיראן ואת החיוב שהשותפות החדשה הזו יכולה להניב לאזור ".  
הנשיא ,  שדיבר לפניו ,  הסביר את החלטתו . " לאחר שהתייעצתי עם נציגי רשימות המועמדים ,  ולאחר שקיבלתי את הסכמתך ,  החלטתי להטיל עליך את תפקיד הרכבת הממשלה ",  אמר הנשיא לנתניהו . " בדמוקרטיה הרוב מכריע  והרוב אמר את דברו בצורה ברורה בבחירות אלה ".  
הוא סיפר כי למעלה מ-62 חברי כנסת המליצו על נתניהו כמועמד הנבחר למלאכת הרכבת הממשלה . " אדוני ,  זכית לאמונו של העם היקר הזה היושב בציון ",  פנה ריבלין לנתניהו . " נוכח האתגרים שלפנינו ,  עליך מוטלת האחריות הכבדה להרכבת ממשלה יציבה ,  רחבה כמה שניתן ובהקדם .  אני מחזק את ידיך בבואך למלאכה חשובה ומורכבת זו ".  
קודם לכן ,  עם קבלת התוצאות הרשמיות ,  העביר ריבלין ביקורת מרומזת על ראש הממשלה בשל דבריו נגד המצביעים הערבים ביום הבחירות . " שיעור הצבעה גבוה הוא ברכה לדמוקרטיה - אוי לנו אם נראה במילוי החובה הדמוקרטית של ההצבעה קללה ",  אמר הנשיא ברומזו לסרטון שפרסם נתניהו במהלך הבחירות ,  ובו הזהיר כי  " הערבים נעים לקלפיות ".  לדברי ריבלין , " מי שמפחד מפתקים בקלפי ,  סופו שיקבל אבנים שנזרקות ברחובות ". 
ריבלין הוסיף כי  " נוכח האתגרים שלפנינו והצורך החיוני של המערכות לשוב ולתפקד ,  יש לפעול להקמת ממשלה יציבה בצורה המהירה והשקופה ביותר .  לאחר שקיימתי את ההתייעצויות במהלך שבוע זה ,  בכוונתי להטיל עוד היום את מלאכת הרכבת הממשלה על המועמד שעליו המליצו מרבית חברי הכנסת ,  ולמעלה מ-61 חברי כנסת .  מועמד זה ,  הוא שיזכה להזדמנות הראשונה ,  ובתקווה להזדמנות היחידה ,  להרכבת הממשלה ".  
לדבריו ,  ישנן  " שלוש משימות קריטיות לממשלה ולכנסת הנכנסות :  ביצור היחסים בין ישראל וארה"ב ,  השבת היציבות למערכת הפוליטית ושיקום אמון הציבור בה ,  וריפוי הפצעים שנפערו בנו בשנים האחרונות והתעצמו במערכת הבחירות הנוכחית ".  הוא הוסיף : " אזרחי ישראל עברו מערכת בחירות קשה .  בלהט המחלוקות בינינו נדמה שהאוזן שלנו קהתה .  מכל הכיוונים נאמרו דברים שלא צריכים היו להיאמר  לא במדינה יהודית ,  ולא במדינה דמוקרטית .  גובה הלהבות לא משרת אף אחד .  האש לא רק לוהטת  היא גם חלילה עלולה לשרוף .  היום זוהי העת להתחיל בריפוי הפצעים ואיחוי הקרעים כדי שנוכל להיאבק על הבית ,  אנחנו מוכרחים להמשיך ולבנות אותו יחד ".  
ביום שני התנצל נתניהו על התבטאותו ביום הבחירות . " אני יודע שהדברים שאמרתי לפני ימים אחדים פגעו בחלק מאזרחי ישראל ,  פגעו בערביי ישראל ",  אמר נתניהו במפגש בבית ראש הממשלה בירושלים עם נציגי המגזר הערבי , " לא הייתה לי שום כוונה שכך יהיה .  אני מצטער על כך ". 
לדבריו ,  פעולותיו בקדנציות הקודמות מוכיחות כי הוא אינו נוקט באפליה . " המעשים שלי כראש ממשלה ,  כולל ההשקעות האדירות במגזרי המיעוטים ,  מוכיחים את ההפך הגמור .  אני חושב ,  באותה מידה ,  שאסור ששום גורם מחוץ למדינת ישראל יתערב בתהליכי הדמוקרטיה שלנו ",  אמר .
" אני רואה את עצמי כראש הממשלה של כל אחד ואחת מכם ",  הוסיף נתניהו , " של כל אזרחי ישראל ,  ללא שום הבדל של דת ,  גזע ומין .  אני רואה בכל אזרחי ישראל שותפים לבנייתה של מדינת ישראל ,  משגשגת ובטוחה ,  למען כל אזרחי ישראל ". 
לפניות לכתב עמרי נחמיאס :  omri_n@walla.net.il
 ( עדכון ראשון :  18:20 )  

נתניהו ירכיב ממשלה : " אפעל לאיחוי הקרעים שנפערו בבחירות "
 הנשיא ריבלין הטיל על ראש הממשלה את מלאכת הרכבת הממשלה הבאה לאחר שקיבל לידיו את תוצאות הבחירות הרשמיות .  נתניהו : " כולנו צריכים לשים את הבחירות מאחורינו ".  ריבלין : " נאמרו דברים שלא היו צריכים להיאמר "
 
