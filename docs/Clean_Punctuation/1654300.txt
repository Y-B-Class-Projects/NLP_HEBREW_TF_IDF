הרפורמה בבנייה עברה בקריאה ראשונה
הצעת חוק הרפורמה לחוק התכנון והבנייה אושרה בקריאה ראשונה במליאת הכנסת ברוב של 60 תומכים לעומת 37 מתנגדים בלבד .  ח"כ שטרית : " השתוללות של ממש "
 הצעת חוק הרפורמה לחוק התכנון והבנייה אושרה היום  ( רביעי )  בקריאה ראשונה במליאת הכנסת ברוב של 60 תומכים לעומת 37 מתנגדים בלבד .  הדיון שהתקיים במליאת הכנסת קודם להצבעה ,  גרף ביקורת קשה מחברי הכנסת בכל סיעות הבית שטענו כי החוק ,  שבא לשנות סדרי עולם בתכנון והבנייה בישראל ,  מאושר בבהילות רבה ולכן יש לדחות את ההצבעה עד לחזרה מהפגרה .  
הכנסת יוצאת כבר הערב לפגרה .  ל-TheMarker נודע כי הבהילות ככל הנראה נובעת מדיון ראשון שאמור להתקיים בהצעת החוק במועצה הארצית לתכנון ובנייה שתתכנס בנושא ברביעי לחודש אפריל . 
" זו השתוללות של ממש ",  כעס שר הפנים לשעבר מאיר שטרית  ( קדימה )  , " זו סכנה לאיכות החיים של תושבי ישראל ואני מתפלא איך הקואליציה מצביעה על דבר כזה .  מפלגת העבודה שותפה לכל הפגמים והשיקולים .  זו פשוט בושה .  אתם מביישים את זכרה של מפא"י .  מה הבהילות יש מלחמה בשער ?  מציפים אותנו מחר עשרות אלפי עולים מארה"ב שצריך לבנות מהר ?  מה בוער ?  מה היה קורה אם הדיון היה מתקיים אחרי הפגרה ?  זה לא דיון ראוי ".  
יו"ר סיעת הבית היהודי ,  ח"כ זבולון אורלב תקף את מנסחי החוק : " החוק לא נולד דרך הטבע ,  הוא לא חוקי ,  יותר גרוע מילד בלתי חוקי שנעשה מחוץ לרחם .  החוק הזה לא קודם באמצעות הרשויות המסוכמות במשרד הפנים ,  המועצה הארצית .  ישבו איזה משפטנים ,  צוות סודי שאני לא יודע מי הוא ,  כי הם לא מוזכרים בדברי ההסבר .  נעשה דבר שהוא עוול לציבור עצמו .  מה ההבדל אם מקיימים הצבעה היום או במושב הראשון של כנס הקיץ ?  האם כדאי לרמוס ברגל כה גסה זכות אלמנטרית של ציבור לגבש עמדה ולהשפיע ?  זה לא רציני .  איך אפשר לדרוש את זה מאיתנו ?  "  
ח"כ דב חנין מסיעת חד"ש אמר במליאה , " ההצעה הזו היא לא יותר מאשר אסון להישגים שהשגנו מאז קום המדינה .  הוועדות המחוזיות מעניקות היום הגנה לשטחים הפתוחים ,  כל זה עומד להתבטל .  מה עם הוועדה לשמירת הקרקע לשטחים הפתוחים ?  גם היא מתבטלת מבלי ליצור שום הגנה חלופית ".  
ח"כ ניצן הורוביץ  ( מרצ )  אמר בדיון על הצעת החוק כי הוא לא מאפשר שקיפות . " כשמביאים חוק שהופך את מערכת התכנון על פיה צריך לתת קצת זמן לגורמים שונים לקרוא את החוק .  אבל למרות זאת הממשלה בסופו של דבר החליטה לפעול בניגוד להמלצות בג"ץ .  ראש הממשלה לא מפסיק להשתמש בדוגמת המרפסת ,  בקלישאה הנדושה הזו .  אני רוצה לומר אם משהו בישראל יוכל לומר לי מה הקשר בין מרפסת להצעת החוק ,  אני אוריד בפניו את הכובע .  החוק הזה בשם המהירות שלו מקריב את האיכות ואת העקרונות הבסיסיים שצריכים להנחות את החוק .  החוק הזה קובע שדיונים בוועדות לא יוקלטו ולא יתומללו .  ברגע שמונעים תיעוד  הכוונה היא למנוע דיון ציבורי ".  
ח"כ שלמה מולה  ( קדימה )  התרכז בניגוד העניינים והשחיתות שהצעת החוק עשויה להוביל . " אין שום בעיה לסגור מרפסות ,  אין שום בעיה להתעסק עם בעיית האישורים ולקצר את הבירוקרטיה ,  אבל הצעת החוק הזאת ,  והרפורמה המוצעת היא רפורמה משחיתה ,  נותנת הרבה מאוד כוח לבעלי עניין ,  לפוליטיקאים מקומיים שלא תמיד יכולים לראות את האינטרס הציבור בצורה מובהקת .  כרגע הצעת החוק הזאת היא הצעת חוק שיכולה לפתוח דלתות להרבה מאוד שחיתות פוליטית ,  ומינויים בוועדות ,  ולכן עדיף היה לעשות את זה בשכל ".  
ח"כ חיים אורון ממרצ אמר , " אני לא קראתי את 400 העמודים אבל למה אני צריך ?  הרי קריאת החוקים היתה מעכבת את הדיון .  שר הפנים שמאוד רצה דיון ציבורי ענייני ,  הוא לא מקשיב והוא לא פה .  הוא דיבר ויצא ".  ח"כ שלי יחימוביץ' אמרה ש"זהו חוק רע לחברה ,  לכלכלה ולסביבה ,  והצורה הרשלנית והחפוזה שבה הוא מועבר היא בלתי נסבלת ". 

הרפורמה בבנייה עברה בקריאה ראשונה
הצעת חוק הרפורמה לחוק התכנון והבנייה אושרה בקריאה ראשונה במליאת הכנסת ברוב של 60 תומכים לעומת 37 מתנגדים בלבד .  ח"כ שטרית : " השתוללות של ממש "
 
