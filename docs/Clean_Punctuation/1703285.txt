צעדת שליט : " החלטת רה"מ גורמת לפסימיות "
 השבוע השני של צעדת שליט נפתח ,  ואלפי בני אדם הצטרפו לנעם ואביבה שליט .  הצעדה הגיעה בצהרים למכללה הבינתחומית בהרצליה .  למרות עומסי התנועה הכבדים הנהגים קיבלו את המפגינים בצפירות עידוד ותמיכה
 ( צילום :  עוז מרון ,  עריכה :  יאיר דניאל ) 
השבוע השני של הצעדה למען החייל החטוף גלעד שליט נפתח הבוקר  ( ראשון )  בשעה 9:00 כאשר הצועדים יצאו מצומת שפיים לכיוון דרום .  מפקד משטרת התנועה הארצית ,  ניצב משנה ישראל ג'יבלי ,  אמר לוואלה !  חדשות ,  כי לפי הערכת המשטרה כ-5000 איש משתתפים כעת במצעד .  
בשעות הצהרים הגיעו הצועדים למכללה הבינתחומית בהרצליה .  במהלך המסע שאותו עברו היום הצטרפו אליהם מכביש החוף אלפי בני אדם .  בין המצטרפים צעדו עם משפחת שליט גם יעל אבקסיס ,  רונה רמון ובן ארצי .
 נעם שליט חזר ותיאר את הרגשתו בימים האחרונים , " אני מאוד מעודד מכמות האנשים שהגיעה .  אני הפסקתי להתעסק עם אופטימיות ופסימיות ,  לאור הימים האחרונים אני רק מקווה שראש הממשלה יראה את תמיכת הציבור ויעשה את ההחלטות הנכונות ".  יואל שליט הביע גם הוא רגשות מעורבים . " אנחנו מאוד מרוצים מכמות התמיכה של האנשים ,  אבל עדיין פסימיים לגבי החלטת ראש הממשלה ". 
רונה רמון שהגיעה להביע תמיכה במשפחת שליט ,  אמרה כי זה  " מאוד מרגש לראות את כל ההמונים .  חשוב להיות בצעדה זו ",  בן ארצי אמר כי  " זה חשוב להיות בצעדה הזאת .  יש לשחרר את שליט בכל מחיר ". 
בתחילת הצעדה היום נוצרו עומסי תנועה כבדים על כביש החוף לכיוון צפון ,  מאזור רשפון ועד לשפיים .  למרות הפקקים ,  הנהגים גילו אורך רוח ,  וקיבלו את פני הצועדים בקריאות עידוד וצפירות .  ממשטרת התנועה נמסר כי לנהגים מומלץ לנסוע בכביש מספר 4 .
 ברשפון זכו הצועדים לקבלת פנים חמה .  משם הם המשיכו להמשיך לכפר שמריהו ,  ולמכללה בהרצליה עד קניון שבעת הכוכבים .  הצעדה תחודש בשעה 14:00 ממחלף הסירה ,  תוך עלייה על הגשר הכחול ,  משם יירדו הצועדים לנתיבי איילון ויילכו עד מחלף ההלכה .  הם יסיימו את היום בלינה בקיבוץ גליל ים .
 יואל מרשק ,  ממארגני המצעד ,  אמר לוואלה !  חדשות ,  כי  " בסוף המסע אנחנו רוצים להגיע ל-200 אלף איש .  עד היום הגיעו כ-120 אלף איש .  זהו תמרור אזהרה לראש הממשלה לפני שנחריף את המאבק .  החרפת המאבק תהיה מצור על העיר ירושלים ,  כמו שגלעד שליט נמצא במצור כבר ארבע שנים ".  כשנשאל מרשק על האפשרות שיפתחו הפעילים בשביתת רעב ,  אמר : " שביתת רעב היא נשק יום הדין ואנחנו מקווים שלא נצטרך להשתמש בו .  אנחנו מבשלים עוד כמה צעדים שיהיו חריפים .  אנחנו מקווים שנתניהו ייקח אחריות ,  יראה את הקהל העצום שהגיע ,  ויקבל את ההחלטות הנכונות ". 
המשפחה יצאה מביתה במצפה הילה ביום ראשון שעבר .  במהלך ימי הצעדה הצטרפו אליה אלפים רבים של תומכים ונערכו עצרות רבות בתחנות שונות במסלול הצעדה .  הצעדה צפויה להסתיים השבוע כאשר המשפחה תגיע למאהל המחאה בירושלים .
 נעם ,  אביו של גלעד ,  נשא אמש דברים בעצרת שנערכה למען גלעד ברעננה בהשתתפות 4,200 בני אדם .  נעם קרא פעם נוספת לראש הממשלה בנימין נתניהו להשיב את בנו הביתה . " בנימין נתניהו ,  אני פונה אליך מעל במה זו ",  אמר האב . " די לתירוצים !  אנחנו לא נוותר .  אנו מבקשים ממך להקשיב להמונים שבאים לצעוד איתנו .  קבל את ההכרעה לפני שיהיה מאוחר מדי .  אנחנו מאמינים בצבא ובכוחות הביטחון ,  אל תפחד מהכרעות .  הם  ( חמאס )  אלה שמפחדים ".  שליט גם חיקה את ראש הממשלה שבנאום לפני למעלה מעשר שנים אמר באירוע פוליטי : " הם מ-פ-ח-ד-י-ם ".   " הם אלה שמ-פ-ח-ד-י-ם ",  הצהיר האב בכוונו לחמאס .
 בראיון שערך ביום שישי ראש הממשלה עם הערוץ הראשון חזר נתניהו ואמר כי הוא מוכן לשלם מחיר כבד כדי לשחרר את החייל החטוף וכי הוא מוכן  " לשחרר אלף עצירים ביטחוניים ביניהם מחבלים קשים אך לא ליהודה ושומרון ".  הוא הוסיף כי הוא יכול להבין את הקריאה של אב או אם שאומרים שהם רוצים את הבן שלהם בכל מחיר . " אין מחיר שאב או אם לא מוכנים לשלם ואני יכול להבין את זה ",  אמר נתניהו . " אני חייב לשקול גם את הנכונות שלנו לשחרר את גלעד אבל גם את האחריות שלנו למנוע רצח ישראלים נוספים ". 
 ( עדכון ראשון :  09:43 ) 

צעדת שליט : " החלטת רה"מ גורמת לפסימיות "
 השבוע השני של צעדת שליט נפתח ,  ואלפי בני אדם הצטרפו לנעם ואביבה שליט .  הצעדה הגיעה בצהרים למכללה הבינתחומית בהרצליה .  למרות עומסי התנועה הכבדים הנהגים קיבלו את המפגינים בצפירות עידוד ותמיכה

