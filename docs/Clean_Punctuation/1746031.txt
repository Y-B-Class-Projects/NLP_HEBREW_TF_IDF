ברק בכנסת :  להתעשת ולהגשים את חזון רבין
הכנסת קיימה ישיבה מיוחדת במלאת 15 שנה להירצחו של ראש הממשלה לשעבר יצחק רבין .  במהלכה אמר שר הביטחון ויו"ר מפלגת העבודה : " זו עת למעשים ולא דיבורים .  שלום עושים ולא רק מדברים עליו או מתפללים לבואו "
  ( באדיבות ערוץ הכנסת )  
" עלינו להתעשת .  זו עת למעשים ולא דיבורים .  שלום עושים ולא רק מדברים עליו או מתפללים לבואו ".  כך אמר הערב  ( רביעי )  שר הביטחון ויו"ר מפלגת העבודה אהוד ברק בישיבה מיוחדת של מליאת הכנסת לזכרו של יצחק רבין ,  במלאות 15 שנה להירצחו .
 לדברי ברק , " האלטרנטיבות ברורות  מדינה דו לאומית או מדינה לא יהודית או לא דמוקרטית ,  אופציות שיגררו את העמים למעגל דמים ומרחיקים אותנו מהחזון הציוני .  מעל כל אלה מרחפת סכנת דה לגיטימציה לישראל ,  והיא מסוכנת לא פחות מחמאס וחיזבאללה ".  שר הביטחון הוסיף ,  כי  " זוהי שעת מנהיגות משני הצדדים .  יש רוב לדרך הביטחון והשלום וסיכוי ממשי להגשים את חזון רבין ". 
עוד אמר השר ברק ,  כי  " גם כיום קבוצות קיצוניות שמנסות לערער על שלטון המדינה ומנסות לכפות את דעתן על הכלל .  אין להשלים עם כך .  לא רק את רבין הולכנו למנוחה אחרונה לפני 15 שנה ,  קברנו גם את הנאיביות והתום שלנו כחברה ". 
לנאומו של ברק קדם נאום של ראש הממשלה בנימין נתניהו .  נתניהו ציטט מתוך מנאום שנשא ראש הממשלה לשעבר יצחק רבין במליאת הכנסת באוקטובר 1995 . " הגענו להסכם בו התחייבנו לא לעקור אף ישוב ולא להקפיא בנייה וגידול טבעי ",  אמר אז רבין . " אנו יודעים את הסיכונים ונעשה הכול למצות את הסיכויים לשלום ".  נתניהו המשיך ואמר כי  " הדברים נאמרו לפני 15 שנה ויש לי מה להוסיף עליהם ,  אבל ביום המיוחד הזה אני מבקש לתת לקולו להדהד ולהישמע זולת שתי הערות .  הראשונה :  הקפאת הבנייה הייתה מחווה שלא נעשתה לעולם ,  ודברי רבין הם אישור נוסף לכך ,  וגם בנייה ביישובים לא מנוגדת לחתירה להסדר ".   
" בהתייחסו לישות הפלסטינית דיבר רבין על פחות ממדינה ",  אמר נתניהו . " איני יודע למה כיוונו דבריו ,  אך היום אנו דורשים מדינה מפורזת המכירה בישראל כבית לעם היהודי .  אנו רוצים שהמדינה תהיה מוגנת .  יצאנו מלבנון ומעזה ואירן נוגעת בגדר ,  אסור שזה יקרה פעם שלישית .  יש לעמוד בתוקף על סידורי הביטחון ".  
ראש הממשלה הדגיש ,  כי  " השנים שחלפו צמצמו הפערים וקירבו את העמדות בין חלקי העם השונים ".  לדבריו , " זה עשוי לסייע להשגת הסכם אך זה לא מובטח כי זה לא תלוי רק בנו .  אך עם אחדות או בלעדיה עם הסכם או בלעדיו  אין מקום לאלימות כמו זאת שגדעה את חייו של רבין .  גם אחרי 15 שנה אנו הלומי צער וכאב נתפלל ונשתדל שהלקח יילמד ולא יישכח .  נפעל ללא מורא ובמלוא הנחישות להביא לעמנו שלום וביטחון כי שילוב זה יבטיח את עתידנו ". 
יושב ראש הכנסת ,  ראובן ריבלין ,  אמר בנאומו כי  " ביום הזיכרון ליצחק רבין האיש ,  בר הפלוגתא הפוליטי ,  החבר ,  אני מבקש להזכיר גם את 'מורשת רבין המוזנחת' ,  זאת שלא זכתה לאור הזרקורים ההיסטורי ,  זאת שלא שירתה את צרכי 'מיתוס השלום' ,  להשקפת אדריכליו ,  זאת - שלקחיה נראים בימים אלה רלבנטיים מתמיד .  מורשת רבין המוזנחת היא זאת המתבטאת במסירותו הערכית והעקבית לירושלים ,  בירת ישראל ".  
לדברי ריבלין , " בתקופה קשה זאת ,  כאשר דורשים מאיתנו להרפות את אחיזתנו בירושלים בירתנו ,  בעת שמנסים להעמיד בספק את ריבונותנו עליה ;  ואולי הקשה מכל :  בזמן שנדמה שהקווים האדומים שלנו עצמנו דוהים ומטשטשים ;  עלינו לזכור ולהרים על נס את עמידתו האיתנה של רבין על שלמותה של ירושלים הריבונית והמאוחדת ". 
ריבלין טען כי  " גם רבין של אוסלו האמין שירושלים עומדת מעל לשיקולים כולם - הטקטיים ,  הפוליטיים והריאל פוליטיים .  רבין האמין שישנם יחסים בני נצח העומדים מעל המיקוח ,  ומעל מבחן הזמן ".  יו"ר הכנסת הדגיש ,  כי  " הנצחת היום הזה עוברת דרך המערכה למיגורה של תרבות האלימות הפוליטית .  לזאת ,  מציאות חיינו הישראלית כאן ,  לא חדלה מלספק לנו שעות כושר ומבחן ,  יום-יום ,  שעה-שעה ". 
גם יו"ר האופוזיציה ציפי לבני נאמה אף היא בישיבה המיוחדת לזכר יצחק רבין ואמרה כי  " רבין נרצח על ידי אדם אחד ,  אולם איננו פטורים מחשבון נפש ולקח קולקטיבי לדורות ,  לקח שאין לו תאריך תפוגה ,  לקח שאין לו תקופת התיישנות ".  לבני אמרה כי  " רבין נרצח כי הבין מה נדרש לטובת עמו ,  הרבה לפני שהעם הבין שזהו הדבר הנכון לו ,  נכון לעם ,  נכון לעם ישראל ולא לאחרים .  רבין נרצח בהתנגשות בין שני חלומות שונים בין שני חזונות ,  שיוצגו על ידי שני מחנות שלא דיברו באמת זה עם זה ".  
" אני רוצה לומר היום בבירור גם להימנעות מהחלטה ,  לקיפאון יש מחיר ,  ובעיניי מכל הסיבות הלאומיות מחיר הקפאתן יהיה גבוה יותר וכשיתברר מחירו ,  תגבר המחלוקת ",  הוסיפה לבני . " לכן צריך להילחם היום כדי שתתקבל ההחלטה באותה אדיקות ואמונה של מי שינסה למנוע אותה .  זה הזמן להחליט מהו החזון הציוני ,  האם המטרה היא קיומם של יהודים בכל חלקי ארץ ישראל או קיומה של מדינה שהינה בית לאומי לעם היהודי וכל אזרחיה שווים ". 
ארבעה מחברי סיעת העבודה לא נכחו בישיבה המיוחדת לזכרו של ראש הממשלה לשעבר יצחק רבין ,  שהיה גם יו"ר מפלגת העבודה .  השר לענייני מיעוטים אבישי ברוורמן שוהה בפריז ובלונדון לצורך הצגת מדיניות הממשלה לגבי אזרחי המדינה הערבים .  במהלך שהותו בפריז ,  בירת צרפת ,  הוא אף ארגן טקס לזכרו של רבין .  שר התעשייה ,  המסחר והתעסוקה בנימין בן אליעזר שוהה בניו יורק במסגרת כנס בענייני משרדו וצפוי לחזור לישראל לקראת סוף השבוע .  לדבריו ,  בכוונתו להשתתף בעצרת הזיכרון שתיערך במוצאי שבת בכיכר רבין בתל אביב .  חבר הכנסת עמיר פרץ שוהה בכינוס בחו"ל ,  ואילו ח"כ דניאל בן-סימון השתתף באזכרה הממלכתית לרבין בהר הרצל ,  אך לאחר מכן נאלץ לצאת לאירוע אישי ,  לדבריו ,  ולא יכול היה להגיע למשכן הכנסת .
 
ברק בכנסת :  להתעשת ולהגשים את חזון רבין
הכנסת קיימה ישיבה מיוחדת במלאת 15 שנה להירצחו של ראש הממשלה לשעבר יצחק רבין .  במהלכה אמר שר הביטחון ויו"ר מפלגת העבודה : " זו עת למעשים ולא דיבורים .  שלום עושים ולא רק מדברים עליו או מתפללים לבואו "
 
