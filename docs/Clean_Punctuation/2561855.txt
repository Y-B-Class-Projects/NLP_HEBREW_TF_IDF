יחימוביץ' : " בקשת נתניהו לשנות השקעותיו - מגונה "
 במערכת הפוליטית מתחו ביקורת על בקשת ראש הממשלה לשנות את תיק השקעותיו - גם לאחר שחזר בו ממנה . " נבחרי ציבור אינם רשאים לשחק במניות "
 ראש הממשלה ,  בנימין נתניהו ,  ביקש מהוועדה למתן היתרים במשרד מבקר המדינה לתת הנחיות לשינוי בהרכב תיק ההשקעות שלו בישראל ובחו"ל - בנוסף להנחיות שנתן עם תחילת כהונתו באפריל 2009 - אך חזר בו .
 הכללים למניעת ניגודי עניינים של שרים וסגני שרים ,  החלים גם על ראש הממשלה ,  מחייבים שר להעביר בתוך 60 יום למינויו את הכספים וניירות הערך שבבעלותו ובבעלות בני משפחתו לחברת נאמנות ציבורית ובלתי תלויה ,  שתנהל אותם ב"נאמנות עיוורת ". 
הוועדה בראשות השופט בדימוס עזרא קמא ,  שדנה בבקשת נתניהו ב-15 באוגוסט ,  הביעה תמיכה עקרונית בבקשה ,  אך ביקשה שהממשלה תקבל החלטה בעניין שינוי ההוראות שיכול שר לתת לנאמן בנאמנות עיוורת - בנוסף להנחיה שניתנת לנאמן בתחילת הקדנציה .  הוועדה למתן היתרים הודיעה שתתכנס שוב לדון בבקשת נתניהו ב-10 באוקטובר 2012 .  בוועדה חברים גם עו"ד אביגדור רביד ועו"ד ראנטו יארק ,  שהיה בעבר ראש מחלקת הבג"צים במשרד המשפטים .  בלשכת ראש הממשלה אמרו כי נתניהו ביקש להתחיל את הטיפול בשינוי הרכב ההשקעות לפני כשנה .  נתניהו הגיש את הבקשה לוועדה באמצעות עו"ד דוד שמרון .
 בעקבות החלטת הוועדה פנה נתניהו באחרונה שוב אל הוועדה וביקש לבטל את בקשתו .  ההערכות הן שנתניהו החליט לבטל את הבקשה בעקבות חשש מביקורת ציבורית בעקבות דיון בנושא זה בממשלה ,  בדומה לזו שהוטחה ברמטכ"ל לשעבר דן חלוץ ,  שביקש למכור ניירות ערך כמה שעות לפני פרוץ מלחמת לבנון השנייה .  
ח"כ יואל חסון אמר בתגובה לפרסום כי"כוונתו באחרונה של ראש הממשלה בנימין נתניהו לשנות את הרכב תיק ההשקעות שלו מוכיחה מעל לכל ספק כמה נתניהו לא מאמין לעצמו  ,  אינו קונה את התחזיות הכלכליות שלו עצמו וכמו תמיד דואג לענייניו ,  לפני שהוא דואג לצורכי הציבור .  המציאות הכלכלית תחת שלטון נתניהו מעולם לא היתה באמת טובה ,  היא היתה בעיקר אחיזת עיניים והצגה שנחשפת בתקופה זו ממש ". 
עו"ד אלדד יניב מראשי תנועת ארץ חדשה אמר בתגובה כי  " פרשת דן חלוץ תיק ההשקעות שלו ומלחמת לבנון חוזרת בדימיון מפתיע אצל נתניהו .  רה"מ שיודע שהוא מתכנן להפציץ באיראן ,  יודע שהמשק הישראלי יכנס לסחרור ולחורבן ,  מבקש לעשות שינוי בתיק הנכסים הפיננסים האישי שלו ,  והכל בחשאי ורחוק מעין הציבור .  אלה הם מנהיגי ישראל .  להם יהיה מקלט ,  הם מוכרים את תיקי ההשקעות שלהם מראש והציבור הישראלי כרגיל ישלם את המחיר על החלטותיהם הכלכליות והביטחוניות ". 
יו"ר מפלגת העבודה שלי יחימוביץ' אומרת כי בקשתו של רה"מ מוועדת ההיתרים לעסוק בעצמו בתיק המניות שלו היא בקשה מגונה ,  גם אם ברגע האחרון חזר בו וחשש להביא את הדבר לדיון פומבי בממשלה .
" נבחרי ציבור אינם רשאים לשחק במניות ,  והפקדת התיק שלהם בנאמנות עיוורת ,  בידי אדם מקצועי ,  כמתחייב בחוק - מספיקה בהחלט לניהול חסכונותיהם .  כל בר דעת מבין שרה"מ חשוף באופן עמוק ביותר למידע ביטחוני וכלכלי שיש לו השפעה דרמטית על ערכן של מניות ועל המסחר בבורסה בת"א ואפילו בבורסות העולם .  יתירה מזה ,  נתניהו יכול לחולל בעצמו תנודות בשוק בכוח החלטותיו ,  וחבל שאינו מבין את הפגם העמוק שבבקשתו .  אם יש לו מידע חשוב מוטב שיחלוק אותו עם הציבור .  כבר נחשפנו בעבר להתנהגות קלוקלת של הרמטכ"ל חלוץ אשר בעת ששלח את חיילי צה"ל לקרב שממנו רבים לא שבו ,  מצא זמן להתקשר לבנק ולמכור את מניותיו .  הציבור הביע אז סלידה מכך ,  ובצדק ".  
" משבר האמון של חלקים גדולים בציבור עם נבחריו הוא עמוק גם כך .  הרעיון שרה"מ יכריע גורלות ביד אחת ,  ובידו האחרת ישחק במניות - פוערת תהום עמוקה עוד יותר של אי אמון ",  אומרת יחימוביץ 
סעיף 16 ב' לכללים למניעת ניגוד עניינים של ראש הממשלה ,  שרים וסגני שרים  ( שאותו מבקשת הוועדה למניעת היתרים שהממשלה תשנה - צ"ז )  ,  קובע כי  " השר ובני משפחתו לא ייתנו לחברת הנאמנות כל הוראות באילו ניירות ערך להחזיק ואילו ניירות ערך למכור או לרכוש ,  למעט הנחיה חד-פעמית ,  קודם לתחילת מתן השירות ,  בדבר סוגי ההשקעה שייכללו בתיק ובדבר השיעור המירבי של כל סוג ביחס לשווי התיק ,  או הנחיה כי אלה ייקבעו לפי שיקול דעתה של חברת הנאמנות ". 
עוד קובעים הכללים כי  " חברת הנאמנות לא תמסור לשר ולבני משפחתו ,  כל עוד מכהן השר בתפקידו ,  כל מידע על העסקות שנעשו בניירות הערך .  המידע היחיד שיימסר יהיה שווי כלל ניירות הערך ,  הרווחים שמומשו ,  והמס ששולם בשל רווחים אלה ". 
הוועדה למתן היתרים קבעה כי  " לאחר ששמענו את הסבריו של עו"ד שמרון ,  בא כוחו של ראש הממשלה ,  לעניין זה ואת עמדתו של מבקר המדינה ,  נראה לנו כי לנוכח השינויים הדרסטיים בכלכלה העולמית וגם השינויים הכלכליים התכופים והמשמעותיים להשקעות בישראל ,  הרי שיש צורך במתן אפשרות של הנחיות נוספות לנאמן בנאמנות העיוורת באופן שהממשלה תחליט על מתן אפשרות כזו ,  תוך שינוי הוראות סעיף 16 ב' לכללים בתוך תקופה או תקופות שתחליט עליהן הממשלה ,  לאחר מתן ההנחיות הראשונות ". 
הוועדה הוסיפה כי  " נראה לנו ששינוי זה הוא מחויב המציאות ועל דעת מבקר המדינה אנו פונים לממשלה באמצעות מזכיר הממשלה ,  לשקול שינוי הוראת סעיף 16 ב' בהקדם האפשרי ".  עוד קבעה הוועדה כי  " באשר לבקשה הספציפית של ראש הממשלה לקבלת היתר של הוועדה ,  הוועדה תמתין לקבלת החלטה של הממשלה בפנייה זו עד ליום 10 באוקטובר 2012 .  או אז תתכנס הוועדה לדון בשנית בבקשת ראש הממשלה ". 
נתניהו לא חשף בפני הציבור את הרכב תיק ההשקעות שלו ,  כמו גם את היקפו ,  והוא לא מחויב לעשות כן .  מעבר להשקעות פיננסיות ,  לנתניהו בית יוקרתי בקיסריה שבו הוא שוהה לעתים ,  ודירה ברחוב עזה שבשכונת רחביה בירושלים - אזור שנחשב אף הוא יוקרתי .  נתניהו ובני משפחתו מתגוררים במעון הרשמי ברחוב בלפור בירושלים .  
מלשכת ראש הממשלה נמסר כי  " ראש הממשלה לא ביצע שום שינוי בנאמנות העיוורת שלו .  זאת על אף שהוועדה המייעצת למבקר המדינה המליצה שראש הממשלה ושרי הממשלה יוכלו לבצע שינויים אלה בכפוף להחלטת הממשלה .  נתניהו הודיע למבקר המדינה במכתב בשבוע שעבר כי החליט שלא לקדם את הנושא כדי למנוע אפשרות של פרשנות בלתי נכונה .  במכתבו למבקר קובע נתניהו שאין לערוך שום שינוי בנוהל הקיים במהלך כהונת הממשלה הנוכחית ". 
בלשכת ראש הממשלה אומרים כי נתניהו הודיע למבקר במכתב ששלח אליו ב-22 באוגוסט כי עם הקמת הממשלה החדשה יוצע לקבוע מועד מוסכם מראש שבו יוכלו השרים לשנות באופן חד-פעמי את הרכב השקעותיהם ,  למשל במחצית הקדנציה .  

יחימוביץ' : " בקשת נתניהו לשנות השקעותיו - מגונה "
 במערכת הפוליטית מתחו ביקורת על בקשת ראש הממשלה לשנות את תיק השקעותיו - גם לאחר שחזר בו ממנה . " נבחרי ציבור אינם רשאים לשחק במניות "
 
