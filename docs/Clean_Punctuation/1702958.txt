שום מדינה לא היתה מוותרת ככה
אין מדינה בעולם שמוכנה לשחרר 1,000 רוצחים ועוזריהם תמורת חייל חטוף אחד .  ואין מדינה אשר כורעת ברך ומפצירה בארגון טרור להסכים לתנאים אלה ,  והוא בעזות מצחו מסרב .  ובוודאי אין אומה שתובעת מממשלתה להיכנע לכל תביעות האויב עד כי העומד בראשה נאלץ לחשוף בעיצומם של המגעים העדינים את רמת המחויבות שלו להשלים את העסקה .  אך גורל זה נפל בחלקו של בנימין נתניהו ,  שביסודו של דבר קיבל את המסד לעסקה העתידית מקודמו אהוד אולמרט .
 נכון ששלושה משגים רשומים על שמן של שתי הממשלות :  שלא עלה בידי משרד החוץ לגייס אפילו ארגון אחד של רופאים וצדקנים בלי גבולות ,  שיפעילו לחץ כבד על חמאס ואירן כדי לאפשר לנציג הצלב האדום לפגוש בשליט .  ולא השיגו מידע מודיעיני שיכול היה להוביל לחילוץ שליט .  או לפחות לשורה של מבצעים צבאיים הנקראים  " מנופי לחץ "  כדי לדחוק בהנייה ובמשעל לשחרר את החייל .  ולא גילו כושר עמידה בלחצים שכבר ניאותו להפעיל על חמאס ,  כמו הסגר על עזה .
 נתניהו התחייב לשחרר אלף מחבלים תמורת שליט ,  ולא מובן כיצד במציאות הזויה כזאת לא נמצאה אפילו ממשלה הגונה אחת שתתייצב במלוא שיעור קומתה לצד ישראל .  אך גמישותו נותנת יסוד לתקווה כי אפשר עדיין להפוך את הקערה על פיה .  במקום לריב מבית צריך להסביר בחוץ .
 הלחץ הציבורי על הממשלה להשלים עם תנאי חמאס - החלטה שמשמעותה הרת האסון - ניזון מתחושה קשה של חוסר תועלת והיעדר תקווה ,  ואובדן מוחלט של הביטחון העצמי כי בידי ישראל להשפיע במידה רבה על גורל עסקת השחרור .  מי שיוצא מתוך הנחה דטרמיניסטית כי בלי כניעה נחרץ גורלו של גלעד שליט למוות ,  אינו יכול לנהל את ההתדיינות עם הקשוחים בעזה ובדמשק .  הוא בנחיתות ,  הוא רואה בכל הצעה מטעם חמאס הזדמנות אחרונה ומגיב בהסכמה נוירוטית .
 חלפו ארבע שנים מיותרות ועל ישראל לחזור אל קו ההתחלה .  אם אינה מאמינה בכוחה ,  עליה להסתפק בשתי החלטות :  להסכים רק לוויתורים שהציע המתווך הגרמני כפי שהציגם אתמול נתניהו ,  ולהבהיר כי זו הפעם האחרונה .  בעתיד לא יהיו עוד עסקאות כאלה ,  ולא תאושר התנהלות כזאת .
 
שום מדינה לא היתה מוותרת ככה
nan
