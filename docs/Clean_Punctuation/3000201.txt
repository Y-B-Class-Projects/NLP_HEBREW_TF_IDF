מגבה את מירי רגב ,  נושא עיניו לאובמה :  נתניהו בריאיון מיוחד
בריאיון ראשון מאז הבחירות ,  אמר ראש הממשלה לוואלה !  NEWS כי היה  " פועל בדיוק כמו רגב "  לנוכח השמעת שירי דרוויש ,  סיפר כי לא שוחח עם נשיא ארה"ב על הפלסטינים במועצת הביטחון - וטען כי שורש הסכסוך מעולם לא היה ההתנחלויות
לאחר שנאם בעצרת הכללית של האו"ם ,  פגש את נשיא ארצות הברית ברק אובמה ונועד גם עם שר החוץ האמריקני ג'ון קרי ,  התראיין אמש  ( שבת )  ראש הממשלה בנימין נתניהו לראשונה מאז הבחירות .  בריאיון מיוחד לוואלה !  NEWS ,  התייחס ראש הממשלה לסערת טקס פרסי אופיר ,  סיפר על יחסיו מול ממשל אובמה לקראת סיום הכהונה בנובמבר ,  הבהיר כי הסכסוך עם הפלסטינים עמוק מאשר סוגיית הבנייה בהתנחלויות והגדיר את עצמו פמיניסט .
" מה זה מחמוד דרוויש ?  זה מה שיש להם להראות שם ?  ",  תמה נתניהו . " דרוויש קונן על הקמת מדינת ישראל ושאף להיעלמותה .  אני צריך להעלות אותו בפרס ישראלי רשמי ?  זה המשורר הלאומי של הפלסטינים ,  שמדבר על היעלמותה של מדינת ישראל ועל העוול הנורא שבעצם כינונה .  כן ,  הייתי עושה בדיוק אותו הדבר ",  הוסיף ,  בהתייחס לעזיבה המחאתית של שרת התרבות מירי רגב את הטקס באשדוד בעת הקראתן של כמה שורות משיר של המשורר הפלסטיני מחמוד דרוויש .
 נפגשת השבוע עם הנשיא אובמה .  זו הייתה כנראה פגישתכם האחרונה בכובעים האלה .
" זה נשמע כמו הסעודה האחרונה .  זו הייתה פגישה מאוד טובה ,  מאוד לבבית ,  מאוד אמיתית ,  מאוד כנה ובמקרה הזה גם אירוע משמח - כי כמה ימים קודם לכן חתמנו על הסכם הסיוע לעשור הקרוב וזה דבר מאוד משמעותי ". 
לקריאה נוספת:נתניהו ייפגש ביום ראשון עם הילרי קלינטון ועם דונלד טראמפקרי נפגש עם נתניהו בניו יורק : " נוכל להגיע להישגים בחודשים הקרובים"נתניהו לאבו מאזן :  אתה יכול להמשיך להפיץ שנאה - או לקדם שלום 

באמת הייתה תמונת סיום מחויכת ,  אבל בשמונה השנים האחרונות היו יחסים מאוד טעונים ביניכם .  יש משהו שהיית עושה אחרת ביחסים מול ממשל אובמה ?   " המחלוקות ,  במידה שהיו ,  לא היו על בסיס עוינות אישית .  אני לא חושב שהיא קיימת ,  בניגוד למה שחושבים .  יש שם הערכה אישית הדדית יותר ממה שחושבים .  המחלוקת הייתה סביב נושאים ענייניים :  איראן וגם ההתנחלויות .  בכלל ,  התפיסה של הדרך לשלום בינינו לבין הפלסטינים והמכשול שבה .  אלה היו דברים אמיתיים שבהם אני ,  כראש ממשלת ישראל ,  בראש ובראשונה מייצג את האינטרס של מדינת ישראל . 
" אני חושב שהדברים הללו לא העיבו על היחסים ,  בניגוד לכל התחזיות של כל מיני מומחים מטעם עצמם .  הראיה הטובה ביותר היא הסכם הסיוע שכולם אמרו שלא ייחתם ,  או ייחתם ויהיה מוקטן .  הוא לא היה מוקטן .  הסכם השיא של כל הזמנים ,  וזה משקף את העובדה שהידידות בין ישראל לארצות הברית היא איתנה ,  היא חוצה מפלגות ,  היא חוצה אדמיניסטרציות והיא חוצה גם ממשלות ". 
במבט לעתיד ,  האם יש לך הערכה כיצד הוא מתכוון לסיים את הכהונה שלו בהקשר של הסכסוך הישראלי-פלסטיני ?   " לא דיברנו על הפיל שבחדר ,  על אם אובמה יאפשר החלטה במועצת הביטחון נגד מדינת ישראל וההתנחלויות .  ציטטתי בנאום שלי את האמירה שלו ,  המאוד נחרצת ,  שהדרך לשלום אינה עוברת דרך החלטות בגופים בינלאומיים - ומועצת הביטחון זה גוף בינלאומי .  היא עוברת דרך משא ומתן ישיר בין הצדדים .  בכל תקופת כהונתו כנשיא ,  הפעם היחידה שבה הוא הטיל וטו על החלטה של מועצת הביטחון הייתה ב-2011 במועצת הביטחון נגד ישראל ,  כך שאני יכול רק לקוות שהוא והממשל האמריקני ידבקו במדיניות ארוכת השנים והעקבית הזו של ארצות הברית ".  יש בכל זאת שלל תרחישי אימה שמסתובבים בנוגע למועצת הביטחון .  איך תנסה להשפיע על מהלך אחרון ?  בדרכים שונות .  
דיברת על כך שההתנחלויות אינן מכשול לשלום .  אתה אומר את זה לאורך השנים ,  אבל אנחנו לא רואים שהשחקנים המרכזיים בעולם המערבי משתכנעים ;  שומעים עדיין גינויים חריפים מאוד מוושינגטון ,  מהאו"ם ומהאיחוד האירופי בנוגע לתכניות הבנייה .  אתה מכיר מנהיגים בעולם שאומרים  " לא אכפת לנו "  באופן פרטי ?   " יותר מאחד ,  אבל כולם כבולים בפוליטקלי קורקטנס .  זה לא מפתיע אותי ,  זה לוקח זמן עד שהאמת יוצאת לאור .  זה לא נכון לומר שזה שורש הסכסוך או שזה מונע הסדר .  מה שמונע הסדר זה הסירוב העיקש של הפלסטינים להכיר במדינת לאום יהודית בגבולות כלשהם .  זו האמת .  הרי היו להם קרוב לחמישים שנה ,  1967-1920 ,  שבהן התנחלויות לא היו וההתקפות עלינו נמשכו כל העת .  למה ?  הרי אם זה שורש הסכסוך אז איפה זה היה כל השנים ?  כשיצאנו מעזה המשיכו לירות עלינו אלפי טילים ,  למה ?  אם נצא לקווי 67 מבלי שהם יוותרו על זכות השיבה ומבלי שהם יכירו במדינת לאום יהודית ,  זה יימשך .  זה שורש הסכסוך . 
" איך יכול להיות שכל העולם חוזר על השטות הזו ?  זו ממש טעות יסודית ברורה עם הוכחות היסטוריות ועכשוויות .  איך הם אומרים את זה בכובד ראש וחוזרים על הדבר הזה ?  איך הם חזרו על ההבל הזה ששורש הסכסוך במזרח התיכון הוא הבעיה הפלסטינית ?  אמרתי כבר לפני עשרות שנים שזה הבל הבלים ,  והיום זה ברור לכל .  הבחור שהצית עצמו בתוניסיה והבעיר את האביב הערבי ,  חשב על בעיה הפלסטינית ?  ברור שלא .  לוב התרסקה בגלל הבעיה הפלסטינית ?  תימן ?  עיראק ?  סוריה ?  ברור שלא .  הסכסוכים הללו נובעים ממאבק עצום שקיים בעולם הערבי בין כוחות המחר והאתמול ,  המודרנה והאסלאם הקיצוני שרוצים לחזור לימי הביניים המוקדמים .  זה שורש הסכסוך האמיתי שמטלטל את העולם כולו .  באותה מידה  ההתנחלויות זה נושא למשא ומתן ולא שורש הסכסוך .  ואף פעם לא היה ".  

הסכם הסיוע גרר תגובה מאוד חריפה מסנאטור שהוא אחד הידידים הטובים של ישראל .  למה לינדזי גראהם כל כך כועס ?   " אני מקבל את זה באהבה .  לינדזי הוא אחד התומכים הגדולים ביותר שיש לישראל והוא רצה לתת יותר .  זה מעניין ,  כי הוא לא היה יכול להוסיף את המיליארדים שהמבקרים בישראל דיברו עליהם מסיבה פשוטה :  אין אותם .  בארצות הברית יש מגבלה תקציבית ,  וכדאי שהמבקרים השונים ילמדו את החוק האמריקני .  כמו שלנו יש מגבלה ,  גם להם יש .  ולכן התוספת שהוא במאמצים כבירים יכול היה להביא זה בערך מאה מיליון דולר בשנתיים הקרובות .  זה לא בדיוק המיליארדים שדיברו עליהם ,  כי אם אתה לוקח שם אתה צריך לקחת ממקום אחר .  הגענו כאן כמעט לתקרה . 
" זה הסכם יוצא מן הכלל ,  מעולם לא קיבלנו הצעה ליותר ,  וכן קיבלנו הצעה לפחות מכך .  אני שמח שזה יצא בממדים הגדולים הללו כי זה מאוד חשוב למדינת ישראל ,  לצה"ל ולמערכת הביטחון .  יש תשתית פיננסית מאוד איתנה שבאמצעותה אנחנו יכולים להמשיך לבצר את הכוח הצבאי שלנו ולפתח מערכות הגנה נגד טילים .  מדובר בסדר גודל של 20 מיליארד שקל לפיתוח כיפת ברזל החץ ,  קלע דוד ,  דברים שיש להם השפעה על הביטחון של כל אזרח ואזרחית במדינת ישראל ". 
אתה נוהג לדבר הרבה על אינטרנט וחדשנות ,  ולמעשה מי שמכיר אותך יודע שבכלל אין לך טלפון נייד .  איך אתה נחשף לחדשנות הטכנולוגית ולמה שקורה באינטרנט ?  
" אני נחשף הרבה ,  אבל לא חושף את עצמי .  אלה שני דברים שונים .  אני עוקב ,  אני קורא הרבה ומדבר עם האנשים המובילים בעולם בנושא הזה .  יש פה שינויים כבירים שמתחוללים - הכל הופך לדיגיטלי ,  הכול מתחבר לרשת ,  וכאן ההזדמנות הגדולה של ישראל - במיוחד בתחום הביטחון הקיברנטי .  צריך הגנה נגד חדירה ,  נגד חבלה ,  נגד גניבה וכתוצאה ממדיניות ברורה שאני מוביל ,  ישראל היא מעצמת סייבר עולמית .  זה ייתן לנו הרבה מאוד עוצמה ביטחונית וכלכלית בהמשך ".  
ביום חמישי שיבחת את שוויון הנשים .  אמרת שאישה יכולה להיות נשיאת בית משפט עליון ,  יכולה להיות טייסת קרב ,  אבל אנחנו לא יכולות להיות כנראה יועצות בכירות בסביבתך ,  כי אנחנו לא רואות שבסביבה הקרובה שלך יש נשים בתפקידים בכירים .  האם זה המסר שצריך לצאת לנערות וילדות צעירות בישראל ?   " אני אשמח לקבל הצעות - אם את מציעה הצעות קונקרטיות ,  נדון בהן ,  אבל אני בוחר את האנשים קודם כל על סמך הכישורים שלהם .  לאחרונה מיניתי את עורכת הדין מיכל הלפרין לממונה על ההגבלים העסקיים .  לא עשיתי את זה בגלל שהיא אישה ,  עשיתי את זה כי היו שני מועמדים מצוינים ,  חשבתי שיש לה יתרון והיא מונתה .  לפני כן מיניתי את עו"ד מרים כבהא לנציבת שוויון ההזדמנויות בעבודה ,  כשהייתי שר הכלכלה .  עורכת דין מאוד מוכשרת ,  שבמקרה באה גם מהמגדר אבל גם מהמגזר - ערבייה ישראלית .  את חושבת שבחרתי בה בגלל המגדר או המגזר ?  לא ,  אלא כי היא הכי טובה ,  הכי מתאימה לזה .  יש שתי שרות מטעם הליכוד בממשלה ,  הן בהחלט הרוויחו את מקומן ביושר ,  ויש ארבע נשים בממשלתי .  האם זה מספיק ?  לא ,  יהיו יותר .  ויהיו גם יותר בתפקידים אחרים ".  אתה מגדיר את עצמך פמיניסט ?   " אני די פמיניסט .  התשובה היא כן .  במובן הזה ,  אם הכוונה היא להסתכלות על הזדמנות שווה ותחילת היכולות ,  בוודאי .  אני חושב שגם בממשלות שאני מכהן בהן יש מספר שיא של מנכ"ליות ,  זה גם בא כתוצאה מרוח מפקד .  החיים הפוליטיים הם לא בדיוק צבאיים ,  אבל זו רוח העומד בראש המערכת ".  אולי יום אחד גם תהיה לנו רוח המפקדת .
" כבר הייתה ,  ציינתי את זה בנאום .  התייחסתי גם לדבר אבסורדי - ברור שיש מקום לשיפורים ,  אבל לבוא בוועדה המיוחדת למעמד האישה של האו"ם ומכל מדינות העולם ,  להאשים את מדינת ישראל ,  בשעה שנשים נרצחות ,  נאנסות ומשתעבדות ,  משועבדות ברחבי העולם בכל מיני רודנויות כאלה ואחרות ?  האבסורד הזה עומד להסתיים ,  ואמרתי את זה בנאום כי צריך להבין שזה אמיתי . " בכנס הטכנולוגיה הישראלית באפריקה ישבו מנהיגים אפריקנים ושיבחו את ישראל .  הם יצאו מגדרם .  אותה אפריקה שהייתה חסומה בפנינו ,  כעת באה אלינו .  החזון שלי הוא לשבור את הרוב האוטומטי של ישראל באו"ם ,  כי בעולם הוא נשבר גם כך .  אני רוצה לשבור את זה בפורומים הבינלאומיים ,  לא רק ביחסים הבילטראליים עם המדינות ,  אלא ביחסים הרב-צדדיים בגופים כמו האו"ם .  זה לא חזון אחרית הימים ,  זה הולך לקרות .  לא יודע אם בשנה הקרובה או בחודשים הקרובים ,  אבל זה יקרה .  בסוף ,  האו"ם ייצג את המדינות החברות בו ,  והאבסורדים האלה גם לגבי נשים וגם שאר הדברים שאנחנו מואשמים בהם יתנדפו ,  ואני מאוד מאוד אופטימי .
" שאל אותי מנהיג אפריקני בישיבה מקדימה שהייתה לנו :  'איך אתם עושים את הפלא הזה שנקרא מדינת ישראל ?  מה ה-DNA שלכם ? ' .  זו שאלה שלא הייתי מוכן לה .  אמרתי לו שה-DNA שלנו הוא DNA של עץ עתיק ששולח ענפים לשמיים ,  והענפים האלה צומחים ועולים מעלה בגלל שיש בהם סקרנות מוטבעת בתרבות הלאומית שלנו .  יש גם את השורשים של העץ ,  שנטועים עמוק בקרקע הלאומית שלנו ,  בארץ שלנו .  והשילוב ,  שהוא מורשת וחדשנות - הוא כל כך עוצמתי .  באפריקה מכירים בזה .  אז כדאי שגם אנחנו נכיר בזה ונברך על זה .  יש לנו הרבה על מה לברך .  לא רק לשנה הבאה ,  אני מברך את כל אזרחי ישראל בשנה טובה עם הרבה ביטחון והרבה שגשוג ,  ומי יודע ,  אולי גם שלום ". 
 ( עדכון ראשון :  20:00 )  

מגבה את מירי רגב ,  נושא עיניו לאובמה :  נתניהו בריאיון מיוחד
בריאיון ראשון מאז הבחירות ,  אמר ראש הממשלה לוואלה !  NEWS כי היה  " פועל בדיוק כמו רגב "  לנוכח השמעת שירי דרוויש ,  סיפר כי לא שוחח עם נשיא ארה"ב על הפלסטינים במועצת הביטחון - וטען כי שורש הסכסוך מעולם לא היה ההתנחלויות

