ההסלמה כהזדמנות :  כך בנט ממצב את עצמו כאלטרנטיבה לנתניהו ויעלון
יו"ר הבית היהודי מצא את עצמו השבוע בחזית מול הממשלה ,  כמו בכל פעם שהמתיחות הביטחונית מעניקה לו פתח לשווק את עצמו כאלטרנטיבה ראויה .  וגם :  התגובה המנומנמת של ראשי המפלגות לסגירת התיק נגד אשכנזי ויום הולדת מביך לכנסת של גימיקים
סבב ההסלמה הנוכחי ביחסי בנט-נתניהו ,  כמו אלה שקדמו לו ,  עומד נכון לעכשיו על תיקו רב-שערים .  יו"ר הבית היהודי נפתלי בנט נתן מכה בבטן הרכה של ראש הממשלה בנימין נתניהו ,  כאשר העלה את הטענה שישראל  " נגררת ולא יוזמת ",  והפנה במרומז כלפיו וכלפי יעלון האשמות על  " מאובנות מחשבתית "  תוך אנלוגיות מעניינות בין חברות  " נוקיה "  ו"אפל "  שלא השאירו הרבה מקום לדמיון לגבי המשל והנמשל .  נתניהו ויעלון ,  מצידם ,  האשימו את בנט שהוא  " טוקבקיסט "  ו"ילדותי ".  אתמול בלילה כבר היה נראה שהסיפור הזה מאחורינו ,  אבל אז בא פינוי הבית בחברון הבוקר ,  חידש את העימות והחריף את הטונים פי כמה ,  כאשר בבית היהודי מאשימים בהודעה רשמית את יעלון כי הוא  " פועל בנחישות לזריקת יהודים מבתיהם ",  מה שנענה על ידי שר הביטחון כי  " מדובר בהפקרות ".  
מבחינת בנט ,  לא הייתה לו כל כוונה לפתוח חזית השבוע מול נתניהו ויעלון .  בתור אחד שנכנס לפוליטיקה בעקבות החוויות הקשות שעברו עליו במלחמת לבנון השנייה ,  מדובר היה בנאום כללי ,  רעיוני ,  שביקש לבחון את הנחות היסוד הביטחוניות של ישראל בשלל תחומים ;  בין היתר כלפי דוח לוקר ,  וכן בנוגע לאופן שבו ישראל צריכה להתמודד עם הBDS .  כך ,  למשל ,  סבור שר החינוך כי ישראל צריכה להשקיע כמיליארד שקלים בשלל פעולות כמו יצירת שותפויות עם מדינות באמריקה הלטינית ,  בהקמת לובי יהודי מקביל לאיפא"ק באירופה ,  ובצעדים נוספים שיקלו על ההתמודדות של ישראל עם הקריאה לחרם בזירה הבינלאומית .  הוא מתעקש שהביקורת היא עקרונית ולא אישית ,  וכי לא היה חישוב פוליטי בצידה .  
בליכוד לא ממש קונים את ההסברים האלה .  במפלגת השלטון יש מי שסבורים כי החלטתו של בנט להתעמת עם נתניהו ויעלון היא החלטה מודעת ,  שנובעת מחישוב פוליטי קר :  כל עוד גל הטרור מתמשך והממשלה לא מצליחה לסיים אותו ,  בנט צריך להתבדל מנתניהו ויעלון .  להיות חלק מהממשלה מחד ,  אבל להבהיר שהוא לא מרוצה מן ההתנהלות מאידך .  למי ששאל את עצמו למה דווקא עכשיו החליט בנט לשאת נאום שכזה ,  כדאי לשים לב לעיתוי הריבים המשמעותיים האחרונים בין בנט ונתניהו :  בזמן מבצע  " צוק איתן ",  בזמן גל פיגועי הדריסה בירושלים לפני שנה ,  כשאמר  " לממשלת בטונדות אין זכות קיום ",  וגם בתחילת גל הטרור הנוכחי כאשר קרא לנתניהו ויעלון  " לתת יותר גיבוי לכוחות בשטח ".  ישנם בליכוד מי שסבורים שהחוט המקשר בין עיתוי המשברים אינו מקרי ,  וכי בכל פעם שתהיה חלילה מתיחות ביטחונית ,  בנט ינסה להציג אלטרנטיבה למדיניות הממשלה ולמצב את עצמו בתור זה שדוחף לפעולה נחושה והחלטית יותר מזו של שר הביטחון וראש הממשלה ,  כחלק מהמאבק על קולות הימין .  כך או אחרת ,  בהיעדר קואליציה חלופית ובהינתן שהבחירות אינן באופק ,  נגזר על השניים לנסות ולהסתדר יחד .  לשניהם ,  אין כרגע אופציות טובות יותר .  
הדבר היחיד שיכול להשפיע בעת הזו על יציבות הקואליציה הוא הקפאת הבנייה בהתנחלויות .  מהבחינה הזו ,  פינוי המבנים בחברון מהבוקר מביא את היחסים בתוך הקואליציה לנקודת רתיחה ,  כאשר גם בבית היהודי וגם בליכוד נמצאו לא מעט חברי כנסת שאיימו כי לא יצביעו עם הקואליציה ביום שני הקרוב .  כמה מהם ,  כמו יו"ר סיעת הבית היהודי שולי מועלם רפאלי ,  ויו"ר ועדת חוקה ניסן סלומינסקי ,  ציינו כי ההתנהלות הזו ,  של פינוי ללא הידברות ,  היא מסוג הדברים שמובילים בסוף לבחירות .  מסתמן כי יום שני הקרוב בכנסת יהיה יום מעניין במיוחד ,  ובו נדע האם המתיחות הנוכחית הגיעה לסיומה ,  או שמא מתהווה כאן משבר קואליציוני של ממש .  
מזנון הח"כים היה מלא מקצה לקצה ביום רביעי בצהריים ,  כשהתפרסמה ההחלטה על סגירת החקירה נגד הרמטכ"ל לשעבר ,  גבי אשכנזי ,  וקשה לומר שהיא התקבלה שם בהתרגשות .  לא מעט חברי כנסת הרימו לרגע את המכשירים הרוטטים ,  התבוננו בהודעה על ההחלטה שפותחת פתח לכניסתו של אשכנזי לפוליטיקה ,  וחזרו לענייניהם מבלי להתעכב על כך .  
לפני שנה ,  טרם הבחירות לכנסת ה-20 ,  היו במפלגת העבודה וב"יש עתיד "  מי שפיללו לכניסתו של אשכנזי לפוליטיקה ולהצטרפותו למפלגתם משל היה מדובר לכל הפחות במשיח .  אבל כעת ,  בשתי המפלגות הגיבו באיפוק משולב באדישות להסרת העננה הפלילית מעל הרמטכ"ל לשעבר .  הסיבה לכך פשוטה למדי :  השנה הקרובה היא לא שנת בחירות ,  ומבחינת היגיון פוליטי ,  לאשכנזי אין כל סיבה להצטרף כעת לפוליטיקה .  רבים לפניו שעשו את הטעות הזו הפכו ללא רלוונטיים עוד לפני שזכו להתמודד לכנסת ,  ולא פעם אחת .  אשכנזי בוודאי יודע שזה בדיוק מה שקרה לרמטכ"ל אחר לשעבר ,  דן חלוץ ,  שהספיק להתפקד למפלגת קדימה ולפרוש ממנה עוד בטרם נערכו בחירות .  
ולמרות זאת ,  יש משהו מסקרן בהצטרפות האפשרית של אשכנזי לפוליטיקה .  יו"ר המחנה הציוני יצחק הרצוג פועל מזה חודשים ארוכים לדחות ככל הניתן את הבחירות לראשות המפלגה לתאריך בשאיפה לקיים אותן בנובמבר 2017 .  לאור החלטת היועץ המשפטי לממשלה מהשבוע ,  יש סיכוי לא מבוטל שהרצוג עוד יתחרט שלא בחר לקיים את הפריימריז במועדם .  לפי חוקת המפלגה ,  הבחירות היו אמורות להיערך במאי השנה ,  תאריך שהיה משאיר את אשכנזי עם זמן התארגנות אפסי ומבלי שהספיק לפקוד אנשים מטעמו למפלגה .  כעת יהיה על הרצוג להחליט האם לעשות פניית פרסה ולשוב לאופציית הפריימריז המהירים שיחסמו את אשכנזי ,  או להמשיך ולקדם מאחורי הקלעים החלטה על דחייתם ,  באופן שיאפשר לרמטכ"ל לשעבר לשקול ,  להרהר ולהיערך .  
בשבוע שעבר נכתב כאן כי על ראש הממשלה נתניהו להחליט עד ה-1 בפברואר את מי הוא מעוניין למנות לתפקיד שר הכלכלה ,  אחרת יפקע המינוי הזמני בן 90 הימים בעטיו הוא משמש כיום בתפקיד לאחר התפטרות דרעי ומעברו למשרד הפנים .  אחרת ,  יהיה עליו לקבל את אמון הממשלה והכנסת בשתי הצבעות שונות ,  ולאחריהן יתמנה באופן קבוע לשר הכלכלה עד שיחליט למי מחברי סיעתו הוא מעוניין למסור את התיק .
 השבוע הלכו והתחזקו הסיכויים כי נתניהו ,  למרות המבוכה הכרוכה בכך והמרמור שהצעד צפוי לעורר בסיעתו ,  יחליט להתייצב בעוד שבוע בפני הממשלה ולבקש כי תאשר את מינויו לשר הכלכלה דרך קבע .  הסיבה הנוכחית בגינה נתניהו לא מעוניין לחלק את אחד מארבעת התיקים שבהם הוא מחזיק היא העתירה נגד מינויו של דרעי לשר פנים שעדיין לא התבררה בבג"ץ .  נתניהו חושש כי במקרה שבית המשפט יחליט כי דרעי לא יכול לשמש שר הפנים ,  יהיה צריך לחלק שוב את כל התיקים מחדש ,  מה שיעורר עוד מתיחות ועוד מבוכה .  
בינתיים ,  בליכוד מעבירים את הזמן בספקולציות .  ההערכה המובילה היא כי נתניהו יחליט לפצל את משרד הכלכלה ,  לתת לשר הרווחה ויו"ר מרכז הליכוד ,  חיים כץ ,  את האחריות על תחום העבודה ומעונות היום ,  ולהקים בכך מחדש את משרד העבודה והרווחה במתכונת שבה עבד שנים רבות בעבר .  בכך ,  יתפוס נתניהו כמה ציפורים במכה :  הוא גם ישפר את יחסיו עם יו"ר מרכז הליכוד ,  לו הוא זקוק כדי לוודא שהזירה המפלגתית שקטה ולא תוססת ,  וגם יהפוך את התיק שנותר ,  משרד הכלכלה החסר והמדולל ,  לפחות אטרקטיבי בעיני בכירי הליכוד שלוטשים אליו עיניים .  אופציה נוספת היא טרייד :  נתניהו יציע את משרד הכלכלה ,  שיהפוך למעשה למשרד התעשייה והמסחר ,  לשר להגנת הסביבה אבי גבאי ,  שזוכה להערכה רבה סביב שולחן הממשלה ,  ובתמורה ימנה נתניהו מישהו משרי הליכוד לתפקידו של גבאי .
 ומתי כל זה יקרה ?  בליכוד כבר הפסיקו להתעצבן על הדחיות החוזרות ונשנות ועברו להתמודד עם זה בהומור :  חבר כנסת אחד מהליכוד נשמע השבוע במסדרון מתבדח עם חברו : " מתי הוא יחלק את התיקים ?  אוטוטו ,  יש לו רק עוד כמה סידורים פעוטים כמו להשכין שלום בין דרום לצפון קוריאה והוא מיד ניגש לזה ".  
הכנסת חגגה השבוע יום הולדת .  לא מעט חברי כנסת יצאו מגדרם כדי להוכיח שהפרלמנט המושמץ הוא מקום שיש להתגאות בו ,  והעבירו סדנאות חווייתיות של קראטה ,  ג'ודו ,  ספינינג ואפילו הכנת ריבות .  הכל טוב וראוי ,  ולמארגנים ולמשתתפים מגיעה הערכה על היוזמה והפעילות שהביאה למשכן אלפי אזרחים ,  ובכל זאת ,  קשה היה שלא לחוש שאין הרבה סיבות לחגיגה .  
מעמדה של הכנסת בעיני הציבור רחוק מלהשביע רצון ,  ובצדק .  לא מדובר רק בסגנון הדיבור ובתרבות הדיון ,  אלא בנוכחות העלובה בדיוני המליאה והוועדות - רק 55 חברי כנסת הטריחו עצמם לדיון ה"חגיגי "  בהשתתפות הנשיא ,  ראש הממשלה ,  יו"ר הכנסת ויו"ר האופוזיציה - זה ממשיך בכך שחברי כנסת מעלים לעצמם את המשכורת ושרים  " שומרים "  את הנאומים החשובים שלהם לבמות פרטיות כמו מכוני מחקר או שבתות תרבות ,  וממעטים לנאום בפני הכנסת .  כך ,  למשל ,  הנאום הפוליטי החשוב של השבוע ,  זה של נפתלי בנט ,  נישא במכון למחקרי ביטחון לאומי ,  והתשובה של שר הביטחון יעלון לאותו הנאום ניתנה מעל אותה במה בדיוק - וכל זה קרה באותו היום שבו הכנסת חגגה יום הולדת .
 אבל מעל כל אלה ,  הכנסת לא מבצעת באופן ענייני וראוי את התפקיד הבסיסי ביותר שלה ,  חקיקת חוקים ,  בעיקר בגלל הגוף הדרקוני המתקרא  " ועדת שרים לחקיקה ",  ולמעשה מייתר ומחליף את עבודת הכנסת .  מדי יום ראשון מתכנסים שרים מכל מפלגות הקואליציה ,  דנים בהצעות החוק שיעלו באותו שבוע ,  ומגבשים לגבי כל הצעה עמדה שמחייבת את כל רכיבי הקואליציה במשמעת סיעתית .  מתן חופש הצבעה הוא נדיר ביותר .  לפיכך ,  לחברי הכנסת לא נותר אלא להיכנס למליאה בימים שני ורביעי ולהצביע ,  כמו בתיאטרון בובות ,  באופן שמוכתב מראש כאשר לפני כל הצבעה צועקים להם ראשי הסיעות  " בעד "  או  " נגד ".  לעיתים ,  וזה קורה לא מעט ,  חברי כנסת מהקואליציה נאלצים להצביע נגד הצעות שהם עצמם הגישו ,  כיוון שההצעה לא זכתה לגיבוי רחב מוועדת השרים .  
מי שהיטיב לתאר זאת כבר בשנת 1999 הוא מאיר אריאל ,  שדקלם בהופעתו האחרונה את  " קטע על פוליטיקה ".   " מפלגות מונעות הידברות בין בני אדם .  למה על כל אחד מרוח על המצח 'לא תשכנעו אותי' ?  על כל אחד ,  יהא מאיזה מפלגה שיהיה ,  אותו לא תשכנעו .  רק קו המפלגה - ותו לא .  הידברות אין ,  ושמתי לב שלחברי כנסת ,  לפעמים ,  יש רשות להצביע לפי מצפון .  לפעמים .  זאת אומרת שברוב הזמן חבר כנסת מצביע בניגוד למצפונו .  ואני שואל אם זה הייצוג ההולם אותי .  אמא שלי הייתה אומרת לי ,  'מאיר ,  זה לא הולם אותך ,  אתה איש מצפוני .  אתה צריך שמישהו יצביע אך ורק לפי מצפון ,  לא לשום דבר אחר ". 
לחברי הכנסת הייתה השבוע הזדמנות לקחת את כל הבעיות האלה שבגינן בית הנבחרים הופך משנה לשנה לפחות רלוונטי בעיני הציבור ,  ולהעלות אותן לדיון ביום ההולדת של הכנסת .  במקום זה ,  הם בחרו להדגים קראטה או לבנות מגדל מלגו .  לא ברור במה זה משפר את תדמית הכנסת ,  שאם יש דבר אחד שלא חסר בה ,  זה עוד גימיקים .  

ההסלמה כהזדמנות :  כך בנט ממצב את עצמו כאלטרנטיבה לנתניהו ויעלון
יו"ר הבית היהודי מצא את עצמו השבוע בחזית מול הממשלה ,  כמו בכל פעם שהמתיחות הביטחונית מעניקה לו פתח לשווק את עצמו כאלטרנטיבה ראויה .  וגם :  התגובה המנומנמת של ראשי המפלגות לסגירת התיק נגד אשכנזי ויום הולדת מביך לכנסת של גימיקים

