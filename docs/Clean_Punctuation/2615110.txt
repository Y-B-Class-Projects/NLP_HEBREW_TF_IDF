אילון מעריך :  פסגה מרובעת בזמן ביקור אובמה באזור
סגן שר החוץ היוצא אמר כי במהלך ביקורו של הנשיא האמריקני בישראל הוא עתיד לקיים פגישה משותפת עם נתניהו ,  אבו מאזן ומלך ירדן .  בנוגע לרשות ציין : " צריכים להכיר בפלסטין "
" במהלך ביקורו בישראל של נשיא ארצות הברית ,  ברק אובמה ,  צפויה פגישת פסגה משולשת ואפילו אולי מרובעת ",  כך אמר היום  ( שבת )  סגן שר החוץ היוצא ,  דני אילון . " אני מעריך שכבר כעת עובדים על פגישת הפסגה ,  בין אובמה ,  נתניהו ואבו מאזן ואולי גם עם עבדאללה מלך ירדן ,  שלאמריקנים יש עניין לחזק אותו ",  אמר אילון באירוע שבתרבות בחולון ,  והוסיף שבמקרה של פסגה משולשת היא תתקיים בירושלים ואם ישתתפו בה ארבעת המנהיגים ,  היא תתקיים בעמאן .
 ביום רביעי אישר הבית הלבן כי אובמה יגיע במהלך חודשי האביב לביקור ראשון בישראל כנשיא .  אובמה אף צפוי להגיע לגדה המערבית ולירדן במסגרת ביקורו במזרח התיכון ,  כך אמר דובר הבית הלבן ,  ג'יי קרני .  לדברי אילון ,  הביקור הוא אינטרס אמריקני שנועד להחזיר את הנשיא לעמדת הובלה בתהליך המדיני . " הוא נועד גם לסלול את דרכו של מזכיר המדינה החדש ,  ג'ון קרי ,  כמי שימשיך את השיחות להשגת הסכם בין הצדדים .  אם ביקור הנשיא לא יביא תוצאות ,  זה יעורר הרבה תהיות וביקורת ".  עם זאת ,  במהלך השבוע ביקשו בבית הלבן להנמיך מראש ציפיות ואמרו כי מטרת הביקור אינה להציע תכנית מדינית חדשה .
 לשאלה האם הוא מעריך שיו"ר הרשות הפלסטינית ,  אבו מאזן ,  מעוניין להגיע להסדר ,  אמר אילון : " המינימום שהפלסטינים דורשים אינו משיק למה שישראל מוכנה לתת .  אבו מאזן רוצה לשמר את היותו הנשיא שהשיג לפלסטינים הכרה בינלאומית רחבה מבלי שוויתר על ירושלים ועל זכות השיבה .  עם זאת הוא חייב דין וחשבון לאמריקנים ,  שמעניקים לו תמיכה ".  
באופן מפתיע ,  ושלא כעמדת הממשלה ומשרד החוץ ,  ציין אילון כי לטעמו הדרך הנכונה שצריכה ישראל לנקוט היא הכרה בפלסטין כחברה מלאה באו"ם . " ישראל תעניק ריבונות ועצמאות לפלסטינים ובתמורה הם יכירו בישראל כמדינת הלאום של העם היהודי ויאפשרו סידורי ביטחון .  על ראש הממשלה לומר :  'אני מוכן להכיר בהם אבל אתם צריכים להכיר בי' - ומשם נתקדם להסדרי עתידיים .  אני רוצה שאבו מאזן יגיד בערבית ,  לא בעברית או באנגלית ,  שהוא מכיר בישראל כמדינת הלאום של העם היהודי .  זה ישפיע לדורות ". 
בנוגע למערכת היחסים המתוחה עם ליברמן שהובילה להדחתו מרשימת הליכוד-ביתנו לכנסת הקרובה אמר אילון : " הייתי קולגיאלי לליברמן .  הוא לא הסביר לי למה פיטר אותי אבל היה צריך לפחות לתת הסברים למפלגה ולתומכים .  בארבע השנים האחרונות עמדתי באתגר לייצג את ישראל .  הרגשתי חובה להגן על ליברמן בעוד שבעולם התייחסו אליו כמצורע .  מפאת כבודו לא אגיד מה אמרו עליו .  אני לא רוצה לפגוע בו .  לא עזרו גם ההתבטאויות שלו משום שהן לא היו דיפלומטיות ".  
בתשובה לשאלה אם ליברמן היה שר חוץ טוב אמר אילון : " אני לא רוצה לתת ציונים .  הוא היה שר חוץ בתקופה מאתגרת וניסה ככל יכולתו ".  לדבריו ,  מי שיכול להיות שר החוץ הבא הוא או יו"ר יש עתיד יאיר לפיד או הוא עצמו.כשנשאל איך נתניהו כראש ממשלה ,  לא היסס לתת ציונים ואמר : " נתניהו עומד בלחצים .  ראוי להערכה ". 
עוד אמר אילון שהוא לא נתן גט כריתות לפוליטיקה . " בבחירות הבאות אני בהחלט לא פוסל חזרה לפוליטיקה .  אני עוד לא יודע באיזו מסגרת ,  כי לא בטוח שהמפלגות של היום הן אלו שיהיו עוד ארבע שנים .  אולי עוד אקים מפלגה משלי .  אין לדעת ". בהתייחסו ליחסים עם טורקיה אמר אילון : " עשיתי טעות עם השגריר הטורקי והתנצלתי על כך .  לגבי תקרית המרמרה ,  לישראל אסור להתנצל ".  

אילון מעריך :  פסגה מרובעת בזמן ביקור אובמה באזור
סגן שר החוץ היוצא אמר כי במהלך ביקורו של הנשיא האמריקני בישראל הוא עתיד לקיים פגישה משותפת עם נתניהו ,  אבו מאזן ומלך ירדן .  בנוגע לרשות ציין : " צריכים להכיר בפלסטין "
 
