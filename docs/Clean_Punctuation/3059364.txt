הכנסת אישרה בקריאה ראשונה את דחיית שידורי התאגיד בשבועיים
בשיא הפגרה הועלה חוק תאגיד השידור להצבעה ואושר ברוב של 44 ח"כים תומכים לעומת 34 מתנגדים ונמנע אחד .  לפי החוק ,  התאגיד יעלה לשידור ב-15 במאי ולא ב-30 באפריל .  לפיד : " משהו בסיסי באיזון הדמוקרטי במדינה הופר "
 מליאת הכנסת אישרה היום  ( שלישי )  בקריאה ראשונה את הצעת החוק לדחיית עליית שידורי תאגיד השידור הציבורי בשבועיים ,  מ-30 באפריל ל-15 במאי .  44 ח"כים תמכו ,  34 התנגדו ואחד נמנע .  ההצעה תעבור כעת לוועדת הכנסת ,  שצפויה לאשר את הקמתה של ועדה מיוחדת שבראשה יעמוד יו"ר הקואליציה ח"כ דוד ביטן  ( הליכוד )  ,  ובה יובאו לדיונים השינויים שצפויים בחוק במסגרת הסכם הפשרה שגיבשו ראש הממשלה בנימין נתניהו ושר האוצר משה כחלון במשבר הפוליטי על התאגיד .
 מחר יתקיימו ההצבעות על הצעת החוק בקריאה שנייה ושלישית .  האישור המזורז של החוק בכנסת נובע מכך שהליך החקיקה חייב להסתיים עד 30 באפריל ,  מועד תחילת שידורי התאגיד לפי החוק הקיים .  שלשום אושר החוק בממשלה בהליך בזק .
 ועדת הכנסת אישרה הקמת ועדה משותפת לועדת הכלכלה שבראשה יעמוד יו"ר הקואליציה ח"כ דוד ביטן  .  בוועדה שתדון בהצעת חוק תאגיד השידור הציבורי יהיו חברים עשרה ח"כים מהקואליציה ורק שישה מהאופוזיציה .  הוועדה תחל את דיוניה בעוד זמן קצר לקראת הצבעה מחר על דחיית השידורים בשבועיים בקריאה שניה ושלישית .  אחרי האישור ,  תחל הוועדה בדיונים על השינויים המהותיים בהצעת החוק במסגרת הסכם נתניהו וכחלון .
 עוד בנושא:בוטלה השביתה שתוכננה למחר :  ההסתדרות והאוצר הגיעו להסכמותרוב העובדים ייקלטו ,  חטיבת החדשות תבוטל :  תזכיר חוק תאגיד השידור 
כדי להקשות על הקואליציה ,  באופוזיציה סירבו בימים האחרונים להגיע להסכמות על אורך הדיונים ודרשו לקיים פיליבסטר במליאה שיימשך שעות ארוכות .  בין היתר ,  סיעת המחנה הציוני הגישה שורה של הסתייגויות להצעת החוק ,  וביניהם גם שינויים לשם החוק כך שייקרא  " חברת החדשות של ביבי ",   " חוק הבזבזנות הגדול של נתניהו "  או  " החוק לייסוד משטר דיקטטורי בישראל ".  כדי להימנע מאפשרות של דיונים ארוכים במליאה ,  בקואליציה מתכוונים להפעיל את סעיף 98 שנועד לכפות את סדרי הדיון חרף אי ההסכמות עם האופוזיציה .  
בסיעת כולנו אמרו כי יתנגדו לכל יוזמה לדחות את שידורי התאגיד בתקופה נוספת ,  כפי שהוצע היום .  יו"ר הסיעה ,  ח"כ רועי פולקמן ,  אמר לוואלה !  NEWS : " יש סיכומים ולא נפתח אותם .  זה לא יקרה ".  פולקמן אמר את הדברים בתגובה ליוזמה שהעלו גורמים בכנסת ובין היתר גם קיבלה את תמיכתו של יו"ר הקואליציה ביטן לפיה שידורי התאגיד יידחו בחודש ,  ל-1 ביוני במקום ל-15 במאי .  זאת ,  משום ש"מערכת הזמנים אינה מאפשרת התארגנות מערכתית תקינה והדחייה תקל על ההיערכות של תאגיד החדשות לפתיחת השידורים ".  ביטן אמר כי הוא תומך בהצעה  " בכפוף להסכמת שר האוצר משה כחלון ",  אך כאמור ,  בכולנו אמרו כי לא יסכימו לכך .  
במהלך הדיון אמר שר התיירות יריב לוין בשם הממשלה : " כשאני מסתכל על רשימת האנשים שהצביעו בשעתו נגד הקמת התאגיד ,  אני לא מצליח להבין את עומק הזעקה עכשיו .  מי שהצביע אז נגד ההצעה צדק .  אני אמרתי אז מעל הבמה הזו כשהייתי יו"ר הקואליציה ולצערי דעתי אז לא התקבלה וכבר אז חשבתי שרבים הליקויים בחוק ורבות בו השגיאות .  אפשר לבדוק בפרוטוקולים .  לפעמים צריך לדעת להגיד טעינו ,  עשינו משהו שבדיעבד לא היה נכון וצדקו אלה שטענו אחרת .  אנחנו עושים היום צעד טכני שלא משנה מהותית אבל הוא הכרחי כדי שנוכל לתקן את החוק ולהביא הסדר יותר טוב ". 
יו"ר יש עתיד ,  ח"כ יאיר לפיד ,  טען כי  " הדיון הזה הוא לא על התאגיד אלא על מהותה של הדמוקרטיה ".  לדבריו , " בבניין הזה יש לא מעט אנשים שרוצים לחיות בדמוקרטיה אבל לא מוכנים לשלם את מחיר הדמוקרטיה .  הם רוצים בחופש הביטוי אבל רק בחופש הביטוי שלהם .  הם טועים לחשוב שזכויות המיעוט הם טובה שעושה הרוב למיעוט .  הם טועים לחשוב שאם בחרו בהם אין הגבלה על הכוח שנמצא בידם ועל הדרך שבה הם ישתמשו בו ". 
הוא הוסיף כי  " משהו בסיסי באיזון הדמוקרטי במדינה הופר ,  ביחס בין קואליציה לאופוזיציה ,  בין שלטון לעיתונות חופשית בין אדם לאדם .  חופש הביטוי לא נועד לדברים הנעימים אלא לכל הדברים המרגיזים המקוממים שאנחנו לא רוצים לשמוע .  לדמוקרטיה יש מחיר ,  חופש הביטוי הוא מחיר ".  
אף שסיעת יש עתיד סירבה בתחילת החודש להשתתף בדיון פגרה מיוחד על  " השתלטות ראש הממשלה על התקשורת ",  יו"ר הסיעה ח"כ עפר שלח תקף את התנהלות הממשלה ואמר כי  " בכינוס פגרה בהול ,  בסדרי דיון של מצב חירום ,  הם ינסו להעביר דחייה בשבועיים של עלייה לאוויר של תחנת טלוויזיה ,  כדי להדיח מתפקידו עורך חדשות שרק מעטים מכירים ".  הוא הוסיף כי התיקון להצעת החוק הוא  " בזבוז כספי ציבור והתנהלות שלטונית מבזה ".  
בשבוע הבא צפויה הכנסת להצביע בקריאה ראשונה על השינויים המהותיים בחוק שמטרתם הם הקמת תאגיד חדשות ציבורי חדש ,  שיפעל בנפרד מתאגיד  " כאן ".  ח"כ איתן כבל  ( המחנה הציוני )  עתר אמש לבג"ץ נגד הכוונה לקדם את התיקונים לחוק בטענה כי השינויים מהווים  " הפרת ההתחייבות שנתנה הממשלה לבית המשפט במסגרת עתירה קודמת שהגיש ,  ושאף עוגנה בהחלטת בית המשפט ,  לכך שהממשלה תימנע מהפעלת השפעה פוליטית אסורה על תהליך המינויים לתפקידים בכירים בשידור הציבורי ".  בעתירה מתבקש בית המשפט לדון בה עוד לפני שהתיקונים האמורים לחוק מתקבלים בחקיקה ,  לנוכח העובדה שאם בית המשפט ידחה את תהליך הביקורת השיפוטית על הצעות החוק הללו עד אחרי גמר תהליך החקיקה ,  יהיה הדבר בבחינת  " מעשה עשוי "  ולא תהיה לבית המשפט אפשרות אפקטיבית לעצור אותו .
 לפי תזכיר החוק ,  תאגיד  " כאן "  לא יעסוק בחדשות ואקטואליה וחטיבת החדשות שלו תבוטל .  מרבית עובדי חטיבת החדשות בתאגיד ישמרו על עבודתם ויעברו לעבוד בתאגיד החדשות החדש שיוקם ,  יחד עם עובדים נוספים מרשות השידור ,  אך הוא יעבוד תחת הנהלה חדשה ,  שתמונה על ידי הדרג הפוליטי ולא תהיה כפופה להנהלה הנוכחית של התאגיד .  לראשי תאגיד  " כאן ",  אלדד קובלנץ וגיל עומר ,  לא תהיה כל נגיעה לגוף החדשות החדש ,  ולפי ההערכה מנהל חטיבת החדשות בתאגיד  " כאן ",  העיתונאי ברוך שי ,  צפוי להיות מוחלף .
  ( עדכון ראשון :  7:50 )  

הכנסת אישרה בקריאה ראשונה את דחיית שידורי התאגיד בשבועיים
בשיא הפגרה הועלה חוק תאגיד השידור להצבעה ואושר ברוב של 44 ח"כים תומכים לעומת 34 מתנגדים ונמנע אחד .  לפי החוק ,  התאגיד יעלה לשידור ב-15 במאי ולא ב-30 באפריל .  לפיד : " משהו בסיסי באיזון הדמוקרטי במדינה הופר "
 
