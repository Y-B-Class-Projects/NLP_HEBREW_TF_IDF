נאום א-סיסי ונקמת אובמה :  היסודות להקמת ממשלת נתניהו-הרצוג
נשיא ארה"ב עדיין לא  " סגר את החשבון "  עם נתניהו על התנהלותו בשלוש השנים האחרונות ,  ובירושלים חוששים ממה שיעשה בזמן שנותר עד סוף כהונתו .  א-סיסי מצדו ,  יוצר עבור הרצוג קצה של הבטחה שכניסתו לממשלה עשויה להתחיל תהליך מדיני
אם אכן תורחב בימים הקרובים הממשלה בישראל ,  יהיו באופן רשמי שני אנשים שיישאו באחריות לכך  ראש הממשלה בנימין נתניהו ושר החוץ המיועד יצחק הרצוג .  עם זאת ,  מי שישמשו השושבינים של הברית הבלתי-קדושה הזו יהיו שני מנהיגים של מדינות זרות :  נשיא ארצות הברית ברק אובמה ונשיא מצרים עבד אל-פתאח א-סיסי .  
כל אחד מבין למה יצחק הרצוג רוצה להיכנס לממשלה .  השנה האחרונה באופוזיציה לא הייתה מוצלחת במיוחד עבורו .  הסקרים מצביעים על ירידה חדה בתמיכה במפלגתו .  יו"ר יש עתיד יאיר לפיד פוגע בניסיונותיו להפוך לאלטרנטיבה לנתניהו במרכז המפה הפוליטית .  חברי הכנסת שלי יחימוביץ' ואראל מרגלית תוקפים אותו משמאל .  יו"ר ישראל ביתנו אביגדור ליברמן עושה רעש אחת לשבוע ומתגלה כל פעם כפרובוקטור יעיל הרבה יותר ממנו נגד ראש הממשלה .  אל מול השיממון הזה ,  ממתין לו תפקיד שר החוץ .  אין פה בכלל התלבטות .  
לקריאה נוספת:פילוג לקראת אחדות :  אלו המכשולים של הרצוג בדרך לממשלהיחימוביץ' נגד האחדות : " יקרו דברים לא טובים ";  הרצוג : " אנחנו לא ב'סנדק'"המגעים לממשלת אחדות :  הרצוג דורש את תיק התקשורת ,  המשפטים או התרבות 
ואולם ,  מה גורם לנתניהו לרצות לצרף לממשלתו את יו"ר האופוזיציה ,  אחרי שבמשך כל מערכת הבחירות הבטיח בקולו ,  פעם אחר פעם ,  שלא יקים ממשלה יחד עם מפלגת העבודה ?  מה גורם לו להסתכן בכעס מצד בוחרים בימין ,  ובמתן נשק תעמולתי נוח לליברמן ,  שר החינוך נפתלי בנט ושאר אויביו בשורות הימין ,  שיציגו אותו ביום שלאחר הקמת הממשלה הזו ,  כמי שלא עומד במילתו ובוחר פעם אחר פעם לצרף את השמאל לממשלותיו ,  במקום לשלוט על טהרת הימין ?  
ישנם כמובן שיקולים  " קואליציוניים "   נתניהו לא מרוצה מהממשלה הצרה שלו ,  המאפשרת לכל חבר כנסת זוטר להפוך לסחטן-על ולהציב דרישות בפני ראש הממשלה .  הוא גם לא אוהב להיות תלוי באופן מוחלט בבנט ,  שיכול ברצותו להפיל את הממשלה מבלי שתהיה לנתניהו רשת ביטחון חלופית .  
מעבר לעניינים הללו ,  מרחף האיום בנקמתו של אובמה ,  שעדיין לא  " סגר את החשבון "  עם ראש הממשלה על התנהלותו בשלוש השנים האחרונות ,  החל מהבחירות לנשיאות ב-2012 ועד להפסד של ראש הממשלה במאבק על ההסכם עם איראן .  נשיא ארצות הברית אמנם השיג את מבוקשו ,  פעמיים ,  אבל הוא לא שוכח ולא סולח .  יש לו עוד קצת יותר מחצי שנה בבית הלבן ,  כולל חודשיים בתקופת המעבר שבין סיום הנשיאות שלו ,  לתחילת הכהונה של הנשיא הבא  ( או שמא הנשיאה )  .  
בירושלים חוששים ממה שיעשה אובמה במהלך החודשיים הללו .  הוא יכול להציב כעובדה תכנית שלום אמריקנית ,  דומה ל"מתווה קלינטון "  משנת 2000 ,  שתשפיע על היחס האמריקני לסכסוך הישראלי-פלסטיני לפחות לטווח של העשור הקרוב ,  במיוחד אם הילרי קלינטון תנצח .  חמורה עוד יותר מבחינת נתניהו היא האפשרות שאובמה ייקח את התכנית הזו למועצת הביטחון של האו"ם או יסתפק בהימנעות מהטלת וטו על הצעה שתכריז על כלל ההתנחלויות הישראליות בשטחים כבלתי-חוקיות .  
נתניהו נחוש למנוע תסריט מסוג זה ,  אבל ברור לו שכדי לעשות זאת ,  הוא יצטרך להציג איזושהי יוזמה ישראלית ,  או לכל הפחות לחתום על יוזמה מדינית של גורם שלישי .  אלא שהמחיר של צעד כזה עשוי להיות התפרקות הקואליציה הימנית הצרה שלו ,  בעקבות פרישת מחאה של בנט ואולי גם של חברי כנסת מהליכוד שיריחו הזדמנות .  במצב הזה ,  הרצוג הופך לחבל הצלה ,  וגם למי שאפשר יהיה ,  בבוא היום ,  להפוך לשעיר לעזאזל ולהאשים אותו בכל הפשרות שנתניהו יבצע .  הרי בסופו של דבר ,  יהיו שוב בחירות ,  ונתניהו יחתוך שוב ימינה  כפי שקרה אחרי הממשלות המשותפות שהקים עם אהוד ברק ,  יאיר לפיד וציפי לבני .  
מי שמשתלב היטב בפאזל הזה הוא נשיא מצרים ,  שהפציר אמש באזרחי ישראל וב"מפלגות הפוליטיות "  לחזור לתהליך השלום עם הפלסטינים ,  כדי לפתוח דף חדש ביחסי ישראל והעולם הערבי .  א-סיסי הוא אחד המנהיגים הזרים האהודים ביותר בישראל ,  בזכות היחס הנוקשה שהפגין כלפי חמאס במבצע  " צוק איתן ",  כמו גם בזכות הדיכוי האלים שלו את תנועת  " האחים המוסלמים "  בארצו .  נאומו על שלום אזורי ועל יוזמה מדינית הוא בדיוק מה שהרצוג היה זקוק לו כדי להציג לציבור מצביעיו את הטיעון שלפיו ישנה כעת  " הזדמנות מדינית אזורית "  שבגללה שווה להיכנס לממשלה .  
א-סיסי יוצר עבור הרצוג בדל של קצה של הבטחה ,  שכניסתו לממשלה עשויה להתחיל תהליך שיוביל לפרישתו של בנט ולשינוי קווי היסוד .  הבעיה עם ההבטחה הזו היא שבדברים שאמר א-סיסי לא היה שום דבר חדש .  נשיא מצרים כבר פנה כמה פעמים בעבר ישירות לציבור הישראלי והפציר בו לתת הזדמנות לשלום עם הפלסטינים .  הפעם האחרונה שעשה זאת הייתה בפתח ועידת המדינות התורמות לשיקום רצועת עזה ,  שהתכנסה במצרים זמן קצר לאחר מבצע  " צוק איתן "  בקיץ 2014 .  
עד כה ,  הצעות השלום של א-סיסי נתקלו בדחייה מנומסת מצד ישראל .  גם התגובה האוהדת שפרסם נתניהו לא הייתה בפועל יותר מ"תודה על דבריך ,  נשקול אותם בחיוב ".  זו הייתה התגובה גם בזמן שציפי לבני ולפיד עוד כיהנו כשרים בממשלתו הקודמת של נתניהו .  להרצוג יהיה קשה לשכנע את חברי מפלגתו שדווקא הפעם זה יכול להיות אחרת .  

נאום א-סיסי ונקמת אובמה :  היסודות להקמת ממשלת נתניהו-הרצוג
נשיא ארה"ב עדיין לא  " סגר את החשבון "  עם נתניהו על התנהלותו בשלוש השנים האחרונות ,  ובירושלים חוששים ממה שיעשה בזמן שנותר עד סוף כהונתו .  א-סיסי מצדו ,  יוצר עבור הרצוג קצה של הבטחה שכניסתו לממשלה עשויה להתחיל תהליך מדיני

