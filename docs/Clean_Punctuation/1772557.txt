ליברמן : " אני לא דובר של נתניהו ,  יש לי דעה משלי "
 אחרי שגרר את לשכת רה"מ להתנער מדבריו ,  שר החוץ לא חוזר בו מהאמירות הקשות שהטיח בטורקיה ובפלסטינים . " אני לא מצפה שבוועידה של משרד החוץ נדקלם סיסמאות "
  ( צילום :  גדעון צנטנר ,  עריכת וידיאו :  גדי וינסטוק ) 
שר החוץ אביגדור ליברמן לא חוזר בו מההתבטאויות הקשות שהטיח נגד טורקיה והפלסטינים .  לאחר שבנאום שנשא אתמול בפני שגרירי ישראל ברחבי העולם בו הוא כינה את הטורקים  " שקרנים "  ואת הפלסטינים ככאלה ש"תמיד ימצאו סיבה למה לא לחתום על הסכם ",  אמר הבוקר  ( שני )  ליברמן כי  " אני לא מצפה שבוועידה של משרד החוץ נדקלם סיסמאות ".  בראיון לקול ישראל אמר שר החוץ כי  " אני צמוד להסכם הקואליציוני בין ישראל ביתנו לליכוד וגם למצע שהצגנו בבחירות .  לא רואה דבר אחד שנמצא בסתירה בין מה שאמרתי לבין מה שחתמתי ". 
בעקבות המתקפה של ליברמן על טורקיה והפלסטינים ,  פרסמה אמש לשכת ראש הממשלה בנימין נתניהו ,  הודעה ובה דברי התנערות ברורים .  בהודעה נמסר כי  " דברי שר החוץ משקפים את הערכותיו ועמדותיו האישיות ,  כפי שיש לשרים שונים בממשלה עמדות שונות זו מזו .  עמדת ממשלת ישראל היא אך ורק זו שמבטא ראש הממשלה בנימין נתניהו ".  
למרות הודעת לשכת רה"מ ,  ליברמן אמר כי אין כל בעיה עם תוכן נאומו בפני השגרירים .  לדבריו , " צריך להבין שמדובר בכינוס פנימי של משרד החוץ ,  כל אחד מציג את ה'אני מאמין' שלו .  אני מייצג 400 אלף בוחרים ,  15 מנדטים ,  נכנסתי לממשלה עם תפיסת עולם .  לא מדובר בפורום בינלאומי ,  לא מדובר במשא ומתן .  אני אעשה שקר בנפשי אם אציג משהו אחר .  ראש הממשלה לא מפזר תקוות שווא ". 
על השאלה מדוע הוא לא מתפטר ,  אם אין הסכמה בינו לבין ראש הממשלה ,  אמר ליברמן כי  " כרגע המציאות מוכיחה שאני צודק .  אחרי כל ההסכמים ,  אחרי 10 חודשים של הקפאה ,  לא קורה שום דבר .  למרות כל הוויתורים ,  היציאה מעזה ,  הטרנספר שנעשה ליהודים ,  אנחנו נמצאים באותו מקום .  לראש הממשלה יש תפיסת עולם ,  יש לו זכות מלאה וגם לי יש זכות דעה משלי .  אני לא דובר של ראש הממשלה .  אני מנסה להעביר את המציאות ,  עם כל הממשלות .  אני רואה את כל הוויתורים ואני בטוח שאני צודק .  מעולם לא הסתרתי את דעותיי ". 
גם בחודש ספטמבר האחרון ,  נזעקה לשכת ראש הממשלה להגיב באופן דומה על דברים שאמר שר החוץ .  בנאומו במהלך העצרת הכללית של האו"ם ,  התייחס אז ליברמן למשא ומתן עם הפלסטינים ואמר כי  " יש להגיע להסכם ביניים ארוך-טווח ,  משום שהשגת הסכם שלום כולל בשנים הקרובות איננה ריאלית ".  בלשכת נתניהו התנערו אז מהדברים ומסרו בתגובה כי  " תוכן נאומו של שר החוץ באו"ם לא תואם עם ראש הממשלה .  נתניהו הוא זה שמנהל את המשא ומתן המדיני בשם מדינת ישראל .  נושאי הסדר השלום השונים יידונו וייקבעו אך ורק סביב שולחן המשא ומתן ולא בשום מקום אחר ". 

ליברמן : " אני לא דובר של נתניהו ,  יש לי דעה משלי "
 אחרי שגרר את לשכת רה"מ להתנער מדבריו ,  שר החוץ לא חוזר בו מהאמירות הקשות שהטיח בטורקיה ובפלסטינים . " אני לא מצפה שבוועידה של משרד החוץ נדקלם סיסמאות "
 
