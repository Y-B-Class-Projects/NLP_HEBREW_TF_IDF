קלינטון :  ניתן להגיע לפתרון מוסכם בירושלים
מזכירת המדינה האמריקאית שוב מתחה ביקורת על ישראל בגין הבנייה במזרח י-ם .  לפני פגישתה עם רה"מ נתניהו ,  היא קראה לו לקבל החלטות קשות למען השגת שלום עם הפלסטינים .  על אירן : " נפעל להטיל עליה סנקציות נושכות "
  ( צילום :  רויטרס ;  עריכה :  יאיר דניאל ) 
ישראל עומדת בפני החלטות קשות אך נחוצות בדרך לשלום במזרח התיכון ,  מכיוון שהמצב הנוכחי עם הפלסטינים אינו יכול להימשך .  כך אמרה היום  ( שני )  מזכירת המדינה האמריקאי הילרי קלינטון בנאומה לפני השדולה היהודית למען ישראל  ( איפא"ק )  בוושינגטון .  
לדברי קלינטון , " יש דרך אחרת .  דרך שמובילה לקראת ביטחון ושגשוג לכל עמי האזור .  זה ידרוש מכל הצדדים  כולל ישראל  לקבל החלטות קשות אך נחוצות ".  היא הוסיפה ,  כי הבנייה במזרח ירושלים והגדה המערבית חותרת תחת האמון ההדדי ומסכנת את שיחות הקרבה . " היא חותרת תחת היכולת המיוחדת של ארצות הברית לשחק תפקיד חיוני בתהליך השלום ",  הצהירה קלינטון .  
לגבי מעמדה של ירושלים אמרה קלינטון : " ארצות הברית מכירה בכך שירושלים היא נושא חשוב מאוד עבור הישראלים והפלסטינים ,  ועבור יהודים ,  מוסלמים ונוצרים .  אנו מאמינים שבאמצעות דיונים בתום לב הצדדים יכולים להסכים ביחד על תוצאה שתיישם את השאיפות של שני הצדדים עבור ירושלים ,  ותשמור על מעמדה עבור כל האנשים מסביב לעולם ".  
קלינטון רמזה כי ארצות הברית תלחץ על ישראל להאט את הבנייה בהתנחלויות . " כחברה של ישראל ,  באחריותנו לשבח מתי שמגיע וגם לומר את האמת כשהיא נחוצה ".  בנוסף ,  אמרה מזכירת המדינה ,  כי ארה"ב תמשיך ללחוץ על קיום שיחות ישירות שיובילו לפתרון שתי מדינות ,  על בסיס שיחות הקירבה בניהול השליח האמריקאי גורג' מיטשל .  
יחד עם זאת ,  קלינטון חזרה והדגישה את המחויבות האמריקאית לביטחון ישראל . " בהינתן האתגרים המשותפים העומדים בפנינו ,  היחסים בין ישראל לארצות הברית מעולם לא היו חשובים יותר ,  ואנו מאמינים בנחישות שכאשר אנו מחזקים את ביטחון ישראל אנו מחזקים את ביטחון אמריקה .  עבור הנשיא אובמה ועבורי ,  ועבור כל הממשל ,  המחויבות שלנו לביטחון ישראל ועתיד ישראל היא איתנה כסלע ". 
בנאומה ,  מזכירת המדינה התייחסה גם לתכנית הגרעין האירני . " ארצות הברית נחושה למנוע מאירן להשיג נשק גרעיני ",  אמרה קלינטון ,  אך היא לוקחת את הזמן כדי להגיע להסכמה בנוגע לסנקציות .  לדבריה ,  הסנקציות לא אמורות להיות בשלבים אלא סנקציות 'נושכות' ".  אף שדרוש זמן להשיג תמיכה בהטלת הסנקציות , " הן שוות את ההשקעה להשגת תמיכה רחבה ככל שניתן ".  לדברי קלינטון ,  אירן גרעינית  " תעצים את בנות חסותה הטרוריסטיות שלה ,  ועלולה להצית מירוץ חימוש שיערער את יציבות האזור ".  
קלינטון גם התייחסה לחמאס ודרשה ממנו  " לוותר על האלימות ,  להכיר בישראל ולעמוד בהסכמים קודמים שנחתמו ".  קלינטון אף חזרה על קריאתה לשחרור מיידי של החייל החטוף גלעד שליט .  
מאוחר יותר היום תיפגש קלינטון עם ראש הממשלה בנימין נתניהו ,  שיצא הלילה לוושינגטון .  נתניהו ייפגש היום גם עם סגן הנשיא ג'ו ביידן ,  ומחר ייפגש עם נשיא ארצות הברית ברק אובמה .  את ההזמנה לפגישה עם אובמה שתתקיים בבית הלבן ,  מסר אתמול השליח האמריקאי למזרח התיכון ג'ורג' מיטשל בעת פגישתו עם נתניהו במשרד ראש הממשלה בירושלים .  
הלילה צפוי ראש הממשלה לנאום בוועידת איפא"ק .  באירוע אמורים להשתתף אלפי צירים של הוועידה וכן עשרות חברי קונגרס .  בין היתר צפוי נתניהו לומר כי ירושלים היא בירת הנצח של ישראל .
  ( עדכון ראשון 12:05 ) 

קלינטון :  ניתן להגיע לפתרון מוסכם בירושלים
מזכירת המדינה האמריקאית שוב מתחה ביקורת על ישראל בגין הבנייה במזרח י-ם .  לפני פגישתה עם רה"מ נתניהו ,  היא קראה לו לקבל החלטות קשות למען השגת שלום עם הפלסטינים .  על אירן : " נפעל להטיל עליה סנקציות נושכות "
 
