אחרי ההפסד במלחמה הקרה ,  נתניהו כבר מתכנן איך להיפטר מבנט ושקד
בסיבוב הנוכחי ידו של יו"ר הבית היהודי הייתה על העליונה ,  כשגרם לראש הממשלה לשלם על המנדטים האבודים והיחס המזלזל .  אלא שנתניהו צפוי לעשות כל שביכולתו כדי להיפרד במהרה ממנו ומשרת המשפטים החדשה .  ומה מתכנן הרצוג ? 
נפתלי בנט עמד בקצה קומת הסיעות בכנסת ,  והשיב להודעות ברכה שקיבל לנייד .  רק רבע שעה קודם לכן הוא סיים את ההצהרה המשותפת לתקשורת עם ראש הממשלה ,  ומצופה היה ,  שכיאה למנצח הגדול של המשא ומתן הקואליציוני ,  הוא יחגוג את ההישג ויפצח כהרגלו בשורה של צ'אפחות וחיוכים עם העוזרים והמקורבים .  במקום זאת ,  מבטו היה רציני וקורקטי .  הוא סירב ,  בצעד לא אופייני ,  לדבר עם התקשורת ,  והדבר היחיד שנמסר מסביבתו הוא  " אין כאן מנצחים ומנוצחים וצריך לעבוד יחד ".  הפוסט שהעלה לעמוד הפייסבוק שלו ,  דקות לאחר שסוכם כי סיעתו תחזיק במשרדי החינוך ,  המשפטים והחקלאות ,  ותקבל עוד שורה ארוכה של תפקידים ,  כיבודים ותקציבים ,  היה לקוני בדיוק באותה מידה . " נגמר המשא ומתן .  נגמרו הקמפיינים .  עכשיו הולכים לעבוד .  בשבילכם ",  כתב ל-402 אלף עוקביו ,  ולא הוסיף .  
הצהרת הכניסה של בנט לממשלת נתניהו סיימה מסע ארוך של חצי שנה מאז הוכרזו הבחירות ,  שבהן התנהלה בין השניים מלחמה קרה .  הם נמנעו מלתקוף האחד את השני ישירות ,  אבל נאבקו על אותו קהל בוחרים ,  ובאופן אגרסיבי למדי .  נתניהו נסע לגייס מצביעים ביהודה ושומרון ,  ואילו בנט איגף אותו מימין ואמר שנתניהו יבחר להקים ממשלה עם לבני והרצוג .  אחרי ספירת הקלפיות ,  התברר שבנט איבד ארבעה מנדטים ,  חלקם עברו לליכוד .  המתיחות נמשכה ויו"ר הבית היהודי  " יובש "  בשיחות המשא ומתן .  
סיעת יחיד - טורים נוספים:כבר לא  " תהום אידיאולוגית ":  לבני והרצוג הפכו פתאום לתקווה של נתניהוהרצוג מפחד לטעות וצופה מהצד בלפיד גונב את ההצגהנתניהו מגלה את הדרך המייסרת לממשלה המובנת מאליה
בזמן שראשי המפלגות האחרים הוזמנו לפגישות אישיות ארוכות עם נתניהו ,  לעתים במעונו הרשמי ,  הפגישות עם בנט היו תמיד קצרות ,  תכליתיות ,  וככל הידוע ,  בשנתיים שבהן הוא מכהן כשר לא דרכה רגלו בבית ברחוב בלפור .  על המנדטים האבודים והיחס המזלזל ,  הוא החזיר לנתניהו עם ריבית .  בסופו של דבר ,  הצליח יו"ר הבית היהודי להביא למפלגתו ,  וגם לשותפתו הפוליטית איילת שקד ,  שורת הישגים שעולה בכמה דרגות על זו של הקדנציה הקודמת .  בסבב העימותים הנוכחי בין השניים ,  ידו הייתה על העליונה .  
בנט ושקד הולכים דרך ארוכה עם נתניהו .  בעת שהיה יו"ר האופוזיציה בימי ממשלת אולמרט ,  הם היו ראשי המטה שלו .  התקופה שלהם שם נגמרה בטונים צורמים ,  שעליהם העיד מאוחר יותר במילים : " אני ושרה היינו יחד בקורס טרור ".  זה נמשך אחרי מינויו לשר בממשלת נתניהו השלישית ,  שנכפתה על ראש הממשלה בעיקר בגלל הברית עם לפיד .  הקדנציה האחרונה הייתה מלאת סכסוכים אישיים ,  אולטימטומים הדדיים ,  ודרישה אחת של נתניהו להתנצלות פומבית של יו"ר הבית היהודי ,  על שאמר כי דבריו של נתניהו בנוגע להתיישבות יהודית במדינה פלסטינית עתידית הם  " אובדן עשתונות ערכי ".  
הבחירה של יו"ר הבית היהודי שלא לחגוג את ההישגים שקיבל מול נתניהו ביממה האחרונה של המשא ומתן הקואליציוני אינה מקרית .  הוא כנראה מבין היטב ,  שהנסיבות הפוליטיות לא מאפשרות בתקופה הקרובה לצרף מפלגה נוספת לממשלה .  על השניים האלה נגזר ללמוד להסתדר יחד לפחות כמה חודשים ,  עד שתהיה היתכנות להכנסת המחנה הציוני לקואליציה .  עדיף להיות בשקט ולתת לדברים להירגע ולשקוע .  אחרי הכול ,  בין ראש ממשלה ושר חינוך אין ממשק גדול ביום יום .  
אבל האם המחוות האלה ,  שלוו במילים חמות של בנט כלפי נתניהו במעמד ההצהרות לתקשורת ,  אמורות לסמל דף חדש ביחסים בין השניים ?  מקורבים לשני הצדדים משוכנעים שלא .  בליכוד ,  יש לא מעט אנשים שמשוכנעים כי נתניהו יעשה כל מה שהוא יכול כדי להיפטר מבנט ושקד ,  וכמה שיותר מהר . " הייתה פה השפלה ,  ועוד משני האנשים שהוא הכי שונא ",  אומר גורם בליכוד , " רוב הסיכויים שהוא ינסה להחליף אותם ,  וזה יקרה בחודשים הקרובים ".  בבית היהודי ,  מנגד ,  לא הכי מתרגשים . " מה יקרה עכשיו ?  האם נתניהו ינסה לחסל את הקריירה של בנט ?  ",  שאל בהתרסה גורם במפלגה , " הרי זה ממילא מה שהוא ניסה לעשות עד עכשיו .  אז לפחות השגנו בינתיים עמדות השפעה בתחומים שחשובים לנו ".  
בכלל ,  זה היה שבוע שבו בנט שינה גישה .  מהשר הכי סחבק בקבינט ,  שכל פעולה הכי קטנה שלו מתועדת במקביל בפייסבוק ,  בטוויטר ,  ביוטיוב ובשורה של ראיונות לתקשורת ,  הוא הפך באחת לאילם .  לא רק את נתניהו הוא סינן בחלק הראשון של השבוע .  בעצת עוזריו ,  הותקן לו קוד סינון שיחות על הטלפון ,  כך שלא יתפתה לענות לעיתונאים ופעילים .  ביום רביעי בצהריים ,  כשעוד לא היה ברור אם ייחתם הסכם בין המפלגות ומה יהיה כתוב בו ,  אמר גורם מרכזי בבית היהודי : " אם המהלך הזה מצליח ,  זה רק כי שמרנו על שקט תקשורתי .  אני חושב שלא שתקנו ככה מאז ימי 'המזרחי' ".  
יצחק הרצוג לא בזבז זמן .  12 שעות אחרי הסיכום של נתניהו ובנט ,  הוא כבר כינס מסיבת עיתונאים . " לא אהיה חולץ הפקקים של נתניהו ",  אמר .  בערב ,  בערוץ 2 ,  הוא ניסה להיות נחרץ אפילו יותר . " אתה לא אומר שלא תשב עם נתניהו ",  שאלה אותו יונית לוי . " אני לא מצטרף לממשלה הזו ",  השיב הרצוג .  כלל ראשון בתרגום טקסט מבוז'ית מדוברת ,  הוא לשים לב לכל מילה .  הרצוג אמר שלא יצטרף  " לממשלה הזו ".  כלומר ,  לממשלה שההרכב שלה הוא הליכוד ,  הבית היהודי ,  ש"ס ,  יהדות התורה וכולנו .  אבל הוא לא פסל ישיבה עם נתניהו .  
מקורביו של הרצוג מתעקשים שאין שום כוונה להצטרף לממשלה ,  נקודה .  הרי גם כשנבחר לפני שנה וחצי לראשות המפלגה ,  הם מזכירים ,  אמרו שהוא יזחל לממשלת נתניהו .  זה לא קרה אז ,  וזה גם לא יקרה עכשיו ,  אלא אם כן יהיה תרחיש קיצון כמו מלחמה מחד או חתימה על הסכם שלום מאידך .  מעבר לזה ,  אומרים בסביבתו ,  הוא מתכוון להפיל את נתניהו ,  בטח שלא להיות שר החוץ שלו .  
כדי להראות את רצינות כוונותיו ,  הוא כבר החל בסדרת מפגשים עם מנהיגי האופוזיציה .  השבוע הוא נפגש פעמיים עם יו"ר יש עתיד יאיר לפיד ופעם אחת עם יו"ר מרצ זהבה גלאון .  ביום ראשון הוא ייפגש עם יו"ר ישראל ביתנו אביגדור ליברמן .  הרעיון של הרצוג הוא להגביר את האפקטיביות של האופוזיציה על ידי יצירת צוותים משותפים של חברי כנסת מהמפלגות השונות אשר יש להם עניין בתחום מסוים ,  שאותו הם יקדמו כיחידה אחת בוועדות הכנסת ,  בניסיון לנצח את הקואליציה .  ובכל זאת ,  בליכוד לא מתרשמים מהפגנת האופוזיציה של הרצוג ומניחים כי מדובר בסך הכול בצעד טקטי ,  כדי לבוא למשא ומתן עתידי מעמדת כוח של מי שאינו מעוניין להיכנס .  יתרה מזאת ,  במפלגת השלטון יש גם מי שסבורים כי לאור התנהלותו של בנט ,  החלפתו במחנה הציוני תתקבל בהבנה בשטח הליכודי .  קודם ראו בהם שותפים טבעיים ,  מסביר גורם במפלגה ,  אבל ההשפלה של נתניהו ,  והעברת תיק בכיר נוסף לידיהם מציירת את השותפות איתם באור שונה .  
אל תעצרו את הנשימה .  לנתניהו תהיה ממשלה בשבוע הבא .  איוב קרא יכול לאיים בלי בושה שהוא ייסע לקבר יתרו בזמן ההצבעה אם לא ימונה לשר ,  יתר שרי הליכוד יעקמו פרצוף .  לאף אחד מהם אין אומץ להביא לכך שבגללם לא תקום ממשלת ימין ,  ואם מישהו יעשה זאת ,  הוא יסיים את הקריירה הפוליטית שלו בו במקום .  מצד שני ,  אם האופוזיציונר הקולני ביותר של נתניהו הוא איוב קרא ,  אדם ללא כוח פוליטי ממשי בליכוד ,  כנראה שמצבו מצוין .  
נתניהו ,  כך מספרים חברי כנסת בליכוד ,  תכנן להעביר ביום שני במליאת הכנסת בשלוש קריאות את החוק להרחבת הממשלה ,  ורק אחר כך לקרוא להם לחדרו כדי לשמוע איזה תפקיד הוא מייעד להם .  כמה מהם ,  טוענים אותם חברי כנסת ,  הבהירו שלא יתמכו בהרחבת הממשלה עד שלא ישמעו איזה תפקיד מצפה להם .  כעת נשקלת האפשרות כי ביום ראשון יתחיל סבב השיחות של נתניהו והמועמדים לתפקידי שר ,  הרחבת הממשלה תאושר בקריאה ראשונה ביום שני ,  ורק ביום רביעי ,  מעט לפני השבעת הממשלה ,  יעבור החוק בקריאה שנייה ושלישית .
 לפניות לכתב עמרי נחמיאס :  omri_n@walla.net.il 

אחרי ההפסד במלחמה הקרה ,  נתניהו כבר מתכנן איך להיפטר מבנט ושקד
בסיבוב הנוכחי ידו של יו"ר הבית היהודי הייתה על העליונה ,  כשגרם לראש הממשלה לשלם על המנדטים האבודים והיחס המזלזל .  אלא שנתניהו צפוי לעשות כל שביכולתו כדי להיפרד במהרה ממנו ומשרת המשפטים החדשה .  ומה מתכנן הרצוג ? 

