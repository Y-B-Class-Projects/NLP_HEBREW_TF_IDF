11 בספטמבר של יהדות ארה"ב
ההטיה לכיוון הרפובליקני סדקה את התמיכה הדו-מפלגתית בישראל ,  יהיה המועמד אשר יהיה .  כעת ,  זה עשורים לא היה הבית הלבן כה לבן - החזרת אמריקה ליושנה ,  לפני שנשים ומיעוטים העזו להרים ראש .  מי שהולך לישון עם טראמפ ,  שלא יתפלא להתעורר לקול היריות בפיטסבורג
טבח הספורטאים הישראלים באולימפיאדת מינכן ,  אמר פעם מייק הררי ,  מפקד יחידת  " קיסריה "  במוסד שהוביל את המרדף אחר מחוללי הפשע , " היה ה-11 בספטמבר של המלחמה בטרור ".  הררי כיוון למשמעות הכפולה ,  הטעונה ,  של המונח :  11 חללים ,  פיגוע בספטמבר ,  זעזוע מנפץ תודעה ומסמן קו חדש .
 רצח 11 בני אדם אתמול ,  בבית הכנסת  " עץ החיים "  בפיטסבורג ,  הוא מקבילו היהודי-אמריקני ,  ולא משנה שאירע באוקטובר ולא בחודש הקודם .  הוא מפגיש בקול צרורות ירי ,  מגמות מדאיגות שתחילתן לפני שלושה עשורים בימין הישראלי ובדודו הרעיוני ,  האמריקני .
 בסולם האנושי של בנימין נתניהו ,  נזר הבריאה הוא אר"י - אמריקני ,  רפובליקני ,  יהודי .  כמוהו למשל ,  אמנם לא יליד ניו יורק כאחיו הבכור ,  אך נער מפרברי פילדלפיה וצעיר מבוסטון ;  או שגריריו לוושינגטון ,  מייקל אורן ורון דרמר ,  וגם ארי הרו ,  אם כי לא בגלגולו כעד מדינה .  
עוד בנושא בוואלה !  NEWS המסרים מחלחלים :  הרוצח בבית הכנסת מאגף את טראמפ מימין לפני הבחירות אחרי הטבח בבית הכנסת ,  היהודים כבר מתכוננים ל"משוגע הבא שיפתח באש "  הרוצח בבית הכנסת בפיטסבורג הואשם בפשע שנאה : " כל היהודים צריכים למות "  
כשנתניהו הגיע לוושינגטון בתפקיד ציר - סגנו של השגריר משה ארנס ,  אמריקניסט כמותו אך מבוגר ממנו בדור - משל שם רונלד רייגן .  ניצחונו של רייגן על ג'ימי קרטר בבחירות 1980 הושג ,  במידה רבה ,  בזכות עריקתם של יהודים בעלי השפעה מהדמוקרטים אל הרפובליקנים .  העריקים הסבירו את נטישת מפלגת הבית שלהם ,  מסגרת-הגג של המיעוטים והאיגודים המקצועיים בממשלי רוזוולט וטרומן ,  קנדי וג'ונסון ומועמדות המפרי מול ניקסון .  לטענתם ,  הם נותרו נאמנים למורשת ושקרטר הוא שזנח אותה ביחסו הרפה לסובייטים בעימות הבין-גושי ובהמשך גם כלפי מהפכת חומייני באיראן .
 בירושלים עודד אותם מנחם בגין ,  ראש הממשלה הראשון שייחל בעליל למפלתו של נשיא דמוקרטי .  יצחק רבין אמנם אותת ללא הצטעצעות ב-1972 ,  שהרפובליקני ניקסון טוב לישראל מהדמוקרט מקגאוורן ,  אבל רבין היה רק שגריר וניקסון - הנשיא המכהן .  לרצונו של בגין בתבוסת הנשיא הדמוקרטי ולעליית יריבו הרפובליקני לא היה תקדים .
 ארנס ונתניהו נשלחו לוושינגטון לחיזוק שתי הבריתות וכמו כל קודמיהם זו האסטרטגיה בין המדינות .  אך כמשימה נוספת ,  כשהבינו טוב בהרבה ממי ששלח אותם ,  בגין ושמיר נטולי הרקע האמריקני ,  התחזקה הברית הפוליטית בין הליכוד והרפובליקנים .  התועלת הייתה הדדית וגם אישית .  וכך ,  בשובם מוושינגטון ומניו יורק ,  זינקו ארנס ונתניהו לצמרת הליכוד והממשלה .  
הטיית ההגה הישראלי לכיוון הרפובליקני סדקה את התמיכה הדו-מפלגתית בישראל .  הביטוי השקוף ביותר להטיה זו נרשם בנשיאותו השנייה של קלינטון ,  כשנתניהו התייצב נגדו ובעד אויבו הרפובליקני ,  יו"ר בית הנבחרים גינגריץ' .  גם בתוך המפלגה הרפובליקנית היו לאסכולת נתניהו העדפות :  היא תמכה בקו הנוקשה של האגף השמרני והתנגדה לאגף המתון של רוקפלר ,  פורד ובוש  ( האב )  .  הנחת העבודה ,  או ליתר דיוק הנחת הליכוד ,  הייתה שהימין הרפובליקני ישלים עם סיפוח בפועל של השטחים .  בנוסף ,  לנתניהו היה ,  ועדיין יש ,  תחביב פרטי - איראן .  הדמוקרטים סירבו לאפשר לו לתקוף ;  הוא שם את יהבו על הרפובליקנים .
 החוק הראשון של נתניהו הוא שמותר לקבל מתנות מחברים ,  בעוד שהחוק השני הוא שאסור לתת להם מתנות ,  מכיסו הפרטי של המקבל .  בלי כל קשר בין מתת ותרומה ,  קלטה היהדות האמריקנית ,  בדרכה לקלפיות ,  שראש ממשלת ישראל ישמח אם המועמד הרפובליקני ינצח .  לא בהכרח דונלד טראמפ ,  סימן שאלה פוליטי ודמוקרט לשעבר ;  המועדף הראשון של פטרוני נתניהו היה מרקו רוביו .  אבל אם המפלגה ממנה את טראמפ ,  שיהיה טראמפ .
 כך נמכרה לשטן נשמתה של הממשלה הנתפסת בעולם כמייצגת את ישראל .  איראן תמורת גזען ,  שגרירות תמורת אנטישמיות .  פוליטיקאי מהדרום הישן ,  עם דעות מאמצע המאה ה-19 ,  לא היה מצליח להיבחר .  מיליארדר צפוני עם הבנה מעודכנת של התקשורת העכשווית יכול לשווק עמדות חשוכות ,  באופן שאינו מספיק לרוב בקרב המצביעים ,  אך די בו לניצחון בשיטת חבר הבוחרים .  זאת ,  הרבה בזכות התפנית נגד הילרי קלינטון בפנסילבניה ,  כולל בעוטף פיטסבורג - מחוזות הרקע של הסרט  " צייד הצבאים ".  
טראמפ נותן הכשר רם-דרג ליצרים השפלים ביותר .  זה עשורים לא היה הבית הלבן כה לבן ברוחו .  החזרת עטרת אמריקה ליושנה ,  כהבטחתו  ( וגם אם קנייה ווסט השחור חובש בגאווה את הכובע הסיסמתי )  .  משמעותה הוא שיבה לגן עדן של שלטון הזכר הלבן ,  לפני שנשים ומיעוטים העזו להרים ראש .
 אין שום חשיבות לכך שאיוונקה - שכהודאתו ,  חמד לעצמו - נישאה ליהודי והתגיירה .  טראמפ הוא נשא של הקלישאה  " כמה מחבריי הטובים ביותר הם יהודים ".  חברים במובן התועלתני :  עורכי דין ,  גזברים ,  רואי חשבון ,  ראש ממשלת ישראל .  מי מהם המשרתים אותו בעסקיו הפרטיים ומי בעסקיו הפוליטיים ,  בלי מחיצה בין שני הסוגים .  אצלו ,  בטוב שבכל העולמות ,  נוהרים לקלפיות יהודים ואנטישמים בצוותא ,  כבשים עם זאבים .
 עד כדי כך נצמד טראמפ לסיסמת חובבי הנשק  " לא רובים הורגים אנשים - אנשים הורגים אנשים ",  שתגובתו המיידית על פיטסבורג עסקה במאבטח החמוש שלא הוצב בבית הכנסת ושבוודאי היה קורבנו הראשון של הרוצח ,  אילו הוצב .  טראמפ ניזון ,  כנראה ,  מסרטים בנוסח מל ברוקס ,  עם רבנים השולפים אקדחים מתחת לטליתות .  מאלף שהתרברבותו הנודעת ,  שיוכל לירות ללא עונש באדם בשדרה החמישית ,  לא הביאה בחשבון את האפשרות שהיעד ,  או המאבטח שלו ,  יקדים ויירה בו .  
לפי סקר דעת קהל שפרסם בשבוע שעבר ארגון ג'יי סטריט ,  שהוא במוצהר אנטי-טראמפ ואנטי-נתניהו ,  כתשליל של שדולת איפא"ק ,  72% מיהודי אמריקה מתנגדים למדיניות החוץ של טראמפ ורוב קרוב לכך מסתייג מעמדותיו בסוגיות האנטישמיות ,  הסכם הגרעין עם איראן והעברת השגרירות לירושלים .  היהדות האמריקנית עם הדמוקרטים ,  נתניהו עם טראמפ - הפער ברור ועוד צפוי להתרחב .
 התנגדות למדיניות הישראלית אינה שלילת מדינת ישראל ואינה אנטישמיות ,  ותמיכה במדיניות נתניהו אינה זהה לתמיכה בישראל ואינה סותרת אנטישמיות .  טראמפ ,  אנטישמי או לא ,  נישא על כתפי אנטישמים .  נתניהו ,  ככל שיתקומם על הדבקתו למי שלדעתו הוא היפוכו המוחלט ,  הוא לפיכך חבר של חבר של אנטישמים ,  ומי ששוכב לישון עם טראמפ ,  אל יתפלא להתעורר לקול היריות בפיטסבורג .  

11 בספטמבר של יהדות ארה"ב
ההטיה לכיוון הרפובליקני סדקה את התמיכה הדו-מפלגתית בישראל ,  יהיה המועמד אשר יהיה .  כעת ,  זה עשורים לא היה הבית הלבן כה לבן - החזרת אמריקה ליושנה ,  לפני שנשים ומיעוטים העזו להרים ראש .  מי שהולך לישון עם טראמפ ,  שלא יתפלא להתעורר לקול היריות בפיטסבורג

