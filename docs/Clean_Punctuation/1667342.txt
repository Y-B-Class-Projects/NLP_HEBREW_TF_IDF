נבחרת החלומות של החתולים השמנים
לרגע סמי פרץ כבר חשב שהשרים יגלו אחריות וישימו סוף לחגיגת השמנת של החתולים השמנים - אבל התרגילים הפוליטיים של  " מר כלכלה "  הוכיחו אחרת .  טור לא אופטימי
אתמול בבוקר נדמה היה שהצעת החוק המהפכנית של הח"כים שלי יחימוביץ'  ( עבודה )  וחיים כץ  ( ליכוד )  תאושר על ידי ועדת השרים לחקיקה ,  ותעלה על מסלול מהיר לחקיקה .  עבודת שטח מעולה של שני הח"כים הבטיחה להם התגייסות של שרים רבים שהתחברו לרעיון להגביל את שכר המנהלים .  אבל ראש הממשלה ,  בנימין נתניהו ,  שלא נתן את דעתו להצעה הזו עד כה ,  הבין כבר בשלב מוקדם של הבוקר - לאחר שקרא את העיתונים - שהוא הולך להיתקל במארב חקיקתי שעשוי להביך אותו .  
נתניהו הוא הרי  " מר כלכלה "  מאז הקדנציה המוצלחת שלו כשר האוצר ,  וההצעה הזו תפסה אותו בלתי מוכן - לא עם משנה סדורה ולא עם גייסות מתאימים בוועדת השרים לחקיקה .  לכן ,  וכדי למנוע מבוכה מיותרת ,  הוא בחר להטיל את מלוא כובד משקלו כדי לטרפד את ההצעה .  בישיבת  " שרינו "  של שרי הליכוד ,  נתניהו דפק על השולחן ודרש :  תתנגדו להצעה ,  או שתפעלו כדי לדחות אותה .  
בלהט ההתנגדות ,  אמר נתניהו את מה שיחימוביץ' וכץ ביקשו לשמוע יותר מכל :  הוא הודה שיש בעיה בתחום שכר המנהלים .  לשיטתם ,  הכרה בבעיה היא מחצית הדרך לפתרונה .  לאחר ישיבת שרינו ,  שוחחה יחימוביץ' עם שר האוצר ,  יובל שטייניץ ,  ועם שר המשפטים ,  יעקב נאמן .  כץ זכה לשיחת טלפון מנתניהו .  השרים ונתניהו הבטיחו לשני הח"כים לפעול להקמת ועדת שרים שתדון בדרכים לטיפול בבעיית פערי השכר במשק .  
מרגע שנתניהו הכיר בבעיה ,  היה קל יחסית להשיג את דחיית הדיון בוועדת השרים למועד אחר .  יחימוביץ' וכץ קיבלו הכרה בכך שיש בעיה - ונתניהו קיבל זמן .  כעת נותר לראות מה ייעשה בזמן הזה .  האם הוא יוקדש למריחה ומסמוס ,  או שמא לגיבוש מדיניות אמיצה ומעמיקה בכמה מחלות קשות של המגזר העסקי בישראל ,  שהשכר הגבוה ופערי השכר הם רק אחד הסימפטומים שלה .
 הרכב ועדת השרים שנבחר לדון בסוגיה אינו מבשר טובות .  חברים בה שטייניץ ,  שכבר הביע את דעתו נגד החוק ;  ונאמן ,  שמחובר היטב למגזר העסקי מתוקף בעלותו על משרד עורכי הדין הרצוג פוקס נאמן .  גם יצחק  ( בוז'י )  הרצוג ,  המקושר אף הוא לאותו משרד עורכי דין ,  יושב בוועדה .  לצדם יישבו גם השר בנימין בן אליעזר שמתעב את יחימוביץ' ,  וראש המועצה הלאומית לכלכלה במשרד ראש הממשלה ,  יוג'ין קנדל ,  שדעתו נגד החוק נחרצת .  אתמול הוא סינן בזעף ש"תומכי ההצעה לא מבינים כלכלה .  זה יבריח את החברות הישראליות לחו"ל כי שם אין פיקוח על השכר ".  
הרכב הוועדה לא נראה כמו נבחרת החלומות של מי שרוצה לראות כאן שינוי בתחום השכר ,  ובבעיות שורש כמו ריכוזיות גבוהה ותחרותיות נמוכה שמהן צומחת בעיית השכר .  
הבשורה הטובה היא שלוועדה הזו יצטרכו לעלות ,  בזה אחר זה ,  כל הרגולטורים ולהסביר איך הם רואים את הבעיה ומה בדעתם לעשות כדי לטפל בה .  הרווח של הציבור מהמהלך הזה הוא שלראשונה יתקיים דיון ברמות הבכירות של הממשלה והפקידות הכלכלית המובילה .  זו תהיה הזדמנות טובה להתרשם מי פועל למען כלל הציבור ,  ומי רואה רק את טובתם של כמה מאות מנהלים ובעלי עסקים שנהנים כיום מההפקרות .  
פתרון החקיקה אינו רצוי .  הפתרון המועדף הוא למסד נורמות שיישענו על טיפוח הכישרון וההצטיינות מחד ,  אך גם על עקרונות חשובים אחרים ,  ובהם יצירת קשר בין שכר לביצועים ,  תגמול על הישגים ארוכי טווח ומניעת פערים מוגזמים בין דרגים שונים בארגון .  
אבל אולי ההצעה הכי נכונה לטיפול בתחום השכר ,  היא ליצור סימטריה בין רמת החופש הכלכלי של הצרכנים ומידת התחרותיות בענף מסוים ,  לבין החופש בקביעת תגמולי השכר באותו ענף .  יש ענפים רבים במשק שבהם אין לצרכן חופש כלכלי אמיתי ,  והתוצאה היא חופש מוחלט של המנהלים במשיכת שכר מופקע .  אם קנדל ,  הכלכלן היחיד בוועדה ,  מעוניין לקדם את הדיון ולא לעצום את עיניו כלפי בעיה מחריפה והולכת ,  עליו לקדם את עקרונות השוק החופשי לא רק מנקודת מבטם של המנהלים ,  אלא גם מנקודת מבטם של הצרכנים .
 
נבחרת החלומות של החתולים השמנים
לרגע סמי פרץ כבר חשב שהשרים יגלו אחריות וישימו סוף לחגיגת השמנת של החתולים השמנים - אבל התרגילים הפוליטיים של  " מר כלכלה "  הוכיחו אחרת .  טור לא אופטימי

