הוא עוד עלול למצוא את עצמו עם שותף
בעזרת הסכם הפיוס בין פתח לחמאס ,  אבו מאזן הביא לנתניהו את מה שביקש תמיד :  ממשלת טכנוקרטים שתטפל גם ברצועת עזה .  הפאניקה בירושלים לא איחרה לבוא
הפיוס הפנים-פלסטיני ,  או לפחות מה שנראה כהסכם אחדות בין פתח וחמאס ,  נתן לבנימין נתניהו עילה ,  לכאורה ,  שלא להתקדם במשא ומתן מול הרשות הפלסטינית .  הנה , " עוד הוכחה "  לכך שיו"ר הרשות הפלסטינית מחמוד עבאס  ( אבו מאזן )  אינו רוצה שלום ,  ומחפש ברית עם ארגון הטרור חמאס .  מכאן גם החלטתו של נתניהו לבטל את פגישת המו"מ ,  שתוכננה ליום רביעי בערב .  ובכל זאת ,  אם היה נתניהו פחות עסוק בניסיונות לאתר תירוצים מדוע שלא לדבר עם הפלסטינים ,  הוא היה עשוי לגלות כמה עובדות מעניינות על אותו הסכם .  
ראשית ,  עבאס הביא לנתניהו ולקהילה הבינלאומית את מה שביקשו :  ממשלה ,  ללא נציגי חמאס ,  שתורכב מטכנוקרטים בלבד ,  ללא פוליטיקאים ובראשה יעמוד עבאס בעצמו .  הממשלה הזו אמורה לטפל לא רק בענייני הגדה אלא גם ברצועת עזה .  
ואולי זה מה שמלחיץ את נתניהו .  אם אכן ההסכם ייצא לפועל ותקום ממשלה שתטפל ברצועה ובגדה ,  ובנוסף על כך גם יתקיימו בחירות ,  נתניהו עלול למצוא עצמו מול שותף בדמות אבו מאזן .  כל הטענות בדבר ה"אין פרטנר ",  מאחר שעבאס אינו שולט בעזה ,  יהפכו לבלתי רלבנטיות .  במובן הזה ,  הפאניקה בישראל מהקמת ממשלת טכנוקרטים פלסטינית ,  נשמעת כמו בדיחה .  
במשך שנים מתלוננים נתניהו ואנשיו כי עבאס אינו-יכול גם-אם-הוא-רוצה ,  בשל הפיצול בין עזה לגדה .  כעת ,  כשהוא עושה סימנים ראשונים של יכול ,  ולא רק של רוצה ,  נתניהו מתרעם וטוען שוב :  אין פרטנר .  וכאן אולי צריך להגיע לנקודה השנייה ,  שאולי תרגיע מעט את נתניהו :  הסיכויים שמהלך הפיוס יצליח ,  דומים לאלה של המו"מ בין ישראל והרשות .  
הרי בעבר כבר חתמו נציגים של שני הארגונים על הסכמים זהים ,  בעלי אותם הסעיפים ,  וכמעט דבר לא קרה .  הפיצול בין שני הארגונים עמד בעינו .  קשה לראות את חמאס או פתח מסכימים לפני או אחרי הבחירות לוותר על השליטה שהשיגו כל אחד בשטחו .  האם ניתן לדמיין כי 20 אלף החמושים בזרוע הצבאית של החמאס ,  עיז א-דין אל-קסאם ,  יניחו את נשקם וימסרו אותו לעבאס ,  במקרה של ניצחונו של האחרון בבחירות לנשיאות ?  
עבור הצד הפלסטיני ,  ה"אין פרטנר ",  רלבנטי מתמיד ,  בכל הנוגע לממשלת ישראל .  זה החל באי-כיבוד ההסכם של שחרור אסירי הפעימה הרביעית ,  וזה המשיך בתגובה הנמהרת והמבוהלת של נתניהו ביום רביעי בערב .  התחושה בקרב בכירי הרשות היא שראש ממשלת ישראל משותק מדינית ,  מחשש להתפוררות הקואליציה .  ועדיין ,  בכל הקשור לדעת הקהל בישראל  ( ואפילו לממשל בארה"ב )  ,  נראה שהצמרת הפלסטינית נכשלה בניסיון לשכנע כי האשם המרכזי בכישלון המו"מ ,  עד כה לפחות ,  הוא נתניהו . 
" איך אפשר לצפות מישראל לנהל מו"מ עם ממשלה שלא מאמינה בזכות הקיום שלה ",  שאלה דוברת מחלקת המדינה ג'ן סאקי ביום רביעי בערב ,  בהתייחסה להסכם הפיוס ולהחלטה להקים ממשלת טכנוקרטים בראשות עבאס ,  על אף שאין מדובר כלל בממשלת חמאס .  
התקשורת הישראלית ברובה אימצה בחום את דף המסרים שיצאו מכיוון לשכת ראש הממשלה ,  תוך התעלמות מההצהרות המפורשות שיצאו מהצד הפלסטיני בדבר נכונותו של עבאס להגיע להסכם שיסיים את הסכסוך .  אפילו הדיווח על איומו של עבאס לפרק את הרשות הפך לכלי בידי לשכת נתניהו כדי לנגח את יו"ר הרשות בעיתונות הישראלית .  
העובדה שכל בכירי הרשות הכחישו בזה אחר זה שאפילו נשקלת כוונה לפרק את הרשות ,  כבר לא עניינה אף אחד .  המפגש שארגנה לשכת הראיס בין עבאס לכתבים ישראלים לענייני פלסטינים ,  השבוע במוקטעה ,  הוא דוגמה קלאסית לכך .  במשך שעה וחצי פרט עבאס משנה מדינית מתונה ,  אפילו יחסית לעצמו .  הוא דיבר שם על רצונו לפגוש את נתניהו  " בכל מקום ובכל זמן ".  הוא סיפר כי הקשר שלו עם גורמי הביטחון בישראל ,  ובכלל זה עם ראש השב"כ יורם כהן ,  מצוין .  הוא תיאר פגישות יומיומיות שמתקיימות בין קצינים ישראלים ופלסטינים ,  וחזר כמנטרה על כך שבכוונתו לשמר את התיאום הביטחוני , " גם אם ייכשלו השיחות וגם אם יצליחו .  גם אם יש מו"מ ואם לא ".  
עבאס ניפק את גרסתו  ( המשכנעת ,  יש לומר )  לפנייה ל-15 מוסדות בינלאומיים ואמנות שונות .  הוא יצא בקריאת הרגעה לישראל ,  והסביר שהאיום בדבר פנייה של הרשות לבית הדין הפלילי הבינלאומי אינו רלבנטי לעת הזו .  בנוסף ,  חזר על דברים שכבר פורסמו בעבר ,  כי הרשות מבקשת הקפאה מוחלטת של הבנייה בהתנחלויות ובמזרח ירושלים ,  לתקופה של שלושה חודשים ,  שבמהלכם ישורטטו גבולות המדינה הפלסטינית .  
אמירתו החשובה ביותר של יו"ר הרשות הפלסטינית התייחסה ל"יום שאחרי "  תשעת חודשי המו"מ ,  כלומר 30 באפריל .  עבאס אמר דברים שיכולים היו להישמע סותרים לשיח בדבר פירוק הרשות  ( שהתקיים רק בתקשורת הישראלית ובוושינגטון ,  ולא ברמאללה לפחות )  .  הראיס הסביר כי שיחות עם הצד הישראלי יימשכו בכל מקרה . " זה אולי לא יהיה תחת המטרייה של 'משא ומתן ",  אמר ,  אך לדבריו הפגישות עם בכירים ישראלים יתקיימו גם בימים שלאחר מכן .  במילים כאלה או אחרות ,  אבו מאזן אמר כי המו"מ יימשך .  
האמירות הללו לא עניינו את נתניהו וגם לא את כמה מכלי התקשורת בישראל .  אלה האחרונים ,  התמקדו בהתייחסות שולית של עבאס  ( שכנראה נועדה לצאת ידי חובה )  ,  שבמקרה שהשיחות ייכשלו כישלון חרוץ ,  הוא יחזיר את המפתחות לידי ישראל  .  לדבריו ,  ישראל תשלם את משכורות פקידי הרשות במקרה שכזה ,  והמהלך יהיה מתואם עם הצד הישראלי .  ושוב ,  למרות כל המסרים המפויסים והמתונים ,  דווקא ההתייחסות הזו הפכה לכותרת של המפגש בכלי התקשורת הללו ,  ואבו מאזן הוצג כמי שמאיים לפרק את הרשות - איום שברור שאינו עומד כלל על הפרק .  
בכירים במערכת הביטחון בישראל שעוקבים מקרוב אחר הזירה הפלסטינית מודעים לכך .  160 אלף פקידים פלסטינים מקבלים משכורת מהרשות ,  ואין בכוונת עבאס לעצור את פרנסתם ולצרף את מאות אלפי בני משפחותיהם למעגל העוני והאבטלה .  אחד מבכירי הרשות הסביר לי במילים פשוטות : " אם אנחנו נעצור להם את המשכורות ,  הם יחפשו פרנסה במקום אחר :  איראן ,  חיזבאללה ,  חמאס ועוד ".  הבכיר הפלסטיני הציג מספרים ועובדות שמובילים למסקנה ברורה ולא מסובכת :  פירוק הרשות יוביל לחיזוק חמאס על חשבון פתח .  מיותר כמעט לציין שעבאס וחבריו לצמרת הפתח אינם מעוניינים בהתפתחות שכזו .  
ספרו של דוד גרוסמן , " הזמן הצהוב ",  שפורסם ערב פרוץ האינתיפאדה הראשונה ,  נפתח בתיאור של מחנה הפליטים דהיישה שליד בית לחם : " ביום גשום עכור ,  בסוף חודש מארס ,  אני יורד מהכביש הראשי המוליך מביתי בירושלים לחברון ,  ונכנס למחנה הפליטים דהיישה .  12 אלף איש מתגוררים שם בצפיפות דיור שהיא מן הגבוהות בעולם והבתים מגובבים זה על זה ,  וכל בית אב מצמיח סביבו גידולי בטון מכוערים ,  ומוטות ברזל חלודים מתגיידים על פניהם ,  ופורצים מתוכם כאצבעות פרושות ".  בהמשך מתייחס גרוסמן לבעיית המים שיש במחנה.27 שנים לאחר מכן ,  נראה שלא הרבה השתנה במחנה .  נכון ,  דהיישה אינו עומד יותר על הדרך הראשית מירושלים לחברון  ( לכך יש כבר כביש עוקף )  .  מספר התושבים במחנה עלה במקצת ועומד על כ-14 אלף .  אבל הבתים נראים עדיין ברובם כמו גיבוב של גידולי בטון .  המים ממשיכים להוות בעיה גם כיום .  שיעור האבטלה כאן גבוה ,  וכ-60% מכלל התושבים הם מתחת לגיל 18 .  הצעירים המובטלים מסתובבים בסמטאות הקטנות ,  מכלים את זמנם בשיחות קטנות או בתגרות גדולות ,  כמו זו שפרצה כאן ביום רביעי אחר הצהרים .  
בתוך כל הייאוש הזה נשמעים גם קולות שונים ,  צעירים ומקוריים .  אייסר ,  תושב דהיישה ,  מנסה ליזום פרויקט אמנותי בשטחים הפתוחים של המחנה .  סוג של שיקום ושימור עם מיצג שילמד על ההיסטוריה של המקום וישפר את איכות החיים של המקומיים . " יש לי אח תאום ,  איימן ,  כמו 'ימין' ,  ואני אייסר ,  כמו 'שמאל' .  ישראל אישרה לאיימן להיכנס לתחומה ,  אבל אני ,  'היד השמאלית' ,  נותרתי כאן ",  הוא אומר ומחייך .  
שאלתי אותו על האחדות הפלסטינית ולא ניכרה התרגשות בקולו .  לגבי המו"מ עם ישראל הוא סקפטי עוד יותר . " אני לא חושב שזה רציני .  הרשות הפלסטינית תקועה בעבר .  הפתרון אינו במו"מ על פתרון שתי מדינות .  עם כל ההתנחלויות שנבנו כאן זה לא אפשרי יותר .  מדינה אחת לשני הלאומים זה פתרון יותר ריאלי .  זה קרה כבר במקומות אחרים .  תראה את בוסניה הרצגובינה ". 
על אחד מקירות המחנה צויר גרפיטי של ילדה קטנה עושה חיפוש גופני לחייל הנשען עם ידיו על הקיר .  מעל מתנוססת בעברית הכתובת  " צומת המזלג ",  זכר למבצעים הרבים שעשה כאן צה"ל ,  ומתחת ,  בערבית המילים  " לחשוב מחוץ למסגרת ".  שאלתי אותו על הרצון של הפליטים לשוב לבתיהם בתוך מדינת ישראל ואם עדיין התושבים רואים זאת כך . " ברמדאן היו עשרות אלפי פלסטינים בתוך ישראל ",  אמר . " גם מכאן ,  מהמחנה .  אתה חושב שבמהלך הביקור בישראל ,  הם הלכו לראות היכן הבתים שלהם היו פעם ?   " לא ,  הם הלכו לעשות כיף בים ,  להירגע ,  לנפוש ".  
אייסר אינו קול יוצא דופן במחנה .  צעירים רבים אחרים רואים באופן זהה את הדברים .  הם אינם מחפשים אינתיפאדה או עימותים מול הישראלים ,  אלא מחכים שהמציאות בשטח תקבע את סוג המדינה שבה יחיו ,  יחד עם היהודים אך כאזרחים מלאי זכויות .  וככל שהזמן חולף והסכם שלום אינו נראה באופק ,  הרעיון שלהם נעשה למוחשי ומציאותי יותר .  

הוא עוד עלול למצוא את עצמו עם שותף
בעזרת הסכם הפיוס בין פתח לחמאס ,  אבו מאזן הביא לנתניהו את מה שביקש תמיד :  ממשלת טכנוקרטים שתטפל גם ברצועת עזה .  הפאניקה בירושלים לא איחרה לבוא

