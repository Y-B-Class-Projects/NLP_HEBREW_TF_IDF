ילד אסור ,  ילד מותר
חוצפה לחשוב אחרת ומסוכן לחצות פסי רכבת  אבל כל עוד שיש לך רייטינג וקבוצה בפייסבוק ,  אין מקום לדאגה .  דרור רפאל משרטט גבולות
מנהל בית ספר עירוני א' ,  רם כהן ,  לוקח את המורים שלו לסיור מחסומים ,  להראות איך ישראל שולטת בעם אחר .  הוא מתראיין אצל רזי ברקאי .  ברקאי מטיח כלפיו שהוא חוצפן .  ח"כ אלדד קורא לשר החינוך לפטר אותו כי הוא שמאלני קיצוני .  להיות נגד הכיבוש זה שמאל קיצוני אפילו שכולם נגד הכיבוש ,  אבל אף אחד לא מוכן להחזיר את השטחים .  כולם בעד שיחות ,  אבל אף אחד לא מאמין שייצא מהן משהו .  כשאובמה מתערב אנחנו נבהלים ,  כשהוא לא מתערב אנחנו מתחננים לפגישה של חצי שעה ,  וגלעד שליט כמעט הוחזר אבל נשאר שם .  המצב קפוא ומדכא .  נתניהו הוא ראש ממשלה קפוא ומדכא .  הדבר היחיד שהוא עושה זה לרדוף בכפכפים אחרי משה פייגלין .  פייגלין חושב אחרת .  גם רם כהן חושב אחרת .  אסור לחשוב אחרת .  תהיה קפוא .  ככה הכי נוח .
 אלון נוימן מתלבט בתשדיר טלוויזיה אם לגנוב או לא לגנוב פסי רכבת .  לא ,  לא לגנוב .  מיד לאחר מכן מקבל נוימן שורה של סמסים מאשתו עלמה זק ,  שיביא לה עוד גלידת קרמיסימו .  זק על ספה בביתה ונוימן בסופר .  תביא עוד שניים ,  היא כותבת .  הוא מיואש .  כבר שילם .  רוצה להגיע הביתה .  חציו אומר שעליו למהר ,  חציו השני אומר לא לגנוב את פסי הרכבת .  זק תוקעת עוד כף של גלידה מול הטלוויזיה .  אורח החיים של זק תמוה .  מחקרים הוכיחו שהשמנת יתר היא גורם התמותה מספר אחת ,  הרבה לפני תאונות דרכים שנגרמות מגניבה של פסי רכבת .  נוימן נקרע בין הרצון לספק את תאוותה לסוכרים של רעייתו ,  לבין הרצון בשליטה עצמית שמטרטר במוחו שלא לגנוב את פסי הרכבת .  נוימן אחד יוצא מהסופר ,  מתעלם מאשתו שרוצה עוד גלידה ולא גונב פסי רכבת .  נוימן שני גונב את פסי הרכבת ומביא לאשתו עוד שני גלוני גלידה בזמן .  מה יקרה קודם ?  עלמה זק תגיע למימדי חנה לסלאו או שמא אלון נוימן יפרסם גם את שומרי משקל ? 
אתה חוגג השנה ל"ג בעומר ?  ברור ,  גנבתי קרשים מאתר בנייה וגנבתי עגלה מהסופר .  למרות שמדורה זה הכי מזהם את כדור הארץ ,  אבל בשבוע שעבר כיביתי את האור לשעה ,  אז זה מתקזז .  
לבשת חולצה לבנה לגלעד שליט ?  
ברוור .  אני עושה הכל כדי שגלעד יחזור .  חולצה לבנה ,  סרט כחול ,  מאפרה ירוקה .  הכל .  הצטרפתי גם לקבוצה בפייסבוק  " שחררו את גלעד "  וגם לקבוצה  " להוציא להורג את חמודי מהפרסומת של הכללית ".  אבל זה לא קשור .  
אז אתה פעיל חברתית ?  
ברוור ,  זה לא ייאמן כמה שאנחנו מתאמצים למען דברים שאנחנו מאמינים בהם .  מכבים אור ,  לובשים לבן ,  מאשרים קבוצות בפייסבוק .  בסוף אנחנו מסתובבים בחוף הים והזקנים האלה עם היהורם גאון רוצחים אותנו .  זה פייר ?  
זאת סדרה ,  הקצנה של המציאות .
 מציאות ..  זה נשמע טוב .  יש לזה קבוצה בפייסבוק ? 
ד"ר אמיר חצרוני מבליח כבר תקופה ארוכה בתקשורת .  הוא מעניין .  משפטיו ארוכים ונאמרים עם שלושה סימני קריאה .  שערו ארוך ,  שטני ומתולתל כנער פוחז .  לא הולם מראה של דוקטור ,  אבל כך דבריו הופכים למגניבים יותר .  צפיתי בו נובח על רינו צרור ,  טוען שאין צורך בתוכניות תיעודיות .  אף אחד לא צופה בהן ואסור לממן אותן .  הנביחות גברו והלכו .  צרור ניסה לחזור לדיון ,  אך חצרוני יצא משליטה .  איך צרור בעד דוקומנטרי ולא בעד האח הגדול .  את האח הגדול רואים .  ואם רואים אז זה חשוב .  זו הפילוסופיה של איש החצרוני .  בתקופת הגלדיאטורים ,  איש החצרוני היה מנפנף במניפת נוצות לאוורר את כפות רגליו של המלך .  לאחרונה כתב איש החצרוני שעדיף שלטון האפרטהייד בדרום אפריקה מאשר השחרור ממנו .  מצבם הכלכלי של השחורים היה טוב יותר ,  כמו שמצבם של הפלסטינים טוב יותר כשאנו שולטים עליהם .  האפרטהייד היה נהדר , " האח הגדול "  תוכנית מופלאה ודוקטור חצרוני הוא מרצה בכיר במכללת הבלה בלה בלה בלה ,  העיקר שיהיה לך רייטינג ותשים שלושה סימני קריאה !  !  ! 

ילד אסור ,  ילד מותר
חוצפה לחשוב אחרת ומסוכן לחצות פסי רכבת  אבל כל עוד שיש לך רייטינג וקבוצה בפייסבוק ,  אין מקום לדאגה .  דרור רפאל משרטט גבולות

