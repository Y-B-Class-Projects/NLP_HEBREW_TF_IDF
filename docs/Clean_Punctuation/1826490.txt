ח"כים בליכוד נגד נתניהו : " לוויתורים אין רוב "
 חברי הכנסת חוטובלי ודנון מסיעתו של ראש הממשלה נתניהו יצאו נגד דבריו בקונגרס על הצורך בוויתורים במסגרת הסכם : " נבחרנו לשמור ולא למסור .  ההצהרות פוגעות באינטרס הישראלי "
 סיעת הליכוד נחלקה הערב  ( שלישי )  ביחסה אל נאום ראש הממשלה בנימין נתניהו בפני הקונגרס .  מספר חברים בסיעה ,  בהם שר ההסברה והתפוצות יולי אדלשטיין ושר התחבורה ישראל כץ ,  הגיבו באהדה לדברי ראש הממשלה ,  תוך שהם  " מדלגים "  על אמירתו לפיה בשלום עתידי יהיו התנחלויות שיוצאו משטחה של ישראל .  לעומתם ,  מספר חברי הכנסת מתחו ביקורת על ראש הממשלה .
 בעבר התבלטו שלושה חברי כנסת כמבקריו העיקריים של ראש הממשלה כל אימת שהזכיר ויתורים :  יריב לוין ,  ציפי חוטובלי ודני דנון .  שני האחרונים בחרו גם הפעם לתקוף את אמירותיו של ראש הממשלה בנושא ההתנחלויות .  לדברי דנון ,  שבאופן הפגנתי צפה בנאום בהתנחלות עפרה שמחוץ לגושי ההתנחלויות , " לא נכנע לקמפיין הפוליטי של אובמה .  כשראש הממשלה ינחת מחר בישראל ,  הוא יבין כי לוויתורים בבקעת הירדן וברוב יהודה ושומרון ,  אין רוב בליכוד .  נבחרנו כדי לשמור ולא כדי למסור ". 
חוטובלי הייתה נחרצת אף יותר . " לראשונה ,  ראש ממשלת ימין מצהיר כי בכוונתו לוותר על חלקים מיהודה ושומרון ",  תקפה . " על ראש הממשלה לדעת כי הדברים אינם מקובלים על רובה המוחלט של סיעת הליכוד .  מתן ההצהרות בעת בה ברור לכולם כי אין פרטנר פלסטיני פוגע באינטרס הישראלי .  בצד הביקורת על נאום ראש הממשלה ,  יש לשבח אותו על שהצהיר על כוונה לשמור על אחדותה של ירושלים ותמך בהתיישבותו הצודקת והמוסרית של עם ישראל ביהודה ושומרון ". 
מנגד ,  אמר השר אדלשטיין כי  " ראש הממשלה נשא נאום היסטורי בפני הקונגרס והציג בו את הזכויות ההיסטוריות והבסיסיות של מדינת ישראל בצורה חדה וברורה .  עמדותיו זכו לתמיכה מקיר לקיר בקונגרס ".   
" לצערי ,  עוד בטרם פסקו מחיאות הכפיים והתשואות בגבעת הקפיטול ,  חזרו הפלסטינים על עמדותיהם המסורתיות החותרות לחיסולה של מדינת ישראל ,  באמצעות החזרת 'הפליטים' לתוכה ודחיפה לעבר קווי 67' שאינם ברי הגנה ",  המשיך אדלשטיין . " רצונם של הפלסטינים אינו להקים מדינה פלסטינאית לצידה של מדינת ישראל ,  אלא להקים מדינה פלסטינית במקום מדינת ישראל ". 
גם השר כץ הביע תמיכה בנאום נתניהו . " רה"מ הביא כבוד רב למדינה בנאומו הערב בפני שני בתי הקונגרס .  רה"מ שמר על העקרונות הבסיסיים אך עם זאת קרא להנהגה הפלסטינית לבוא למו"מ .  הוא גם הדגיש את חשיבותה של ירושלים מאוחדת ושאף פליט לא ייכנס לתחומי ישראל ,  וציין עוד כי לא נחזור לקווי 67' וכי אנו צריכים גבולות ברי הגנה ". 
וגם חבר הכנסת לוין בחר הפעם לתמוך בראש הממשלה . " ציפי לבני וחברי מפלגתה קיבלו שיעור מהקונגרס האמריקאי כיצד ראוי לקבל ראש ממשלה ישראלי שעומד על עקרונותיו ולא נכנע ללחצים ",  אמר . " אני מחזק את ידיו על אמירתו האמיצה שלא להתפשר ,  לא להיכנע ,  לא לשאת ולתת עם חמאס ולשמור על גבולותיה של ישראל ועל בירתה הנצחית .  על אף כל הקשיים ,  ההתיישבות היהודית בכל חלקי ארץ ישראל תנצח ". 
לפנייה לכתב :  pinhas_wolf@walla.co.il

ח"כים בליכוד נגד נתניהו : " לוויתורים אין רוב "
 חברי הכנסת חוטובלי ודנון מסיעתו של ראש הממשלה נתניהו יצאו נגד דבריו בקונגרס על הצורך בוויתורים במסגרת הסכם : " נבחרנו לשמור ולא למסור .  ההצהרות פוגעות באינטרס הישראלי "
 
