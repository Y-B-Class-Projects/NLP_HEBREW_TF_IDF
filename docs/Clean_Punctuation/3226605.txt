גנץ באיפא"ק : " האיראנים מכירים אותי - ולא רק מהטלפון "
 בנאומו הראשון בפני השדולה הפרו ישראלית בוושינגטון ,  גנץ התייחס להסלמה הביטחונית ,  והזהיר את ראשי חמאס ואיראן .  הוא העלה את הצורך באחדות בישראל ותקף נגד ההפרדה בין זרמי היהדות ושילוב עוצמה יהודית .  בהמשך אף הודה לטראמפ על ההכרה ברמת הגולן
- על ההסלמה בדרום : " ישראל תמיד תנצח ,  נתניהו עשה נכון ששב ארצה "-  גנץ : " אחדות היא הנשק הסודי של העם היהודי "-   " ירושלים הייתה ותמיד תהיה הבירה ,  בקעת הירדן תהיה הגבול הביטחוני במזרח "-   " בברגן בלזן לא הבדילו בין רפורמים וקונסרבטיביים ,  לא נסבול גזענות "-  על הנשיא טראמפ : " שותף אמת של ישראל "  
יו"ר כחול לבן בני גנץ נאם הערב  ( שני )  בפני ועידת איפא"ק בוושינגטון ,  כשעתיים לפני פגישתם הצפוייה של ראש הממשלה בנימין נתניהו ונשיא ארצות הברית דונלד טראמפ .  זהו נאומו הראשון של גנץ בפני מליאת הוועידה ,  שבה משתתפים יותר מ-15 אלף יהודים אמריקנים ותומכי ישראל .  
גנץ פתח את נאומו בהתייחסות למצב הביטחוני ולירי הטילים לעבר מושב משמרת שבשרון . " מחשבותינו ותפילותינו יוצאות למשפחה שביתה נהרס היום בהתקפת טילים ",  אמר גנץ את נאומו . " העם הנחוש שלנו מותקף שוב עם תזכורת תמידית לשנאה וחוסר רצון לשינוי .  השנאה הזו ,  שמתדלקת מאה של סכסוך ,  השנאה הזו ,  העצב הזה ,  היא כל מה שאויבינו חיים עבורו .  מי ששואף לחיים - תמיד יותר חזק ממי שמחפש מוות ואני אומר למנהיגי חמאס - לא תשנו את זה ". 
בהמשך אמר גנץ כי נתניהו פעל נכון כשהחליט לקצר את ביקורו ולשוב לישראל ,  בעקבות המצב הביטחוני .  גנץ שב ופירט על עברו הצבאי וסיפר על חבריו שנפלו בקרבות . " הקדשתי את חיי למדינת ישראל ולעם היהודי והיום ,  כיו"ר מפלגת כחול לבן ,  זה כבוד גדול בשבילי לעמוד בפניכם היום ".  
מושג שחזר על עצמו פעמים רבות בנאומו הראשון של גנץ הוא האחדות . " גם כשיש לנו את הצבא הטוב ביותר  (  ..  .)  עלינו לזכור שאם אנחנו רוצים תקווה אנחנו חייבים שתהיה לנו אחדות "  אמר . " אם אנחנו רוצים ביטחון אנחנו חייבים שתהיה לנו אחדות .  ובמהלך ההיסטוריה הדרך היחידה שניצחנו היא על ידי אחדות .  אחדות היא העבר שלנו ואחדות חייבת להיות העתיד שלנו ".  הוא סיפר על משימתו הראשונה כחייל באבטחת נשיא מצרים ,  אנואר סאדאת ,  בביקורו הראשון בישראל ,  כחלק מחתימת הסכם השלום בין המדינות ,  וציין את המנהיגים כמי ששינו את ההיסטוריה . 
" אבל אני לא כמו כל חייל אחר ",  המשיך . " אף אחד מאתנו הוא לא כמו כל חייל אחר .  אנחנו חיילים יהודים .  החוקים שלנו כוללים את עשרת הדברות ,  ואת הקוד המוסרי של הנביאים .  בקוד המוסרי הזה למדינה שלנו ,  שהובילה אותי במשימה סופית ,  הובלתי אנשים לסודאן ,  כקצין צעיר ,  הובלתי את חיילי לסודאן ,  מדינת אויב ,  שם בלב המדבר ,  פגשנו את יהודי אתיופיה שברחו מהרדיפה ורצח .  ביחד במטוס תובלה צבאי ,  לקחנו אותם הביתה ,  הבית שהם לא ראו אף פעם ,  אבל חלמו עליו כל החיים - מדינת ישראל .  בין יהודי אתיופיה הייתה ילדה בת שלוש ,  היום היא חברת כנסת - פנינה תמנו שטה ".  בשלב זה ,  ביקש גנץ מח"כ תמנו שטה לקום על רגליה ,  ואמר כי הוא גאה על כך שהיא חברה במפלגתו .
" אנחנו נשלחנו למשימה הזאת כי לישראל יש חובה לדאוג שכל יהודי בטוח ,  ואם יהודי אחד בסכנה - המשימה לא נגמרה .  והיום אני אומר לכם - המשימה עדיין לא נגמרה ",  המשיך גנץ . " בגלל שאנחנו יהודים ,  אנחנו לא נהיה סבלניים ביחס לגזענות ,  לא נהייה סבלניים לאנטישמיות .  יש לי תמונה בשחור ולבן של אמי בברגן בלזן .  כמה שנים תליתי תמונה נוספת ,  בצבע ,  של בני נדב ,  במדי צה"ל .  בין שתי התמונות האלה יש את הסיפור השלם של העם בישראל .  שלושה דורות ושלושה סמלים :  השואה ,  הכותל המערבי וישראל הצעירה העצמאית והחזקה ".  
גנץ הדגיש כי דרכה של ישראל שלובה בעוצמה ובמוסר ,  ואמר כי בשל כך על ישראל להמשיך להגן על עצמה .  בנקודה זו פנה לראשי המשטר האיראני : " לעולם לא עוד .  לעולם לא ניתן לכם להתבסס בסוריה .  לא ניתן לכם לפתח נשק גרעיני .  אני אומר לאיראנים - אתם מכירים את חבריי ואתם מכירים אותי ולא רק מהטלפון הסלולרי שלי .  במשמרת שלי לא תהפכו למעצמה אזורית ולא אהסס להשתמש בכוח במידת הצורך ".  
" אני יודע שילדי טהראן ,  ילדי ירושלים ,  שניהם נולדים ללא שנאה ",  אמר גנץ . " אני יודע שהעם האיראני מחכה לשחר של יום חדש ,  ואני מקווה שנראה את זה בתקופת חיינו .  עד אז - חיזבאללה ,  חמאס ,  אל קאעידה ,  דאעש ,  נפגשנו בעבר בשדה הקרב ואתם יודעים מה הייתה התוצאה .  לכן ,  אני אומר שהמציאות בדרום שילדים מבלים את הלילות במקלטים בזמן שראשי חמאס חוגגים חייבת להיפסק עכשיו .  ראשי חמאס שכחו מה קרה לאחמד ג'עברי הרמטכ"ל שלהם .  הם יקבלו תזכורת אישית אם הם ימשיכו לתקוף את האוכלוסייה שלנו .  אנחנו נשמור על היתרון הצבאי שלנו ,  נשמור על היתרון הביטחוני שלנו ,  באוויר בים ביבשה ואפילו מתחת לים ",  הוסיף . " למי שרוצה להפוך דף חדש ,  אנחנו נושיט את ידנו לשלום ונשאף לשלום עם כל מנהיג ערבי ".  
בהמשך גנץ שרטט את גבולות ישראל לשיטתו . " בכל הסכם עתידי אם יגיע וכשיגיע ,  לא נתפשר על הנושאים הללו :  ירושלים הייתה ותמיד תהיה הבירה המאוחדת של ישראל .  בקעת הירדן הייתה ותמיד תהיה גבול הביטחון המזרחי של ישראל .  האחריות הביטחונית תישאר בידי צה"ל ,  וצה"ל בלבד .  לעולם לא נבקש אף אחד לדאוג לנו .  אנחנו נדאג לעצמנו .  לעולם לא ניסוג מרמת הגולן ".  
גם סוגיית הזרמים בעם היהודי זכתה לאזכור בנאומו של גנץ . " כרמטכ"ל לשעבר אני יודע את סוד כוחנו ,  הוא מבוסס על יכולתנו להישאר ביחד ",  אמר . " אחדות היא הנשק הסודי של העם היהודי .  היכולת שלנו לעמוד ביחד לא צריכה להיות מובנת מאליה .  בברגן בלזן אף אחד לא שאל מי רפורמי ומי קונסרבטיבי מי אורתודוקסי ומי חילוני .  לפני שהולכים לקרב אני לעולם לא בודק למי יש כיפה מעל ראשו .  תנו לי לומר לכם ,  כנושא גאה של הכומתה האדומה של אלו ששחררו את הכותל ,  אני חייב להגיד לכם שהכותל שייך לכולם .  לא ניתן לקיצונים מאף אחד מהצדיים לשלוט .  לא יהיו קיצונים שמובילים אותנו ,  אף כהניסט לא ינהל את המדינה שלנו ,  לא יהיה אף גזען שיעמוד בראש מוסדות מדינה ואף שחיתות לא תוביל אותנו .  מנהיגי ישראל לא יכולים להיות מובלים על ידי שום דבר אחר פרט לטובת המדינה בלבד ".  
בנאומו ,  ביקש גנץ להודות ליהדות ארצות הברית ,  וכן לנשיא טראמפ ,  אותו הגדיר  " שותף אמת של ישראל ".   " טראמפ ,  תודה לך על הכרה בירושלים כבירת ישראל ועל העברת השגרירות לשם ",  אמר . " תודה לך על ההכרה בריבונות הישראלית ברמת הגולן .  אנחנו מודים לך על השותפות האסטרטגית ואנחנו רוצים שכל אמריקה - רפורבליקנים ודמוקרטים ,  יתקדמו איתנו ברוח ששירתה אותנו כה טוב בעבר ".  
במקור ,  מספר 2 בכחול לבן ,  יאיר לפיד ,  היה אמור לנאום בכנס ,  אך בשבוע שעבר גנץ החליט כי הוא רוצה לעלות על הבמה ולהראות שלא רק נתניהו יכול לעשות את זה .  לקראת הנאום ,  ערך אתמול גנץ תדרוך לכתבים הישראלים בוושינגטון ,  שבו הסביר ,  בין השאר ,  מדוע החליט לנאום באיפא"ק ,  על אף שמדובר בזירה אוהדת במיוחד לנתניהו ובמה שראש הממשלה מיומן בה ביותר .
 בתום נאום גנץ ולפני נאומו של מייק פנס ,  סגן נשיא ארצות הברית ,  השניים נפגשו ושוחחו בקצרה .  גנץ הודה לפנס על התמיכה הבלתי מסויגת של הממשל בישראל ועל המהלכים האחרונים שנעשו עבור המדינה .  פנס הודה לו ואמר כי כך ימשיכו לנהוג .
 בנאומו בפני ועידת איפא"ק דיבר פנס על השותפות החזקה בין ישראל לארצות הברית ואמר כי ארצו לא תאפשר לאיראן להשיג נשק גרעיני .  פנס הוסיף כי טראמפ יכיר רשמית בריבונות ישראל ברמת הגולן בהמשך הערב ,  כשייפגש עם ראש הממשלה בנימין נתניהו .
  ( עדכון :  15:24 )  

גנץ באיפא"ק : " האיראנים מכירים אותי - ולא רק מהטלפון "
 בנאומו הראשון בפני השדולה הפרו ישראלית בוושינגטון ,  גנץ התייחס להסלמה הביטחונית ,  והזהיר את ראשי חמאס ואיראן .  הוא העלה את הצורך באחדות בישראל ותקף נגד ההפרדה בין זרמי היהדות ושילוב עוצמה יהודית .  בהמשך אף הודה לטראמפ על ההכרה ברמת הגולן

