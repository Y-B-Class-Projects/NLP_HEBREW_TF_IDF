יחימוביץ' : " ייצוא הגז - שוד הציבור ומכירת עתידו "
 יו"ר האופוזיציה תקפה את הודעת נתניהו ושריו על ייצוא 40% מהגז הטבעי ואמרה כי בכוונתה להגיש בג"ץ לפסילת המהלך . " מיצג מביש של כניעה ללחצים אדירים של ענקי הגז "
 במערכת הפוליטית מיהרו להגיב על הודעת ראש הממשלה ושריו שלפיה חברות הגז תוכלנה לייצא 40% מהגז הטבעי שבמאגרים בים התיכון .  יו"ר האופוזיציה ,  שלי יחימוביץ' ,  הודיעה אחר הצהריים  ( רביעי )  כי בכוונתה להגיש עתירה לבג"ץ  יחד עם חברי כנסת נוספים מהאופוזיציה וכן עם חבר הכנסת ראובן ריבלין מהליכוד ,  בדרישה לפסול את הליך קבלת ההחלטות בנושא חלוקת הגז הטבעי ולהעביר את ההחלטה בנושא למסלול חקיקה מוסדר . 
" חזינו כעת במיצג מביש של כניעה ללחצים אדירים של ענקי הגז ,  במסווה קלוש של החלטה מקצועית ",  אמרה יחימוביץ' זמן קצר לאחר מסיבת העיתונאים שכינסו בנימין נתניהו ,  השרים סילבן שלום ויאיר לפיד וכן הנגיד היוצא סטנלי פישר ,  שבה הודיעו כי קרוב ל-540 מיליארד מטרים מעוקבים  ( BCM )  של גז טבעי מתוך 900 BCM שנמצאו עד כה יישארו בשוק המקומי  הכולל את ישראל ושכנותיה . " במחטף ובמהירות שאין לה כל הצדקה - כאשר מדובר בהחלטה הגוזרת את עתיד הילדים שלנו ,  קיבלו ארבעה אנשים מבוססים ועשירים החלטה אשר תפגע ברוב המכריע של אזרחי מדינת ישראל .  ההחלטה הזו היא שוד של הציבור ",  הוסיפה יו"ר האופוזיציה .  
ראש הממשלה טען במסיבת העיתונאים כי הכמות שתישאר בשוק המקומי תספק ביטחון אנרגטי לישראל במשך כ-25 שנים ,  והעריך כי הרווחים מתמלוגי הגז לייצוא יסתכמו ב-60 מיליארד דולרים ב-20 השנים הבאות ,  סכום המהווה 60% מסך כל הרווחים .  יחימוביץ' מצדה תקפה את דבריו של ראש הממשלה ,  ואמרה כי המלצות ועדת צמח להותיר בשוק המקומי בכל זמן נתון כמות מינימלית של 450 BCM גז טבעי ,  הן  " רשלניות ".   " נתניהו אינו מספר שגם אם יחידות האנרגיה יימכרו בסכומים גבוהים לגורמים זרים  המס שישלמו טייקוני הגז יהיה תמיד על פי התעריף שלפיו הם ימכרו את הגז בארץ ,  כשכל רווחי הפער מהמכירה לזרים יזרמו לכיסיהם של הטייקונים ,  ולא לקופת המדינה ",  הסבירה .  
השר להגנת הסביבה ,  עמיר פרץ ,  התייחס גם כן להודעת נתניהו והשרים שלום ולפיד ,  ואמר : " ההחלטה היום היא עדות לכך שהכיוון שבו פעלה ועדת צמח היה כיוון שחייב שינוי ,  כפי שהמלצנו לאורך כל הדרך .  טוב שמתחילה מגמה של שינוי ,  אך הדבר אינו מספק ".  השר פרץ הוסיף כי מבדיקות שערכו אנשיו כמות הגז הטבעי שצריכה להישאר עבור ישראל היא 600 BCM , " על מנת לתת מענה למעבר של שימוש בגז טבעי בכלל ענפי המשק  גם לאנרגיה ,  גם לתעשייה וגם לענף התחבורה ".  
בארגון  " אדם טבע ודין "  ביקרו בחריפות את הודעת נתניהו וטענו כי ההחלטה שהתבססה על מסקנות ועדת צמח שגויה , " כי הסתמכה על עתודות גז וירטואליות ".  מנכ"ל הארגון ,  עמית ברכה ,  אמר : " במקום לפעול כמתחייב מבחינה סביבתית ,  משפטית ומוסרית ולהעביר את ההכרעה לדיון שקוף בכנסת ,  נתניהו בחר לעשות טוטו במספרי הייצוא ,  לראות איזה מספר עלה בגורל ולהמר על העתיד שלנו ושל הילדים שלנו ".  לדבריו , " השוק הישראלי משווע לגז לטובת תחבורה ,  תעשייה ואנרגיה - זהו האינטרס הסביבתי הלאומי של ישראל וממנו בוחר נתניהו להתעלם ,  ובמקום זאת לגלות רפיסות ולהתקפל בפני חברות הגז ".  
מנגד ,  באיגוד תעשיות חיפושי הנפט והגז בישראל בירכו על המלצות ועדת צמח וטענו כי דוח חברי הוועדה  " הינו דוח מקצועי של ועדה בין-משרדית ,  בלתי תלויה ,  שאיזנה בין צורכי המשק המקומי מחד לפוטנציאל האדיר שבייצוא הגז עבור כל אזרח ואזרח במדינה ".  יו"ר האיגוד ,  אורי אלדובי ,  אמר כי על הממשלה  " לאמץ בישיבתה הקרובה את מסקנות צמח כלשונן על מנת שמדינת ישראל תוכל ליהנות באופן אופטימלי ומקסימלי מתגליות הגז ומהיתרונות הגדולים הטמונים בהן ".  לאור הכרזת נתניהו ושריו על חלוקת הגז הטבעי החדשה ,  שתובא לאישור הממשלה ביום ראשון הקרוב ,  בארגון  " מגמה ירוקה "  הודיעו על הפגנה שתתקיים היום בכיכר רבין בתל אביב נגד ההחלטה . " אנחנו מבינים שמדובר במחטף ,  מבינים שההבטחות שניתנו לנו לפני הבחירות הופרו ומבינים שמוכרים את עתידנו בזול .  אנו יוצאים היום לרחוב כי הגיעו מים עד נפש ",  נכתב בעמוד הפייסבוק של מארגני המחאה .  
לקריאה נוספת:הממשלה תגדיל את כמות הגז המיועד למשק הישראלי 

יחימוביץ' : " ייצוא הגז - שוד הציבור ומכירת עתידו "
 יו"ר האופוזיציה תקפה את הודעת נתניהו ושריו על ייצוא 40% מהגז הטבעי ואמרה כי בכוונתה להגיש בג"ץ לפסילת המהלך . " מיצג מביש של כניעה ללחצים אדירים של ענקי הגז "
 
