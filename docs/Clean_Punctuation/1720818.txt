בחירת יו"ר למפעל הפיס :  ההגרלה ידועה מראש
נתניהו הקים ועדת איתור למינוי יו"ר למפעל הפיס ואחד ממקורביו יזכה אולי בשמנת .  עמי שקד עם הצעה מעט שונה לראש הממשלה
בשבוע שעבר פרסם משרד ראש הממשלה בנימין נתניהו מודעה על דחיית מועדי פעילותה של הועדה לאיתור מועמדים לתפקיד יו"ר דירקטוריון מפעל הפיס .  הועדה בראשות איל גבי מנכ"ל משרד ראש הממשלה קבעה את 31.8.10 כמועד אחרון להגשת מועמדויות .  לכאורה מתקבל הרושם ששפע מועמדים מתמודדים על התפקיד .  אם אכן זה המצב נראה שמרבית המתמודדים סובלים מנאיביות .
 תפקיד יו"ר מפעל הפיס מתגמל ונוח .  עלות שכר שנתית של 2.5 מליון שקל ,  רכב ונהג צמוד ,  עוזר אישי ,  לשכה מפוארת ושתי מזכירות אישיות וכמובן גם השפעה ושליטה על הקצאת מיליארדי שקלים ממפעל הפיס לרשויות מקומיות ולפעילויות תרבות ורווחה .  ההשפעה על התקציב מקנה ליו"ר ובמידה רבה לשולחו לתפקיד כוח רב בשלטון המקומי .  הכוח במישור המקומי משפיע כמובן על שליטה במרכז המפלגה באמצעות כיבודים של לשכת יו"ר הפיס לחברים מרכזיים שחפצים ביקרו .
 כמעט שלוש שנים מתפקד מפעל הפיס ללא יו"ר מאז פרישתו של שמעון כצנלסון שמונה בזמנו בעידוד עומרי שרון .  כצנלסון להזכירנו היה פעיל פוליטי בליכוד וסגן ראש העיר אשדוד .
 שלא במפתיע גם בהיעדר יו"ר ,  מפעל הפיס תפקד והרוויח ואיש לא חש בחסרונו של יו"ר .  איש חוץ מנתניהו שכמובן מעוניין למנות לתפקיד את אחד ממקורביו או אדם  " שיהיה חיובי "  לראש הממשלה שמינהו וכמובן פעל להשגת המינוי .
 דרישות הסף העיקריות לתפקיד נמוכות :  גיל 25 ומעלה ,  תואר ראשון ,  5 שנות ניהול עסקי או תפקיד ציבורי .  התואר האקדמי יכול בתנאים מסוימים  ( בעיקר למועמד מסוים שחפצים ביקרו )  להיות מתורגם לניסיון ניהולי רב וכך גם לקריטריון פעוט יימצא פיתרון .  
בוועדת האיתור חברים ארבעה :  מנכ"ל משרד ראש הממשלה איל גבאי ,  היועצת המשפטית של משרד ראש הממשלה עורכת הדין מיכל גרוסמן ,  נציג הציבור פרופסור בן ציון זילברפרב שבעבר מונה על ידי נתניהו לתפקיד מנכ"ל האוצר ומנכ"ל משרד התחבורה יעקב גנות .  שלושה מתוך ארבעת חברי הועדה נמצאים בקשר ישיר עם נתניהו .  כיצד בדיוק השלושה יהיו עצמאיים וייבחרו במועמד שנתניהו אינו חפץ ביקרו ?  יש לכך סיכוי זהה לזכייה אפשרית בלוטו .  אחד ממקורבי נתניהו כבר מתמרק לקראת תפקידו החדש והנעים .
 עד סוף אוגוסט נתניהו יכול להוכיח שאינו פועל מאינטרסים לא ענייניים .  שתי אופציות עומדות בפניו :  להחליט שאין צורך ביו"ר או למנות יו"ר בשכר סמלי של שקל בשנה וימצאו לכך מועמדים רבים וטובים .  רק שאצל נתניהו הרצון להעניק שי לאחד מנאמניו יגבר על שיקול דעת והגיון .
 ד"ר עמי שקד הוא סגן דיקן המרכז ללימודים אקדמיים

בחירת יו"ר למפעל הפיס :  ההגרלה ידועה מראש
נתניהו הקים ועדת איתור למינוי יו"ר למפעל הפיס ואחד ממקורביו יזכה אולי בשמנת .  עמי שקד עם הצעה מעט שונה לראש הממשלה

