שרטוט גבולות והסדר קבע :  קושנר מדבר על תוכנית השלום של טראמפ
יועצו הבכיר של נשיא ארה"ב פירט על תוכנית השלום האמריקנית ,  שתכלול שרטוט גבולות עם מעבר חופשי . " אנחנו רוצים לראות את עזה והגדה תחת הנהגה מאוחדת ".  הריאיון מתקיים במסגרת ביקור באזור שבו יבקש תמיכה כלכלית בתוכנית .  עימות בין בנט לנתניהו : " סכנת מדינה פלסטינית "
 -קושנר על עיקרי התוכנית :  פתרון לסוגיית הגבולות ,  הסדר קבע והזדמנויות כלכליות-על עזה והגדה המערבית : " רוצים לראות אותן תחת הנהגה מאוחדת "- על המעבר בין הגבולות : " הפתרון יבטיח זרימה חופשית של סחורות ואנשים "-  בנט : " האמריקנית ידחפו להקמה מדינה פלסטינית על כביש 6 "-  הליכוד נגד בנט : " האשמות שווא במטרה למשוך קולות מהליכוד "  
חודשיים לפני המועד המוערך לפרסום תוכנית השלום של נשיא ארצות הברית דונלד טראמפ ,  חתנו ויועצו הבכיר ג'ארד קושנר הסביר על חלק מפרטיה בריאיון לרשת  " סקיי ניוז "  בערבית .  לדבריו ,  התוכנית תוצג בקרוב ותכלול שרטוט גבולות כחלק מפתרון הקבע לצד הזדמנויות כלכליות חדשות עבור שני הצדדים .  עוד הוסיף כי  " אנחנו רוצים לראות את רצועת עזה והגדה המערבית מאוחדות תחת הנהגה אחת ". 
הריאיון מתקיים על רקע ביקורו של קושנר באזור יחד עם שליחו של טראמפ למזרח התיכון ג'ייסון גרינבלט ועם שליחו לאיראן בריאן הוק .  הם צפויים לבקר בערב הסעודית ,  באיחוד האמירויות ,  בקטאר ובעומאן על מנת לקבל התחייבויות כספיות וכלכליות לתמיכה בתוכנית השלום .  
התקרבות מועד פרסום התוכנית עמד אתמול בלב עימות פומבי בין ראש הממשלה בנימין נתניהו ליו"ר הימין החדש שר החינוך נפתלי בנט .  כפי שפורסם לראשונה בוואלה !  NEWS ,  הבית הלבן מתכנן לפרסם את התוכנית אחרי הבחירות ,  אך לפני הרכבת הממשלה הבאה ,  מתוך כוונה מודעת להשפיע על הרכב הקואליציה בישראל . " ערכנו התייעצויות רבות עם הישראלים ,  עם הפלסטינים ,  עם מנהיגים ערבים רבים ועם גורמים שהתעניינו בעבר בנושא ",  אמר קושנר לרשת  " סקיי ניוז "  בערבית . " אנחנו נחושים להציג את הרעיונות שלנו כדי לראות האם שני הצדדים יכולים לבחון את הסכסוך מזווית אחרת ". 
לקריאה נוספת:בנט :  נתניהו מתואם עם טראמפ על מדינה פלסטינית ;  רה"מ :  טבעי שהוא לחוץ 

הוא אמר כי  " תוכנית השלום שאנחנו מציעים תיתן לישראלים ופלסטינים יותר ממה שהם נותנים ,  אבל על שני הצדדים לתת ויתורים ".  לטענתו , " התוכנית המוצעת מתרכזת במתן יכולת לעם הפלסטיני ליהנות מאפשרויותיו ולתת הזדמנות לעם הישראלי להשתלב כראוי באזור .  היא מבוססת על עקרונות החירות ,  כיבוד אמונות ,  ניצול הזדמנויות וביטחון ". 
לדבריו , " הצד המדיני של התוכנית מפורט מאוד ומתרכז בשרטוט גבולות ובפתרון סוגיות הסדר הקבע .  המישורים הכלכלי והמדיני בתוכנית קשורים קשר הדוק .  למדנו את הכלכלה הפלסטינית ומצאנו אפשרויות רבות להשקעה .  אולם ,  כדי לממש אותן אין מנוס מלשים קץ למתיחות ". 
עוד הוסיף קושנר כי מנהיגים באזור ובעולם מתעניינים רבות בעם הפלסטיני , " ורוצים למצוא דרכים שיאפשרו להם להשיג את מה שלא היה בידם זמן רב ".  הוא הסביר כי  " הכלכלה הפלסטינית מוגבלת לאור העדר השלום "  ו"פתרון סוגיית הגבולות בין הישראלים לבין הפלסטינים יבטיח זרימה חופשית של סחורות ואנשים ויביא ליצירת הזדמנויות עבודה חדשות ".  
עם זאת ,  קושנר הדגיש כי  " ההשפעה הכלכלית של תוכנית השלום היא לא רק עבור הישראלים והפלסטינים .  אם נצליח להסיר את הגבולות ולהשיג שלום ,  הדבר יביא ליצירת הזדמנויות חדשות ".  
" המצב שבעניינו דנים הפלסטינים והישראלים לא השתנה כלל ב-25 השנים האחרונות ",  המשיך קושנר . " לא ניתן לפתור בעיה עליה רבים שני עמים מזה שבעים שנה ולצפות שיהפכו לחברים בין לילה ". 
על הממשלה ברמאללה אמר חתנו של טראמפ כי  " העם הפלסטיני רוצה ממשלה לא מושחתת שתגן על האינטרסים שלו ".  עוד הוסיף כי המצב ברצועת עזה  " גרוע מאוד ",  כי הסכסוך במזרח התיכון  " נוצל לטובת הסתה קיצונית "  וכי  " איראן מהווה את האיום הגדול ביותר על האזור .  תמיכתה בטרור הביאה להגדלת מספר הפליטים ולהפחתת ההזדמנויות הכלכליות ".  
אתמול האשים בנט את נתניהו כי הוא וטראמפ מתואמים על התכנית להקמת מדינה פלסטינית ,  ואילו בליכוד הגיבו שמדובר ב"קשקוש מוחלט ".  נתניהו אמר על בנט כי  " זה טבעי שהוא לחוץ וקצת התבלבל .  מובן מאליו שהבחירות עושות כל מיני דברים מוזרים למפלגות קטנות ". 
היום ,  אחרי הריאיון של קושנר ,  אמר בנט כי  " יש סכנה ברורה ומיידית למול עינינו :  הקמת מדינת פלסטינית .  ביום שלאחר הבחירות ידחפו האמריקנים לממשלת נתניהו-לפיד-גנץ שתאפשר הקמת מדינה פלסטינית על כביש 6 ולחלוקת ירושלים ,  ונתניהו ייאלץ להתיישר ".  
בתגובה ,  בליכוד האשימו את בנט ושקד שכבר קיימו מגעים עם מפלגת כחול-לבן כדי להצטרף אחרי הבחירות . " כשבנט ושקד הקימו את 'הימין החדש' הם אמרו שעשו זאת כדי למשוך קולות מלפיד וגנץ בכדי להגדיל את גוש הימין ,  ושהם לא ירו בתוך הנגמ"ש .  עכשיו הם באים בהאשמות שווא נגד הליכוד במטרה למשוך קולות מהליכוד .  דבר שיביא לעליית ממשלת השמאל של לפיד-גנץ ,  שמפלגתם תהיה גדולה יותר מהליכוד ".  
עוד נמסר כי  " בשעה שנציגים מהימין החדש קיימו מגעים עם לפיד-גנץ כדי להצטרף אליהם אחרי הבחירות ,  ראש הממשלה נתניהו הבהיר כבר חד משמעית שיקים ממשלת ימין .  ראש הממשלה נתניהו שמר על ארץ ישראל ועל מדינת ישראל מול הממשל העוין של אובמה והוא ימשיך לעשות זאת מול הממשל האוהד של טראמפ ".  הימין החדש פרסמו תגובה נוספת שבה אמרו כי דברי הליכוד הם  " פייק ניוז טהור וקשקוש מוחלט ".  
גם באיחוד מפלגות הימין  ( הבית היהודי והאיחוד הלאומי )  הגיבו לדברי קושנר ואמרו כי  " תכנית המאה של טראמפ שתובא מיד לאחר הבחירות חוזרת גם היא על הפרדיגמה הכושלת שהביאה עלינו מעל אלף הרוגים לצד אלפי טילים על ישראל ,  וטומנת בחובה סכנה ברורה ומידית לקיומה של מדינת ישראל ". 
על רקע הביקורת נגד נתניהו ,  מופץ בשעות האחרונות סרטון עם קטעים של נתניהו מנאום בר אילן בשנת 2009 משולבים עם דברי ברק רביד ,  כתב חדשות 13 ,  על פרטי תוכנית השלום .  בימין החדש הכחישו כי הם עומדים מאחורי הסרטון : " אמנם סרטון מוצלח ,  אך אינו שלנו ,  אינו מטעמנו ואיננו קשורים אליו בשום צורה .  התכנית להקמת מדינה פלסטינית ,  לעומת זאת ,  היא אמיתית מאוד ". 
 ( עדכון ראשון :  17:09 )  

שרטוט גבולות והסדר קבע :  קושנר מדבר על תוכנית השלום של טראמפ
יועצו הבכיר של נשיא ארה"ב פירט על תוכנית השלום האמריקנית ,  שתכלול שרטוט גבולות עם מעבר חופשי . " אנחנו רוצים לראות את עזה והגדה תחת הנהגה מאוחדת ".  הריאיון מתקיים במסגרת ביקור באזור שבו יבקש תמיכה כלכלית בתוכנית .  עימות בין בנט לנתניהו : " סכנת מדינה פלסטינית "
 
