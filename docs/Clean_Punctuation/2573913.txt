הולכים לבחירות :  כך תפוזר הכנסת ה-18 טרם זמנה
ההצבעה על פיזור הכנסת תמשיך את זו שנבלמה לפני חמישה חודשים לטובת ממשלת האחדות ,  שלא זכתה להאריך ימים ,  ונתניהו יעשה הכל כדי לזרז את ההליך .  המועד הצפוי :  תחילת פברואר
אם לא ניתקל שוב בתרגיל של הרגע האחרון ,  הרי שראש הממשלה ,  בנימין נתניהו ,  יודיע הערב  ( שלישי )  על הקדמת הבחירות ממועדן המתוכנן ב-7 באוקטובר ,  כנראה לראשית חודש פברואר .  ההליך מזכיר מאוד את הליך פיזור הכנסת שהחל עם פתיחת מושב הקיץ במאי האחרון ,  אז ביקש נתניהו לפזר את הכנסת כבר בשבוע הראשון של המושב ,  אך בשל פטירת אביו ,  הפרופסור בנציון נתניהו - ההצבעות על החוק לפיזור הכנסת נדחו לשבוע השני של המושב .
 כעת מדובר בהמשך לאותן הצבעות ;  ביום שני ,  7 במאי ,  אישרה מליאת הכנסת את הצעות החוק לפיזורה בקריאה ראשונה .  לאחר מכן ההצבעה הועברה להכנה לקריאה שניה ושלישית בוועדת הכנסת ,  אך שם ,  יו"ר הוועדה ח"כ יריב לוין התבקש למשוך עוד ועוד את הישיבה .  הוא לא ידע שמאחורי הקלעים יושבים להם שני היריבים  נתניהו ומופז  ובונים את אחת הבריתות המוזרות שידעה הפוליטיקה הישראלית ,  ואת אחת הקואליציות הגדולות בתולדות המדינה .  בסופו של דבר ,  הוועדה הצביעה על ההצעה בהכנה לקריאה שניה ושלישית ,  אלא שאלקין הגיש רוויזיה  ( דרישה להצבעה חוזרת ,  פ.ו )  ,  והשאר היסטוריה  נתניהו ומופז כינסו את סיעותיהם באותו לילה ובישרו על המהלך .  
עד היום הוועדה לא שבה לדון ברוויזיה ,  מה שמוביל אותנו לשבוע הבא .  נתניהו ירצה ,  כנראה ,  לפזר את הכנסת כמה שיותר מהר ,  וכבר חצי ממלאכת הפיזור נעשתה .  כל שנותר לו הוא לבקש את כינוסה של ועדת הכנסת שתפסול את הרוויזיה .  לאחר מכן חברי הכנסת יעלו לאישורו הסופי של החוק במליאה ,  והכנסת תפוזר באופן רשמי .  לאחר המהלך הקודם ,  חברים בסיעת הליכוד למדו את הלקח ונזהרים מלהרים קול בתרועה . " עד שלא תראה את המספרים על הצג במליאת הכנסת לאחר ההצבעה ,  עדיין הכנסת לא פוזרה ",  אמרו כמה מהם הערב .  
למרות שהבחירות לכנסת ה-18 נערכו ב-10 בפברואר 2009 ,  הבחירות הקרובות אמורות היו להיערך ב-7 באוקטובר ,  בשל חוק יסוד שקובע כי הבחירות לכנסת יתקיימו לאחר ארבע שנים ,  ביום שלישי השלישי לחודש חשוון .  עם לוח הזמנים הזה ,  ייפתח ביום שני הבא ,  15 באוקטובר ,  מושב החורף .  בשעה 16:00 תתקיים ישיבה חגיגית עם נאומים של ראש הממשלה ,  ראש האופוזיציה ויו"ר הכנסת .
 בשלב זה ייתכנו שני תסריטים ;  הכנסת תפוזר מיד ,  או יממה לאחר מכן .  לאחר אישור פיזור הכנסת ,  יש על פי חוק חיוב להמתין 90 יום עד לקיומן של הבחירות ,  אולם ועדת הבחירות דורשת בדרך כלל שהות של 100 ימים ,  מה שמעמיד אותנו עם בחירות בתחילת פברואר .  הנגזרת מכך היא קיומן של מערכות פריימריז במפלגות השונות ,  שייערכו מאמצע נובמבר ועד לתחילת דצמבר .  

הולכים לבחירות :  כך תפוזר הכנסת ה-18 טרם זמנה
ההצבעה על פיזור הכנסת תמשיך את זו שנבלמה לפני חמישה חודשים לטובת ממשלת האחדות ,  שלא זכתה להאריך ימים ,  ונתניהו יעשה הכל כדי לזרז את ההליך .  המועד הצפוי :  תחילת פברואר

