געגועים לראש ממשלה הגון
כמעט כל ראש ממשלה גרם לאורי אבנרי להתגעגע לקודמו בתפקיד - אבל אף אחד לא הצליח עדיין למלא את החור שהשאיר יצחק רבין .  עכשיו ,  הוא מפחד שאפילו לביבי הוא עוד יאלץ להתגעגע 
" אתה עוד תתגעגע לביבי !  "  ניבא לי ידיד .  אני חושש מאוד שזה עלול לקרות .
 כמעט כל ראש-ממשלה גרם לי להתגעגע לקודמו :  גולדה מאיר גרמה לי להתגעגע ללוי אשכול .  יצחק שמיר גרם לי להתגעגע למנחם בגין .  שמעון פרס גרם לי להתגעגע ליצחק רבין .  בנימין נתניהו גרם לי להתגעגע לפרס .  אהוד ברק גרם לי להתגעגע לנתניהו .  אהוד אולמרט גרם לי להתגעגע לשרון .  עכשיו גורם לי נתניהו להתגעגע שוב לאולמרט .  
אצל לוי אשכול אהבתי את חוש-ההומור ואת משפטיו המבולבלים ,  את יחסו הידידותי - אך הוא אשם להחמצת ההזדמנות ההיסטורית ,  החד-פעמית ,  לעשות שלום עם העם הפלסטיני מיד עם תום מלחמת ששת-הימים .  בשיחה ידידותית שהייתה לנו באותה עת הסביר לי את נימוקיו ,  אך התרשמתי שהתאווה לשטחים היא שגברה אצלו על ההיגיון .
 אהבתי את הג'נטלמניות של מנחם בגין ,  את אדיבותו הטבעית והגישה הליברלית שלו בענייני-פנים - אך הוא היה אחראי ,  יחד עם שרון ,  למלחמת-לבנון הראשונה ,  המטופשת והמיותרת ,  שנמשכה 18 שנים ועלתה באלפי הרוגים ,  שלנו ושלהם .  הוא עצמו היה אחד מקרבנות מלחמתו :  הבעיות הנפשיות ,  שהיו מן הסתם קיימות אצלו גם קודם לכן ,  חברו לרגשות-החרטה שלו והעכירו את רוחו עד מותו .
 אהוד אולמרט ראה בסוף הקדנציה שלו את האור והציע לפלסטינים הצעת-שלום מרחיקת-לכת  ( כשכבר לא היה מסוגל לספק את הסחורה )  - אך הוא אחראי לשתי מלחמות אכזריות ,  שלא לדבר על אווירת השחיתות .
 אבל אם יש ראש-ממשלה שאני מתגעגע אליו באמת ,  הרי זה יצחק רבין .  זמן קצר אחרי שנבחר ב-1982 ביקרתי בתוניס ושוחחתי עם יאסר ערפאת ,  אבו-מאזן ואחרים .  כולם היו מלאי סקרנות לגבי אישיותו של רבין .  אמרתי להם : " הוא אדם הגון ככל שפוליטיקאי יכול להיות ".  כולם פרצו בצחוק .
 זהו שם-התואר הראשון העולה בזיכרוני כאשר מזכירים את רבין : " הגון ".  הוא לא שיקר .  הוא לא רימה .  הוא לא היה מושחת .  הוא לא דיבר בשפה הנפוחה והנכלולית של פוליטיקאים מקצועיים .  הוא היה ביישן ,  צנוע בהליכותיו ,  רחוק מראוותנות .  
הוא גם לא היה מלאך :  כל חייו היה איש-מלחמה .  קשה לשכוח את הפסוק  " לשבור להם את העצמות ",  שקצינים רבים התייחסו אליו כאל פקודה מעשית ומילאו אותה כלשונה .  
יותר מכל הערכתי אצלו את העובדה שבגיל 70 חל בו מפנה יסודי .  המצביא הפך לאיש-שלום ,  גם בתודעתו וגם במעשיו .  הסכם-אוסלו היה מפנה היסטורי :  לא בפרטי ההסכם ,  שהיו פגומים מאוד ,  אלא בעצם ההכרה של ישראל בעם הפלסטיני ,  ובהכרת ההנהגה הפלסטינית במדינת-ישראל .  למרות כל מה שקרה מאז ,  לא מעט באשמתנו ,  ההכרה הזאת נשארה עובדה היסטורית ,  הבסיס ל"פיתרון שתי המדינות "  שהפך עכשיו לקונסנזוס עולמי .
 אני מעריך את המפנה הזה פי כמה ,  מפני שהיו לי איתו במרוצת השנים עשרות שיחות על העניין הפלסטיני  בשגרירות בוושינגטון ,  בכנסת ,  במשרדו ובמסיבות שונות .  העברתי לו מסרים מערפאת ,  כאשר זה נחשב עדיין לארכי-טרוריסט .  רבין התנגד כל הזמן בתוקף לרעיון השלום עם הפלסטינים ,  וסירב לעשות את הצעד הכי קטן בכיוון זה .  אבל כאשר סיפרתי לו על המגעים הסודיים שניהלתי עם ראשי אש"ף ,  אמר לי : " אני מתנגד לגישתך ,  אך אם תשמע במגעים אלה משהו שלדעתך ראש-ממשלת ישראל צריך לדעת  הדלת שלי פתוחה לפניך ."  כזה היה .
 כעבור כמה שנים הוא הגיע בעצמו למסקנה שהאינטרס הקיומי של ישראל מחייב שלום עם העם הפלסטיני .  
הוא עשה את הנכון בעיניו מבלי לפזול לעבר סקרים והפגנות ,  מנהיג ולא מונהג .  הוא היה מוכן לשלם את המחיר ,  גם את אובדן הפופולריות וגם את ההסתה הנוראה נגדו .  קשה לדעת לאן היה מגיע בדרך זו אלמלא נרצח .  
כאשר אני חושב עליו כיום ,  אינני רואה רק את המדינאי שיכול היה להביא את המדינה לחוף-מבטחים .  אני רואה גם את האיש רבין  את החיוך הביישני ,  את היושר ,  את הגישה הישירה .  איפה מוצאים כיום פוליטיקאי שכזה ? 

געגועים לראש ממשלה הגון
כמעט כל ראש ממשלה גרם לאורי אבנרי להתגעגע לקודמו בתפקיד - אבל אף אחד לא הצליח עדיין למלא את החור שהשאיר יצחק רבין .  עכשיו ,  הוא מפחד שאפילו לביבי הוא עוד יאלץ להתגעגע

