 " יתנו - יקבלו ":  כשמנדלבליט נפל למלכודת של נתניהו בעסקת באומל
אין בעיה בשחרור אסירים לטובת סוריה ,  שבלעדיה לא היה ארונו של באומל נמסר לישראל ,  אבל ההתנהגות שאופפת את העסקה - שערורייתית .  נתניהו ויתר על ההתייעצויות המחויבת עם שריו ,  והצטייד בפתק מהיועמ"ש
עסקת החלפתם של שני אסירים סוריים בשרידי גופתו של רב-סמל זכריה באומל היא שערורייה במעטפת שלה ,  להבדיל ממהותה .  טוב מאד שהמאמצים לאיתור גופותיהם של חללי קרב סולטאן יעקוב ביוני 1982 נחלו הצלחה ,  ולו רק לשליש .  אין גם שום בעיה בשחרור אסירים לטובת סוריה ,  שבלעדיה לא היה ארונו של באומל נמסר לישראל .  השערורייה היא בהתנהגות האופפת את העסקה .
 בנימין נתניהו שונא החלפות שבויים באסירים .  הוא השיק את עצמו לפוליטיקה בהתנגדות נחרצת ,  עקרונית ומנומקת לעסקת אחמד ג'יבריל ב-1985 ולכל עסקה מסוגה ,  שאותה תיאר - לפני שהתמקם בשלטון ,  על אחריותו - ככניעה לטרור .  כך ,  בעקבות מבצע אנטבה ,  אף שבפועל לא היה היפוכה של אותה כניעה ,  משום שממשלת יצחק רבין החליטה תחילה להיענות לתביעות החוטפים - כאשר לא עמדה בפניה חלופה מבצעית - וחזרה בה רק בזכות ארכה שהספיקה למודיעין ,  תיכנון ,  תרגול וביצוע .
 עוד בוואלה !  NEWS :  המוסלמים בסרי לנקה חוששים מנקמה : " מתפללים למען השלום "  ג'ו ביידן אחרי ההכרזה :  אם טראמפ ייראה צעיר ממני ,  אלך הביתה מין תמורת מזון :  נשים במוזמביק משלמות בגופן על אוכל אחרי הציקלון 
נתניהו שואף להיוודע כ"מר ביטחון "  וסולד מהתואר  " מר כניעה ",  הראוי למי שחתם על עסקת גלעד שליט ושחרר מהכלא את יחיא סינוואר ועוד כאלף מעמיתיו ,  שרבים מהם חזרו למסלול הפיגועים הרצחניים .  לכן - במיקוח מוצדק על המחיר - מתעכבת העיסקה על החלפת שרידי גופותיהם של הדר גולדין ואורון שאול ,  לצד שני האזרחים הישראלים שעברו מרצונם לעזה ומוחזקים בה ,  באסירים פלסטיניים נוספים .  זהו הפקק הסותם את בקבוק ההסדרה בין ישראל לחמאס .  
נתניהו ,  אבי תורת  " יתנו - יקבלו ",  נתן שני אסירים סוריים וקיבל לא רק את באומל ,  אלא גם כבוד צבאי נדיר מנשיא רוסיה ,  ולדימיר פוטין .  עד כאן ,  בסדר .  מה שלא בסדר הוא סדר הפעולות ועיתויין .  נתניהו קיבל ערב הבחירות לכנסת ונתן רק לאחריהן .  החצי הראשון של העסקה נועד לסייע לו פוליטית בלי שהחצי השני יזיק לו .  כביכול ,  בחלוף הבחירות התעורר רצונה הטוב של ישראל והרוסים קפצו על המציאה וסיפרו לסורים עד כמה שפר לפתע מזלם .  
כבר היו דברים כאלה מעולם .  ראש הממשלה לוי אשכול חילץ מהנשיא לינדון ג'ונסון הסכמה לעכב את ביקור הפקחים האמריקנים עד לאחר בחירות 1965 - ג'ונסון רצה לעזור לאשכול המתון להדוף מתקפה מימין של דוד בן-גוריון ושמעון פרס .  ב-1996 הועברו לרשות הפלסטינית ,  במסגרת הסכם אוסלו ב' ,  שש משבע הערים בגדה המערבית .  השביעית ,  חברון ,  הרגישה מכולן ,  הושארה עד לאחר הבחירות ,  כדי שלא להכביד על פרס מול נתניהו .  יצא שנתניהו נאלץ להתמודד עם הירושה ;  כך נולדה פרשת מינוי היועץ המשפטי לממשלה תמורת תמיכת אריה דרעי בהסכם חברון .
 זאת דרכם של פוליטיקאים ,  אבל למרבה החומרה נגרר להעמדת הפנים בעסקת באומל גם צה"ל .  השאלה הראשונה שהופנתה לדוברו ,  ברגע פרסום זיהוי גופת באומל ,  הייתה האם זו עסקה .  הדובר הכחיש חד-משמעית .  יתכן ,  לפיכך ,  שגם צה"ל הוטעה ולא ידע על סיכום ,  הבנה או קריצה שתקנית בין פוטין לנתניהו .  

לא רק עם אזרחי ישראל נמנע נתניהו מלחלוק את דבר העסקה ,  בהשאירו את הבשורה לדיפלומט רוסי .  גם על ההתייעצות המחוייבת עם שריו ויתר .  הוא הצטייד בפתק ממנדלבליט ,  קצת בדומה לטענת נתניהו שהתכוון להמתיק באוזני היועץ המישפטי את סוד הצוללות הגרמניות - אלא ששם סירב מנדלבליט לשמוע .
 זהו מצב שגעוני .  מנדלבליט פירסם כתב חשדות נגד נתניהו וקצב לו ארבעה חודשים - אחד לפני הבחירות ושלושה לאחריהן - לשימוע .  נתניהו טרם התחיל את הכנותיו לשימוע .  במקום לתבוע ממנו להודיע לאלתר אם הוא מוותר על השימוע ,  ואז להגיש נגדו כתב אישום עוד לפני הרכבת הממשלה וללא קשר לחשודים הנוספים ,  מנדלבליט נותן לו עצה ממלכתית ,  ועוד איזו עצה - פטור מקבלת אישור חבריו לממשלה .  שום פיקוח נפש לא היה מעורב בעיסקת באומל ;  מנדלבליט נפל שוב למלכודת נתניהו ,  המציג אותו בעקביות כמשת"פ .  
ואשר לפוטין ,  שרצה כמו דונלד טראמפ בנצחון נתניהו בבחירות ,  וטעמיהם השונים או הדומים עימם ,  זה שנה וחצי מתריע ראש השב"כ נדב ארגמן מפני בחישה רוסית בהליך הדמוקרטי בישראל .  פתאים יאמינו שנתניהו ניצל את פגישתו האחרונה עם פוטין כדי למחות בפניו על כך .  משרדו של נתניהו ,  שנשאל אם אזהרת ארגמן נדונה בשיחה במוסקבה ,  אף לא טרח להשיב . 

" יתנו - יקבלו ":  כשמנדלבליט נפל למלכודת של נתניהו בעסקת באומל
אין בעיה בשחרור אסירים לטובת סוריה ,  שבלעדיה לא היה ארונו של באומל נמסר לישראל ,  אבל ההתנהגות שאופפת את העסקה - שערורייתית .  נתניהו ויתר על ההתייעצויות המחויבת עם שריו ,  והצטייד בפתק מהיועמ"ש

