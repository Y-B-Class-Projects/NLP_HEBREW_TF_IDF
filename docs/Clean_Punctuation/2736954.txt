המלכוד של נתניהו :  למה ליברמן הטיל וטו על החרדים ? 
מי הולך לבחירות אחרי שנה ?  מדוע תקף משה כחלון את הליכוד ?  למה צעקו אקוניס וטיבי זה על זה ,  והיכן מוכרים מזכרות בכנסת ?  לכל שאלה תשובה ,  בטור השבועי של כתבנו הפוליטי
חברי הכנסת עובדים כשמונה חודשים בממוצע בשנה .  בשאר הזמן הם בפגרה .  גם עכשיו הם בפגרה .  כמעט חודש לפני פסח כבר החתימו הח"כים כרטיס בפעם האחרונה ,  ומאז יש להם זמן פנוי .  מה שיפה בפגרות האלה ,  זו ההזדמנות שיש לפוליטיקאים לעזוב את ענייני החקיקה והוועדות הסיזיפיים ,  ולהתמקד במה שהם באמת טובים בו :  בחישות מפלגתיות .
 השבוע נחשפנו לבחישה שכזו ,  עת פנה ראש הממשלה בנימין נתניהו לשרי הליכוד בישיבתם השבועית ואמר להם : " יש מי שחורש מזימות ".  השרים החליפו מבטים בלי להבין את כתב החידה ,  אולם זו באה לפתרונה כשעה לאחר מכן ,  אז עלה יו"ר האופוזיציה ח"כ יצחק הרצוג לשידור בגלי צה"ל וקרא בפומבי לציפי לבני וליאיר לפיד לעזוב את הממשלה ולחבור אליו .  אלא ששניהם ,  כל אחד בתורו ,  הוציאו הודעות פומביות המבהירות כי המשבר במשא ומתן עם הפלסטינים לא נגרם באשמת ישראל .  גורמים במערכת הפוליטית אמרו אתמול : " היה רעיון לתת לשיחות להיכשל ,  להאשים את נתניהו ולהקים קואליציית שלום .  האופציה ירדה .  לפיד ולבני הוציאו הודעות ברורות .  אי אפשר לקיים את התרגיל הזה ". 
נתניהו נשם לרווחה ,  והסיק מכך שהקנוניה למיגור שלטונו ירדה מהפרק .  אלא שרק עברו כמה שעות ודווקא שר החוץ שלו אביגדור ליברמן ,  השוהה בחו"ל ,  החליט להצהיר כי בסיטואציה הנוכחית יתנגד לשחרור מחבלים ,  ומבין האופציות הפוליטיות ,  האופציה העדיפה עליו ביותר היא בחירות .  את הלהבה שהדליק ניסה שר החוץ לכבות יממה מאוחר יותר כאשר שפך עליה מימיית נפט ,  בהצהרה כי  " לא מן הנמנע שבעתיד נראה גם ראש ממשלה דובר רוסית ".  אז נכון שהדברים היו תיאורטיים לחלוטין ונאמרו לקהל דובר רוסית .  ונכון שיממה קודם לכן ליברמן לא אמר שהוא דוחף לקיים בחירות ,  אלא ניתח סיטואציה פוליטית שיש לה היתכנות ,  ובכל זאת לא יהיה מופרך לחשוב שמד החשדנות הטבעי של נתניהו נשבר למשמע הדברים .  
קל לגחך אל מול המחשבה שבקרוב תיגרר ישראל לבחירות ,  מהטעמים הברורים :  מי הולך לבחירות אחרי שנה ?  הציבור לא מעריך את זה ולאף אחד אין אינטרס להוביל לשם .  מעשית ,  המצב שונה .  סוד גדולתה של הקואליציה הזו היא גם החולשה הגדולה ביותר שלה :  אין לה אלטרנטיבה בתוך הכנסת .  אם בקדנציה הקודמת בחש נתניהו ופילג את העבודה ,  תחזק את החרדים ושכנע בערוב ימיה של הממשלה לא מעט חברים מקדימה לערוק לליכוד  ( בתרגיל מלוכלך שנכשל בסופו של דבר )  ,  הרי שהפעם אין לו את הפריבילגיה הזו .  יש לו בדיוק שתי אופציות :  או הקואליציה הנוכחית ,  או בחירות .  
המצב הזה נובע בראש ובראשונה מווטו שהטיל ליברמן על כניסה של החרדים לקואליציה .  לווטו הזה סיבות רבות :  רצון לקדם חקיקה אזרחית במושב הבא כדי לזכות בנקודות על חשבון יאיר לפיד ,  כעס על החרדים בגלל הבחירות לראשות עיריית ירושלים שם כשל מועמדו של ליברמן ,  משה ליאון ,  וגם האינטרס ארוך הטווח של שר החוץ לפרק את הברית בין נתניהו לחרדים כדי להפוך לראש ממשלה .  בהנחה שהרצוג לא יתנדב להיכנס לקואליציה ולגמור לעצמו את הקריירה הפוליטית כפי שעשה שאול מופז ב-2012 ,  אין לנתניהו יותר מדי אופציות .  
לכן ,  האינטרס העליון של נתניהו ושל לבני הוא למצוא מוצא שיאפשר את הארכת השיחות .  אתמול ,  למשל ,  נפגש ליברמן עם שר החוץ של ארה"ב ,  ג'ון קרי ,  ואמר לו כי צריך להמשיך את המשא ומתן ,  אבל במסגרת עסקה חדשה .  המתווה שכלל שחרור מחבלים ,  אמר שר החוץ למקבילו האמריקני ,  כבר אינו עומד על הפרק .  
המשא ומתן ,  מי היה מאמין ,  הוא הדלק שעליו נוסעת קואליציית נתניהו .  כשהוא יסתיים סופית ,  היא תחל בספירה לאחור לקראת קצה .  אם ייכשלו השיחות ,  פרץ ומצנע ידחפו את לבני אל מחוץ לקואליציה - בין אם תרצה בכך ובין אם לא .  עבור פרץ ,  תהיה זו הזדמנות מצוינת להתחיל לגלגל כדור שלג שיסתיים בבחירות חדשות ,  שבהן יוכל לחזור הביתה ,  למפלגת העבודה ,  שם ימצא בעל בית ידידותי הרבה יותר משנואת נפשו ,  שלי יחימוביץ' .  עבור מצנע ,  עם כל הכבוד לתפקיד יו"ר וועדת החינוך ,  אין הרבה מה לחפש בקואליציה הזו .  בניגוד לפוליטיקאים אחרים ,  הוא כבר הוכיח כמה פעמים בעבר שלא יתאבד עבור כיסא .  בפעם הקודמת שנכנס לפוליטיקה זה הסתיים עם קריירה אפרורית באופוזיציה ,  שבסופה עבר לעמוד בראש המועצה בירוחם .  לבני ,  סביר להניח ,  תקבל הצעה נדיבה בדמות שריון במפלגת העבודה ,  אולי כמספר 2  ( בהנחה שלא קיבלה עד כה הצעה ברוח דומה )  ,  אם רק תסכים לעזוב במהרה את הקואליציה ולעזור להפיל את נתניהו .  
בצירוף מקרים מדהים ,  שבוודאי אין לו שום קשר להתפתחויות הפוליטיות האחרונות ,  קפץ באמצע השבוע משה כחלון קפיצת ראש היישר לתוך הביצה הפוליטית .  לא באמת מדובר בהפתעה .  כחלון לא היה צריך לחזור למשחק הפוליטי כיוון שמעולם לא עזב אותו .  
השר המוכשר לשעבר ,  שיזם את מהפכת הסלולר ,  סירב לומר אם יעמוד בראש מפלגה חדשה או שיצטרף בכל זאת לליכוד ,  ורק אמר ש"הממשלה לא חברתית והליכוד הלך ימינה מדי ",  שתי טענות מצחיקות במקרה הטוב ומגוחכות במקרה הפחות טוב .  הרי במה שונה המדיניות הכלכלית והחברתית של הממשלה הזו מהממשלה שקדמה לה ,  ואשר אותה ייחצן כחלון בתור פרזנטור באופן פעיל במהלך קמפיין הבחירות ,  גם אחרי שהודיע על פרישה מהחיים הפוליטיים ?  שנית ,  הטענה שלפיה  " הליכוד הלך ימינה "  נשמעת תמוהה במיוחד כשהיא באה ממי שמינה ליועצו הקרוב את מיכאל פואה ,  איש חטיבת  " מנהיגות יהודית "  בליכוד ,  שככל הנראה לא יתחרה עם זהבה גלאון ועם דב חנין על תפקיד היונה הצחורה של הכנסת .  
עושה רושם ,  אם כן ,  שההתקפה המגושמת של השר הפופולרי בדימוס נגד הליכוד מגיעה ממקום שונה לחלוטין .  בשני סקרים שפורסמו השבוע ,  בגלובס ובערוץ 10 ,  לוקח כחלון מנדטים מכל המפלגות ,  חוץ מאחת ,  הליכוד שמה ,  ששומרת על יציבות .  העבודה נפגעת ,  התנועה נפגעת ויש עתיד מאבדת כשבעה מנדטים בסקרים הללו ,  אבל הליכוד יציב .  הפתרון שבו בחר הוא לתקוף ישירות את מפלגת הבית ,  ככל הנראה מתוך הערכה שכך יצליח ללקט את קולות הימין הרך .  
בכל פעם שהכנסת יוצאת לפגרה ,  מתרחשת אותה הפארסה בדיוק :  25 חברי אופוזיציה חותמים על דרישה לכנס את המליאה .  יו"ר הכנסת נעתר ,  והמליאה נפתחת ,  רק כדי לגלות שבקושי 15 ח"כים הטריחו את עצמם לבוא לדיון .  
השבוע כונס דיון פגרה שכזה ,  והיה מנומנם אפילו יותר מהרגיל .  בין רגעי השיא של הדיון :  אופיר אקוניס פצח בסדרת צילומי  " סלפי "  עד שהיה מרוצה מהתוצאה והעלה לפייסבוק ,  ואילו בנימין בן אליעזר התיישב ליד חבר הכנסת רונן הופמן מיש עתיד ,  ככל הנראה כדי לשאול מה שלומו ,  אבל אולי - השערה מופרכת לחלוטין - כדי לשאול אם יסכים לשבור את האמברגו שהטיל עליו לפיד ולהצביע עבורו לנשיאות .  
מאוחר יותר ,  בצוק העתים ,  נאלצו אקוניס וטיבי לצעוק זה על זה .  בכל זאת ,  צריך לתת שואו למאה האורחים ביציע הציבור ולאפשר לתקשורת לדווח ש"היה דיון סוער ".  בקיצור ,  בפעם הבאה ,  אם 25 חברי כנסת חתמו אבל לא טרחו להתייצב ,  תשאירו את המליאה נעולה .  זה יהיה רק לכבודה של הכנסת .  
אם שרדתם עד לנקודה הזו בטור ,  תשמחו בוודאי לשמוע שהכנסת החליפה השבוע את הספק המפעיל את המזנונים ,  שפתח בכל מזנון גם דוכן מזכרות .  עד כה המבחר מאכזב ונע בין מחברות ועטים לכובעים ומחזיקי מפתחות .  עוקבים יקרים בעמוד הטוויטר שלי הציעו כמה מוצרים מקוריים במיוחד שניתן יהיה למכור בדוכן המזכרות ,  וביניהם בקבוק מים עם תמונה של אנסטסיה מיכאלי , " המוח "  של יחיאל חזן ,  עמדה שבה מכניסים את הראש ומקבלים תמונה עם יולי אדלשטיין ,  וגם חולצה עם הכיתוב  " הצבעתי לכנסת וכל מה שקיבלתי זה הטי שירט העלוב הזה ".  לתשומת לב הספק .
 לפניות לכתב עמרי נחמיאס :  omri_n@walla.net.il 

המלכוד של נתניהו :  למה ליברמן הטיל וטו על החרדים ? 
מי הולך לבחירות אחרי שנה ?  מדוע תקף משה כחלון את הליכוד ?  למה צעקו אקוניס וטיבי זה על זה ,  והיכן מוכרים מזכרות בכנסת ?  לכל שאלה תשובה ,  בטור השבועי של כתבנו הפוליטי

