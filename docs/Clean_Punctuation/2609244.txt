בחירות 2013 :  נתניהו מוביל במדיה המסורתית ;  לפיד חוגג ברשתות החברתיות 
" יפעת מחקרי מדיה "  בחנה עבור וואלה !  ברנז'ה במהלך קמפיין הבחירות את היקף החשיפה התקשורתית של המפלגות ,  המועמדים והאג'נדות .  מי קיבל כתף קרה ,  ומי צריך להגיד לנו תודה ? 
עם ישראל יוצא לבחור היום את נציגיו לכנסת ה-19 אחרי שלושה חודשים של קמפיין בחירות שהתנהל כמעט כולו בתקשורת :  עמדתם של שני העיתונים הגדולים בישראל  " ידיעות אחרונות "  ו"ישראל היום "  כלפי ראש הממשלה הייתה ברורה מהרגע הראשון ,  ואולם ,  גם ביתר כלי התקשורת לא נרשם סיקור שוויוני של המועמדים והמפלגות . " יפעת מחקרי מדיה "  בחנה עבור וואלה !  ברנז'ה במהלך קמפיין הבחירות את היקף החשיפה התקשורתית של המפלגות ,  המועמדים והנושאים הקשורים בבחירות 2013 ,  חשיפה שיש בה בכדי להביא לנסיקה של מפלגה או להתרסקותו של מועמד .  בבדיקה נבחנו חמש המפלגות הגדולות ,  חמשת ראשי המפלגות המובילים וארבעת הנושאים העיקריים שעמדו על סדר יומה של מערכת הבחירות לכנסת ה-19 :  החברתי-כלכלי ,  מדיני-בטחוני ,  האיום האיראני וסוגיות אזרחיות .  הבדיקה הקיפה את הן את התקשורת המערכתית ובה עיתונות ,  אתרי האינטרנט ,  רשתות הרדיו וערוצי הטלוויזיה ,  והן את תוכן הגולשים בפייסבוק ,  בטוויטר ובפורומים מיום ההכרזה על הקמפיין ב-10 באוקטובר 2012 ועד לשבוע האחרון שלו - שהסתיים ב-16 לינואר .  
ממצא מעניין ראשון העולה מהבדיקה קשור לתרגום למנדטים של היקף החשיפה התקשורתית של המפלגות והשוואתו למספר המנדטים הממוצע לה זוכה המפלגה בממוצע הסקרים .  מהנתונים עולה כי לו התקשורת הייתה מרכיבה את הכנסת ,  היו מפלגות הליכוד-ביתנו והעבודה זוכות כל אחת ב-26 מנדטים ,  הבית היהודי והתנועה ב-10 מנדטים ,  וקדימה ב-11 מנדטים - הפער הגדול ביותר בין סקרי הקהל לאזכורים בתקשורת .  
רביב טל ,  מנהל מחלקת מדיה של יפעת ,  מצביע על הניסיון של התקשורת להציג סיקור מאוזן של שתי המפלגות הגדולות : " מצאנו שהתקשורת מאוד ניסתה לאזן בין הליכוד לעבודה ,  אבל חוץ משתי המפלגות הללו אלה אין כל קשר בין המנדטים בסקרים לבין הבולטות שהתקשורת נתנה למפלגות השונות ",  הוא אומר . " אני חושב שהרבה מאוד מזה נובע מניסיון של התקשורת לייצר נקודת מרכז ".  
מהמחקר עולה כי התקשורת נוטה לסיקור יתר של גוש המרכז-שמאל לעומת כוחו בסקרים .  המפלגות שזכו לסיקור יתר משמעותי הן העבודה ,  קדימה ומרצ .  המפלגות להן סיקור חסר לעומת כוחן בסקרים הן הליכוד ,  המפלגות הערביות והבית היהודי .  
מבחינה של האג'נדות במערכת הבחירות והשוואתן לחודש וחצי מאז  " עמוד ענן "  מול השבוע האחרון עולה כי השיח התקשורתי הכלכלי היה ער עד המבצע ,  והמדיני-בטחוני שלט עד שבועיים אחריו . " היו כאן סוגיות כלכליות חברתיות לא פשוטות בשבועות האחרונים ,  הגירעון למשל ,  והוא לא נתן לשיח הכלכלי להיעלם מהמפה ",  עונה טל לשאלה האם מבצע עמוד ענן הסיט את התקשורת . " אבל אנחנו מכירים את האמירה לפיה לבסוף ,  הישראלים מצביעים לפי האג'נדה המדינית בטחונית ". 
נתון מעניין שעולה מהמחקר הוא ששתי הסוגיות המרכזיות להן מיוחסת היציאה למערכת בחירות - הגרעין האיראני וגיוס החרדים - שתיהן כמעט ונעלמו מהמפה התקשורתית .  טל מצביע על מועד מדויק לכך : " מאז שאהוד ברק הודיע על פרישה ,  נושא הגרעין האירני ירד מסדר יומה של התקשורת ",  הוא אומר .  הנתונים מראים כי התבטאויותיו של אולמרט בנושא איראן ובור הגירעון התקציבי לא היטו משמעותית את פילוח הסיקור בשבוע האחרון .  
בחינה של מגמות הסיקור הפרסונליות ,  של ראשי המפלגות לפי שבועות מאז ההרכרזה על הבחירות ועד היום ,  מראה כי ראש הממשלה בנימין נתניהו מסוקר בהיקף גבוה מכולם לכל אורך הקמפיין ובעיקר מתוקף תפקידו כראש ממשלה .  הפער משאר המתמודדים בלט במיוחד בזמן מבצע  " עמוד ענן ",  דווקא בתקופת הפריימריז חלה ירידה מסוימת בהיקף סיקורו ,  ותגובתו החריפה להתבטאות הסרבנות של בנט העלתה אותו לשיא חשיפה .  
החשיפה התקשורתית של יו"ר מפלגת העבודה שלי יחימוביץ' לעומתו ,  מתאפיינת בתנודתיות :  התחלה חזקה ,  היעלמות ב"עמוד ענן ",  התחזקות בפריימריז ושיא סיקור סביב הודעתה על אי הצטרפות לממשלה עתידית בראשות נתניהו .  יו"ר  " התנועה "  ציפי לבני בלטה בעיקר לקראת וסביב הצטרפותה למירוץ והגיעה לשיא סיקור נוסף ,  אם כי באור שלילי יותר ,  סביב ניסיון האיחוד שהובילה בגוש המרכז-שמאל .  
יו"ר  " יש עתיד "  יאיר לפיד מסוקר פחות משתי יריבותיו בגוש ולא הצליח לייצר שיאי חשיפה משמעותיים לאורך הקמפיין .  המגמה הבולטת ביותר היא עלייתו המטאורית של יו"ר  " הבית היהודי "  נפתלי בנט לאורך חודש והגעתה לשיא בעקבות התבטאותו בנושא הסרבנות .  עם זאת ,  בשבועיים האחרונים עבר מוקד הסיקור לגוש השמאל ועקב כך חלה ירידה בחשיפה התקשורתית שלו . " מדהים איך בנט הצליח להפוך את כל ההשמצות ולתרגם אותן לתוצרים חיוביים ",  אומר טל . " דבר נוסף שאנחנו רואים בתקשורת הוא שבזמן שבנט מתקיף את נתניהו ,  והוא מתקיף אותו חזרה .  אל מול לפיד - התמונה הפוכה .  לפיד מתקיף את נתניהו והוא לא מחזיר לו - וזו יכולה להיות הערכה לגבי הרכב הקואליציה אחרי הבחירות ".  
וכיצד מוסגרו הנושאים העולים ביחד עם שמו של ראש המפלגה ?  נתניהו הצליח להישאר בתחום הסיקור הנוח ביותר עבורו ,  התחום המדיני-בטחוני .  מנגד ,  תמונת הסיקור של יחימוביץ' הפוכה לזו של נתניהו ,  בכך שהיא מסוקרת באופן נרחב יותר במסגרת החברתית-כלכלית ומובילה באג'נדה זו על פני נתניהו עצמו ושאר המתמודדים .  בנט מסוקר בעיקר במסגרת ענייני הקמפיין ופחות באג'נדות .  נראה כי התקשורת מצאה עניין רב יותר בקרב הפוליטי בין בנט ליריביו בגוש הימין ,  והתמקדה פחות בתוכן ובאג'נדות של בנט ומפלגתו .  לפיד לא הצליח משמעותית להעלות את הסוגיות האזרחיות כנושא מרכזי בסדר היום .  
המחקר של יפעת בחן לצד אזכורים בכלי התקשורת המסורתיים גם את האזכורים ברשתות החברתיות שגעשו סביב הבחירות בחודשים האחרונים .  הניתוח בוצע על פי מדגם מייצג של כ-1,000 אזכורים ברשתות החברתיות מתוך כלל הפוסטים והציוצים שנרשמו .  יאיר לפיד מוביל ,  לפי מדד זה ,  ביחס האזכורים החיוביים  ( 30% )  ואחריו שלי יחימוביץ'  ( 28% )  .  היחס הגבוה ביותר של אזכורים שלילים ברשתות החברתיות היה כלפי ציפי לבני  ( 41% )  ,  ואחריה בנימין נתניהו ונפתלי בנט  ( 38% )  .  

בחירות 2013 :  נתניהו מוביל במדיה המסורתית ;  לפיד חוגג ברשתות החברתיות 
" יפעת מחקרי מדיה "  בחנה עבור וואלה !  ברנז'ה במהלך קמפיין הבחירות את היקף החשיפה התקשורתית של המפלגות ,  המועמדים והאג'נדות .  מי קיבל כתף קרה ,  ומי צריך להגיד לנו תודה ? 

