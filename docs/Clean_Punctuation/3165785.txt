נתניהו על פרשת הצוללות :  מצפה להתנצלות ;  לפיד :  הכניס שחיתות
ראש הממשלה קרא ליו"ר יש עתיד ולמי שכיהן כשר הביטחון בממשלתו להביע התנצלות על דבריהם ,  זאת לאחר שלדבריו  " התברר לחלוטין שהשיקולים שלי בעניין הצוללות וכלי השיט היו ענייניים ".  לפיד השיב :  נתניהו הכניס שחיתות לקודש הקודשים ,  עליו להתנצל בפני עם ישראל
אחרי שאתמול מסר עדות בפרשת הצוללות אך לא נחקר כחשוד במסגרתה ,  ראש הממשלה בנימין נתניהו תוקף היום  ( רביעי )  את יריביו הפוליטיים ואף דורש מהם בקולו להתנצל על שהאשימו אותו במעורבות בה .  בסרטון שהעלה בעמוד הפייסבוק שלו קרא נתניהו ליו"ר יש עתיד יאיר לפיד ,  לשר הביטחון לשעבר משה יעלון ,  ולכלי התקשורת להתנצל על הדברים שייחסו לו . 
" במשך חודשים ארוכים שמענו כל מיני סיפורי בדותות עליי ,  וכל מיני צילומים שרואים אותי עולה ויורד מצוללות ,  כביכול שהחלטתי החלטות כאן משיקולים זרים ",  אמר נתניהו . " אתמול התברר לחלוטין שהשיקולים שלי בעניין הצוללות וכלי השיט היו ענייניים לחלוטין וכמו תמיד היו בעד ביטחון ישראל .  עכשיו ,  הייתי מצפה לשמוע מכלי התקשורת ומפוליטיקאים כמו לפיד וכמו בוגי יעלון - שיתנצלו .  הם לא עשו את זה עד עכשיו .  אבל איך אומרים ?  האוויר יצא מהבלון הזה וסופו לצאת מכל שאר הבלונים האחרים .  האם הם יתנצלו ?  ספק ,  אבל אפשר לקוות ".  
לפיד מצדו ,  לא נשאר חייב ,  וטען כי נתניהו  " צריך להתנצל בפני עם ישראל על שהכניס שחיתות ל'קודש הקודשים' של הביטחון הישראלי ".   " לראש הממשלה יש שתי אפשרויות ,  שתיהן גרועות ",  אמר לפיד . " הראשונה היא שיתברר שאכן שהוא מעורב ,  ועל כך אני מאחל ומתפלל שיתברר שזה לא נכון .  השנייה ,  הטובה מבחינתו היא שיתברר כי איבד שליטה על לשכתו ,  ומקורבים ובני משפחתו קיבלו עמלות במיליונים על עסקה ביטחונית אסטרטגית רגישה .  ראש הממשלה צריך לענות לציבור הישראלי על שאלה אחת :  למה הסכמת שהגרמנים ימכרו צוללות מתקדמות למצרים ,  מי ביקש ממך ולמה ביקשו ממך ?  ".  
לפיד ,  ששימש כשר אוצר של נתניהו בממשלה הקודמת וחבר בקבינט המדיני ביטחוני ,  העיד במשטרה גם הוא בפרשת הצוללות ,  ובשנה האחרונה הוביל מתקפה על נתניהו בכל הקשור לנושא .  הטענה המרכזית של לפיד התמקדה בכך שראש הממשלה נתן לגרמניה אישור למכור צוללות למצרים מבלי לעדכן את שר הבטחון ומערכת הביטחון .  
בנוסף ,  יו"ר יש עתיד העיד גם במסגרת חקירת תיק 1000 ,  אמר בשורה של ראיונות כי פרשת הצוללות היא  " השחיתות החמורה בתולדות המדינה ".   " זה לא חמגשיות .  זה לא בקבוקים .  זה ביטחון המדינה .  זה קודש הקודשים ",  אמר בנובמבר האחרון .
 לבקשת ההתנצלות של נתניהו עצמו קדמה דרישה דומה מטעם הליכוד .  אתמול ,  אחרי החקירה ,  שנמשכה כשש שעות ,  לפיד צייץ בטוויטר : " עכשיו כשנתניהו העיד בפרשת הצוללות הגיע הזמן שיסביר מדוע אישר לגרמנים מכירת צוללות מתקדמות למצרים .  מי ביקש זאת ממנו ?  ולמה ?  ".  כמה שעות לאחר מכן ,  הליכוד הוציא הודעה בה נכתב  " מתי לפיד יתנצל על שקריו בפרשת הצוללות ,  לאחר ששוב הובהר היום סופית כי נתניהו כלל אינו חשוד בנושא ?  איך אפשר להאמין למילה שיוצאת ליאיר לפיד מהפה ?  ". 
בנוסף ,  בליכוד תקפו את תלונותיו של לפיד על קמפיין השמצות אגרסיבי שמנוהל נגדו ברשתות החברתיות בשבועות האחרונים ורמיזותיו כאילו מדובר במהלך שמובל על ידי אנשי הליכוד .  אתמול פורסם בערוץ 2 כי מי שעומד מאחורי עמודי הפייסבוק הפועלים נגד לפיד הוא דווקא יו"ר המחנה הציוני ,  אבי גבאי . " מתי יאיר לפיד יתנצל על שקריו בנוגע לכך שהליכוד מימן נגדו קמפיין ממומן ולא-רשמי בפייסבוק ,  לאחר שנחשף כי מדובר בקמפיין שהפעיל בכלל אבי גבאי ?  ",  נמסר בהודעת הליכוד .  
גם יו"ר העבודה אבי גבאי ,  תקף הערב על דבריו של נתניהו ,  למרות שהאחרון לא פנה אליו בדבריו בעניין פרשת הצוללות . " ראש הממשלה עבר להתגאות בפרשיית הצוללות ",  אמר . " המשמעות היא שיש שתי אפשרויות :  או שזו פרשיית השחיתות הכי גדולה שהיתה כאן אי פעם ,  או שזו הפארסה הניהולית הכי גדולה שהיתה כאן אי פעם .  אין אפשרויות אחרות ".  

נתניהו על פרשת הצוללות :  מצפה להתנצלות ;  לפיד :  הכניס שחיתות
ראש הממשלה קרא ליו"ר יש עתיד ולמי שכיהן כשר הביטחון בממשלתו להביע התנצלות על דבריהם ,  זאת לאחר שלדבריו  " התברר לחלוטין שהשיקולים שלי בעניין הצוללות וכלי השיט היו ענייניים ".  לפיד השיב :  נתניהו הכניס שחיתות לקודש הקודשים ,  עליו להתנצל בפני עם ישראל

