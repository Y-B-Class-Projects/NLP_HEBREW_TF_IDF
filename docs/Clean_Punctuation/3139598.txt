חדרים נפרדים ועימות גרסאות עם פילבר :  כך התנהלה חקירת נתניהו
החקירה המתואמת של בני הזוג נתניהו ובכירי בזק נערכה בו זמנית במעון ראש הממשלה ובמשרדי להב 433 בלוד .  ראשי היחידה וחוקרי והרשות לניירות ערך עקבו במסכי הפלזמה אחר הנחקרים השונים ובמקביל בדקו את גרסאותיהם עם עד המדינה ,  שישב בחדר נפרד
בחדר הפיקוד של יחידת להב 433 ישבו היום  ( שישי )  במשך שעות כל צמרת אגף החקירות והמודיעין של המשטרה ,  בראשם ראש האגף ניצב גדי סיסו וניצב רוני ריטמן .  על מסכי הפלזמה הופיעו השידורים משישה חדרי החקירות בבניין היחידה הארצית לאכיפת פשיעה כלכלית  ( יאל"כ )  במתחם המשטרתי בלוד .  
בחדר מספר 1 ישבה שרה נתניהו ,  בחדר מספר 2 בכיר לשעבר במשרד התקשורת שעוכב הבוקר לחקירה ,  בחדר 3 ישבה איריס אלוביץ' ,  רעייתו של בעל השליטה בבזק ,  שישב בחדר 4 .  בחדר מספר 5 ישב יועץ התקשורת ודוברו לשעבר של בנימין נתניהו ניר חפץ .  בחדר מספר 6 ישב מנכ"ל משרד התקשורת המושעה ועד המדינה שלמה פילבר והגיב לחלק מחומרי החקירה ולחלק מגרסאות החשודים בו זמנית .  תגובותיו הועברו מיד לחוקרים ,  לצורך הבהרות אצל הנחקרים .  
החוקרים צפו בששת המסכים וקיבלו עדכונים נוספים מחקירתו של ראש ממשלה בחדר החקירות המאולתר במעונו ברחוב בלפור בירושלים .  במהלך החקירות לא בוצעו כל עימותים בין הנחקרים השונים .  בתוך כך מסר היום עדות בפרשה ראש הסגל לשעבר של ראש הממשלה ,  דוד שרן .
 פרשת בזק | סיקור מיוחד באתר וואלה !  NEWSסוהר ושמו נתניהו :  הסיבה המרכזית שהותירה את חפץ ואלוביץ' במעצרבית המשפט דחה את הערעור :  אלוביץ' וחפץ יישארו במעצר 
ביאל"כ תכננו היטב את מהלך החקירה ,  כך שהשאלות יועברו לנחקרים כמעט בו זמנית .  כל פעולות החקירה בוצעו כמעט במקביל ובחדר הבקרה יכלו לעקוב אחר המתרחש בכל אחד מחדרי החקירות ולקבל בזמן אמת את תשובות הנחקרים ולבדוק את התאמתם בין הגרסאות .  הצוות הגדול היה במעונו של ראש הממשלה - ראש היאל"כ תת-ניצב אלי אסייג ניהל את החקירה כשלצדו עוד שני חוקרים בדרגת רב-פקד שמלווים את התיק ומכירים אותו היטב .  אליהם הצטרף חוקר הרשות לניירות ערך יריב עמיעד ,  ששאל את מרבית השאלות .  
בכל אחד מחדרי החקירות ישבו בין שניים לשלושה חוקרים .  במשטרה אומרים כי האווירה במעון ראש הממשלה במהלך חקירתו של נתניהו הייתה רגועה יחסית .  לדברי החוקרים ,  למעט מתח שגרתי בין נחקר לחוקר לא נרשמו דרמות מיוחדות וראש הממשלה ענה על התשובות שהציגו לו החוקרים . " אין ספק שהוא הגיע מוכן לחקירה לאחר שביצע שיחות הכנה עם פרקליטיו ",  אמר בכיר במשטרה .  
עם תום החקירות החלו הערב חוקרי המשטרה והרשות לניירות ערך בישיבה ארוכה שבה יבחנו את חומרי החקירה הראשונים שנאספו מיום החקירות .  בעקבות ניתוח המידע יחליטו במשטרה על המשך התקדמות החקירה .  בין היתר ,  יצטרכו להכריע אם לבקש לשחרר כבר ביום ראשון את שני החשודים ניר חפץ ושאול אלוביץ' ממעצרם וכן מתי לקבוע מועד חדש לחקירה נוספת של נתניהו .
" הרציונל של מהלך החקירה כפי שנעשה היה מחויב המציאות .  מדובר בחקירה מרובת מעורבים - חלקם במעצר ,  חלקם במעצר בית וחלקם משוחררים ",  הסביר גורם במשטרה . " חלק מהסנגורים של החשודים מייצגים חשודים אחרים בתיקים אחרים ולכן היה חשש משיבוש חקירה והוחלט על המהלך שבו יוצגו חומרי החקירה והגרסאות בו זמנית לחדר הפיקוד והם ינתבו את ההסברים והגרסאות של כל נחקר וכל מעורב בפרשה בזמן אמת .  אפשר לומר שזה היה סוג של עימותים לא פנים אל פנים ,  אבל בהחלט עימותים בין גרסאות המעורבים ".  
החקירה היום הייתה השמינית של נתניהו - שבחודש שעבר פרסמה המשטרה את המלצותיה בעניינו בתיקים 1000 ו-2000 .  בסך הכול נחקרו בני הזוג נתניהו בנפרד כחמש שעות .  רעייתו של ראש הממשלה שהתה כשעה אחת יותר ממנו בחדר החקירות .
 זמן קצר לאחר השעה 17:00 בערב פרסם נתניהו פוסט בעמוד הפייסבוק הרשמי שלו ובו הצהיר כי הוא  " בטוח יותר מתמיד שלא יהיה כלום ".  בניסיון לשדר עסקים כרגיל פתח את דבריו בתיאור ביקורו בארצות הברית בשבוע הקרוב ,  שאליו ייצא במוצאי שבת .
 תיק 4000 עוסק בחשדות למתן הקלות רגולטריות לחברת בזק ,  בתקופה שבה החזיק נתניהו בתיק התקשורת ,  בתמורה להטיית הסיקור באתר וואלה !  NEWS לטובתו ולטובת רעייתו .  מנכ"ל משרד התקשורת המושעה שלמה פילבר ,  שמינה נתניהו עם כניסתו לתפקיד ,  חתם על הסכם עד מדינה במסגרת הפרשה .  
גילוי נאות :  אתר וואלה !  NEWS הוא חלק מקבוצת בזק
 ( עדכון ראשון 18:15 )  

חדרים נפרדים ועימות גרסאות עם פילבר :  כך התנהלה חקירת נתניהו
החקירה המתואמת של בני הזוג נתניהו ובכירי בזק נערכה בו זמנית במעון ראש הממשלה ובמשרדי להב 433 בלוד .  ראשי היחידה וחוקרי והרשות לניירות ערך עקבו במסכי הפלזמה אחר הנחקרים השונים ובמקביל בדקו את גרסאותיהם עם עד המדינה ,  שישב בחדר נפרד

