במבחן ההנהגה :  הסופרטנקר כיבה לרגע את התקופה הפוליטית הבוערת
אסונות טבע מעמידים במבחן לא רק את חוזק האוכלוסייה אלא גם את מנהיגיה .  לנוכח טראומת אסון הכרמל נכנס נתניהו במהרה למוד של שולט במצב .  עם זאת ,  הוא כבר מחפש מה שיציל אותו מהפורענויות הצפויות לו כשהאש תיכבה
 ( נתניהו בחצור : " יש מחיר לטרור ,  אנחנו נגבה אותו ")  
ברחבי כדור הארץ ,  מצפון עד דרום וממזרח עד מערב ,  איתני הטבע ,  החורבן וההרס שהם מסוגלים לזרוע ,  מספקים מבחנים ואתגרים דרמטיים למנהיגים ופוליטיקאים .  רעידות אדמה ,  סופות ,  שיטפונות וגלי צונאמי ,  וכמובן ,  גם שריפות והצתות ,  מותירות אחריהן אדמה חרוכה של אזרחים במצוקה וצורך עז בשיקום עם רעשי משנה פוליטיים שעשויים להכריע גורלות .  בעידן המודרני ,  עם שידורי טלוויזיה נון-סטופ ,  פורענויות הטבע גם מייצרות הזדמנויות לבכירים וזוטרים כאחד להתייצב בחזית ולהציע לציבור את מרכולתם .  בכל מקום בעולם ,  מכל קצוות הקשת הפוליטית ,  כשקורה אסון טבע הפוליטיקאים ממהרים להגיב ,  לפקח ,  להציע סיוע ולנחם אבלים .  אלה רגעים שבהם הציבור פונה למנהיגיו בחיפוש אחר מענה ומזור ,  ובעוד הפגנות נחישות ושליטה מזכות בנקודות פוליטיות ,  כל היסוס או עיכוב בתגובה יכול לעלות ביוקר .  
מספיק רק להעיף מבט קצר לבעלת בריתנו ארצות הברית ,  שם עונת ההוריקנים השנתית מכניסה מדי שנה את הפוליטיקאים לכוננות חירום .  ב-2012 ,  הוריקן  " סנדי ",  שהוגדר כ"סופה הגדולה של המאה ",  תקף את החוף המזרחי ימים ספורים בלבד לפני שהמצביעים הלכו לקלפי .  הסופה  " סנדי "  גבתה את חייהם של יותר ממאה בני אדם והותירה אחריה נזק של כ-50 מיליארד דולר ,  אך היא הייתה רגע מכריע בקמפיין הבחירות של הנשיא אובמה לכהונה שנייה ,  וגם רגע מכונן בקריירה הפוליטית של מושל ניו ג'רזי כריס כריסטי .  בקצה השני של הסקאלה ,  תגובתו המהוססת של הנשיא בוש האב להוריקן  " אנדרו "  שתקף את חופי פלורידה ב-1992 סייעה לו לאבד את הבית הלבן ,  ובעשור לאחר מכן בנו ,  בוש הבן ,  מעד בתגובתו להוריקן  " קתרינה ". 
לקריאה נוספת:לוחמי האש בסיוע מטוסים פועלים בשריפה באזור חדרה | עדכונים שוטפיםשר הביטחון ביקר בחלמיש : " 17 שריפות הן בוודאות הצתות"הפיצויים וההכרעה בסוגיית הטרור :  מתחילים לאמוד את נזק השריפות 
גם כאן ,  בארצנו הקטנטונת ,  אירועי טבע ומזג אוויר קשים מייצרים מפגני מנהיגות ומשחקי שליטה פוליטיים .  בשנים האחרונות הוכיח ראש הממשלה בנימין נתניהו שהוא אוהב לקחת חלק פעיל בפיקוד ובקרה על פעולות כוחות החירום .  כך היה באסון הכרמל ,  אז נתניהו התפאר שהיה  " הראשון לזהות "  את גודל האירוע ,  וכך גם בסופת השלגים  " אלכסה "  ששיתקה בדצמבר 2013 את הרי ירושלים .  גם בימים האחרונים ,  נתניהו נכנס במהרה למוד חירום ,  מבקר בתדירות בחפ"קים השולטים על פעולות בשטח ,  מתעדכן בהערכות מצב מתוקשרות ונותן הנחיות להמשך .  שולט במצב .
 כמו ב-2010 ,  אז הגיח לחיינו מטוס ה"סופרטנקר ",  גם הפעם נתניהו הפנה את עיני הציבור מעלה לשמיים .  הגיבורים הבלתי מעורערים של כל ההודעות והתדרוכים שיוצאים מגזרתו מאז החל גל ההצתות והשריפות הם מטוסי הכיבוי ,  מהארץ ומהעולם . " תשערו מה היה קורה היום למדינת ישראל אם לא היו לנו מטוסי כיבוי ",  אמר נתניהו בסוף השבוע ,  ובכל הופעה תקשורתית שלו חלק שבחים להחלטתו על הקמת הטייסת , " הארטילריה שלנו ",   " המרכיב הקריטי הנוסף ",   " הסיוע שבעזרתו מכריעים את המערכה ".  
בהודעה שפרסמה לשכתו על שיחה עם ראש מועצת זכרון יעקב ,  האחרון הודה לו על מטוסי הכיבוי ש"הצילו את המצב ",  ובמפגש עם אחד מלוחמי האש הוא שיבח את התרומה של מטוסי הסיוע לעבודה על הקרקע .  נתניהו בעצמו לחץ על הגורמים המקצועיים להגביר את ההיערכות האווירית וניהל אישית את מבצע גיוסי המטוסים בשיחות עם מנהיגים חברים מכל העולם בהם ביקש סיוע .  כולם נחלצו לעזור  יוון טורקיה קרואטיה קפריסין  אפילו הנשיא ולדימיר פוטין ,  ששיגר שני מטוסי ענק מרוסיה הרחוקה ,  והחלומות על מזרח תיכון חדש נפוצו כשהתברר שגם מצרים וירדן מציעות את כנפי מטוסיהן במאמץ .  כדי שיהיה סמל חד-משמעי לכל זה ,  נתניהו לא שכח להחזיר גם את ה"סופרטנקר "  לחיינו ,  ובפוסט בפייסבוק בסוף השבוע חשף את  " הסיפור מאחורי הקמת טייסת הכיבוי ",  והסביר שעדיף שתהיה יכולת יתר מאשר יכולת חסר .  
נתניהו אמנם לא בקמפיין בחירות אבל שובן של הלהבות לכרמל והפלאשבקים לטראומה הקולקטיבית של 2010 תפסו את ראש הממשלה בקונוטציה פוליטית טעונה ורגישה במיוחד .  המדינה נכנסה למצב חירום בדיוק יממה לאחר שהיועץ המשפטי החל לפתוח בבדיקה של פרשת הצוללות ,  ובפתח עומד דוח מבקר המדינה בנושא  " צוק איתן ",  שצפוי למתוח ביקורת חריפה על הדרג המדיני .  חדי האוזן יכלו להבחין כי במרוצת האירוע ,  לשבחים שנתניהו חלק לעצמו על ההחלטה להקים את הטייסת התווסף מסר נוסף וראוי לשים לב אליו כי הוא עשוי עוד לשוב לחיינו בשבועות הקרובים . 
" החלטנו להקים טייסת אפילו שזה לא נכלל בשום דוח ,  לא בדוח המבקר על השריפה ,  כלום .  שתי מילים חסרות שם :  מטוסי כיבוי ",  נתניהו אמר בסוף השבוע . " הרלוונטיות היא לא מה היה או לא היה בדוח ,  אלא מה הדבר הנכון לעשות ",  אמר כמה שעות אחר כך ,  בשורות שמאותתות שהכיבוי האווירי עוד עשוי לשחק תפקיד בכתב ההגנה העתידי לדוח של שפירא על המנהרות . " אנחנו כל הזמן מדברים על תהליכים ,  תקינות תהליכים .  בלי טייסת כיבוי ,  המדינה תישרף בנוהל תקין ,  אז מה ?  אנחנו לא מתעסקים עם דוחות ,  אנחנו מתעסקים עם תוצאות ".  
עד כה מבחן התוצאה אכן פועל לטובתו של נתניהו .  שלא כמו ב-2010 ,  עושה רושם שהמדינה לא נתפסה לא מוכנה ,  התיאום בין רשויות החירום הפועלים בשטח ניכר ונדמה שמערך הכבאות השתנה ללא היכר .  חלק גדול מהשבחים מגיעים גם לשר לביטחון פנים גלעד ארדן ,  שמנהל את האירוע בשטח ומתפעל את הכוחות באחריות ,  יעילות וקור רוח מרשים .  ארדן קיבל ביממה האחרונה מילה טובה מחלק מעמיתיו לממשלה ואפילו מיו"ר האופוזיציה יצחק הרצוג ,  אבל כנראה שלא נשמע על כך מנתניהו .  
לרגעים היה נדמה שראש הממשלה אפילו מנסה לדלל את הבולטות של ארדן באירוע ,  כשלכל הערכות המצב שכינס הקפיד להזמין שרים נוספים ,  שיחלקו עמו את הפוטו-אפ  ( הזדמנות לצילום )  ,  ובסביבתו היה גם מי שניסה לגמד את ההצלחה של השר לביטחון פנים ולטעון שיחד עם גורמי המקצוע הוא התנגד להחלטת נתניהו על תגבור מטוסים מחו"ל ,  בעוד הוא עצמו טוען לגמרי ההיפך .  נתניהו ,  כפי שלמדו על בשרם משה כחלון ,  ישראל כץ ונפתלי בנט ,  אינו נהנה לחלוק קרדיט ,  ובטח לא עם מי שהוא מסמן כיריב פוטנציאלי .  הוא לא רוצה רק להיות הראשון לזהות ,  אלא גם היחיד .  

במבחן ההנהגה :  הסופרטנקר כיבה לרגע את התקופה הפוליטית הבוערת
אסונות טבע מעמידים במבחן לא רק את חוזק האוכלוסייה אלא גם את מנהיגיה .  לנוכח טראומת אסון הכרמל נכנס נתניהו במהרה למוד של שולט במצב .  עם זאת ,  הוא כבר מחפש מה שיציל אותו מהפורענויות הצפויות לו כשהאש תיכבה

