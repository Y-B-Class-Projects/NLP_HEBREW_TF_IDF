מה כל כך נורא בפיוס עם חמאס ? 
התנאים ברורים :  בממשלת הפיוס הפלסטינית אין אנשי חמאס והיא גם קיבלה את תנאי הקוורטט .  אז עם מי בדיוק רצו נתניהו ,  יעלון ,  בנט ושות' שאבו מאזן יתפייס ,  עם צעירי הליכוד ? 
מהרגע שבו חתמו חמאס ופתח על הסכם הפיוס הפלסטיני ,  חזרו והדגישו נציגי שתי התנועות ,  ובכלל זה ,  יושב ראש הרשות הפלסטינית אבו מאזן ,  כי בממשלה החדשה לא יהיו חברי חמאס או פתח .  שוב ושוב נאמר כי זו תהיה ממשלה של טכנוקרטים ,  ללא דריסת רגלם של שליטי עזה .  אבו מאזן עצמו אמר כבר למחרת הסכם הפיוס כי  " ממשלת ההסכמה הלאומית ",  תכיר בישראל ,  תכיר בהסכמים החתומים עמה ותדחה את כל צורות הטרור והאלימות .  הוא אמר זאת באירועים ציבוריים ובמפגשים פרטיים ,  לעיתונאים  ( ואני ביניהם )  או לאנשי עסקים ,  פוליטיקאים ועוד .  
במובן הזה ,  זו אינה ממשלת אחדות ,  זו ממשלת אבו מאזן .  אולם בצד הישראלי העדיפו לאטום אוזניים ולזעוק  " הוא התפייס עם חמאס ,  הוא התפייס עם חמאס ".  
במשך שבע שנים ידעו אנשי הימין להסביר שלאבו מאזן אין יכולת לפעול בעזה .  שחמאס הוא בעל הבית היחיד ברצועה .  והנה ,  כאשר סוף סוף נעשה צעד ראשון בכיוון  ( והמרחק עד ליכולת פעולה ממשית של אבו מאזן ברצועה עדיין גדול )  וחמאס מוותר על הישיבה בממשלה  ( אך לא על השליטה ברצועה )  ,  ממהרים מקבלי ההחלטות בישראל לתקוף את אבו מאזן על חבירתו לארגון טרור .  עם מי בדיוק רצו נתניהו ,  יעלון ,  בנט ושות' שהוא יתפייס ,  עם צעירי הליכוד ?  איך בדיוק חשבו שרינו המכובדים שבכוונת אבו מאזן להחזיר אליו את השליטה בעזה אם לא דרך בחירות ?  ומדוע ישראל יכולה לעשות הסכמים עם חמאס אך אבו מאזן לא ?  
השליפה הישראלית מהמותן של פסילה על הסף של כל שיתוף פעולה עם הממשלה הפלסטינית החדשה ,  עוד לפני שנבחנה עבודתה או קווי המדיניות שלה ,  בנוסף לפרסום מכרזים  ( שכבר קיימים )  להקמת עוד 1,500 יחידות בנייה ,  מעלים חשד שמישהו לא רוצה להיות פרטנר .  והמישהו הזה הוא בנימין נתניהו .  במשך שנים אמרה ממשלת ישראל כי על ממשלת אחדות פלסטינית להכיר בתנאי הרביעייה הבינלאומית .  והנה זה קרה .  ממשלת ההסכמה קיבלה את תנאי הקוורטט .  במשך שנים דרשו קברניטנו שבממשלה הפלסטינית לא יהיו נציגי חמאס .  והנה אין .  אז אולי הגיע הזמן להודות באמת - בצד הישראלי פשוט לא רוצים לדבר עם הפלסטינים ,  לא רוצים לנהל עמם משא ומתן .  
נתניהו עסוק בהנצחת מציאות פתרון  " מדינה אחת "  מבלי לחשוב על המציאות שתצמח כאן בעוד חמש או עשר שנים .  ובמקום לחשוב לרגע אם הממשלה הפלסטינית החדשה טובה לנו או לא ,  מגיעות האמירות הצפויות ,  השקופות ועמם הצעדים המתגרים שמייצרים כמובן מתיחות בין הממשל האמריקני לבין ישראל .  
מי המרוויחים הגדולים מהתגובה הישראלית הנמהרת והפזיזה ?  שני גורמים מרכזיים :  אבו מאזן ,  שצובר פופולריות מחודשת ברחוב הפלסטיני ,  אך לא רק .  במסדרונות הבית הלבן ,  לדוגמה ,  הבינו שאפשר לעשות יופי של שימוש בסוגיה הפלסטינית ובאבו מאזן כדי לנגח את נתניהו ,  במסגרת המערכה המתנהלת בין הנשיא אובמה לראש ממשלת ישראל .  והגורם השני הוא חמאס .  אותו ארגון טרור שבישראל חתמו עמו על הסכם הפסקת אש ומשתפים איתו פעולה בלתי ישירה בשמירה על השקט ברצועה ,  מנצל את הוואקום בזירה המדינית ואת המשך הבנייה בהתנחלויות ,  כדי לבוא ולומר  " אמרנו לכם ".  ואולי בעצם בישראל יש מי שמייחל לכך שחמאס יתחזק ,  כדי לבוא ולומר לישראלים , " אמרנו לכם ".  
מעוניינים לפרסם מאמר במדור הדעות ?  כתבו לנו למייל op-ed@walla.net.il
המאמרים המתפרסמים במדור הדעות משקפים את עמדת הכותבים בלבד 

מה כל כך נורא בפיוס עם חמאס ? 
התנאים ברורים :  בממשלת הפיוס הפלסטינית אין אנשי חמאס והיא גם קיבלה את תנאי הקוורטט .  אז עם מי בדיוק רצו נתניהו ,  יעלון ,  בנט ושות' שאבו מאזן יתפייס ,  עם צעירי הליכוד ? 

