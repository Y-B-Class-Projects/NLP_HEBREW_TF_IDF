ברק : " לא רק לאירן יהיה גרעין "
 שר הביטחון ורה"מ קראו לקהילה הבינלאומית להטיל על אירן סנקציות מיידיות .  נתניהו : " גם העם באירן רוצה להשתחרר מעול המשטר הרודני והברוטלי "
" אירן היא מדינה שיכולה לערער את הסדר האזורי .  זה רק עניין של כמה שנים עד שנמצא שכנות נוספות להן יש יכולת גרעינית ,  אם לאירן תהיה יכולת גרעינית ",  כך אמר היום  ( רביעי )  שר הביטחון אהוד ברק ,  בנאום שנשא בוועידת הנשיאים בירושלים .  ברק העריך כי בחודשים הקרובים לא יחול שינוי במצב ולכן לדבריו  " זה הזמן לסנקציות ".  שר הביטחון קרא לרוסיה ולמדינות נוספות לשתף פעולה בצעדים נגד אירן והוסיף כי מסגרת הזמן מוגבלת ולכן  " אנו ממליצים לכולם להשאיר את כל האופציות פתוחות על השולחן לגבי אירן ". 
ראש הממשלה בנימין נתניהו ,  שנאם אף הוא בוועידה ,  חזר על קריאתו וקרא לקהילה הבינלאומית  " להטיל על אירן סנקציות חריפות ומשתקות עכשיו .  פחות מזה לא יעצור את הסכנה שמציבה אירן לשלום העולם במרוץ החימוש הגרעיני שלה ".  נתניהו התייחס לבחירות שנערכו ברפובליקה האיסלמית ,  וטען כי  " העם באירן הביע את רצונו להשתחרר מעול המשטר הרודני והברוטלי ,  להשיג חירות ". 
נתניהו התייחס אף למשא ומתן עם הפלסטינים ,  כשהוא חוזר וקורא להם לוותר על תנאיהם המוקדמים שמכשילים ,  לדבריו ,  את השיחות בין הצדדים . " אמרנו להם שאנו רוצים להתחיל משא ומתן ,  אבל הם הציבו תנאים שלא הציבו לאף ממשלה אחרת בישראל ",  אמר .  לדברי רה"מ , " אני חושב שיש הבנה בעולם שישראל שואפת לחדש את תהליך השלום והפלסטינים הם אלה שמסרבים לעשות זאת .  מה שברור הוא שהם צריכים לרדת מהעץ ולהתחיל לשאת ולתת על שלום ". 
נתניהו שב והדגיש כי הוא דורש מהפלסטינים לקבל את מדינת ישראל כמדינת העם היהודי . " כשהעליתי את הנושא בנאום בר אילן התגובה של הרשות היתה שהם לא יכירו לעולם בכך .  מה שמונע מהם לעשות זאת ,  הוא ההבנה שאם אכן יכירו לא יהיו להם עוד דרישות בנושאי שיבת הפליטים ולמעשה זה יהיה סוף הסכסוך ".  נתניהו סיכם באומרו כי  " אבו מאזן צריך לבחור אם הוא רוצה ללכת במסלול של סאדאת או של ערפאת .  אני מקווה להיות מופתע ומקווה שנפתיע את העולם ונביא שלום ". 

ברק : " לא רק לאירן יהיה גרעין "
 שר הביטחון ורה"מ קראו לקהילה הבינלאומית להטיל על אירן סנקציות מיידיות .  נתניהו : " גם העם באירן רוצה להשתחרר מעול המשטר הרודני והברוטלי "
 
