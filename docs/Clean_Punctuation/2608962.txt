 " כחלון יהיה בובה ולא יוריד מחירי הדירות "
 פרופ' ערן פייטלסון מסביר מדוע מינוי כחלון ליו"ר מועצת מקרקעי ישראל לא ישפיע על מחירי הדירות - והבטחותיו ריקות מתוכן . " ירידה חדה במחירים רק תרושש את משקי הבית "
 פרופ' ערן פייטלסון מהחוג לגיאוגרפיה באוניברסיטה העברית ,  מומחה למדיניות קרקעית ותכנונית ,  מותח ביקורת חריפה על החלטתו של ראש הממשלה בנימין נתניהו למנות את משה כחלון ליו"ר מועצת מקרקעי ישראל ,  וטוען כי מינוי זה יגרום יותר נזק מתועלת .
 לדברי פרופ' פייטלסון ,  החלטת הממשלה לנסות להציף את השוק בקרקעות היא בבחינת  " משחק באש "  ואסור להביא לירידה דרסטית במחירי הדירות מחשש ל"התרוששות משקי-הבית ".  הוא קורא לממשלה לאמץ מדיניות מגוונת ומתוחכמת בשוק הדיור ,  שתשלב דיור בר-השגה ,  סבסוד משכנתאות ודיור ציבורי ,  כפתרון למצוקת הדיור .
" אין ספק שכחלון הוא איש ביצוע ואדם ראוי ,  אבל מינויו לתפקיד יו"ר מועצת מקרקעי ישראל צפוי להביא יותר נזק מאשר תועלת ולגרום לפלונטר טוטאלי ",  אומר פייטלסון . " לשר השיכון יש באופן מסורתי שני מנופים בהם הוא יכול לעשות שימוש ;  מנוף אחד הוא תכנון מדיניות קרקעית והמנוף השני הוא מימון בנייה .  אם ימנו את כחלון לתפקיד יו"ר המועצה האחראי על תכנון המדיניות הקרקעית ,  אז למעשה ייקחו משר השיכון הבא מנוף עיקרי שהיה אמור לשמש אותו ובכך יהפכו אותו לשר נכה ". 
- איך אתה רואה את המהלך הזה ?  לדעתך זה שפן שהוציא נתניהו מהכובע לקראת הבחירות ?  
" אני מקווה שזה שפן שהוא הוציא כי אם זה מהלך אמיתי זה רע מאוד ,  זה יביא לפגיעה בשוק הדיור ". 
- כשכחלון מבטיח להוריד את מחירי הדירות הוא מטעה את הציבור ?  הרי יש לו קבלות ,  ראה ענף הסלולר 
" או שהוא לא מכיר את החומר או שהוא מטעה .  עם כל הכבוד ,  יו"ר מועצת מקרקעי ישראל לא קובע את מחירי הדיור בכל צורה שהיא .  מי שבאמת יכול להשפיע זה שר השיכון ,  אם הוא מקבל גיבוי מהממשלה .  בתור שר תקשורת היו לכחלון סמכויות לגבי שוק הסלולר אך בתור יו"ר מועצת מקרקעי ישראל - מה הוא יכול לעשות ? 
- מה באמת הוא יכול לעשות כדי להוריד את מחירי הדירות ?  
" המועצה אחראית למדיניות הקרקעית ולא לביצוע המדיניות .  רשות מקרקעי ישראל אחראית לביצוע .  לא ברור אם כחלון יהיה אחראי על רשות מקרקעי ישראל .  בוא נניח שהם יעשו שיעורי בית ויעבירו לו גם את הרשות ;  הבעיה היא שהרשות לא קובעת את מחירי הדיור .  אם הוא יעשה התייעלות הוא יוכל להשפיע על מחיר הקרקע אבל זה לא בהכרח גורם לבינוי ובטח לא לדיור בר-השגה ".  
פייטלסון טוען שהבעיה האמיתית היא היעדר מדיניות דיור של ממשלת ישראל .  כך ,  למשל ,  הממשלה לא אימצה קריטריונים לדיור בר-השגה ,  כך שלא ניתן לקדם דיור בר-השגה .  הוא מזהיר כי לכחלון לא יהיו  " שיניים "  בתור יו"ר מועצת מקרקעי ישראל : " הוא לא יוכל להשפיע על מדיניות הממשלה כי הוא לא חבר בה .  כמו כן ,  חצי מחברי המועצה כפופים לקק"ל וחצי שני כפופים לממשלה - והוא יהיה בתווך .  הוא יהיה תלוי בנתניהו בכל מהלך שירצה לעשות והרקורד של נתניהו ידוע לכולם - הוא לא קידם שום דיור בר-השגה .  בתור שר תקשורת היה לכחלון משקל ,  היום הוא יהיה בובה של נתניהו ". 
אז איך בכל זאת ניתן להוריד את מחירי הדירות ,  מרמה של כ-130 משכורות  ( ברוטו )  היום לרמה  " נורמלית "  יותר של כ-90 משכורות ומטה כפי שהיה נהוג עד לפני תחילת גל העליות הגדול ?  פייטלסון טוען כי מכיוון שלישראל אין עתודות קרקע גדולות ,  יש לאמץ מדיניות דיור מגוונת וחכמה ולנצל את משאב הקרקע ביעילות .  במקום להתמקד בשיווק מסיבי של קרקעות שלא בהכרח יביא להורדת מחירי הדירות ,  אך לבטח יפגע בדורות הבאים כיוון שקרקע היא משאב מתכלה ,  פייטלסון טוען כי יש לשלב מספר פתרונות בתחום הדיור שיפנו לכלל האוכלוסיה .
" לעשירונים התחתונים צריך להחזיר את הדיור הציבורי .  לעשירונים גבוהים יותר צריך משכנתאות מסובסדות .  לצעירים צריך תוכניות של דיור בר-השגה ,  כמו למשל באירופה שם מקצים 10% מהדירות לזוגות צעירים שעומדים בקריטריונים מסוימים ",  הוא אומר . " אנחנו צריכים יותר מגוון של אוכלוסיות בתוך שכונות ;  לא לעשות שכונות לעניים ושכונות לעשירים ,  אלא בכל שכונה לעשות אחוז מסוים של משקי-בית שיקבלו סיוע .  צריך מדיניות יותר מתוחכמת ורב-מימדית .  עשינו את זה בעבר ;  בשנות ה-50 וה-60 המדינה הייתה הרבה יותר ענייה מאשר היום ובכל זאת הצליחה לספק דיור לכולם וזה למרות גידול מהיר מאוד באוכלוסיה ". 
- ישנה תיאוריה לפיה הממשלה בכלל לא מעוניינת בהורדה דרסטית של מחירי הדירות ,  כי זה עלול להצית משבר משכנתאות כמו בארה"ב .  אתה מסכים עם התיאוריה הזו ?  
" ברור .  זה נכון .  אי אפשר לשלוט בשוק הדיור ,  אפשר לשחק איתו .  וזה מסוכן .  הרי מה זה דירה ?  עבור רוב האוכלוסיה ,  דירה היא הנכס העיקרי של משק-הבית ,  וזה מה שההורים מורישים לילדים .  אם אתה מפיל את מחירי הדירות אתה תרושש את משקי-הבית בישראל .  כך התחיל המשבר בארה"ב ב-2007 .  צריך מאוד להיזהר .  לכן האמירה הזו שרוצים להוריד את מחירי הדירות זו חשיבה מסוכנת .  אתה יודע איפה אתה מתחיל ,  אתה לא יודע איך זה ייגמר .  אם תהיה מפולת במחירים ,  היא תהיה בעיקר בפריפריה ולא בת"א .  החלשים יתרוששו .  לכן חייבים מדיניות שתהיה מכוונת לאוכלוסיות רלוונטיות ". 
- אז הממשלה משחקת באש במדיניות הנוכחית שלה ?  
" בטח שהממשלה משחקת באש ,  אבל המזל שלנו הוא שהממשלה שלומיאלית ולכן היא לא מצליחה .  הרעיון של להציף את השוק בקרקעות הוא אבסורד .  כמה קרקע יש לנו ?  אם אתה מוריד את הקרקעות שבשליטת הצבא ,  ואת שטחי המדבר של הנגב - היצע הקרקעות מאוד מוגבל .  כשיש היצע קשיח לחלוטין אתה לא יכול להציף קרקעות .  אתה יכול להגדיל היום את השיווק אבל מה יקרה בעוד 10 שנים ?  אנחנו לא מייצרים קרקע ,  זה לא נעליים .  צריך להיות פה ניהול של משאב מתכלה .  גם גז או נפט זה משאב מתכלה אבל לפחות אפשר לגלות עוד גז ;  אי אפשר לגלות עוד קרקע .  אם הממשלה תשווק עכשיו הרבה קרקעות ,  לא יישאר כלום לדורות הבאים .  אנחנו חוגגים היום על חשבונם ".   

" כחלון יהיה בובה ולא יוריד מחירי הדירות "
 פרופ' ערן פייטלסון מסביר מדוע מינוי כחלון ליו"ר מועצת מקרקעי ישראל לא ישפיע על מחירי הדירות - והבטחותיו ריקות מתוכן . " ירידה חדה במחירים רק תרושש את משקי הבית "
 
