נתניהו : " אובמה קצב זמן להידברות עם אירן "
 ראש הממשלה דיווח לסיעת הליכוד כי הגיע להבנות עם נשיא ארה"ב לגבי הגרעין האירני .  על ההתנחלויות : " יש בינינו הבדלי גישות "
  ( באדיבות ערוץ הכנסת ) 
ראש הממשלה בנימין נתניהו דיווח היום  ( שני )  לחברי סיעת הליכוד על ביקורו בארצות הברית .  בישיבת הסיעה בכנסת אמר נתניהו ,  כי  " בנסיעה הושגו הבנות חשובות ,  בראש ובראשונה בנושא האירני .  הסכמנו שהיעד החשוב ביותר הוא למנוע מאירן להשיג נשק גרעיני .  ברק אובמה קצב זמן עוד לפני סוף השנה ,  בו הוא יבחן אם ההידברות משיגה את יעדיה .  מבחינתו כל האופציות פתוחות .  הבהרתי שישראל שומרת לעצמה את הזכות להגנה עצמית ".  
נתניהו התייחס גם לפרסום על המימון האמריקאי לפיתוח מערכת החץ 3 ואמר ,  כי  " קיבלנו סיוע של צרכים קונקרטיים למערכת הביטחון שחשוב להגנת ישראל ".  הוא הוסיף כי  " ראינו עין בעין שהסכם אזורי הוא חשוב ,  משום שהוא יוצק יציבות ומגדיל את הסיכוי להצלחה של מאמצי השלום .  נדרשים הישגים לא רק מישראל אלא גם תמורות מהפלסטינים וממדינות ערב .  חלקם כבר בתחילת התהליך ".  
נתניהו הבהיר ,  כי  " אלה ההבנות שהושגו עם האמריקאים .  אין לנו שאיפה לשלוט בפלסטינים ,  אך אנו עומדים על הזכות להגן על עצמנו ".  הוא ציין כי  " יש הבדלי גישות בנושא ההתנחלויות כמו שקורה לעיתים בין ידידים ,  ואני מקווה שנגשר עליהם .  עלינו לעשות כך כדי שנוכל לצאת לתהליך שלום על מנת להשיג יעד של התפייסות כוללת ".  
נתניהו ציין גם כי הדגיש בכל שיחותיו בארה"ב  " שישראל אינה כשאר המדינות .  אנו עומדים תחת אתגרים ביטחוניים ששום מדינה לא עומדת תחת איומים כאלו ".  פרט לדיון בסיכום נסיעתו של נתניהו לארצות הברית ,  דנה סיעת הליכוד גם בנושא ההתיישבות בגדה המערבית .
 
נתניהו : " אובמה קצב זמן להידברות עם אירן "
 ראש הממשלה דיווח לסיעת הליכוד כי הגיע להבנות עם נשיא ארה"ב לגבי הגרעין האירני .  על ההתנחלויות : " יש בינינו הבדלי גישות "
 
