נתניהו : " נמשיך לבנות בירושלים ",  אירופה מגנה
ראש הממשלה הגיב לביקורת על ההחלטה להרחיב את רמת שלמה שמעבר לקו הירוק : " ירושלים מבטאת הסכמה לאומית ".  מנגד באירופה מגנים : " מקווים שאחרי הבחירות יהיו הגיוניים יותר "
 אזהרה דיפלומטית נוספת לישראל :  צרפת ,  בריטניה ,  גרמניה ופורטוגל - המדינות האירופיות החברות במועצת הביטחון של האו"ם ,  הודיעו היום  ( שלישי )  כי יגנו את הבנייה הישראלית מעבר לקו הירוק ,  בזה גם בירושלים .  ההחלטה נובעת מהאישור שנתנה ישראל לבניית 1,500 יחידות דיור בשכונת רמת שלמה ,  זאת תוך  " התעלמות "  מהסערה העולמית אחרי ההודעה על בנייה באזור E1 .
" אנחנו עובדים על הצהרה בנושא הגינוי מטעם החברות האירופיות במועצת הביטחון ",  אמר מקור דיפלומטי לסוכנות הידיעות רויטרס , " אסור לנו להתמקד רק בבנייה ב-E1 ,  אלא על הבנייה בכל הגדה ".  לדבריו ,  כל תכנית בנייה ביהודה ושומרון אשר  " תראה אור "  תעמיד בסימן שאלה את פתרון שתי המדינות .  הגורם הוסיף : " ברגע שישראל תסיים את הבחירות בינואר ,  אנחנו מקווים שיתקבלו שם החלטות יותר הגיוניות ". 
בתחילת החודש גררה ההחלטה לבנות בשטח E1 ביקורת עולמית ,  כאשר בזה אחר זה זומנו שגרירי ישראל לשיחות נזיפה בשלל מדינות כמו :  צרפת ,  בריטניה ,  שוודיה ,  פינלנד ,  אירלנד ואפילו פנמה ומצרים .  
עוד טרם נודע דבר הגינוי המתהווה ,  התייחס ראש הממשלה ,  בנימין נתניהו ,  להרחבת הבנייה בשכונות הירושלמיות שמעבר לקו הירוק . " ירושלים היא בירת הנצח של מדינת ישראל ונמשיך לבנות בה ",  אמר נתניהו באירוע הצדעה להתיישבות בגליל שהתקיים בעכו , " ירושלים זה דבר המבטא הסכמה לאומית .  זו המדיניות שהנחתה את כל ממשלות ישראל מזה 45 שנה ,  מאז מלחמת ששת הימים .  אסור ששום שיקול פוליטי כזה או אחר יעיב על ההסכמה הלאומית הזו ".  
ראש הממשלה גם קרא לכל המפלגות  " הציוניות "  לתמוך בבנייה בבירה : " אינני מבין איך מפלגה כזאת יכולה להתנגד לבנייה בירושלים ".  תגובה זו של נתניהו ממשיכה את הקו בו נוקטת הממשלה בתקופה האחרונה ,  המתעלמת מהגישה האירופית והאמריקאית בנוגע לבנייה מעבר לקו הירוק .  
למול עמדתו של נתניהו התייצבה היום שוב יו"ר  " התנועה ",  ציפי לבני ,  שאמרה כי ישראל אמנם צריכה להשקיע בגושי ההתיישבות שיישארו במסגרת הסכם ,  אך הבהירה : " המדינה לא צריכה לזרוק את הכסף על ניסור בתים והעברתם מגבעה לגבעה או בסלילת כביש למקום שלא יהיה חלק מישראל ".  בדברים שנשאה בפני סטודנטים באוניברסיטת בן גוריון הוסיפה לבני כי ההכרזה על הבנייה מיותרת . " היא פוגעת ביחסים שלנו עם העולם ואינה מחזקת את מדינת ישראל אלא נועדה להחזיק בקואליציה את השותפים של נתניהו מימין ".  
במפלגות הממשלה והימין העניקו אתמול גיבוי להחלטה על הרחבת הבנייה .  שר הפנים ,  אלי ישי ,  הביע סיפוק ותמיכה בתכנית ואמר כי  " משרד הפנים ימשיך לפעול למען הגדלת היצע יחידות הדיור לכלל האוכלוסיות בעיר ירושלים ,  כמו גם בארץ כולה ".  ישי הוסיף כי  " אישור התכנית מהווה צעד משמעותי וחיובי נוסף של המשרד למען שיפור נושא הדיור ,  בד בבד עם חיזוקה של העיר ירושלים ". 
בליכוד בחרו לתקוף את המפלגות השונות שביקרו את הבנייה ואמרו : " הגיע הזמן שלפיד ,  יחימוביץ' וחבריהם בשמאל יחליטו האם הם לצד מדינת ישראל או ששוב הם מתייצבים לצד הפלסטינים .  ברור לכולם שבכל הסכם שלום עתידי - כולל לפי יוזמת ז'נבה - רמת שלמה היא חלק מישראל .  מה עוד רוצה השמאל ?  שנחנוק את בירת ישראל עד שאבו מאזן ישוב לשולחן המשא ומתן ?  מתי מבחינתם הוא ה'עיתוי' לבנות בעיר בירתנו ?  "  
לקריאה נוספת:הליכוד : " ברור שרמת שלמה תיכלל בכל הסכם עתידי"ישראל על הגינוי האירופי :  הבנייה לא פוגעת בשלום
השתתפה בהכנת הידיעה - טל שלו 

נתניהו : " נמשיך לבנות בירושלים ",  אירופה מגנה
ראש הממשלה הגיב לביקורת על ההחלטה להרחיב את רמת שלמה שמעבר לקו הירוק : " ירושלים מבטאת הסכמה לאומית ".  מנגד באירופה מגנים : " מקווים שאחרי הבחירות יהיו הגיוניים יותר "
 
