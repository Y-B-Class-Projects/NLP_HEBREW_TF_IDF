נתניהו ייאבק על התקציב או יילך לבחירות ? 
עד ראש השנה צפוי ראש הממשלה להכריע :  האם להעביר את תקציב 2013 או לפזר את הכנסת ולקיים בחירות .  ההחלטה תלויה בש"ס וישראל ביתנו
ראש הממשלה ,  בנימין נתניהו ,  צפוי להחליט בשבועיים הקרובים אם לכנס את הממשלה ולהעביר את תקציב המדינה רווי הגזירות לשנת 2013 ,  או להקדים את הבחירות .  בימים הקרובים צפוי ראש הממשלה להיפגש עם ראשי ש"ס וישראל ביתנו ולבדוק את ההיתכנות הפוליטית להעברת התקציב בהסכמה קואליציונית רחבה כדי לקבל החלטה .  בפגישות עם ראשי המפלגות יבהיר להן נתניהו כי הן יידרשו לתמוך בתקציב לכל אורך הדרך - בממשלה ובכנסת - חרף העובדה שהוא כולל גזירות קשות שיפגעו גם באוכלוסיות שאותן הם מייצגים .  הסיעות יידרשו להחליט אם מדובר בקיצוצים שהן יכולות לחיות איתם או שיעדיפו את אופציית הקדמת הבחירות .  
בכירים במערכת הפוליטית מעריכים כי ההחלטה תתקבל בשבועיים הקרובים ,  לכל המאוחר עד ערב ראש השנה .  אם נתניהו ילמד מהשיחות עם ראשי המפלגות כי אין לו הסכמה רחבה וכי לא יזכה לרוב בכנסת ,  יעדיף ראש הממשלה כלל לא לכנס את הממשלה לדיון בתקציב ולפזר את הכנסת באמצע חודש אוקטובר ,  כך שהבחירות יתקיימו בתחילת חודש פברואר 2013 .  
מנגד ,  אם יצליח נתניהו להגיע להבנה עם יו"ר ש"ס ,  אלי ישי ,  ויו"ר ישראל ביתנו ,  אביגדור ליברמן ,  כי מפלגותיהן יתמכו בתקציב גם בכנסת ללא כל מאבקים ,  יביא נתניהו את התקציב לאישור הממשלה ולאחר מכן לכנסת .  הבחירות במקרה כזה יתקיימו במועדן ,  אוקטובר 2013 .  
כרגע כלל לא ברור מה רוצה נתניהו עצמו .  משיחות שהוא מקיים עם גורמים שונים בימים האחרונים עולה כי הוא עצמו טרם קיבל החלטה .  לפי שעה אין הכרעה בנושא והיא תלויה בישראל ביתנו ובש"ס .  לדברי גורמים במערכת הפוליטית ,  אם ראש הממשלה יחליט שהוא רוצה להעביר את התקציב ולא להקדים את הבחירות ,  ניתן יהיה להגיע להסכמה עם שתי הסיעות ,  אולם חוסר האמון בין נתניהו לליברמן יקשה על ראש הממשלה לסמוך על כל הבטחה של ליברמן .
 בסביבתו של נתניהו אמנם מאמינים כי לליברמן ,  כמו גם ליו"ר העצמאות ,  אהוד ברק ,  אין כל אינטרס להקדים את הבחירות ,  וסבורים כי גם לברק וגם לליברמן יש יותר מה להפסיד מהקדמתן מאשר להרוויח ,  אולם חוששים בכל זאת מהתנהלות לא צפויה שלהם .  בימים האחרונים עוקבים בדאגה בלשכת ראש הממשלה ובאוצר אחר מהלכים שמובילים ליברמן וברק ,  שמהם ניתן ללמוד כי ייתכן שהשניים מביאים בחשבון אפשרות של הקדמת הבחירות .  
ברקע השיחות שיקיים נתניהו עם המפלגות עומדים שיקולים נוספים .  מאחר שהוחלט לדחות את ההצבעה על התקציב בממשלה לאחרי החגים ,  אם יחליט נתניהו להביא את התקציב לדיון בממשלה ,  יהיה זה במקביל לכינוסה של הכנסת ,  שתסיים בינתיים את הפגרה ותחזור לפעילות לאחר סוכות .  באוצר ובסביבתו של נתניהו חוששים שרעשי הרקע שיגיעו מהכנסת יפגעו ביכולת של השרים להצביע בעד תקציב קשה ורווי גזירות כלכליות .  
גם העובדה שהתיקים נגד ראש הממשלה לשעבר ,  אהוד אולמרט ,  נסגרים בזה אחר זה ,  לא נעלמת מעיניו של ראש הממשלה ,  ויש מי שחוששים בסביבתו של נתניהו כי הוא עוד עלול להפתיע ולשוב להתמודד בבחירות הקרובות .  אף שתרחיש כזה נראה רחוק ולא הגיוני ,  יש מי שלוחשים על אוזנו של רה"מ שייטב לו להקדים את הבחירות .  
הדיון שהתקיים אמש בלשכת ראש הממשלה בהשתתפות שר האוצר היה פוליטי בעיקרו .  בחלקו הראשון כמעט ולא הוזכרו מספרים .  במרכז השולחן עמדה סוגיית ההיתכנות הפוליטית להעברת התקציב .  גורמים שנכחו אמש בדיון העריכו כי לא ניתן יהיה להגיע להסכמה עם השותפות הקואליציוניות והבחירות יוקדמו . " מהתמונה שהתגלתה בדיון עולה כי ללא מחויבות עמוקה של השותפות לא תהיה אפשרות להעביר תקציב ,  וכרגע נראה שהן לא בשלות לכך .  גודל התמונה שהתגלתה במספרים הוא מפחיד ולכן האפשרות להעביר את התקציב כרגע ב-90% לא קיימת ,  אלא אם יהיה שינוי בתפיסת העולם של השותפות הקואליציוניות ".  
בכירי משרד האוצר הציגו אתמול  ( ב' )  לראש הממשלה ,  בנימין נתניהו ,  את היקף הקיצוץ הנדרש על מנת לעמוד בכלל ההוצאה  ( המסגרת התקציבית )  בתקציב 2013 .  כמו כן ,  הם החלו להציג לנתניהו את הרכב הקיצוצים הפנימיים האפשריים לפי נושא .  מדובר בפעם הראשונה שמתקיים דיון מסוג זה מול נתניהו עצמו ,  שכולל מספרים וחלופות .  ביום ראשון התקיים דיון ההכנה במשרדו של מנכ''ל ראש הממשלה ,  הראל לוקר ,  עם יו''ר המועצה הלאומית לכלכלה ,  פרופ' יוג'ין קנדל ,  ובכירים באוצר ,  שארך כמה שעות .  
ל"גלובס "  נודע כי האוצר מבקש לבצע התאמות בתקציב 2013  ( קיצוץ )  בסך כ-12 מיליארד שקל ,  והמטרה האמיתית היא להגיע אחרי מו"מ לקיצוץ של 9 מיליארד שקל .  לפי העמדה המעודכנת של בנק ישראל ,  שנחשפה ב"גלובס ",  נדרש קיצוץ בסך של 11 מיליארד שקל . " זה המשחק הידוע של האוצר .  אין הפתעות .  בכל זאת יידרשו צעדים כואבים ",  אמר אחד מהגורמים המעורב בשיחות .  
כפי שנחשף ב"גלובס ",  המדיניות הכלכלית המתגבשת באוצר זה יותר מחודשיים שמה כיעד מרכזי שמירה על הצמיחה והתעסוקה ,  תוך שמירה על שוויון הזדמנויות ,  ולפיכך ,  מטרת בכירי האוצר היא למנוע קיצוץ בחינוך ,  בתשתיות ובתעסוקה ,  דבר שנראה כעת בלתי אפשרי .  יתרה מזו ,  גורמים באוצר מסרו ל"גלובס "  כי לא יהיה מנוס מלעכב פרויקטים . " יהיו תוספות לתשתיות ,  אבל יהיו פחות תוספות מהמתוכנן ",  מסר בכיר באוצר .  
שלושת מוקדי הקיצוצים המועדפים נותרו תקציב הביטחון  ( העומד על כ-60 מיליארד שקל )  ,  תקציב הביטוח הלאומי  ( העומד על כ-75 מיליארד שקל )  ותקציב השכר וההטבות לעובדי המגזר הציבורי  ( הנאמד בכ-100 מיליארד שקל )  .  
בעקבות הכישלון ההתחלתי שספג האוצר במערכה הראשונה מול אהוד ברק ,  קיצוץ בביטחון נראה לא ריאלי והוויכוח יעמוד על היקף התוספת שיקבלו .  החלופה לקיצוצים בשכר ובהטבות ,  כגון דמי הבראה או דחיית תוספות שכר שהוסכמו ,  צפויה לעורר מלחמת חורמה עם עופר עיני ,  יו''ר ההסתדרות ,  שכבר מסוכסך קשות עם שר האוצר ,  יובל שטייניץ .  
השנה חייבים האוצר וההסתדרות לחתום על הסכם קיבוצי חדש למשק .  כמו כן ,  עוד השנה צפוי נציב שירות המדינה ,  משה דיין ,  לשגר את הרפורמה המקיפה בשירות הציבורי ,  הכוללת שכר דיפרנציאלי ,  רוטציה ושינוי דרמטיים לגבי הארכת חוזים אישיים .  המקור האחרון הוא הביטוח הלאומי ,  המורכב בעיקר מקצבאות .  נתניהו כבר רמז כי הוא לא יפגע באוכלוסיית הקשישים .  לפיכך ,  מה שעומד על הכוונת הן קצבאות הילדים ,  דבר שיגרום לעימות חזיתי עם המפלגות החרדיות שבקואליציה  ( ש''ס ויהדות התורה )  .  
בכירי האוצר הציגו בפני ראש הממשלה ובכירי משרדו ,  בהם לוקר ויוג'ין קנדל ,  את רשימת החלופות השונות שמציירת הרכבים שונים של קיצוצים .  אחת החלופות היא קיצוץ ללא פגיעה בביטחון ,  חלופה שכרוכה בפגיעה קשה בשירותים האזרחיים ובקצבאות .  יתרה מזו ,  ראש הממשלה הטיל וטו על קיצוץ בתקציב המיועד לחוק חינוך לגיל הרך ,  המלצת הדגל של ועדת טרכטנברג שהוא עצמו הקים ,  שעולה לקופת המדינה יותר מ-2 מיליארד שקל .  ייתכן כי זו הסיבה שלראשונה מאז הקמת ממשלה ,  ישב בדיון גם זאב אלקין ,  יו''ר הקואליציה ,  וזאת כדי להתחיל לבחון את הישימות הפוליטית של ביצוע הקיצוץ . " לא יהיה קיצוץ של 15 מיליארד שקל אבל חייב היות קיצוץ של 8-9 מיליארד .  אני לא רואה איך הקואליציה הנוכחית מצליחה להעביר את זה ",  מסר אחד מהמעורבים בדיונים .  לפיכך ,  מתחזקת ההסתברות כי לא יהיה מנוס מהליכה לבחירות .  הנחת הבחירות התחזקה מאוד לאחרונה ,לנוכח העובדה כי ישנו פיגור חסר תקדים בלו''ז של גיבוש התקציב .  
לממשלה הזו עומדות בעצם שלוש חלופות :  המדוברות יותר הן להעביר את הקיצוץ הנדרש כדי לעמוד בכלל הפיסקאלי - או ללכת לבחירות .  אלא שבעצם ישנה חלופה נוספת :  לגשת לכנסת ולבקש להגדיל את מסגרת ההוצאה ,  כלומר להגדיל את התקציב מעבר ל-2.8% שנקבע הכלל הפיסקאלי ובכך לפרוץ את המסגרת התקציבית .  בכך ,  יכשיר נתניהו חלק מה-15 מיליארד שקל שהקצה ללא כיסוי תקציבי .  כל הגורמים המעורבים בגיבוש התקציב מסרבים להתייחס לחלופה זו ואף טוענים כי היא  " איננה על הפרק ".  מי שתומך באופן נלהב בחלופה הזו הוא שר הביטחון אהוד ברק ,  שטען כי ישראל צריכה להגדיל את הגירעון לכ-8% תמ''ג ב-2013 ,  לנוכח ריבוי האתגרים הביטחוניים ,  הכלכליים והחברתיים .  חלופה זו עלולה להביא את המשק הישראלי למשבר פיננסי .  

נתניהו ייאבק על התקציב או יילך לבחירות ? 
עד ראש השנה צפוי ראש הממשלה להכריע :  האם להעביר את תקציב 2013 או לפזר את הכנסת ולקיים בחירות .  ההחלטה תלויה בש"ס וישראל ביתנו

