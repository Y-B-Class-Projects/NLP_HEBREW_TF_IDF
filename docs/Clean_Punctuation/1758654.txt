ברק לנתניהו :  לדחות ההצבעה על חוק משאל העם
שר הביטחון ביקש מרה"מ לדחות ההצבעה על הצעת החוק המחייבת עריכת משאל עם לפני נסיגה מהגולן או בי-ם ,  בטענה שאישורה עלול לפגוע במאמצי השלום .  סיעת קדימה החליטה להתנגד להצעת החוק
יו"ר מפלגת העבודה אהוד ברק ביקש בצהריים  ( שני )  מראש הממשלה בנימין נתניהו לדחות את ההצבעה במליאת הכנסת על הצעת חוק ,  לפיה ייערך משאל עם לפני נסיגה מרמת הגולן או בירושלים .  ברק הודיע על הבקשה בישיבת סיעת העבודה בכנסת .  מרבית חברי הסיעה הביעו התנגדות נחרצת להצעת החוק משתי סיבות :  לטענתם ,  מדובר בשינוי שיטת ממשל בלי שהתקיים דיון מעמיק בנושא .  בנוסף ,  לדבריהם ,  אישור החוק עלול להתפרש בעולם כניסיון לטרפד משא ומתן עם הסורים .  
בתגובה לכך ,  שלח יו"ר הקואליציה ח"כ זאב אלקין  ( ליכוד )  איום לסיעת העבודה ,  לפיו אם הסיעה תחליט לא להצביע בעד הצעת חוק משאל העם למרות המשמעת הקואליציונית ,  היא תאבד את זכות הווטו שלה בחוקי יסוד .  לדבריו ,  מפלגות החברות בקואליציה כבר הודיעו לו שהן יסרבו לכבד וטו של העבודה אם היא לא תעמוד במחויבותה הקואליציונית . " אם כל הסיעה לא תצביע בעד ,  זו הפרה של המשמעת הקואליציונית ",  אמר אלקין .  לדבריו , " אם יש כמה שמתנגדים או נעדרים - זה סיפור אחד ,  אבל אם לא יהיה אפילו אחד שתומך בחוק ,  זה אומר שיש החלטת סיעה נגד - ואז היא תאבד את הווטו ". 
בישיבת סיעת קדימה הוחלט להטיל משמעת סיעתית .  בקדימה אמרו הערב לפני ההצבעה על חוק משאל העם כי , " ההתנגדות היום היא לכלי של מכשיר משאל העם ,  ללא קשר לנושא הנקודתי שבהצעת החוק של יריב לוין .  מדובר בנושא עקרוני בדמוקרטיה פרלמנטרית ". 
על פי ההחלטה ,  לחברי הסיעה אסור לתמוך בחוק .  הם יכולים להתנגד ,  להיעדר או להימנע .  לדברי יו"ר קדימה ציפי לבני , " ההצעה היום מתייחסת לשאלת משאל העם בכללותה ,  ולא לנושא עליו מדובר בהצעה הספציפית הזו .  יש כאן עניין עקרוני ,  והוא לא קשור למי רוצה לוותר על חלקי ארץ .  אלו הכרעות שמנהיגות שמבינה את גודל הבעיות וחשופה לכל ההיבטים צריכה לקבל ". 
לבני הוסיפה כי  " העם הוא לא תחליף לצורך במנהיגות .  יש כאן ראש ממשלה חלש שנוח לו שמחשקים אותו .  לא מדובר כאן על לשאול את העם ,  אלא על מתן זכות וטו להחלטות של ממשלה וכנסת נבחרת .  כל החלטה כזו קשורה לשיקולים שלא את כולם אפשר להגיד לציבור ולצפות שיבין .  ההצעה הזו כובלת את היכולת של מנהיגים לקבל החלטות בכך שמצפים מהעם לקבל החלטות שאין לו את הכלים לקבל .  זה לא קשור לימין ושמאל ,  אלא לקבלת החלטות בדמוקרטיה הזו ". 
בשעה זו מתקיים הדיון בכנסת לקראת ההצבעות בקריאות שנייה ושלישית על חוק משאל העם החדש ,  שתיערך בשעות הקרובות .  הכנסת צפויה לאשר את החוק ,  שיקבע כי על ממשלה לאשר כל נסיגה משטחים בריבונות ישראלית במשאל עם .  החוק לא יאפשר נסיגה משטחים שמדינת ישראל סיפחה כמו רמת הגולן או מזרח ירושלים ,  אך לא תהיה לו השפעה על שטחי הגדה ,  המוגדרים כשטחים מוחזקים .
 
ברק לנתניהו :  לדחות ההצבעה על חוק משאל העם
שר הביטחון ביקש מרה"מ לדחות ההצבעה על הצעת החוק המחייבת עריכת משאל עם לפני נסיגה מהגולן או בי-ם ,  בטענה שאישורה עלול לפגוע במאמצי השלום .  סיעת קדימה החליטה להתנגד להצעת החוק

