איש השנה של וואלה ברנז'ה :  שר התקשורת  ( ורה"מ )  נתניהו
זו הייתה שנת ההבשלה של ביבי .  לא השנה שבה יזם מהלכים מדיניים גדולים או הציג פתרונות כבירים ,  אלא השנה שבה ,  כנראה בעקבות הניצחון הסוחף בבחירות ,  הופנמה בו סופית התחושה שהוא יכול לעשות בשוק כבשלו .  עורך וואלה ברנז'ה מסכם שנה ונותר פסימי

את מופע הקיץ שלו חתם ראש הממשלה בנימין נתניהו בסבב ראיונות נדיר לכלי תקשורת ישראליים .  זה היה מתבקש ;  כבר תקופה ארוכה שעיתונאי ישראל מתקוממים על כך שביבי לא מתראיין ומדבר עם הציבור מעל ראשם באמצעות הרשתות החברתיות וכותרות עיתון הבית  " ישראל היום ".  אלא שסבב הראיונות הזה הוציא תוצר דל ולא ממש מספק .  הוא הוענק אך ורק לעיתונאים שליוו את רה"מ בנסיעתו לארצות הברית ,  חלקם צעירים ולא מנוסים  אחרים מכלי תקשורת אוהדים במיוחד ,  שהתקשו להוציא אותו מאזור הנוחות שלו .
 במידה רבה היה זה אות סיום הולם לקיץ 2016 :  קיץ בו הוכיח ראש הממשלה שהוא לא רק האיש החשוב של התקשורת  ( בפעם המי סופר כבר כמה )  ,  אלא גם האיש שמחזיק אותה בלפיתת ברזל במקום הרגיש ביותר .  לא צריך להידרש למפות החצים הויראליות שמראות את קשריו ההדוקים לכל כלי תקשורת בישראל - מספיק להיזכר איך בזה אחר זה עלו נציגי מערכות התקשורת הגדולות לירושלים וספגו במשך שעות ארוכות נאומים חוצבי להבות ומלאי תוכחה ,  רובם מבלי להעביר עליו ביקורת  לפחות לא כלפי חוץ .  
אמנם מנכ"ל קשת אבי ניר ,  עשה קצת שרירים ,  חמי שלו זעם ב"הארץ "  ואמנון אברמוביץ' רתח ב"ידיעות אחרונות ",  אבל מול אלו הופיעו רבים אחרים שדווקא היללו את מופע הקיץ הנחשק והציגו את מה שמבקריו כינו  " התרפסויות בקנה מידה לאומי ";  היו אלו גדעון לוי וארי שביט ,  ערן טיפנברון  ( עורך ynet לשעבר )  ושי גולדן  ( האחרון הכריז על נתניהו בפייסבוק כלא פחות מ"מבריק ,  ענק בין גמדים ")  .  בתווך הסתובבו עשרות עיתונאים בכירים יותר או פחות שיצאו מהמפגשים האלו ומילאו פיהם מים .  אוף רקורד  זה אוף .  

לפחות בזווית שלשמה התכנסנו  זו התקשורתית ,  זו הייתה שנת ההבשלה של ביבי .  לא השנה שבה יזם מהלכים מדיניים גדולים או הציג פתרונות כבירים ,  אלא השנה שבה ,  כנראה בעקבות הניצחון הסוחף בבחירות ,  הופנמה בו סופית התחושה שהוא יכול לעשות בשוק כבשלו .  לאמץ סוף סוף את הבייבי הזה מבלי לפחד מה יגידו השכנים  ( הסמולנים )  - ולחנך אותו כראות עיניו .  נכון ,  לא תמיד קלה הדרך ולפעמים היו בה עיכובים  ( קובלנץ )  ,  בעיית תיאום ציפיות  ( פילבר )  ומהמורות  ( ידיעות אחרונות )  - אבל במבחן התוצאה - בכולם יצא כשידו ,  עד כה ,  על העליונה .  
מהשנה האחרונה עולה תמונה מדאיגה כי נתניהו לא עוסק בתקשורת ,  אלא בשליטה בה :  במובן זה ,  גם אם מאמציו לא הביאו לתוצאות מושלמות ,  הם בהחלט ציירו פורטרט של מישהו שהפסיק לפחד והתאהב בפצצה .  זה התחיל בהשתלטותו על משרד התקשורת ,  כשסירב להציב שר אחר בראש המשרד החשוב - אפילו למראית עין - שיתווך את רצונותיו ;  בשנת ההבשלה נתניהו כבר לא צריך עלי תאנה ורשתות הסוואה .  בג"צ אמנם קבע שנתניהו קצת הגזים עם מספר התיקים ששמר לעצמו ,  אבל אפילו העליון הכל יכול לא הצליח להוריד לו את הרגל מדוושת הגז ,  והסתפק בפיצול חלק מסמכויותיו .  

ברשות השידור כרסם נתניהו כשגיבה בחצי פה את הרפורמה המקיפה של גלעד ארדן והקמת תאגיד השידור - רק כדי להכריז שנתיים מאוחר יותר שהיא  " חמקה לו במהלך צוק איתן ".  בהסכם מוזר עם ההסתדרות דחה נתניהו את תחילת שידוריו ל-2018 ,  אחרי כן החזיר אותה בשל הלחץ הציבורי ל-2017 - ואילו כעת ,  שמועות עקשניות במסדרונות הכנסת גורסות שעם חזרת מושב החורף  יוכרז רשמית על איחוד בין רשות השידור הישנה ל"כאן ".  אותן הערכות רואות בהצעה של יו"ר הקואליציה דוד ביטן לסגירת התאגיד כמעין בלון ניסוי לקראת הבעת אי האמון המוחלטת ברפורמה ,  תוך השלכתה לסל המחזור של ההיסטוריה .  בינתיים ,  יש לזכור ,  משלמת המדינה מכיסה עשרות משכורות עובדים שוויתרו כבר על עבודתם  אך טרם נכנסו רשמית לזו החדשה .  ומה נותר לציבור בפועל ?  רשות שידור מדוללת שורות ,  נטולת אופק וחסרת אנרגיה - וגוף שידור שטרם נולד וכבר מעורב עד צוואר בבחישות פוליטיות .  
את שר הביטחון שלו שלח ביבי למשימה חדשה-עתיקה :  סגירת גל"צ .  ליברמן עומד אמנם בראש החזית הזו ,  אולם אין ספק שנתניהו לא מנותק מהבחישה בסוגיה .  במפגש מסע ההופעות שלו מול אנשי התחנה סירב ביבי להתייחס לסגירת התחנה ,  אולם רמז שמפקדה ,  ירון דקל ,  יעבור סדרת חינוך להטמעת כללי המותר והאסור .  

ואולי ההישג התקשורתי הגדול מכולם ,  ההוכחה לעוצמה של ביבי בשוק התקשורת ,  היא העובדה שנתניהו הצליח לגרום לשלושת מנכ"לי הטלוויזיה המסחרית  האויבים המרים בדרך כלל - להתאחד ולעמוד כתף אל כתף מול מטרה משותפת ,  חרף האינטרסים המנוגדים .  הם עשו זאת מול מסקנות ועדת מנכ"ל משרדו שלמה פילבר ,  שבשליחות נתניהו פרסמה המלצות לפתיחת שוק השידורים בפני משקיעים חדשים ,  בהן הם רואים מהלך הרסני להרחבת שוק השידורים ורידוד תכניו ,  עד כדי  " ריסוק הטלוויזיה בישראל ".  
השנה הקרובה ,  וסליחה על הקלישאה ,  תהיה שנת מבחן :  איזה ממטרותיו יצליח נתניהו להגשים וכמה רחוק יבקיע הגנרל ביבי בשדה הקרב התקשורתי ,  אולם כבר עכשיו ברור שבניגוד לעבר - הוא כבר לא משחק בונקר .  יהיו בוודאי מי שיחלקו על דברים אלו ,  ובמידה לא מבוטלת של צדק .  אותם גורמים לא מבוטלים בענף שרואים בנתניהו לוחם צדק שבא לעשות סוף סוף קצת סדר אחרי שנים של תקשורת חונטה מגויסת .  הם יכולים להיות משקיעים זרים שממתינים לפתיחת שוק הטלוויזיה ,  אנשי ימין שחשו במשך שנים מודרים מהשיח התקשורתי או כמובן - עובדי ערוץ 20 ו"ישראל היום ".  אבל גם הם יוכלו להסכים שמעולם לא היה בישראל שר תקשורת שהוא במקרה ,  לפעמים ,  גם ראש ממשלה .  

איש השנה של וואלה ברנז'ה :  שר התקשורת  ( ורה"מ )  נתניהו
זו הייתה שנת ההבשלה של ביבי .  לא השנה שבה יזם מהלכים מדיניים גדולים או הציג פתרונות כבירים ,  אלא השנה שבה ,  כנראה בעקבות הניצחון הסוחף בבחירות ,  הופנמה בו סופית התחושה שהוא יכול לעשות בשוק כבשלו .  עורך וואלה ברנז'ה מסכם שנה ונותר פסימי

