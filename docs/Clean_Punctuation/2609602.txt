התחלה חדשה
זו היתה סמיכות זמנים מדהימה .  פחות מיממה לאחר שבוושינגטון הושק באופן רשמי הפרק השני של עידן הנשיא אובאמה ,  הלכה לקלפי גם בעלת בריתו הישראלית של ההגמון האמריקני .  זאת ,  כשברקע הדברים עדיין מהדהדים צליליו של נאום ההשבעה ,  שבו העביר הנשיא מסר חד-משמעי בנוגע לסדרי עדיפויותיו החדשים של הבית הלבן ובנוגע לצורך להעניק כעת קדימות ברורה למכלול של סוגיות כלכליות ,  תקציביות ,  חברתיות ,  ערכיות וסביבתיות ,  על פני סוגיות דיפלומטיות ואסטרטגיות .  
תכניו ורוחו של נאום אובאמה לא הותירו מקום לספקות .  עידן המלחמה וההתערבות הצבאית האמריקנית בסכסוכים דוגמת אפגניסטן נמצא ערב סיומו ,  ומירב משאביו ומאמציו של הממשל האמריקני יוקדשו מעתה ואילך לזירה הפנימית ולאתגריה .  בזירה החיצונית ,  לעומת זאת ,  תנסה מעצמת העל האמריקנית לפעול במשותף עם שחקנים נוספים ובמעטפת בינלאומית רחבה ,  כדי לקדם את יעד היציבות האזורית והגלובלית ,  תוך כדי הישענות על מנופי השפעה דיפלומטיים וכלכליים ,  אך לא צבאיים .  ראיה זו ,  הנעדרת כל יומרה לעצב סדר עולמי חדש ,  חותרת ,  אפוא ,  להבטיח את התנאים ההכרחיים  ( שבמרכזם הבטחת יציבות מינימלית )  שיאפשרו לארה"ב להתכנס בתוך עצמה ולהתמקד ללא הפרעה בחזית הבית .  זאת כדי לקדם את המטרות  ( למשל ,  בנושאי רפורמת ההגירה והפיקוח על רכישת נשק התקפי )  ,  שיטביעו חותם על תקופת נשיאותו של אובאמה .
 על רקע מידרג העדפות זה ,  נקל להבין את תקוותו של הבית הלבן ,  שבעקבות הבחירות בישראל תוקם ממשלה רחבה ופלורליסטית שתכלול מרכיב מרכז-שמאל בעל משקל ,  ושהאיזונים הפנימיים בקירבה יבטיחו דפוס פעולה ישראלי מבוקר וזהיר ,  בייחוד בתוך המרחב הטעון של שטחי יהודה ושומרון ובזיקה מיוחדת למיקום ולהיקף הבנייה בהם .  עבור הנשיא אובאמה ,  התנהלות כזאת תפחית את סכנת ההתלקחות וההסלמה ,  ובכך תשחרר את הדוד סם מהנטל המעיק והיקר של ניהול משברים ואיתור דליקות ,  העלולות לגלוש בנקל למרחב הבין-ערבי הכולל ,  וכך גם לסכן את היעד הנשאף כל כך של התנתקות אמריקנית חד-צדדית מחזית הסכסוך .
 יתר על כן ,  אם אכן תתממש אופציית הממשלה הרחבה ,  טמון בה מבחינתו של אובאמה גם הפוטנציאל להתנעתו מחדש של המשא ומתן עם הרשות הפלשתינית  ( בין שבזיקה להסדר ביניים זמני בין שני הצדדים ובין שבזיקה להסדר על חלק מסוגיות הליבה )  .  התממשותו של תסריט זה - גם ללא פריצת דרך דרמטית בנתיב ההסדר ,  תקל בעיניו את המאמצים לשמור על הקואליציה הבינלאומית ,  החותרת למנוע מטהרן את חציית הקווים האדומים בנתיב הפצצה .  
על רקע מערכת ציפיות זו של הממשל החדש בארה"ב ,  שהאיתותים הראשונים מכיוונו עמדו בסימן של נחרצות ומחויבות בלתי מתפשרת לקדם את יעדיו מבית ,  למרות עמדותיה הלעומתיות של המפלגה הרפובליקנית ,  אפשר לזהות - לפחות לאור מדגמי הקלפיות - חלון של הזדמנות לכינונה של ממשלה רחבה ,  אם אכן ישולב תחת כנפיה אגף מרכזי בעל משקל ,  ומוטת השפעה .  
לנוכח נסיקתו המטאורית של יאיר לפיד ועל רקע הקשיים הניצבים לכאורה במסלול כינונה של ממשלת ימין צרה ,  נזרע הזרע להקמתה של ממשלה רבת פנים וגוונים בראשותו של בנימין נתניהו ,  שבטבורה נמצא גוש מרכזי המתון מבחינה מדינית .  בהיבט זה ,  לפחות ,  עשוי להיסלל גם הנתיב לארבע שנים נשיאותיות נינוחות יותר בזיקה לישראל ,  העשויות להקהות את עוקצם של המשקעים מן העבר הלא רחוק ,  ולחזק בכך עוד יותר את חישוקיה ונדבכיה של הברית האמריקנית-ישראלית .
 אפשר כעת להמתין ולראות אם תעניק ההכרעה האלקטורלית בוושינגטון ובירושלים את הזרז לפתיחתו של דף חדש ,  מתואם יותר ומפויס יותר ,  בין שני שותפים ,  ואם יהיה בכך גם לתרום לקידומו של חזון היציבות האזורית ,  מבית היוצר של ברק אובאמה .  

התחלה חדשה
nan
