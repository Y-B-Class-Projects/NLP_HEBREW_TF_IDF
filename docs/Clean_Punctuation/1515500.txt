גורמים בליכוד :  להדיח את רגב מוועדת הכספים
רה"מ ,  שרים וחברי כנסת תקפו את ח"כ רגב עקב כוונתה להצביע נגד הטלת מע"מ על הפירות והירקות .  נתניהו : " לא יכול להיות שמי שנבחר על חשבוננו ,  יחליט לא להיות חלק מהקואליציה "
 ראש הממשלה ,  שרים וחברי כנסת מהליכוד תקפו בצהרים  ( שני )  את חברת הכנסת מירי רגב ,  שהודיעה כי בכוונתה להצביע נגד הטלת מס ערך מוסף על הפירות והירקות .  בישיבת הסיעה הועלתה האפשרות שרגב תודח מוועדת הכספים .  ראש הממשלה בנימין נתניהו אמר כי  " יש כאן דיון מהותי כלכלי ויש גם שאלה איך אנחנו מתנהגים כקואליציה בתקציב .  אם מישהו אומר מראש 'אפר משמעת קואליציונית' ,  את זה אני לא מוכן לקבל .  לא יכול להיות שחבר סיעה שנבחר על חשבוננו ,  יחליט על דעתו לא להיות חלק מהקואליציה ". 
גם השרה לימור לבנת תקפה את רגב ואמרה כי  " איש לא נבחר כאן אישית .  נבחרנו במסגרת רשימת הליכוד לכנסת וזה מחייב כל אחד למשמעת סיעתית ,  גם כשזה לא נוח .  במהלך השנים היו לא מעט החלטות שהתקשיתי לתמוך בהן וגם כשזה לא נוח ,  עושים מה שצריך לעשות ואם לא ניתן אז מתחלפים  ( בוועדת הכספים .  פ.ו )  .  איש לא רוצה להגיע למצב של הדחה ,  אבל גם לא צריך את ההתרסה .  אם לא תהיה ברירה ,  זה מה שיקרה .  אין זמן לשחק כאן ". 
השר בני בגין אמר בדיון כי  " הכלל בתקציב ,  שכל אחד מחברי הקואליציה מצביע כעמדת הקואליציה .  זהו כלל ידוע ומוסכם ".  השר ישראל כץ אמר כי  " ההנחה המקובלת היא שחברי הקואליציה מצביעים עם הקואליציה ".  עם זאת הוסיף השר כץ כי  " היגררות לעניין הטכני של הדחה ,  היא טעות ".  ח"כ כרמל שאמה אמר : " גם אני נדרשתי להצביע על חוק בניגוד מוחלט לאמונתי .  כדי לייצב את הקואליציה ולהשיג הישגים ,  צריך פשרות וויתורים ". 
חברי סיעה אחרים הביעו התנגדות להדחתה של רגב מוועדת הכספים .  השר סילבן שלום אמר כי  " יש נושאים שהם בבת עינם של אנשים .  הכוחנות אינה במקומה .  למירי רגב יש אמונה וגם לליכוד יש רגל חברתית-כלכלית .  גם יו"ר הסיעה אלקין לא תמיד הצביע עם עמדת קדימה כשהוא היה חבר קדימה .  מירי צריכה להבין את כללי המשחק ,  אני מציע שנוביל לרוב בלי התמיכה של מירי ואם אתם רוצים להדיח ,  תביאו את זה להצבעה בסיעה ".  
לקראת סוף הישיבה אמרה חברת הכנסת רגב כי היא מבקשת להיפגש עם ראש הממשלה ושהיא תקבל כל החלטה .  בתום הישיבה הודיעה רגב כי השמועות על כך שהיא  " התקפלה "  מכוונתה להצביע נגד הטלת המע"מ על הפירות והירקות היא שקרית .  לטענתה ,  היא תיפגש הערב עם ראש הממשלה כדי לנסות לשכנעו לבטל את הסעיף .  מקורבי רגב אמרו כי היא לא מתכוונת לעזוב על דעתה את ועדת הכספים .  עם זאת ,  מקורבים לראש הממשלה אמרו לוואלה !  חדשות כי  " אין שום סיכוי שנתניהו ייפגש איתה ". 

גורמים בליכוד :  להדיח את רגב מוועדת הכספים
רה"מ ,  שרים וחברי כנסת תקפו את ח"כ רגב עקב כוונתה להצביע נגד הטלת מע"מ על הפירות והירקות .  נתניהו : " לא יכול להיות שמי שנבחר על חשבוננו ,  יחליט לא להיות חלק מהקואליציה "
 
