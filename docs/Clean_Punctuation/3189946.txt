בדיחה רעה ומשחק מילים יפה :  הנאום של נתניהו שלא נזכור
בנאום נתניהו באו"ם ,  הפלסטינים נדחקו מפני הנושא האיראני ,  אולי כדי לשדר שמבחינת נתניהו הנושא הזה הרבה פחות מעניין ,  כאילו לא מדובר בנושא שמפלג הכול בחברה שלנו .  ישראל בפיו של נתניהו היא כמובן גן עדן לכולם .  בסוף של יום ,  הנאום היה אפקטיבי ,  גם אם משעמם
המופע השנתי של נתניהו בעצרת הכללית של האו"ם מדי שנה הוא אחת ההצגות הכי טובות בעיר .  זה נובע מכמה סיבות :  נתניהו הוא ,  אחרי הכל ,  נואם מרשים מאוד ודיפלומט מנוסה מאוד ,  ובאו"ם - היכן שנולד כפוליטיקאי - הוא באלמנט שלו .  חשוב יותר ,  באו"ם נתניהו מתבטא רוב הזמן בממלכתיות ,  תקיפות ורהיטות ,  באופן שרחוק מהפופוליזם שמאפיין לפעמים את תגובותיו לתקשורת וברשתות החברתיות .  על יד השיש הירוק נתניהו לא ידבר על הערבים שמוסעים באוטובוסים ,  הוא ידבר על טפטפות וסטארט-אפ ניישן .  שם ,  כמאמר הקלישאה ,  אין ימין ושמאל :  כולם מצטופפים מאחור כי זה נתניהו מול כל העולם ,  ממש כמו באירוויזיון .  קודם לקחנו את ליסבון ,  אחר כך את מנהטן ,  בסוף גם את ברלין .
 נתניהו מצא את עצמו במקום לא נוח מבחינת תשומת הלב העולמית ,  מול אולם לא מלא ,  ובזמן שארצות הברית מרותקת לשימוע בסנאט בעניינו של המועמד של טראמפ לכהונה בבית המשפט העליון ,  ברט קבאנו ,  שנטען כי תקף מינית .  למרות שנתניהו הקפיד להחמיא לנשיא האמריקני ולנציגיו ,  נראה כי הנאום שלו כוון דווקא לאוזניים אחרות :  בשביל מוסקבה הזועמת על הפלת המטוס ,  נומק שוב המניע של צה"ל לתקיפות בסוריה ;  לאיראנים ולחיזבאללה הופנתה אצבע משולשת ;  ויותר מכל ,  הנאום הזה הופנה לעם היושב בציון ,  שבאופן נוח להפליא קיבל נאום שלם של נתניהו במהדורה כשהבחירות באופק ,  בלי אף כתב מקומי שיציק לו עם שאלות קשות או יקטע את דבריו אבל כן עם פרשנים מריירים על הרהיטות של ראש הממשלה ,  שעל כישוריו כנואם אין חולק .  
כבר התרגלנו שנתניהו שולף מהכובע לפחות גימיק אחד .  השנה הוא דווקא חסך מאיתנו ברווזים גרעיניים או ציורים של פצצות ,  אך לא ויתר על בדיחה תפלה  ( "שמעתי שעושים עבודה טובה במפעל ניקוי השטיחים בטהראן ")  ,  ושיחק אותה עם משחק מילים שעובד הרבה יותר טוב בעברית  ( "תמונה אחת שווה אלף טילים ",  כל הכבוד לכותב הנאומים אסף אשתר )  .  היו כמובן רמזים למלחמת העולם השנייה .  ובכל זאת ,  נתניהו לא שכח את הבריסטולים בבית .  הוא חשף בפני העולם עוד מתקן גרעיני בטהראן ועוד מחסני נשק בלבנון ,  ואפילו בצירוף קואורדינטות ותמונות מגוגל ארת' .  היה בחשיפה הזאת משהו מרשים ויהיר כאחד .  מי שאומר שהוא יודע בדיוק מה אויביו עושים והיכן ,  למעשה מאיים .  פעם ישראל הייתה מסרבת להודות במבצעים שלה ,  היום היא משוויצה בהם .  לא בטוח שזאת הרטוריקה הטובה ביותר .
 שאר המסרים שבו על עצמם .  הפלסטינים נדחקו מפני הנושא האיראני ,  אולי כדי לשדר שמבחינת נתניהו הנושא הזה הרבה פחות מעניין ,  כאילו לא מדובר בנושא היסודי שמפלג הכל בחברה הישראלית  ( ומן הסתם גם כדי לאלחש את ההתייחסות המשונה שלו ושל טראמפ לפתרון שתי המדינות )  .  מי שציפה לבשורה באפיק הזה - אם אמנם היה מישהו כזה - בוודאי התבדה .  ישראל בפיו של נתניהו היא כמובן גן עדן לכולם ,  עד כדי כך שהוא השתמש ביחסה לעולי אתיופיה כדוגמה לכך שאין בישראל גזענות .  בסוף של יום ,  אפשר לסכם שהנאום של נתניהו היה אפקטיבי ,  גם אם משעמם .  להבדיל מפעמים קודמות ,  את הנאום הזה כנראה שלא נזכור .  

בדיחה רעה ומשחק מילים יפה :  הנאום של נתניהו שלא נזכור
בנאום נתניהו באו"ם ,  הפלסטינים נדחקו מפני הנושא האיראני ,  אולי כדי לשדר שמבחינת נתניהו הנושא הזה הרבה פחות מעניין ,  כאילו לא מדובר בנושא שמפלג הכול בחברה שלנו .  ישראל בפיו של נתניהו היא כמובן גן עדן לכולם .  בסוף של יום ,  הנאום היה אפקטיבי ,  גם אם משעמם

