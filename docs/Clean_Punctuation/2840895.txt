לא להתנצל ,  לפעול
במקום להתנצל על אמירותיו נגד ערביי ישראל ,  ראש הממשלה יכול להחליט שהקדנציה הבאה שלו תתאפיין בצעדים משמעותיים .  וגם :  מה מצופה מחברי הכנסת הערבים ? 
קיוויתי שבבחירות האחרונות יתחולל שינוי משמעותי בהרכב הממשלה הבאה ,  עד כדי החלפת העומד בראשה .  ממשלתו של בנימין נתניהו כשלה עד כה ברוב התחומים ,  ובעיקר הגדילה והנציחה את הפערים החברתיים הבלתי-נתפסים בין הפריפריה למרכז ,  בין העניים לעשירים - ובין הרוב למיעוט .  אך רצונו של הבוחר היה ברור :  רוב מוחלט של הציבור הישראלי החליט שברצונו להמשיך את כהונתו של ראש הממשלה ,  ויש לכבד את רצונו .
 קמפיין הבחירות של ראש הממשלה ,  ובעיקר ביום הבחירות ,  כלל אמירות חריפות מאוד ביחס לערביי ישראל ,  ובפרט אמירה אחת ,  שזכתה לגינויים מכל קצות הקשת הפוליטית בארץ ומחוצה לה .  טוב אילו אמירה זו לא הייתה יוצאת מפיו .  שלשום שמענו את ראש הממשלה מתנצל בפני קבוצה של ערבים ישראליים על האמירה האומללה ,  אך על פי התגובות - הן מצד ערביי ישראל ,  והן מצד גורמים נוספים ,  אפילו בבית הלבן - ההתנצלות אינה מתקבלת .
 על פי תוצאות הבחירות ,  לערביי ישראל יש ייצוג מאסיבי בכנסת ישראל .  הרשימה הערבית המשותפת זכתה ב-13 מנדטים ,  ויש עוד לפחות ארבעה נבחרים ערביים במפלגות אחרות .  אפילו רשימתו של אביגדור ליברמן כללה נציג מבני המיעוטים .  אולי המציאות החדשה שנוצרה ,  הן בזכות הייצוג המשמעותי שיש לאוכלוסייה הערבית בכנסת ,  והן לנוכח אמירתו האומללה כלפי אותו ציבור ,  יביאו את ראש הממשלה לקבל החלטות ,  ולפעול לשיפור מצבה העגום של האוכלוסייה הערבית במדינת ישראל  ( ולא צריך להכביר במלים בנוגע למצבם של ערביי ישראל ,  הנתונים במצוקה בכמה תחומים )  .  
במקום להתנצל בפני ערביי ישראל  ,  אני קורא לראש הממשלה לעשות דבר אחר :  לפעול .  ואם יחליט ,  באופן חד משמעי ,  שהקדנציה הבאה תעמוד בסימן של סגירת פערים חברתיים בקרב ערביי ישראל ,  ואם יחל בשורה של צעדים משמעותיים בכיוון ,  תהיה זו ההתנצלות הטובה ביותר שאפשר לקבל ממנו .
 אני מנדב כאן שתי הצעות פשוטות ,  שגם לא דורשות מקורות תקציביים חדשים או חקיקה ,  אלא רק החלטה ואמירה .  יש בהצעות אלה פריצת דרך ותחילת מסע חשוב למדינת ישראל .  ההצעה הראשונה קוראת לחלוקה שווה של כל מיסי הארנונה הנגבים בידי הרשויות המקומיות - ממשרדי הממשלה בכל הארץ - בין כלל הרשויות המקומיות ,  כולל הערביות .  צעד זה הינו הוגן ,  צודק ומתבקש ,  ויש בו כדי לחלק את העושר הפיננסי של הרשויות באופן יותר הוגן ,  שיכול לסייע משמעותית לרשויות הערביות .  כסף זה יופנה - בהחלטת ממשלה - אך ורק להשקעה במוסדות חינוכיים ותרבותיים .
 גם ההצעה השנייה לא דורשת מקורות תקציביים חדשים ,  אלא רק החלטה עקרונית בממשלה :  בתוך 5 שנים מהיום 15% מהמועסקים בשירות הציבורי ,  לרבות בחברות הממשלתיות ובחברות הציבוריות - וכולל הדירקטורים באותן חברות - יהיו מקרב בני המיעוטים  ( אפילו שיחסם של הערבים באוכלוסייה הכללית הוא מעל 20% )  .
 שתי החלטות אלה דורשות רק החלטה עקרונית אמיצה ורצון טוב ,  והן יכולות להיות תחילתו של מסע חשוב .  ולחברי הכנסת הערביים אומר דבר נוסף :  הנושא הפלסטיני - חשוב ככל שיהיה - איננו חזות הכול .  האוכלוסייה שבחרה בכם מצפה מכם לטפל גם בבעיות התעסוקה ,  החברה והחינוך של בניה .  אלה נושאים שעד היום לא זכו להתייחסותכם הראויה .  
עו"ד מאלק בדר כיהן כראש מועצת חורפיש וכיו"ר פורום הרשויות הדרוזיות .
 לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

לא להתנצל ,  לפעול
במקום להתנצל על אמירותיו נגד ערביי ישראל ,  ראש הממשלה יכול להחליט שהקדנציה הבאה שלו תתאפיין בצעדים משמעותיים .  וגם :  מה מצופה מחברי הכנסת הערבים ? 

