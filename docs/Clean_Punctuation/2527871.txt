יוני שלפני אנטבה :  צופיפניק ,  פילוסוף ושחקן שחמט
עוד לפני שהיה מפקד  " היחידה "  ואחיו של ראש הממשלה ,  היה הבכור במשפחת נתניהו איש צופים מושבע ,  שעבר בין סנדות לקוצים בעמק המצלבה בירושלים .  מסע בנעוריו של הגיבור הלאומי
 ( מתוך הסרט  " follow me ",  באדיבות :  Crystal City Entertainment )  
מדי שנה ,  בתום חופשת הפסח ,  מתחילים חניכי השכבה הבוגרת של שבט  " מודיעין "  בירושלים בהכנות קדחתניות לטקס המסורתי של ערב יום הזיכרון לחללי מערכות ישראל .  בעוד כישרונות השבט עמלים על החזרות למסכת ,  המחסנאים מתכננים כתובות אש והמדריכים מכינים מערכי פעולה ,  נדרשים חניכי כיתות ט' למשימה קשה במיוחד - חלוקת ההזמנות לטקס למשפחות השכולות .
 ברחבי ירושלים פרושים 34 בתים של בוגרי שבט  " מודיעין "  שנפלו במלחמות ישראל ,  וחרדת קודש מלווה את החניכים בבואם למשפחות ,  אלה ששרו בעבר  " היה נכון ",  והיום קוראות תפילת  " יזכור ".  אחד מהבתים הללו ניצב ברחוב הפורצים 4 בשכונת קטמון בעיר .  אף אחד לא זוכר מתי הייתה הפעם האחרונה בה הגיע נציג מהמשפחה לטקס השבטי שנערך בבריכה לזכר חללי הצוללת אח"י דקר בהר הרצל ,  ובכל זאת ,  שנה אחר שנה ,  משלשלים החניכים ביראה מעטפה לתיבת הדואר בפתח הבית .  היום מתגורר שם אביו של ראש הממשלה ,  בן ציון נתניהו ,  אך בעבר נשבה רוח צופית חזקה בחדרי הבית ,  בו גדלו שלושת הבנים לבית נתניהו - יוני ,  בנימין  ( ביבי )  ועידו .
 בין מאות סיפורי מורשת הקרב של חללי הנהגת הצופים בירושלים ,  לסיפורו של יוני ,  שנהרג ביולי 1976 במהלך פיקודו על מבצע אנטבה לשחרור מטוס אייר פראנס שנחטף לאוגנדה ,  הילה הירואית במיוחד .  ב-1982 ,  אף הוקם שבט על שמו במבשרת ציון .  
גבורתו באנטבה הפכה לנדבך מרכזי בזיכרון הקולקטיבי הישראלי ,  אך לפני כ-50 שנה ,  עוד לפני שהיה ליוני של אנטבה ולאחיו של ראש הממשלה ,  היה הבן הבכור במשפחת נתניהו צופיפניק מושבע ,  שהעביר חלק ניכר מנעוריו בין סנדות ,  קוצים וזרדים בעמק המצלבה בירושלים . 
" יוני היה נער רב תחומי ורב גוני ",  נזכר השבוע אחיו הצעיר ,  עידו נתניהו , " הוא היה תלמיד מצטיין ,  ראש מועצת התלמידים ,  קרא הרבה והיה שחקן כדורגל מעולה ,  אבל הצופים בהחלט תפסו מקום חשוב בחייו ".  עידו ממשיך ונזכר באחיו : " לא הייתה שאלה שיוני הוא מנהיג ,  וזה בא לידי ביטוי כבר בהיותו ילד ,  ומאוחר יותר גם בצופים ".  
כתלמיד בית הספר היסודי  " דרום "   ( הקרוי היום על שם הנרייטה סאלד )  ,  החל יוני בפעילות בשבט  " מודיעין ",  ונשאר נאמן לשבטו המקורי גם כשעבר לתיכון הגימנסיה ברחביה ,  על אף ששם מרבית בני שכבתו הגיעו מהיריב ההיסטורי הגדול של  " מודיעין "  - שבט  " מצדה ".  התחרות הסמויה והמפרה בין  " מצדה "  ו"מודיעין ",  שני השבטים הראשונים בירושלים שנוסדו בסוף שנות ה-30' ,  היא חלק בלתי נפרד מה-DNA החילוני בעיר ,  וכשהגיע לגימנסיה ,  ניסה יוני להשתמש בכושר השכנוע שלו ולגייס  " עריקים "  לחיזוק כוחותיו של  " מודיעין ".  
בשל הפרש השנים בין האחים ,  שנות נעוריהם של אחיו הצעירים של יוני - בנימין  ( ביבי )  ועידו ,  עברו ברובן בארצות הברית ולא ברחבת מסדרים ירושלמית .  אך יחד עם זאת ,  גם ראש הממשלה ,  זכה לכפות כמה כפיתות מרובעות .  מדי שנה ,  בחופש הגדול ,  היה מגיע לישראל ומבלה את חופשת הקיץ בירושלים ,  בבית חברו הטוב עוזי בלר ,  והיה מצטרף אליו למחנות הקיץ של שבט  " מצדה ",  שם גם פגש את מי שתהיה לאשתו הראשונה ,  מרים  ( מיקי )  ויצמן  ( הרן )  .  כיום ,  בנו הצעיר של ראש הממשלה ,  אבנר ,  הוא חניך בשבט  " בית הכרם ".  רישותה של המשפחה בהנהגת הצופים הירושלמית הוביל לכך שבמשך שנים לקראת טקס יום הזיכרון התעוררה קושיה בקרב החניכים :  לאיזה מהטקסים יגיעו בני משפחת נתניהו ,  אם בכלל ?  אך אלה בחרו לרוב להנציח את כאבם במסגרת משפחתית מצומצמת . 
" חבורת נתניהו ",  שבראשה עמד יוני ,  הייתה לשם דבר בירושלים של שנות ה-60' .  ילדי שכונות קטמון ורחביה נהגו לשחק בכריות בחדר האחורי של בית המשפחה ולצפות בסרטוני הילדות של האחים ,  שחלקו את שנות ילדותם בין ישראל לארצות הברית הרחוקה ,  לשם נדדו בעקבות עבודתו המחקרית של האב ,  פרופ' בן ציון נתניהו ,  שהתמחה בחקר אנוסי ספרד והיה מעורכי האנציקלופדיה העברית .  שם גם נולד יוני ,  במרץ 1946 .  
כשהיה יוני בן שנתיים חזרה המשפחה לישראל והשתקעה בשכונת תלפיות ,  שם נולדו שני אחיו הקטנים .  לבית הנוכחי בשכונת קטמון ,  בו מתגורר האב עד היום ,  עברה המשפחה ב-1955 ,  אך כעבור שנתיים ,  כשהיה יוני בן 11 ,  שוב נסעה המשפחה לאמריקה הרחוקה בחסות הקריירה של האב .  עוד שנתיים חלפו ,  והמשפחה שבה לישראל ,  ויוני החל ללמוד בגימנסיה ,  בעוד אחיו הצעירים המשיכו את השושלת המשפחתית בבית הספר  " דרום ". 
כבר בגיל צעיר ,  ניכר היה שמדובר ב"מר כריזמה "  וב"איש אשכולות אמיתי ",  נזכרו השבוע חברי ילדות של יוני .  הוא קצר הישגים בלימודיו והפגין יכולות גופניות מרשימות ,  שיחק שחמט וקרא ספרי הגות ופילוסופיה ,  ותמיד נזעק להגן על אחיו בתגרות ובעימותים .  למרות החינוך הרביזיוניסטי הקפדני בבית ,  זירת הפעילות החברתית הרוחשת הייתה בצופים ,  ולא בתנועת הנוער בית"ר .  מהרגע שחזר לארץ ,  התייצב יוני בכל יום שלישי ושבת לפעולה בצריף הישן של שבט  " מודיעין ",  ובכיתה י"א אף קיבל על עצמו לעמוד בראש גדוד  " ארזים "  של השבט . 
" כשהייתי ב'ארזים' ,  רציתי לגרום לכך שאכניס לכיתות ח' גדוד ,  ולא קבוצה שעומדת להתפרק ",  תיאר יוני באחד ממכתביו - שלוקטו לאחר מותו לספר  " מכתבי יוני "  - את הרצינות הרבה שייחס לתפקיד ,  במסירות של אנשי צופים  " מורעלים "  לערכי התנועה . " לאט לאט ,  במשך החודשים ,  ראיתי איך 20 ילד הופכים ל-40 ,  ואחר כך ל-60 ,  80 ולבסוף אף ליותר ממאה .  ראיתי איך תינוקות הופכים לכוח שיש להתייחס אליו ברצינות ובכבוד .  ראיתי כיצד ילד הופך למבוגר וראיתי גדוד בהיווצרו ". 
רחביה וקטמון של שנות ה-60' היו מעוז של בני אקדמאים ופקידות ממשלתית בכירה ,  ואורח החיים היה צנוע יחסית .  ההשתייכות לצופים לא הייתה עניין של מה בכך .  אלו היו ימים של מלחמת חורמה בראוותנותם של  " החבר'ה הסלוניים ",  ותנועת הצופים דרשה שמירה על קוד התנהגות קפדני :  ריקודי זוגות ,  גרביונים ,  ואיפור היו יכולים בקלות לגרום לנידוי מהגדוד .  
יוני לא מצא עניין במסיבות ,  וחיבורו הערכי לפטריוטיות הצופית ומסירותו לתנועה התבלטו מיד ,  כפי ששחזר השבוע שלמה קרמר ,  חבר ילדות . " באופן אישי ופרטי יוני היה טיפה מופנם יותר ,  ובמסיבות אני זוכר אותו כאחד שמעדיף להיות בצד ולקרוא ספר בזמן שאנחנו רוקדים ",  מספר קרמר ,  שהיה חברו של יוני לספסל הלימודים ב"דרום ",  אך מודה ש"ערק ל'מצדה' ".   " יוני מיצה את כל יכולותיו בצופים ,  זה היה מאוד חשוב לו .  זו הייתה המעורבות החברתית האולטימטיבית מבחינתו ,  ובמובן הזה שיקף את החברותיות הגבוהה בה הוא התאפיין .  היו לו תכונות אישיות שהציבו אותו בצמרת ,  וכל תכונות ההנהגה וההובלה שהתגלו אחר כך בצה"ל בלטו כבר כשהיה ב'מודיעין' ",  אומר קרמר .  
ב-1963 ,  התחוללה סערה בחייו של יוני הצעיר .  באמצע כיתה י"א ,  בפעם השלישית בחייו ,  נאלץ לעזוב עם משפחתו את הארץ בעקבות הקריירה של האב ,  ולהשתקע בארצות הברית ,  בפרבר של פילדלפיה .  הניתוק מישראל חולל משבר פנימי עמוק בחייו של הנער בן ה-17 . " אין כאן רגע אחד ,  ולו גם הרגע היקר והיפה ביותר ,  שלא הייתי מוכן לוותר תמורתו על השיבה המידית לארץ .  החברים בישראל ,  חיי החברה ויותר מכל - הארץ עצמה ,  חסרים לי מאוד מאוד ",  כתב במאי 1963 לחברו יוסף  ( כושה )  קרפלס .  מכתב זה ,  כמו שורה של מכתבים קבועים ששיגר לחבריו בארץ ,  הכילו ביטויים רבים לגעגוע לחברים ולתחושת הניכור והכמיהה המבטאים קשר רגשי עמוק לארץ ישראל . " אני נאכל מבפנים .  אני חי ללא תכלית ,  כואב וזועק .  אני במצב של ייאוש ",  כתב באותה העת לחברה אחרת , " האנשים כאן מדברים על מכוניות ועל בנות .  החיים מסתובבים סביב נושא אחד - מין ,  ואני מאמין שלפרויד הייתה כאן קרקע עשירה לזרוע ולקצור את פירותיו .  לאט לאט אני מתחיל להשתכנע שאני חי בקרב קופים ולא בני אדם ". 
במכתבים סיפר יוני לחבריו על חייו בניכר ,  אך גם ביקש להתעדכן במתרחש בעמק המצלבה . " כתבי לי יותר על 'ארזים' ,  כתבי עליהם בפרטי פרטים ",  ביקש באחד המכתבים מחברתו רינה סוקולניק  ( דרורי )  , " אני כותב עליי ועל 'ארזים' בלשון עבר .  אולי לא אחזור אליהם לעולם ,  אבל אני מרגיש שהצלחותיהם וכישלונותיהם הם הצלחותיי וכישלונותיי ,  אפילו כשאיני יכול להשפיע על מהלך הדברים ".  
הפוגה אמיתית מבדידותו הגיעה גם כן באמצעות הצופים ,  כאשר בקיץ 1963 נבחר יוני להדריך ,  יחד עם קבוצת חברים שבאו מישראל ,  בני-נוער יהודים במחנה קיץ של  " יהודה הצעיר ",  תנועה יהודית-אמריקאית המסונפת לצופים . " לאמא ,  אבא ,  ביבי ועידו היקרים ",  כתב ממחנה הקיץ בניו המפשייר למשפחתו בהתרגשות מחודשת , " המחנה ממש מאוהב בי ,  כולם ,  מגדול עד קטן ,  מכירים אותי ,  ואני מאמין שאני ממלא את תפקידי כהלכה ". 
בעידן שלפני הפייסבוק ,  הסקייפ והשיחות הבינלאומיות ,  מכתבים היו כלי התקשורת העיקרי של יוני עם חבריו ,  והם מאפשרים הצצה מיוחדת למחשבות ולתחושות שהעסיקו את הנער הצעיר - ואחר כך גם החייל והגבר הצעיר - שכותב להוריו ,  אחיו ואהובותיו ,  החל מדאגתו לקיומה של מדינת ישראל ,  תהיות פילוסופיות על משנתו של אריסטו ,  וכלה בהמלצות מוזיקליות וספרותיות לאחיו . " יוני היה למעשה הביוגרף של עצמו ",  כתב ראש הממשלה בהקדמה לספר  " מכתבי יוני "  שיצא במלאת 30 שנים למבצע אנטבה , " המכתבים שכתב חושפים לא רק את האירועים המסעירים בחייו של לוחם גדול ,  אלא גם את עולמה הפנימי של נפש רגישה ואצילית ". 
לדברי חני מעיין ,  בת כיתתו של יוני , " כבר מגיל צעיר היה ברור לכולנו שהוא חושב בכמה ספירות מעלינו .  אנחנו היינו ילדים בני 17-18 וחיינו את היומיום ,  מי חשב בכלל על כל עם ישראל או עשה בשביל זה משהו ?  ליוני היתה כבר פילוסופיית חיים כלל ישראלית על עתידה של המדינה וההגנה של המדינה ,  והייתה לו אישיות בוגרת ואינטלקטואלית ,  עם מאפיין אלטרואיסטי בולט .  לנו היה ברור שמדובר בראש הממשלה או הנשיא הבא ".  
בגיל 18 ,  משאלת הלב של יוני התגשמה ,  וב-1964 הוא חזר ארצה בגפו ,  התגייס לצנחנים ,  והמשיך לשמור על קשר קבוע עם בני משפחתו באמצעות מכתבים תכופים ,  ואף החל בכתיבת מכתבי אהבה למי שהייתה עתידה להיות אשתו ,  תרזה  ( תותי )  קרסנוסלסקי .  זמן קצר לאחר שחרורו ,  גויס יוני לשירות מילואים במלחמת ששת הימים ,  במהלכה נפצע בידו ברמת הגולן .  אחרי המלחמה ,  נסע לטייל בדרום אמריקה ,  והחל בלימודי פילוסופיה ומתמטיקה באוניברסיטת הרווארד שבארצות הברית ,  אך כעבור שנה ,  לנוכח מלחמת ההתשה ,  שב ארצה יחד עם תותי אשתו והמשיך את לימודיו באוניברסיטה העברית .
" יוני היה איש מרשים בתכונותיו ,  אינטלקטואל שקרא ובלע ספרים ,  והוא קיבל מאביו את חדוות קריאת הספרים ותכונות של העמקה ומחקר ",  מספר דני ליטני ,  חבר למגמת המזרחנות בה למד יוני ,  ונזכר בשילוב  " הנדיר "  שהיה בחברו בין כושר ריכוז וניתוח חדים לבין יכולת גופנית מרשימה ביותר . " כבר כנער היה חצוי בין אהבת המחקר שלו לבין הרצון להקריב לארץ ישראל ,  ובהמשך חייו ההתלבטות הביאה מספר פעמים בחיים אף לשבר נוראי ".  בסופו של דבר ,  ב-1972 ,  הפטריוטיזם גבר על המחקר ,  ויוני שב לשירות צבאי פעיל בסיירת מטכ"ל ,  שם שירת אחיו בנימין ובהמשך גם עידו .  בהמשך השתתף עם  " היחידה "  במספר גדול של מבצעים בעורף האויב ,  ואף זכה לעיטור המופת במלחמת יום הכיפורים .  כשנה לפני מבצע אנטבה ,  לאחר שעבר הסבה קצרה לשריון ,  מונה לתפקיד מפקד  " היחידה ". 
בבוקר 4 ביולי 1976 ,  בעוד המדינה נרגשת מהדיווח אודות הפשיטה הצבאית הנועזת שהצילה את חייהם של 105 בני הערובה בטיסת אייר פראנס מאתונה לישראל ,  בירושלים פשטה השמועה שיוני  " של תותי "  נהרג במבצע .  עד מהרה ,  הכירה כל המדינה את תכונותיו הייחודיות של הראשג"ד הצעיר ,  שהפך במרוצת השנים לגיבור  " מבצע יונתן ",  ול"אחד המעולים שבבני ישראל ,  אחד האמיצים שבלוחמי ישראל ,  אחד המבטיחים ביותר שבקרב מפקדי צה"ל ",  כפי שספד מעל קברו שר הביטחון דאז ,  שמעון פרס , " יוני היה מפקד למופת .  בעוז רוחו יכול היה לאויביו .  בתבונת לבו הוא כבש את לב חבריו .  מסכנות לא נבהל וניצחונות לא הגביהו את לבו ".  
ביום ראשון האחרון ,  באישון לילה ,  הגיע ראש הממשלה מלווה ברעייתו ובבניו ,  לקברו של אחיו בהר הרצל .  כמדי שנה ,  הקדים בבואו בכמה ימים לפני יום הזיכרון על מנת שסידורי האבטחה הקפדניים לא יקשו על המשפחות השכולות .  אנשי הר הרצל ,  שכבר מכירים היטב את חלקה ד' 4 ,  בה קבור יוני לצדו של הרמטכ"ל דוד  ( דדו )  אלעזר ,  מספרים כי מדי שנה מתיישב נתניהו מעל מפתן הקבר ומשוחח עם אחיו ,  כשדמעות ניגרות מעיניו .
 שלוש שנים הפרידו בין יוני לבין ילד הסנדביץ' ,  ביבי ,  ועוד שלוש שנים בין ביבי לעידו ,  אך הקשר בין שלושת האחים היה אמיץ במיוחד . " כעת יושבים סביבי כמה חברים ושואלים למי אני כותב ,  ואינם מאמינים שהמכתב הוא לאחי היקר ,  הם בטוחים שאני כותב מכתב אפלטוני לאהובה בארץ רחוקה ",  כתב יוני לביבי ,  אז בן 14 .  כעבור שנתיים ,  כשהיה ראש הממשלה בן 16 ,  התבקש לכתוב חיבור על האדם שהוא הכי מעריץ - יוני היה מושא הכתיבה .  
את הבשורה הקשה על מותו של אחיו קיבל נתניהו כשהיה בארצות הברית ,  בשיחת טלפון מאחיו הצעיר עידו . " כשיוני נהרג הרגשתי כאילו מישהו גדע את ידיי ורגליי וקרע חלק מלבי ",  סיפר השנה נתניהו בהקרנה מיוחדת שנערכה בבית שגריר הארצות הברית לסרט אמריקאי חדש על חייו של יוני ,  בשם  " Follow Me ",  שמעורר בחודשים האחרונים תשומת לב גדולה בארצות הברית ,  והחל מהחודש הבא יוקרן גם בישראל .  הוא שיחזר את זעקתה של אמו ,  צילה ,  עם קבלת החדשות הקשות מכל .  
חווית לכתו המוקדמת של יוני עיצבה את המשך חייהם ודרכם של שני אחיו הצעירים .  עידו הקדיש חלק ניכר מחייו למחקר ולהנצחה של מורשת הלחימה של אחיו ,  ומסלול חייו של בנימין ,  שהתמקד עד אז בלימודי אדריכלות בבוסטון ובקריירה עסקית ,  הוסט באופן דרמטי .  כעבור שנתיים החליט לשוב לישראל ,  ולפתוח בפעילות להנצחת אחיו ,  במסגרתה הקים בנימין נתניהו את  " מכון יונתן "  לחקר הטרור ,  והחל את דרכו הציבורית-בינלאומית ,  שהובילה אותו עד הלום .  
בתחילת דרכו הפוליטית ,  זכה נתניהו לביקורת על שימוש ציני בזכר אחיו ,  אך היום ,  36 שנים אחרי מותו של האח ,  כשתמונותיו של יוני מעטרות את אחד הקירות של משרדו האישי של ראש הממשלה ,  אין ספק שיותר מכל היה האח הבכור מודל השראה ,  חיקוי והערצה לבנימין הצעיר ,  וקל להבחין שכשראש הממשלה מדבר על יוני ,  ארשת ייחודית ורחוקה מפוליטיקה שורה על פניו . " אני חי את יוני ,  אין יום שאני לא חושב עליו ,  על האנושיות והמנהיגות שלו ,  והמחויבות שלו למדינת ישראל ",  אמר השנה נתניהו . " קשה לתאר מה הם געגועים ",  כתב יוני הצעיר באחד ממכתביו ,  בפסקה שנתניהו היה יכול להשתמש בה גם היום , " תמיד צחקתי לשמע המילה ,  תמיד חשבתי שאפשר לשכוח ,  אבל טעיתי .  להסתגל לחיים חדשים - כן זה אפשרי ,  אבל לשכוח את הישן זה בלתי אפשרי ". 
סיקור מיוחד - פרויקט הנצחהגולני שלהם :  המפקדים שהותירו בי חותם לכל החייםרגע לפני שהתגייס למוסד ,  דרור נהרג במצור על ג'ניןסיפורה של התצפיתנית שנרצחה ,  ושזכרונה עדיין חי 

יוני שלפני אנטבה :  צופיפניק ,  פילוסוף ושחקן שחמט
עוד לפני שהיה מפקד  " היחידה "  ואחיו של ראש הממשלה ,  היה הבכור במשפחת נתניהו איש צופים מושבע ,  שעבר בין סנדות לקוצים בעמק המצלבה בירושלים .  מסע בנעוריו של הגיבור הלאומי

