חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום
אתם צריכים לדעת שאת הכותרות הראשיות היום יתפוס הנושא הפוליטי החם :  האם הולכים לבחירות כבר ב-2015 ?  ראש הממשלה אמור להיפגש עם יו"ר התנועה ושרת המשפטים ציפי לבני ,  אך פגישתו אמש עם שר האוצר יאיר לפיד ,  שהוגדרה על ידי גורמים בליכוד כ"הזדמנות האחרונה למנוע בחירות ",  הסתיימה באופן שלילי .  נתניהו הציב ללפיד חמישה תנאים שיקשו על הקואליציה לשרוד ,  בהם  " חוק מע"מ אפס "  של לפיד , " חוק הלאום "  של נתניהו ,  וכן דרישה להפסקת החתרנות ,  אך שר האוצר דחה אותם .  
אתם צריכים לדעת שהיום ארגון המטאורולוגיה העולמי צפוי לתת את ההצהרה השנתית בנוגע להתחממות הגלובלית .  אמנם אנחנו כאן עדיין מסוחררים מחודש נובמבר ,  שהיה אחד הגשומים ביותר שהיו לנו ,  אך בארגון המטאורולוגיה צופים ששנת 2014 תתועד כשנה החמה ביותר מאז החלו המדידות בשלהי המאה ה-19 .  בימים אלו מתכנסים נציגים של כ-200 מדינות בכנס של הארגון בלימה ,  בניסיון להגיע להסכמות כדי להתמודד עם המצב ,  בציפייה לחתום על הסכם עד סוף 2015 .  
אתם צריכים לדעת שהיום לפני ארבע שנים פרצה השריפה בכרמל ,  שכבר ביומה הראשון הפכה לאסון השריפה הכבד ביותר בתולדות המדינה .  בשריפה נספו 44 בני אדם ,  כ-17,000 איש פונו מבתיהם ו-25 אלף דונם עלו באש .  עם פרוץ השריפה ,  בצהריי אותו היום ,  החלו כוחות הביטחון בפינוי התושבים מהאזור .  אוטובוס שהוביל סוהרים בדרכם לפינוי כלא דמון נקלע לסופת אש .  הנהג ו-37 מבין 40 נוסעיו ,  רובם צוערי קורס קציני שב"ס נספו .  באסון נהרגו גם שלושה כבאים ושלושה קציני משטרה .  במהלך השבועות והחודשים שאחרי השריפה ,  התעורר גל ביקורת מצד משפחות הסוהרים שנספו על ההיערכות הלקויה של שירותי הכבאות ומשרדי הממשלה לאסון ,  ובהמשך פורסם גם דוח מבקר בנושא .  
אתם צריכים לדעת שלמרות שהיום יום שלישי ,  ליגת העל בכדורגל תקיים מחזור השלמה בשל הדחייה בעקבות מבצע  " צוק איתן ",  ובקרית שמונה ייפגשו המוליכה וסגניתה ,  כשעירוני קריית שמונה תארח את הפועל באר שבע .  הצפוניים ,  שבשבוע שעבר ניצחו במגרשם את האלופה מכבי תל אביב ,  יודעים שניצחון ירחיק אותם כדי ארבע נקודות מהפועל באר שבע ושבע נקודות ממכבי תל אביב ,  שתתארח אצל בני סכנין מחר .  מאידך ,  שחקניו של אלישע לוי יבקשו לעלות לראש הטבלה על מנת לצבור מומנטום חיובי .  בשבת הם הביסו את מכבי נתניה 0:4 ,  אבל בשבוע שלפני כן הפסידו 3:2 להפועל תל אביב .  
אתם צריכים לדעת שהיום רון שחר חוגג יום הולדת .  הוא שיחק במספר הצגות תיאטרון ,  בלא מעט טלנובלות בתקופת השיא של הז'אנר ,  אבל את תואר סלב העל הוא רכש כשהחל להנחות את  " המרוץ למיליון ",  תפקיד אותו הוא ממלא כבר שלוש עונות .  האיש שרץ בין סיבובי פרסה לנקודות סיום ,  ומספר לזוגות המיוזעים והמלוכלכים שהגיעו למקום הראשון או שהמרוץ בשבילם הסתיים חוגג היום ,  קשה להאמין - 44 שנים .  

חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום

