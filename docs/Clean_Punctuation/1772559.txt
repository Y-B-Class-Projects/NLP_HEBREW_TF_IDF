הפקרות לשונית 
האם יכול היה אביגדור ליברמן להגיש תביעה על הוצאת לשון הרע נגד מי שהיה אומר כי בשימו ללעג ולקלס את מדיניות הממשלה שבה הוא חבר ,  חצה שר החוץ את הקווים וסייע לאויבי ישראל ולמכפישיה ?  והאם ניתן היה לומר כי בשימו ללעג ולקלס את מדיניותה הוא נגוע בהפרת אמונים ?  שהנה בנימין נתניהו הפקיד בידיו את כל המנגנון הדיפלומטי של ישראל - והוא מדריך אותם שדרכם הבל הבלים ? 
במשרדי החוץ של מדינות ידידותיות ועוינות כאחת ישבו אתמול מומחים לענייני המזרח התיכון וקטפו ראיות ממקור ראשון שהממשלה אינה מתכוונת למה שהיא אומרת ,  וגם לא מאמינה בדבריה ובהצהרותיה ובדרכה המוצהרת בדבר יכולתה להציע שלום הוגן לפלסטינים .  זה לא מפי אבו מאזן וסלאם פיאד אלא מגרונו של ליברמן ,  ולא בפעם הראשונה ,  ומכאן שאפשר להצביע על נתניהו ולהחשידו לשווא כי הוא מעוניין בהשמעתם .
 הממשלה לוקה בהפקרות לשונית .  אם לליברמן מותר - מה לה כי תלין על עוזרו של שר האוצר אבי שמחון ,  שמעליב ומטיל פגם בכמה מאות אלפי ישראלים ?  במדינה מתוקנת לא היה מספיק להתנצל לפני שהיה אורז את ניירותיו ונוסע בפעם האחרונה לביתו .  רק שאם לליברמן מותר - מדוע לא לאחד שמחון ? 
הנזק שגורם ליברמן הוא קודם כל נורמטיבי .  אחר כך מדיני ? לאומי .  מניעיו מעוררים תמיהה .  בפועל הוא רוצה לחזק את מעמדו בקרב ציבור הבוחרים על חשבון שותפיו לקואליציה .  זה פופולרי .  זה פשטני .  במונחים מוחלטים ,  שחור או לבן .  כל אחד יכול להבין .  כל מילה נופלת על אוזן קשובה ולב פתוח .
 תגובת נתניהו אינה עונה על כל הצרכים .  הוא קבע נכון כי את מדיניותה של ישראל מחייבת רק עמדת ראש הממשלה .  
גם נכון שלכל שר יש דעה משלו ,  ובעניינים מפלגתיים וציבוריים רבים הוא רשאי לתת לה ביטוי ,  אבל שר החוץ אינו יכול לחלוק על מדיניותה של הממשלה כפי שלשר אוצר אסור להתבטא בגנות התקציב לאחר אישורו בכנסת ,  ולשר הביטחון אין אופציה לומר בפומבי כי צה"ל אינו ערוך כראוי להדוף מתקפת אויב .
 במאבק המפלגתי בין הליכוד לבין ישראל ביתנו ,  בין נתניהו לבין ליברמן ,  קשורות ידיו של ראש הממשלה יותר מאשר אלה של שר החוץ .  אחריותו כלפי העולם רבה יותר .  אך אי אפשר להעניק פטור מאחריות לשר החוץ .  הם בעימות סמוי ,  ויגבר מי שימצמץ אחרון .
 
הפקרות לשונית 
nan
