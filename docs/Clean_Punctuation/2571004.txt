בחירות באוויר ?  בכיר באוצר שוקל להתמודד בליכוד
כמה ימים לאחר שראש מטה שר האוצר התפטר כדי להתמודד על משבצת תל אביב ברשימת המפלגה ,  שוקל גם יו"ר הוועדה המייעצת לשר האוצר להתמודד על מקום ברשימה .  ריח בחירות באוויר ? 
שוב תחושה של בחירות מתקרבות והולכות ?  לוואלה !  חדשות נודע היום  ( חמישי )  כי יו"ר הוועדה המייעצת לשר האוצר ,  ד"ר אבי שמחון ,  שוקל להתמודד על מקום ברשימת הליכוד לכנסת .  בימים האחרונים ,  כך נודע ,  הוא אף קבע פגישות עם פעילים מרכזיים במפלגה ועם חברי מרכז .  אם מוסיפים לכך את העובדה שראש מטה שר האוצר ,  דוד שרן ,  התפטר לפני מספר ימים מתפקידו כדי להכין עצמו להתמודדות מול מזכיר הממשלה ,  צבי האוזר ,  על משבצת תל אביב ברשימת הליכוד לכנסת ,  מתקבלת תמונה של אפשרות אמיתית להקדמת הבחירות .  
מדובר בשני בכירים ,  המקורבים ביותר לשר האוצר יובל שטייניץ ,  שאמורים לדעת אם האוצר עומל על הכנת תקציב לשנת 2013 .  גורמים שונים בליכוד מעריכים שיציאתם של שמחון ושרן למרוץ הפוליטי מהווה אינדיקציה להקדמת הבחירות לחודש פברואר .  עם זאת ,  יש לציין כי ראש הממשלה ,  בנימין נתניהו ,  טרם החליט סופית ,  והחלטתו תתקבל ככל הנראה קרוב לפתיחת מושב החורף של הכנסת ,  ב-15 באוקטובר .  בערב ראש השנה נפגשו ראשי רשויות עם שטייניץ ,  ששב ואמר להם כי  " ראש הממשלה נחוש להעביר את תקציב המדינה ולקיים את הבחירות במועדן ". 
בימים האחרונים ,  שאלת  " בחירות או תקציב "  מעסיקה את כל חברי הליכוד .  כמו בבורסה ,  כל יום התנודתיות זזה לכיוון אחר .  היום ,  התחושה היא שהבחירות יוקדמו ,  אך לפני כמה ימים התחושה היתה הפוכה .  נתניהו מבהיר שהוא רוצה תקציב ,  אבל הוא לא  " יתאבד "  על זה .  כדי שהמערכת לא תנוע לבחירות ,  הוא צריך להיות משוכנע שכל השותפות הקואליציוניות  " יזרמו "  איתו לכיוון התקציב ,  ולא יעשו לו תרגיל ברגע האחרון .  חשש קל של נתניהו כי השותפות לא ילכו עמו ,  יוביל לבחירות .  
גם נושא הפריימריז הגיע לשולחנו של ראש הממשלה .  נתניהו ,  שמבקש לעצמו שקט תעשייתי מכיוון סיעת הליכוד ,  מחפש דרך לגרום לכולם להיות מרוצים .  חוקת הליכוד קובעת כי חברי כנסת מכהנים לא יכולים להתמודד במקומות המשוריינים למחוזות ,  כך שמתוך 27 חברי הכנסת של הליכוד ,  רק 20 יוכלו להתמודד לרשימה הארצית ,  מה שעשוי להשאיר שבעה ח"כים מכהנים בלא כלום .  לכן ,  שוקל נתניהו לאפשר לחברי הכנסת זאב אלקין ואללי אדמסו להתמודד במשבצת העולים ,  במקומות 21 ו-28 ברשימה ,  אם כי אלקין לא מתכוון לנצל את העניין  הוא חזק מספיק כדי לרוץ ברשימה הארצית .  ייתכן שגם איוב קרא יוכל להתמודד במשבצת הדרוזים בליכוד .
 הדבר המעניין יותר הוא העובדה שנתניהו שוקל לאפשר שריון לאשה במקומות 10 ו-20 בכל מקרה ,  גם אם נשים יגיעו למקומות גבוהים יותר ,  מה שמעניק סיכויים גדולים לחמש חברות הכנסת של הסיעה להמשיך בתפקידן  לימור לבנת ,  גילה גמליאל ,  לאה נס ,  ציפי חוטובלי ומירי רגב .  בפעם הקודמת ,  למשל ,  הגיעה לאה נס למקום 11 והוקפצה מקום אחד למעלה בגלל השריון ,  ואילו לבנת ,  גמליאל וחוטובלי התברגו לפני המקום ה-20 ,  וכך התבטל השריון לאשה .  אם נתניהו יחליט לשנות את הקונספט ,  הרי שבמקרה כזה רגב ,  שנבחרה בעשירייה השלישית ,  היתה מוקפצת למקום ה-20 .  יכול להיות שיהיה מקום נוסף  24  שישוריין לנשים חדשות .
 בינתיים ,  בעוד נתניהו עושה את דרכו לוועידת האו"ם בניו יורק ,  בית הדין של הליכוד הכריע היום כי יש לקבוע כינוס לוועידת הליכוד בהקדם האפשרי ,  לא יאוחר מסוף נובמבר ,  וזאת בניגוד לעמדת ראש הממשלה שביקש במענה לעתירת השר מיכאל איתן שלא לקבוע תאריך לוועידה ,  בשל האפשרות שהבחירות הכלליות יוקדמו למחצית הראשונה של 2013 .  עם זאת ,  אם הבחירות יוקדמו ,  הוועידה תידחה לאחריהן .  

בחירות באוויר ?  בכיר באוצר שוקל להתמודד בליכוד
כמה ימים לאחר שראש מטה שר האוצר התפטר כדי להתמודד על משבצת תל אביב ברשימת המפלגה ,  שוקל גם יו"ר הוועדה המייעצת לשר האוצר להתמודד על מקום ברשימה .  ריח בחירות באוויר ? 

