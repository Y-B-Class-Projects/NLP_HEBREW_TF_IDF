מפגש ממשלות ועוד תואר כבוד :  אנגלה מרקל מגיעה לביקור בישראל
קנצלרית גרמניה תגיע הערב לביקור בן יממה ,  שבמרכזו ישיבת ממשלה משותפת לשתי המדינות .  זהו ביקורה השביעי של מרקל בישראל ,  ובראש סדר היום לפגישה עם נתניהו :  סוריה ואיראן .  למרות המתיחות ביחסים בין השניים בעבר ,  בירושלים אומרים שבשנה האחרונה יש שיח הדוק יותר מאי פעם
קנצלרית גרמניה אנגלה מרקל ,  מלווה במשלחת שרים בכירים מכובדת ,  תנחת הערב  ( רביעי )  בישראל לביקור בן יממה שבמרכזו ישיבת ממשלה משותפת לממשלות ישראל וגרמניה .  מדובר במסורת שהנהיגה מרקל לפני כעשור ,  לכבוד יום העצמאות ה-60 למדינה ,  שמיסד התייעצויות בין-ממשלתיות קבועות כדי לקדם את שיתוף הפעולה והיחסים בין המדינות .  השנה תהיה זו הפעם השביעית בה הפורום מתכנס .  
זהו גם ביקורה השביעי של מרקל בישראל כקנצלרית ,  בהמשך למדיניות מובהקת של תמיכה בביטחון ישראל אותה היא מקדמת ב-13 שנות כהונתה בתפקיד .  מרקל ,  שנחשבת לאישה המנהיגה החזקה בעולם ,  היא גם אחת היחידות שוותיקה יותר בתפקידה מראש הממשלה בנימין נתניהו ,  אך בחודשים האחרונים היא סובלת ממצוקות ומשברים פוליטיים שמטילים צל של ספק על עתידה .
 מרקל תתקבל הערב בשדה התעופה על ידי השר לשיתוף פעולה אזורי צחי הנגבי ,  ומשם תמשיך לארוחת ערב עם ראש הממשלה בנימין נתניהו במלון קינג דייוויד בירושלים .  מחר בבוקר היא צפויה לבקר ביד ושם ובמוזיאון ישראל ,  שם תסייר לצדו של נתניהו בתערוכת חדשנות ותקבל תואר דוקטור לשם כבוד מאוניברסיטת חיפה .  זה יהיה תואר הדוקטור השלישי שמרקל מקבלת מהאקדמיה הישראלית ,  בהמשך לאוניברסיטה העברית ואוניברסיטת תל אביב שהעניקו לה תארי כבוד בביקורים קודמים שלה בעבר ועיטור כבוד נשיאותי מיוחד שהעניק לה הנשיא לשעבר שמעון פרס ב-2014 .  
מחר בצהריים מרקל צפויה להיפגש עם נשיא המדינה ראובן ריבלין ,  ולאחר מכן עם ראש הממשלה ,  במקביל לפגישות של השרים המתלווים אליה - האוצר ,  החינוך ,  המשפטים ,  החוץ ,  התרבות ,  הכלכלה והפנים - עם מקביליהם הישראלים .  מרקל ונתניהו צפויים לתת הצהרה משותפת לעיתונאים לפני ששתי הממשלות יתכנסו לישיבה אחת גדולה .
 בספרי ההיסטוריה מרקל תירשם כאחת המנהיגות האוהדות התומכות ביותר כלפי ישראל אי פעם בגרמניה .  ב-2008 ,  בנאום היסטורי בכנסת ,  היא הצהירה כי הגנה על ביטחון ישראל היא חלק מהאינטרס הלאומי העליון של גרמניה ,  והמדיניות שלה בכל סוגיות הביטחון הייתה תמיכה איתנה ועקבית ,  למרות ביקורת קולנית על מדיניות ההתנחלויות והמדיניות כלפי הפלסטינים .  מרקל ונתניהו חולקים כבר תשע שנים משותפות יחדיו בשלטון ,  ובעבר - היו ביניהם תקופות של מתיחות גדולה סביב נושאים אלו .  גם כעת ,  תחת ממשל טראמפ ,  גרמניה התנגדה למהלכים אמריקניים שזוכים לתשואות בישראל כמו העברת השגרירות לירושלים והפרישה מהסכם הגרעין עם איראן .  
בעוד נתניהו הוא כנראה המנהיג הקרוב ביותר בעולם לנשיא ארצות הברית ,  מרקל ניצבת מול טראמפ בשורה של סוגיות כמו מלחמות סחר ומכס ,  יחסיו עם האיחוד האירופי ומימון נאט"ו .  כל זאת בזמן שנתניהו התקרב במקביל בשנים האחרונות למנהיגי ימין קיצוני שקוראים תיגר על הנהגתה של מרקל במדינות באירופה כמו פולין ,  הונגריה ואוסטריה .  עם זאת ,  גורמים מדיניים בכירים טוענים כי הדיאלוג בין מרקל לנתניהו בשנה האחרונה התעצם ואף התהדק .  לדבריהם השיח בין השניים  " ישיר ,  פורה וענייני ,  ללא כל מתיחות ".  
זוהי פגישתם שלישית של שני המנהיגים השנה ,  בהמשך לפגישה שקיימו בשולי הוועידה הכלכלית בדאבוס בינואר האחרון ולביקור נתניהו בברלין ביוני ,  בנוסף לשיחות טלפון תדירות ,  בהן הנושא העיקרי שנידון הוא איראן .  ברלין אמנם מתנגדת לפרישה מהסכם הגרעין אך הביעה תמיכה בדרישת ישראל אל מול התוקפנות האיראנית באזור ובפרט אל מול איום הטילים בסוריה ולבנון .  בצל המתיחות המדינית עם רוסיה נתניהו צפוי לבקש לגייס את תמיכת מרקל להמשך זכותה של ישראל להגן על עצמה ולשמירה על חופש הפעולה של צה"ל בסוריה ודרום לבנון .
 המפגשים הבין-ממשלתיים שיזמה מרקל נועדו להתקיים אחת לשנה ,  לסירוגין בירושלים וברלין ,  אך בשל אילוצים פוליטיים היו שנים בהם הפורום לא התכנס .  כך ,  חלפו שנתיים מאז המפגש הקודם בפברואר 2016 - בעיקר בשל אילוצים פוליטיים פנימיים בגרמניה - אך גם לאור ביקורת חריפה של גרמניה על חקיקת חוק ההסדרה בכנסת .  בתקופה זו ,  היחסים האסטרטגיים עם גרמניה נקלעו למבוכה נוספת ,  בשל חקירת תיק 3000 ופרשת הצוללות ,  שעיכבה את החתימה על עסקת רכש של שלוש צוללות בשווי מיליארד וחצי דולר .  באוקטובר אשתקד ,  כמה שבועות בלבד אחרי שהגיע לברלין שגריר ישראל החדש ג'רמי יששכרוף ,  ממשלת גרמניה אישרה את עסקת הרכש ,  אך לבקשת הגרמנים הוכנס סעיף שאם תתגלה שחיתות בחקירה העסקה תבוטל .  מבחינת מרקל ,  עסקת הצוללות מהווה גם היא הוכחה לתמיכתה ומחויבותה לביטחון ישראל .
 השגריר יששכרוף אמר לוואלה !  NEWS כי הביקור הוא הזדמנות  " להעמיק את היחסים ולמסד את העיקרון שבבסיס יחסי ישראל גרמניה תחת מרקל - מחויבותה לביטחון ישראל כאינטרס לאומי גרמני ".  לדבריו ,  הצהרת מרקל בכנסת ב-2008 הפכה ל"אבן יסוד "  של היחסים בין שתי המדינות בשנים האחרונות . " זה חשוב במיוחד בהתחשב בשינויי הדורות בשתי המדינות ",  אמר . " העיקרון הזה יכול וצריך להיות המצפן להמשך קידום היחסים ,  שבמסגרתם ישראל מחויבת גם היא לאינטרסים הביטחוניים של גרמניה ולביטחון אזרחיה ,  ולמצוא דרכים לחיזוק השותפות בתחומים נוספים כמו חדשנות ,  סיכול ולוחמת טרור וסייבר ".  

מפגש ממשלות ועוד תואר כבוד :  אנגלה מרקל מגיעה לביקור בישראל
קנצלרית גרמניה תגיע הערב לביקור בן יממה ,  שבמרכזו ישיבת ממשלה משותפת לשתי המדינות .  זהו ביקורה השביעי של מרקל בישראל ,  ובראש סדר היום לפגישה עם נתניהו :  סוריה ואיראן .  למרות המתיחות ביחסים בין השניים בעבר ,  בירושלים אומרים שבשנה האחרונה יש שיח הדוק יותר מאי פעם

