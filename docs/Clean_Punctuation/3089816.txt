לידיעת ניקול ראידמן :  1.2 מיליון שקל יוקצו לשיפוץ המטבח במעון רה"מ
בעקבות חשיפת ההזנחות במעון ברחוב בלפור ,  יוקצה תקציב בתוך משרד ראש הממשלה לצורך שיפוץ המטבח התחתון - המשמש בעיקר לאירוח .  גורמים במשרד רה"מ : " ההעברה טרם בוצעה ,  רק לאחר מכן השיפוץ יוכל לצאת לפועל "
 גורמים במשרד האוצר אמרו הבוקר  ( חמישי )  כי בשבוע הבא צפויים לעבור כ-1.2 מיליון שקל לטובת שיפוץ המטבח התחתון במעון ראש הממשלה .  לדברי הגורמים ,  מדובר בהעברה פנימית של כספים בתקציב משרד ראש הממשלה לפי סדר עדיפויות פנימי ,  ולא בתוספת תקציב .  המהלך אושר כבר לפני חודש ,  לבקשת משרד ראש הממשלה .
 ההעברה תתבצע על רקע פרסום הסרטון של ניקול ראידמן ,  המקורבת לרעיית ראש הממשלה ,  שהציג את המטבח המוזנח בקומה התחתונה של המעון ברחוב בלפור  המשמש להכנת ארוחות לבאי המעון ולאירועים המתקיימים בו .  בשל השימוש הנרחב ,  חלק מהעבודות והציוד הנדרשים הם בסדר גודל של מטבח תעשייתי .  עם זאת ,  חלק מהתקציב יוקצה לסיוד המטבח העליון ,  שבו עושים שימוש יומיומי בני משפחת נתניהו .  
התיעוד שפרסמה אתמול ראידמן הוביל לקרב גרסאות בין משרד ראש הממשלה למשרד האוצר על הסיבה שבגינה המטבח לא שופץ באחרונה .  בחדשות 2 דווח כי הוגשו בקשות לשיפוץ שנדחו על ידי חשב משרד ראש הממשלה ,  אך באוצר אמרו שהשיפוץ תוקצב ,  אך הכסף הוצא על דברים אחרים .  היום התברר כי שיפוץ המטבח צפוי להתחיל בקרוב ,  אך הוא לא יגע בכל הנזקים שתועדו בסרטון .
 גורמים במשרד ראש הממשלה אמרו לוואלה !  NEWS כי טרם בוצעה ההעברה הטכנית של התקציב לשיפוץ המטבח לתקנה המתאימה ,  ורק כשיעבור התהליך יוכל לצאת לפועל באישור החשב הכללי של המשרד .  במשרד ראש הממשלה אמרו גם בתגובה לטענות האוצר מאתמול שהכסף אושר אך נעשה בו שימוש לדברים אחרים : " חשבות משרד ראש הממשלה לא אישרה כל תקציב לשיפוץ כלשהו במעון רה"מ ,  לא בקומה התחתונה ולא בקומה העליונה .  בניגוד לנטען לא הוצא אפילו שקל אחד לצרכים אחרים .  גם טענה זו שקרית לחלוטין ".   
" המצב מזעזע ,  אף אחד פה לא חי באושר ופאר ",  אמרה ראידמן בסרטון שפרסמה אתמול , " ככה לא חיים ".  בסרטון נראית ראידמן כשהיא מסיירת בין קירות עבשים לקרמיקה מתפרקת . " קבלו את הקיר הכי יפה בישראל ",  היא אומרת בציניות ומצביעה על קיר עם עובש , " הריח לא עובר מצלמה ,  אבל הוא באמת וואו ".  ראידמן ממשיכה ונכנסת למטבח עליו אמרה כי  " הוא נראה מזעזע .  זה לא מטבח שאפשר לבשל בו ,  זה מטבחון ששותים בו קפה ".  
" ציפיתי לברזים מזהב  ולא קיבלתי ",  אומרת ראידמן כשהיא מסיירת במטבח ,  ואז מראה את השולחן ומוחה   " זה השולחן שראש הממשלה שותה בו קפה בבוקר .  אני לא יכולה לקרוא לזה מטבח ,  כי לא מבשלים במטבח הזה ",  היא מוחה ומראה את הרצפה ,  שבה הקרמיקה היא  " באותו מצב כמו למטה ". 
ראידמן מבחינה במקום בתנור ,  ומספרת כי שרה נתניהו סיפרה לה שהתנור מקולקל ,  ולשאלתה מדוע הוא עדיין נמצא במטבח ,  ענתה לה נתניהו כי השתמשו בשעון שיש על התנור . " יהי זכרך ברוך ,  תנורי ",  מצרה ראידמן ומצלמת את התקרה באומרה ש"גם כאן התקרה מתפוררת על ראש הממשלה ורעייתו .  נשבעת לכם ,  אני מזועזעת ",  היא מצהירה ,  וחותמת את הביקור המצולם .  

לידיעת ניקול ראידמן :  1.2 מיליון שקל יוקצו לשיפוץ המטבח במעון רה"מ
בעקבות חשיפת ההזנחות במעון ברחוב בלפור ,  יוקצה תקציב בתוך משרד ראש הממשלה לצורך שיפוץ המטבח התחתון - המשמש בעיקר לאירוח .  גורמים במשרד רה"מ : " ההעברה טרם בוצעה ,  רק לאחר מכן השיפוץ יוכל לצאת לפועל "
 
