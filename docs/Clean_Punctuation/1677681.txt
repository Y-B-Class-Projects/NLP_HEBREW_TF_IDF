למרות המחאות :  הוארכה כהונת הנציב הולנדר
הממשלה אישרה את הארכת כהונתו של נציב שירות המדינה בארבעה חודשים .  זאת למרות ביקורת על תפקודו ומשך כהונתו .  נתניהו : " למרבה הצער ,  עד כה לא פנו מועמדים מצטיינים "
 הממשלה אישרה היום  ( ראשון )  את הארכת כהונתו של נציב שירות המדינה ,  שמואל הולנדר בארבעה חודשים .  בהצעת ההחלטה שהוגשה לממשלה נכתב כי  " הממשלה עומדת היום בפתחו של גיבוש תקציב דו-שנתי לשנים 2011-2012 .  במקביל ,  נעשית עבודה במטרה ללוות את התקציב בחוק הסדרים ,  הכולל בחובו שינויים במשרדי הממשלה ,  שביצועם קשור בנציבות שירות המדינה .  במקביל ,  נבחנים שינויים מבניים בנציבות שירות המדינה .  לפיכך קיים צורך כי נציב שירות המדינה שיש לו ניסיון רב והבנה מעמיקה בשירות הממשלתי יסייע בכל האמור ,  על מנת שהנציב החדש שייכנס לתפקיד יפעל למימוש וביצוע התוכניות שיקבל בהתאם לתוכניות שיגובשו ". 
ראש הממשלה בנימין נתניהו קרא בישיבת הממשלה למועמדים מצטיינים להגיש מועמדות לתפקיד נציב שירות המדינה ,  על מנת שיוכל להוביל את הרפורמה במגזר הציבורי .  נתניהו ציין כי  " למרבה הצער ,  עד כה לא פנו מועמדים מצטיינים "  ובשל כך אישרה הממשלה את הארכת כהונתו של הולנדר .  
השר לביטחון פנים יצחק אהרונוביץ' הצביע נגד המשך כהונתו של הולנדר .  מלשכת השר נמסר כי  " השר מעריך את עבודתו המסורה של נציב שירות המדינה ,  שמואל הולנדר ואין בהצבעה על מנת להטיל דופי באיכות עבודתו ,  יחד עם זאת עצם מעשה הארכת הכהונה ,  מצביע על זילות בהחלטות ממשלה .  זה מתחיל בהחלטות מסוג זה וממשיך בקושי יישום החלטות רחבות יותר ". 
הולנדר מכהן בתפקיד מזה 13 שנה .  לולא החלטת הממשלה הוא היה מסיים את תפקידו בסוף חודש יוני .  זאת בעקבות החלטת ממשלה מלפני מספר חודשים שבה הוחלט לקצוב את כהונת הבכירים בשירות המדינה .  בעבר כבר הוגשו עתירות לבג"ץ בדרישה להעביר את הולנדר מתפקידו עקב תקופת כהונתו הארוכה .  העותרים טענו כי הולנדר מכהן בתפקידו זמן רב מהמקובל עבור תפקידים בדרג בו הוא מכהן וזאת על אף ביקורת שספג על התנהלותו מצד מבקרי המדינה במשך התקופה הזו .
 
למרות המחאות :  הוארכה כהונת הנציב הולנדר
הממשלה אישרה את הארכת כהונתו של נציב שירות המדינה בארבעה חודשים .  זאת למרות ביקורת על תפקודו ומשך כהונתו .  נתניהו : " למרבה הצער ,  עד כה לא פנו מועמדים מצטיינים "
 
