פרץ רץ לראשות העבודה :  ליברמן מכסח ,  נתניהו מורח
יו"ר מפלגת העבודה לשעבר ח"כ עמיר פרץ הודיע על התמודדות מחודשת לראשות המפלגה . " אגיש תוכנית מקיפה להקמת כיפת ברזל חברתית ,  שתכלול הגנה על החברה ,  הדמוקרטיה והשלום "
  ( צילום :  דניאל בוק  .  עריכה :  גדי וינסטוק ) 
יו"ר מפלגת העבודה לשעבר ,  ח"כ עמיר פרץ ,  הודיע הבוקר  ( שלישי )  באופן רשמי על החלטתו להתמודד שוב על ראשות המפלגה .  במסיבת העיתונאים שכינס ,  ישבו לצדו חברי הכנסת איתן כבל ,  דניאל בן סימון וראלב מג'אדלה וראש מועצת גלבוע דני עטר ,  שהודיעו כי יתמכו בפרץ .
 פרץ אמר במסיבת העיתונאים : " עבורי המפגש הזה הוא אחד החשובים ביותר ,  לו ציפיתי הרבה מאוד זמן .  אני לא השתניתי .  נשארתי אותו עמיר פרץ ".  יו"ר העבודה לשעבר תקף את ראשי המדינה והמשק ואמר כי  " אני מביט על החברה הישראלית ולבי נחמץ .  בשנות ה- 60 דיברו על תרבות ה'מגיע לי' ,  בשנות ה- 60 השלטון סנט בתושבי המעברות שכל שרצו היה לחם ותוספת של ימי עבודה .  הביטוי 'מגיע לי' נולד בשדרות ,  אבל היום תרבות ה'מגיע לי' עברה מהעשירון התחתון לעשירון העליון .  מגיע מנכ"ל ואומר מגיע לי מיליון שקל בחודש ,  ואחר אומר מגיע לי עשרה מיליון שקל ".  
פרץ המשיך ואמר כי הוא  " פונה למי ששולט במדינה - איבדתם את הפרופורציות .  אבל מה כי נלין עליהם ,  אם ראשי המדינה בודקים מי נהנתן יותר .  כשאני שומע את האמירות :  'האם זה פלילי ?  האם עשו זאת קודם ? ' אני מתקשה להאמין .  בוא נאמר שזה לא פלילי ,  האם זה הופך את ראש הממשלה לדוגמה לילדינו ?  ". 
פרץ תקף בדבריו את הממשלה והעומד בראשה ואמר : " כשאני מביט על הדברים החשובים באמת ,  איני יכול לשתוק ולהמשיך .  ממשלת ישראל מתנהלת כממשלה שליקוי מאורות אחז בה .  הממשלה ממשיכה לדשדש .  ראש הממשלה מכריז על יוזמות ,  אך איש לא לוקח אותו ברצינות .  נתניהו איננו סרבן שלום ,  הוא תחמן שלום ,  שמתנהל כמו סוחר ותיק וממולח ,  שעומד על המקח עד שהסחורה תתיישן וניתן יהיה לקנות אותה במחיר מציאה .  גם עסקת שליט ראויה להתייחסות אחרת .  אל תפחד מדעת הקהל הישראלית .  אל תפחד לשלם את המחיר ". 
עוד אמר פרץ כי  " זה הרגע בו מצופה ממדינת ישראל להגיד :  לא עוד .  לא אתן להצר צעדים של בני מיעוטים החיים בקרבנו .  לצערי ראש הממשלה חלש וכנוע,שבוי בידי שר החוץ שלו .  ליברמן מכסח ,  נתניהו מורח .  זאת האמת .  לכן אני אומר היום  אני מתכוון להגיש תוכנית מקיפה להקמת כיפת ברזל חברתית ,  שתכלול הגנה על החברה,הדמוקרטיה והשלום .  כיפת הברזל החברתית תגן על זכויות האדם ןחופש הביטוי .  נגיש הצעה לבחירות אזוריות ,  נטפל בפער החברתי הגדל ". 
בהמשך דבריו הזכיר פרץ את ימיו כיו"ר המפלגה וכשר הביטחון ואמר כי  " בדצמבר 2000 נבחרתי כיו"ר מפלגת העבודה .  חרף התנאים הפוליטים הקשים שנוצרו אז ,  במאמצים גדולים זכתה העבודה ב- 19 מנדטים .  ביקשתי להיות שר האוצר .  לצערי ,  אהוד אולמרט התעקש על כך שהאוצר יישאר בידי מפלגת השלטון .  כך ,  הסכמתי לקבל על עצמי את תיק הביטחון ".  פרץ המשיך ותיאר את אירועי מלחמת לבנון השנייה שהתרחשה במהלך כהונתו וסיפר כי  " רוב העם בישראל יודע שהמלחמה הייתה מלחמת התפכחות והצלה .  המלחמה הזו הביאה שקט לצפון ,  כמוהו לא היה מאז קום המדינה .  הפקנו את לקחי המלחמה והפכנו את הצבא מקצה לקצה .  אין לי ספק שיימצאו גם משגים שעשיתי ,  אך אני יכול להביט לכל אזרח בעיניים ולומר - לא שיקולי אגו הנחו אותי ,  אלא רק רצון לתקן ". 
שר הביטחון לשעבר יצא נגד מי שטען כי הוא לא התאים לתפקיד ואמר כי  " הצורך בשר ביטחון אזרחי הוא אמיתי במדינת ישראל .  רק הוא יכול היה להחליט על הקמת רשות חירום לאומית ,  רק שר ביטחון אזרחי יכול היה להחזיר את גבי אשכנזי ,  אלוף שפשט את מדיו ,  ולמנות אותו לרמטכ"ל ורק שר ביטחון אזרחי יכול היה לפעול להתנעת כיפת ברזל ".  יחד עם זאת ,  פרץ הבהיר : " כדי שלא יתעוררו ספקות ,  איני רואה עצמי כמועמד לתפקיד שר הביטחון ,  אך אסור שהחלטה זו תתפרש על ידי מישהו כלגיטימציה לפסול בעתיד אזרח כשר ביטחון ".  
בשלב זה עבר פרץ למתקפה על שר הביטחון הנוכחי אהוד ברק ואמר כי  " לפני שנתיים ברק החליט להצטרף לממשלה .  במשך שנתיים ניסינו לשכנעו כי צעד זה אינו לטובת המדינה ,  אך ללא הועיל .  ב- 17 בינואר הוא החליט להתפלג ,  במהלך הישרדות אישי ,  כך נחשפנו לאחד המהלכים המדיפים ריחות של שחיתות פוליטית .  אם זו לא שחיתות פוליטית ,  איני יודע מה היא שחיתות פוליטית .  לאחר שפרש שקלנו להתפלג .  הרבה יותר נוח היה להיות במפלגה עצמאית ,  מאווררת .  ברגע האחרון ,  רגע לפני וידוא ההריגה החלטנו לתת סיכוי למפלגת העבודה ". 
פרץ הודיע כי לא יתפלג מהעבודה אם יפסיד במירוץ לראשות המפלגה ואמר כי  " אם הייתי שוקל לעשות מעשה של פילוג לא הייתי מצטרף למרוץ .  ברגע שהצטרפתי ,  אני מקבל את הכללים של דמוקרטיה .  כל מי שייבחר זו תהיה בחירה ראויה ואתן לו את כל הגיבוי ". 
פרץ התייחס לשאלה האם הוא יישב בממשלה עם ליברמן או נתניהו ואמר : " יש ממשלת ימין .  היא צריכה פודל כדי להגשים את תפיסת הימין שלה ,  וכשיש ממשלת שלום היא צריכה פודל שישמש כלגיטימציה .  לממשלת אולמרט איווט ליברמן היה פודל של מחנה השלום ,  היום ברק הפך לפודל של הימין .  לא אשב בשום ממשלה שבראשה יעמוד בנימין נתניהו או מישהו ימינה ממנו ". 
כשקולו נשבר מעט סיכם פרץ : " אני רוצה להודות למדינתי ולעמי שנתנו לי את ההזדמנות לשרת אותם .  ספק אם במקום אחר בעולם ,  ילד שצמח בפריפריה היה מקבל את ההזדמנויות שקיבלתי .  אין הרבה מדינות בהם ילד קיבל הזדמנות כיו"ר הסתדרות ,  כח"כ ,  כיו"ר מפלגה וכשר ביטחון .  הגעתי למסקנה כי זה הרגע וזה הזמן ולכן אני מודיע על התמודדותי לראשות מפלגת העבודה .  אפעל מתוך ראיית הצורך לאשר להקים גוש חוסם לגוש הימין .  רק כך נבנה אלטרנטיבה לנתניהו .  אני פונה לחברי המפלגה :  כל מי שעזב שיחזור .  אין לנו את הלוקסוס למלחמות פנימיות ". 

פרץ רץ לראשות העבודה :  ליברמן מכסח ,  נתניהו מורח
יו"ר מפלגת העבודה לשעבר ח"כ עמיר פרץ הודיע על התמודדות מחודשת לראשות המפלגה . " אגיש תוכנית מקיפה להקמת כיפת ברזל חברתית ,  שתכלול הגנה על החברה ,  הדמוקרטיה והשלום "
 
