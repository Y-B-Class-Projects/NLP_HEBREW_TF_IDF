מסתמן רוב דחוק לשחרור אסירים :  שרי הליכוד מתנדנדים
השרים יצביעו היום על שחרור 104 אסירים .  יעלון ושטייניץ יתמכו ,  השר כץ יצביע נגד ,  והיתר מתלבטים .  עשרות משפחות שכולות ואנשי ארגון  " אלמגור "  מפגינים מחוץ לישיבת הממשלה
הממשלה תכריע הבוקר  ( ראשון )  אם ישראל אכן תשחרר 104 אסירים ביטחוניים ותיקים מבתי הכלא בישראל ,  ייתכן שחלקם ערבים-ישראלים ,  במסגרת התנעת המשא ומתן המדיני בין ישראל לרשות הפלסטינית .  הישיבה החלה באיחור של כשעה וחצי ,  ולא ברור אם הגורם לעיכוב היה טכני או אם מדובר במחלוקת סביב ההצבעה .
 הממשלה תכריע אם צוות שרים מצומצם יוסמך לקבוע את זהות האסירים שישוחררו ,  כאשר ראש הממשלה ,  בנימין נתניהו ,  ערך אמש סבב שיחות טלפוניות בין שרי הליכוד ,  בניסיון לשכנע אותם לא להתנגד למהלך .  נכון לשעות הבוקר ,  נראה כי ההחלטה תאושר לבסוף ,  גם אם ברוב דחוק .  
השרים היחידים בליכוד שתמיכתם הייתה מובטחת אמש לראש הממשלה הם שר הביטחון ,  משה יעלון ,  והשר לעניינים אסטרטגיים ולמודיעין ,  יובל שטייניץ .  יתר שרי הליכוד  שר הפנים ,  גדעון סער ,  שר האנרגיה ,  סילבן שלום ,  ושרת התרבות ,  לימור לבנת ,  טרם החליטו כיצד יצביעו .  שר התחבורה ,  ישראל כץ ,  ושר התקשורת ,  גלעד ארדן ,  הודיעו כי יצביעו נגד שחרור האסירים . " אני רואה בכך פגיעה במשפחות השכולות ועידוד לטרור ",  אמר השר כץ .  
מפלגת ישראל ביתנו החליטה להעניק חופש הצבעה לשריה .  השר לביטחון פנים ,  יצחק אהרונוביץ' ,  צפוי לתמוך ,  ולו רק בשל העובדה שהוא נכלל בפורום השרים המצומצם שאמור לגבש את הרשימה הספציפית של האסירים שישוחררו .  שר התיירות ,  עוזי לנדאו ,  שנחשב לסמן הימני בסיעה ,  צפוי להתנגד .  לא ברור כיצד יצביעו שר החקלאות ,  יאיר שמיר ,  ושרת הקליטה ,  סופה לנדבר .  חמשת השרים של יש עתיד צפויים לתמוך בהצעה ,  כמו גם שני השרים של התנועה - שרת המשפטים ,  ציפי לבני ,  והשר להגנת הסביבה ,  עמיר פרץ .  שלושת השרים של הבית היהודי יתנגדו .  
כאשר מחברים את מספר השרים שעתידים לתמוך ביוזמה שיציג ראש הממשלה ,  מתבררים מימדיה של הבעיה בפניה הוא ניצב :  מובטחת לו תמיכתם של עשרה שרים בלבד ,  והוא זקוק לשני תומכים נוספים מקרב שרי הליכוד המתלבטים כדי להעביר את ההחלטה ,  שבלעדיה לא יחודש המשא ומתן המדיני .  אחד השרים אמר אמש לוואלה !  חדשות כי השרים מתוסכלים מכך שלא משתפים אותם במידע .  הוא הסביר כי הם לא יודעים בוודאות כמה אסירים עתידים להשתחרר ,  וכי לא ברור מתי יחל שחרור האסירים ,  שאמור להתבצע באופן הדרגתי לאורך מספר חודשים - בהתאם להתקדמות השיחות בין הצדדים .
 בניסיון לגייס את דעת הקהל לטובת המהלך ,  פרסם אמש ראש הממשלה נתניהו מכתב פתוח לאזרחי ישראל ,  בו הסביר את ההחלטה לשחרר את האסירים . " זוהי החלטה קשה מאין כמוה .  היא מכאיבה למשפחות השכולות ,  היא מכאיבה לעם ישראל כולו והיא מכאיבה לי מאוד ",  כתב נתניהו . " היא מתנגשת עם ערך חשוב מאין כמוהו ,  ערך הצדק .  זהו אי צדק ברור שבני עוולה ,  גם אם רובם המוחלט ישבו בכלא למעלה מ-20 שנה כמו במקרה זה ,  ישתחררו לפני שסיימו לרצות את מלוא תקופת מאסרם ".  הוא סיכם את טיעונו בדברים : " התשובה הטובה ביותר שאנו נותנים לאותם רוצחים שפלים שביקשו להכריע אותנו בדרך הטרור היא שבעשרות השנים שבהן ישבו בכלא - בנינו מדינה לתפארת והפכנו אותה לאחת המדינות המשגשגות ,  המתקדמות והאיתנות בעולם ".  
כאמור ,  בנוסף להצבעה על השחרור עצמו ,  צפויה הממשלה להצביע על הקמתו של צוות שרים מצומצם שיגבש את הרשימה הסופית של האסירים שישוחררו .  עד אתמול בלילה אמור היה הצוות לכלול שלושה שרים בלבד - שר הביטחון יעלון ,  שרת המשפטים לבני והשר לביטחון פנים אהרונוביץ' - שלושה שרים שתפקידים מחייבים אותם להיות שותפים לדיונים בנושא .  אמש הוחלט לצרף לצוות גם את שר המדע והטכנולוגיה ,  יעקב פרי ,  שכיהן כראש השב"כ בשנים 1994-1988 ומכיר היטב את רוב האסירים שעתידים להשתחרר .
 כמו כן ,  צפויה הממשלה להצביע הבוקר גם על טיוטת חוק יסוד משאל עם .  הצעת החוק שיגיש נתניהו לממשלה קובעת כי החוק הקיים בנושא משאל עם ,  לפיו כל העברה של שטח מריבונותה של ישראל לריבונותה של מדינה אחרת ,  יחייב עריכת משאל עם .  ההחלטה תשפיע באופן ישיר על מזרח ירושלים ורמת הגולן ,  שאמנם נכבשו ב-1967 אך סופחו לישראל בהמשך .  היא תשפיע באופן עקיף גם על שטחי הגדה המערבית ,  שכן כל הסכם עתידי עם הרשות הפלסטינית צפוי לכלול חילופי שטחים שבמסגרתם יסופחו לישראל גושי ההתנחלויות הגדולים ,  ויועברו לפלסטינים בתמורה לשטחים שנמצאים כיום תחת ריבונות ישראלית ,  דבר שיחייב עריכת משאל עם .  
 ( עדכון ראשון :  7:40 ) 

מסתמן רוב דחוק לשחרור אסירים :  שרי הליכוד מתנדנדים
השרים יצביעו היום על שחרור 104 אסירים .  יעלון ושטייניץ יתמכו ,  השר כץ יצביע נגד ,  והיתר מתלבטים .  עשרות משפחות שכולות ואנשי ארגון  " אלמגור "  מפגינים מחוץ לישיבת הממשלה

