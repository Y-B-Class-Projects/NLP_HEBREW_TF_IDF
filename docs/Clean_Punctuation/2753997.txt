לפיד על נתניהו :  ניסיונו הרב לא הביא אותנו רחוק
בסביבת שר האוצר התייחסו לדברי ראש הממשלה ,  שהציג את לפיד כטירון פוליטי ,  ועקצו : " לא קירב לשלום או לעצירת הגרעין האיראני ".  התגובה מיהרה לבוא : " ניסיון ליצור כותרות "
  ( נתניהו מגיב על דברי לפיד ,  אתמול בישיבת הסיעה בכנסת )  
העקיצות ההדדיות נמשכות ,  והמדרון שעלול להוביל לפירוק הקואליציה הופך חלקלק יותר :  בסביבתו של שר האוצר יאיר לפיד השיבו אמש  ( שני )  אש לעבר ראש הממשלה בנימין נתניהו ,  והטיחו בו האשמות חריפות שמשתמע מהן כי בשנותיו של האחרון בתפקיד לא הושגה כל התקדמות בנושאים מדיניים חשובים . " ניסיונו הרב של ראש הממשלה לא הביא אותנו עד היום קרוב יותר לשלום ,  לעצירת תכנית הגרעין האיראנית או לחידוש היחסים עם טורקיה ",  אמרו בסביבת לפיד .  
בסביבתו של ראש הממשלה מיהרו להגיב על דברי לפיד . " ההתבטאויות הפזיזות האלה נראות יותר כמו ניסיון ליצור כותרות ,  ולא כמו תכנית רצינית ואחראית שיש בה ממש ,  והציבור מבין את זה ",  אמרו .  לדברי המקורבים , " מול זה העמידה האיתנה של ראש הממשלה נתניהו על האינטרסים הלאומיים של אזרחי ישראל היא זאת שמביאה ביטחון ורק בדרך הזאת ניתן יהיה להגיע לשלום אמת .  בזכות ניסיונו של ראש הממשלה ביטחון אזרחי ישראל גדל בשנים האחרונות מול הטלטלה הביטחונית ,  ובזכות ניסיונו של ראש הממשלה כלכלת ישראל צומחת והאבטלה בישראל היא הכי נמוכה זה 30 שנה ,  וזאת מול משבר כלכלי עולמי ".  
מדובר בסבב נוסף של חילופי דברים בין שני האישים .  אלה החלו שלשום ,  כשלפיד איים להפיל את הממשלה אם היא תוביל לסיפוח חד-צדדי של גושי התנחלויות ,  מהלך שיו"ר הבית היהודי נפתלי בנט הצהיר זה מכבר כי הוא תומך בו .  בנאום בכנס הרצליה אמר לפיד כי יש  " לשרטט מפה שתגדיר לנו מהם בדיוק גושי ההתיישבות ,  איפה עלינו להקפיא את הבנייה ואיפה אפשר לתגבר אותה ".  הוא הוסיף כי ישראל לא יכולה ולא צריכה  " לשלוט בארבעה מיליון פלסטינים שבעוד דור יכפילו את מספרם ",  והזהיר : " ישראל היא מדינה חזקה עם כלכלה חזקה ,  אבל אם לא ניפרד מהפלסטינים ,  נאבד גם את הזהות היהודית של מדינת ישראל וגם את היתרון היחסי שלנו על מדינות האזור ". 
נתניהו לא נשאר חייב ,  והגיב על ההתקפה מצד לפיד .  בתחילתה של ישיבת סיעת הליכוד אתמול הקריא ראש הממשלה קטעים מנאום פתיחת הקמפיין של לפיד לכנסת ,  שנשא לפני שנתיים באוניברסיטת אריאל .  יו"ר  " יש עתיד "  אמר אז : " הטעות ההיסטורית של השמאל היא שהוא תמיד הצהיר מראש על מה הוא מוכן לוותר ".  בכך התייחס נתניהו בביטול לטענתו של שר האוצר שלשום .  
נתניהו ציין כי הוא  " אינו עוסק בפרשנות מדינית ",  וכי  " אל מול ההצהרות השונות ,  אמשיך לנווט את ישראל באחריות ".  כבר שלשום בערב התייחסו מקורבי נתניהו בלעג להיותו של לפיד חדש בפוליטיקה ,  ואמרו כי כל מי שיש לו ניסיון מדיני , " יודע שלא עושים ויתורים ללא תמורה ,  בטח מול ממשלה שחבר בה ארגון טרור שרוצה להשמיד את מדינת ישראל ",  וזאת בהתייחס לממשלת האחדות של פתח וחמאס .
 לפניות לכתב עמרי נחמיאס :  omri_n@walla.net.il
 ( עדכון ראשון :  20:25 )  

לפיד על נתניהו :  ניסיונו הרב לא הביא אותנו רחוק
בסביבת שר האוצר התייחסו לדברי ראש הממשלה ,  שהציג את לפיד כטירון פוליטי ,  ועקצו : " לא קירב לשלום או לעצירת הגרעין האיראני ".  התגובה מיהרה לבוא : " ניסיון ליצור כותרות "
 
