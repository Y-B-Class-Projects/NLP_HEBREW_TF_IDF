 " קללת "  ראשי הסגל :  כך הסתבכו אנשי האמון של נתניהו
דוד שרן הוא הרביעי מבין חמשת ראשי הסגל האחרונים בלשכת ראש הממשלה הנחקר בחשד לפלילים .  כל מי שהחזיק בתפקיד הבכיר והקרוב ביותר ל"אקווריום "  מצא עצמו בחדרי חקירות במהלך כהונתם או לאחריה .  ואולם ,  עסקת עד המדינה עם ארי הרו הבהירה שגם לנאמנות יש גבול
- ארבעה מתוך חמשת ראשי הסגל האחרונים של נתניהו הסתבכו בפלילים- ארי הרו הוא עד מדינה בחקירות הישירות נגד נתניהו - דוד שרן חשוד בשוחד בפרשת הצוללות 
בשמונה השנים האחרונות מאז שחזר בנימין נתניהו ללשכת ראש הממשלה ,  חמישה ברי מזל זכו למלא את התפקיד היוקרתי ביותר בסביבתו ,  הקרוב ביותר לאוזנו ,  החשוב ביותר ב"אקווריום "  - ראש הסגל .  מי שממלא את התפקיד משמש כיועץ הבכיר ביותר של ראש הממשלה ;  זה שמנהל את סדר יומו ,  מעלה ומוריד נושאים משולחנו ,  ושולט על הבאים ויוצאים מחדרו - הוא איש האמון האולטימטיבי של כל ראש ממשלה באשר הוא .  
מדובר בתפקיד שמעניק גישה ומעורבות עליונה ונדירה לסוגיות החשובות ביותר על סדר היום של המדינה - הביטחוני ,  האסטרטגי ,  הכלכלי והפוליטי ,  ובשל כך עשוי להיות משרה נחשקת .  אך בשמונה השנים האחרונות ,  נראה שלתפקיד מתחיל להתלוות גם משא פלילי קבוע - אם תרצו ,  קללה .  ארבעה מתוך חמשת האנשים שכיהנו כראשי הסגל של נתניהו הסתבכו ,  ובמהלך כהונתם או לאחריה מצאו את עצמם אפופי חשדות או מבלים בחדרי חקירות .  
ראש הסגל לשעבר ,  דוד שרן ,  שנעצר השבוע במסגרת פרשת הצוללות ,  מצטרף לשלושת קודמיו בתפקיד - נתן אשל ,  גיל שפר וארי הרו - שחשודים או היו חשודים בפרשות פליליות שונות או כאלה שעסקו בנושאי משמעת .  בחלק מהמקרים ,  האירועים שבגינם הסתבכו הבכירים קרו לפני או אחרי השהות שלהם ב"אקווריום "  ואין להם שום קשר לתפקיד היוקרתי - אך נכון להיום ,  רק ראש הסגל המכהן יואב הורוביץ נקי וזך מכל חשד .  יש מי שיציעו לו להחליף מזוזה בחדר .  
הראשון לקבל את התואר הנכסף של ראש הסגל - והראשון להסתבך - היה אשל ,  אחד מהאנשים הקרובים ביותר למשפחת נתניהו מזה שנים .  אשל ,  ששימש בעבר מנכ"ל עיתון  " הצופה "  וסמנכ"ל  " ישראל היום ",  מונה לראש הלשכה ב-2009 ,  וב-2010 התואר שלו שודרג לראש הסגל ,  תפקיד ממנו נאלץ להיפרד כעבור שנתיים בלבד .  בינואר 2012 ,  שלושה מבכירי לשכת נתניהו דאז - מזכיר הממשלה צבי האוזר ,  ראש מערך ההסברה יועז הנדל והמזכיר הצבאי יוחנן לוקר - פנו ליועץ המשפטי לממשלה ומסרו לו מידע על חשד לפיו אשל הטריד מינית את ר' ,  עובדת הלשכה ,  ובין היתר צילם אותה מתחת לחצאית ועיין בדואר האלקטרוני ובהודעות טקסט שלה .  
אשל הכחיש שבצילומים היה אופי מיני ,  נתניהו העניק לו גיבוי ,  ובלשכת ראש הממשלה פרצה אז סערה ושערורייה של ממש .  ואולם ,  לאחר חקירה של נציבות שירות המדינה והעמדה לדין משמעתי אשל חתם על עסקת טיעון שבה הודה בהתנהגות לא הולמת ,  התפטר והתחייב לא לעבוד יותר בשירות המדינה .  עם זאת ,  הוא מעולם לא באמת התרחק ,  וגם לאחר פרישתו ממשיך אשל לשמור על קשר קרוב עם רחוב בלפור ומבצע שליחויות פוליטיות בשמו של נתניהו ,  רק בלי שום תפקיד רשמי .  
את מקומו של אשל כלוחש העיקרי על אוזנו של נתניהו תפס שפר - שהצטרף לכוורת של נתניהו ב-2009 לאחר ששימש איש תקשורת ובכיר בעיריית ירושלים .  הוא התחיל את דרכו בלשכה כיועץ סיורים וטקסים ,  כשנה לאחר מכן כבר מונה למנהל הלשכה ,  וכשאשל התפטר ,  מונה למלא את מקומו כראש הסגל .  אבל מיד כשנודע על המינוי ,  התחילו גם הבעיות ,  כשאישה תושבת ירושלים פנתה במכתב לראש הממשלה והתלוננה כי שפר תקף אותה מינית כ-15 שנה קודם לכן .  
שפר טען שמדובר בעלילת שווא ,  והיועץ המשפטי לממשלה דאז - יהודה וינשטיין - שחקר את התלונה - החליט לגנוז אותה מחמת התיישנות .  כשנה לאחר מכן ,  ב-2013 אותה מתלוננת פנתה שוב ליועץ המשפטי לממשלה ,  אך כמה חודשים לאחר מכן שפר הודיע בכל מקרה על פרישתו מהתפקיד ,  כשבלשכת ראש הממשלה ובסביבתו הכחישו שיש כל קשר בין הפרישה לתלונה .  שפר הודיע כי הוא עוזב את התפקיד כבר בקיץ 2013 ,  אך בסופו של דבר עזב רק במרץ 2014 ,  ומאז התמקד בעיקר בעסקים ,  בנוסף למינוי שקיבל כקונסול כבוד של יפן בישראל .  
אולם ,  בשנה שעברה העננה הפלילית של עבירות מין שבה לתמונה ,  כשזמרת שהופיעה באירוע שבו השתתף שפר הגישה נגדו תלונה על תקיפה מינית .  בינואר האחרון הודיעה המשטרה כי ישנה תשתית ראייתית לביצוע עבירות של מעשים מגונים ,  ומאז התיק שלו ממתין להחלטת הפרקליטות בדבר הגשת כתב אישום .  מקורבים לשפר טוענים כי מאחורי התיק יש סגירת חשבונות ומדובר בתיק  " תפור ",  שנועד ללחוץ עליו להפוך לעד מדינה בחקירות השונות של הבוס שלו לשעבר .  
כששפר הודיע על עזיבת תפקיד ראש הסגל ב-2013 נקרא לדגל ארי הרו .  זה היה הסיבוב השני של הרו בלשכה ,  ששימש מנהל הלשכה בין 2009-2010 ,  ועזב בשל בעיות בריאותיות .  אך עוד בתחילת שנות ה-2000 הפך הרו לאחד מאנשי האמון הקרובים ביותר של נתניהו ,  והיה יועץ בכיר שטיפל בעיקר בענייני תרומות וכספים מחו"ל ,  ועמד בראש  " ידידי הליכוד "  - זרוע גיוס התרומות של המפלגה בארצות הברית .  הרו שימש כראש הסגל במשך פחות משנתיים ,  ולקראת בחירות 2015 הודיע כי הוא עוזב את תפקידו ,  בעיקר בשל תסבוכת משפטית שנקלע אליה ,  לגבי הסדר ניגוד העניינים שחתם עליו עם שובו ללשכת ראש הממשלה .  
בפסק הזמן שלקח הרו מה"אקווריום "  של נתניהו הוא פתח חברה פרטית לייעוץ ,  וכשחזר ללשכה - התחייב למכור את מניותיו בה ,  במה שהתברר בסופו של דבר כמכירה פיקטיבית .  התסבוכת הזו הובילה בסופו של דבר לחקירה פלילית בחשד לשוחד ,  קבלת דבר במרמה והלבנת הון ,  והמשטרה אף גיבשה תשתית ראייתית שהייתה מאפשרת את העמדתו לדין בסעיפים אלה .  בחודש שעבר חתם הרו על הסכם עד מדינה בתיק ,  שבמסגרתו יורשע בהפרת אמונים ,  ייענש בעבודות שירות וייקנס ב-700 אלף שקלים ,  ובתמורה - יעיד נגד הבוס שלו לשעבר בפרשות 1000 ו-2000 .  
דוד שרן ,  ראש הסגל הרביעי בלשכת נתניהו ,  הצטרף אתמול בבוקר לסוללת ראשי הסגל המסובכים ,  כשנעצר בחשד לקבלת שוחד ,  מרמה והפרת אמונים במסגרת חקירת תיק 3000  המוכר גם כ"פרשת הצוללות ".  שרן הגיע ללשכת נתניהו בסוף 2014 ,  לקראת העזיבה של הרו ;  באופן רשמי ,  הוא מונה למנהל הלשכה - אך בפועל מילא גם את מקום ראש הסגל .  בניגוד לקודמיו ,  שהחזיקו בקשרים אישיים מוקדמים עם בני משפחת נתניהו ,  שרן גדל בחממה אחרת .  את הקריירה שלו בנה בסביבת השר יובל שטייניץ ,  שאותו ליווה במשך 14 שנים ושימש ,  בין היתר ,  יועץ בכיר וראש מטה כששטייניץ כיהן שר האוצר .  
שרן עזב את שטייניץ ב-2012 ומונה למזכיר חברת קצא"א  ( קו צינור אילת אשקלון )  ,  וכשהתקבלה ההצעה להצטרף ללשכת ראש הממשלה הוא יצא לחופשה ללא תשלום מהחברה .  למרות שלא הגיע מבית הגידול של בלפור ,  שרן הצליח לרכוש את אמונו של ראש הממשלה ,  ועתידו נראה מבטיח למדי .  במאי אשתקד הודיע נתניהו כי הוא מתכוון לשדרג את שרן ולמנותו למזכיר הממשלה ,  אך כעבור חודשיים - חזר בו ,  ושרן החליט בתגובה לעזוב את הלשכה .  
הסיבה לנסיגה של נתניהו ,  כך לפי ההערכה הרווחת במערכת הפוליטית ,  הייתה מסיבה שנערכה לכבוד רעייתו של שרן ,  הגר קאופמן ,  אז בכירה ב"עמידר ",  ממנה עלה ניחוח פוליטי עז ,  שעורר את חשדם של בני הזוג נתניהו וגרם לחינו של שרן לסור בעיני ראש הממשלה .  שרן ,  ששב לכהן כמזכיר קצא"א ,  נעצר אתמול כחלק מחקירת תיק 3000 ,  בחשד שקיבל שוחד עבור פעולות שביצע בזמן היותו עובד ציבור .  לא ברור עדיין באיזו תקופה בוצעו הפעולות החשודות האמורות ,  אך לפי ההערכה ,  המשטרה עשויה לנסות לגייס את שרן כעד מדינה ,  ולנסות לקבל ממנו הצצה לתהליכים המדיניים שקדמו לקבלת ההחלטות על רכישת הצוללות וספינות המגן .  
ראשי הסגל הם האנשים הקרובים ביותר לאוזנו של ראש הממשלה ,  ואף יושבים פיזית הכי קרוב ללשכת נתניהו ב"אקווריום ".  הם המוציאים והמביאים ,  מנהלים בפועל את סדר יומו ,  ולרוב גם אמונים על ניהול דרישותיה של רעייתו .  ככאלה - ראשי הסגל נחשפים במהלך כהונתם כמעט לכל מה שמתרחש בתוככי הלשכה החשובה במדינה ,  ולכן הם חייבים לזכות באמונם של בני הזוג נתניהו כתנאי ראשון לתפקיד .  
אמנם ,  המציאות מראה כי הם כולם מסתבכים ,  אבל במקביל - לנוכח חקירות נתניהו - הם גם הופכים למטרה אטרקטיבית ביותר להסכמי עד מדינה ,  במחיר  " התהפכות "  על מעסיקם לשעבר .  החתימה על הסכם עד המדינה עם הרו בחודש שעבר נחשבת לכזו שעשויה להיות מכרעת בחקירות השונות של נתניהו ,  ועוררה לא מעט תמיהה במערכת הפוליטית .  אולם ,  היא בעיקר מוכיחה ,  כמו במקרה שולה זקן ואהוד אולמרט ,  כי למרות יחסי האמון המיוחדים - יש גבול לנאמנות . 

" קללת "  ראשי הסגל :  כך הסתבכו אנשי האמון של נתניהו
דוד שרן הוא הרביעי מבין חמשת ראשי הסגל האחרונים בלשכת ראש הממשלה הנחקר בחשד לפלילים .  כל מי שהחזיק בתפקיד הבכיר והקרוב ביותר ל"אקווריום "  מצא עצמו בחדרי חקירות במהלך כהונתם או לאחריה .  ואולם ,  עסקת עד המדינה עם ארי הרו הבהירה שגם לנאמנות יש גבול

