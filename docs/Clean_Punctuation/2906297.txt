מתח שיא לפני אישור התקציב :  הבית היהודי עשו לנתניהו  " הקש בגג "
 בנט החליט שלא לשתוק אל מול ההצהרות של נתניהו בארה"ב וגרם למבוכה גדולה לקואליציה כששני ח"כים מסיעתו נעדרו מהצבעה .  וגם :  התעקשות של דרעי על מע"מ אפס והפתרון היצירתי שנמצא לסוגיית תקציב הביטחון
 ( הפסד השלישי לקואליציה בגלל היעדרותם של סמוטריץ' ומועלם ,  אתמול )  
היחסים בין ראש הממשלה בנימין נתניהו ובין שר החינוך ויו"ר הבית היהודי נפתלי בנט מעולם לא התאפיינו בעודף של חיבה וחום אנושי ,  אבל כעת נראה שאחרי כמה חודשים שקטים באופן יחסי ,  הם הגיעו לנקודת שפל חדשה :  אתמול ,  באקט של התרסה מכוונת כלפי נתניהו ,  הורה בנט לשני חברי כנסת ,  בצלאל סמוטריץ' ושולי מועלם רפאלי ,  להיעדר מהצבעה על חוק העובדים הסוציאליים של האופוזיציה ,  מה שנתן ליש עתיד רוב בהצבעה ,  והנחיל לקואליציה את ההפסד השלישי על הצעת חוק בקריאה טרומית .  ההיעדרות הזו ,  כך הסבירו שני חברי הכנסת ,  היא במחאה על קצב הבנייה ביהודה ושומרון ,  אבל האמת היא שהתמונה מורכבת יותר .
 בנט מסתכל אל שבוע הבא ,  מועד אישור תקציב המדינה .  הוא יודע שמיד לאחר שהתקציב יעבור ,  תבטיח הממשלה את קיומה עד סוף 2016 לפחות .  בנקודה הזו צפוי נתניהו להאיץ את המגעים לאחדות מול יו"ר האופוזיציה יצחק הרצוג ,  במה שעלול להביא לפרישה כפויה של הבית היהודי מן הקואליציה .  לכן ,  יש מי שראו את ההצבעה אתמול כחלק ממהלך מתוחכם של הכשרת הפרישה מהממשלה כבר מעכשיו .  החשש של בנט מכניסה אפשרית של הרצוג אולי לא תלוש מהמציאות ,  בטח לא בשבוע שבו הרצוג מעביר החלטה חשובה של צירוף 450 מאנשיו ,  שמחזקת את כוחו בוועידת המפלגה ,  במה שיקל עליו בעתיד לאשר הצטרפות שכזו ,  אולם נראה שעדיין הסיכויים לכך נמוכים .  מאוד .  
לנתניהו אין אינטרס לאפשר לבנט למצב את עצמו כמנהיג הימין מהאופוזיציה ולנגוס בקולות הליכוד ,  ומהצד השני בנט לא יצא ביוזמתו מהקואליציה בשום תסריט ויסכן את כהונתה של ממשלת ימין .  לכן ,  כל הסימנים מראים כי המשבר בין השניים ייפתר בשבוע הקרוב והתקציב יעבור .  אבל עד שזה יקרה ,  צפוי עוד שבוע ארוך .  כל החשדנות ,  הטינה האישית והמתח בין השניים יתנקזו לתוך כמה ימי דיונים שבהם יאושר תקציב המדינה .  אם לבנט יש איזשהו מנוף לחץ אמיתי על נתניהו בנושא הבניה בקדנציה הזו ,  הוא טמון בשבוע הזה .
 אבל מעבר להסבר הקונספרטיבי ,  קיים גם ההסבר המסורתי והפשטני :  בנט אמר היום בשיחות סגורות כי הורה להפיל את החוק במחאה על דבריו של נתניהו בארצות הברית ,  לפיהם יסכים לשקול מהלך חד צדדי בנוגע לסכסוך הישראלי-פלסטיני . " גם בהתנתקות זה התחיל בראיון תמים ליואל מרקוס וראינו לאן זה הגיע ",  אמר לאנשיו והוסיף : " חשוב היה לנו להעביר את המסר ,  מה קורה כששני ח"כים שלנו לא מגיעים להצביע ".  
כאשר מסתכלים על הדברים שיו"ר הסיעה ,  ינון מגל ,  אמר רק בשבוע שעבר  ( "הקואליציה הזו שברירית מדי בשביל משחקים קואליציוניים ,  ואנחנו בתור אחת ממפלגות הקואליציה נאמנים לקואליציה לחלוטין ")  ,  האיתות ברור . " מבחינתו ,  עשינו אתמול 'הקש בגג' ",  הסביר הבוקר מגל את העניין ,  בניסיון להפחית מחשיבות התקרית . " אין לנו שום כוונה לפרק את הקואליציה ,  אבל ראש הממשלה צריך להבין שאנחנו בקואליציה שלו ,  ושהוא לא יכול להתעלם מאתנו .  אנחנו מייצגים בדרישות האלה גם את הציבור שלנו וגם את הציבור שלו .  אנחנו לא יכולים לשלם מחירים בלי גבול .  התחייבנו בפני הבוחרים על דברים מסוימים ואנחנו מצפים שיעמוד במילתו ".  
לא רק בגזרת נפתלי בנט יש לנתניהו צרות .  אתמול ,  בדקה ה-99 ,  שניות לפני שהחלה בוועדת הכספים של הכנסת ההצבעה הגורלית על אישור תקציב המדינה ,  חברי סיעת ש"ס הודיעו כי הם מתנגדים - ובלעדיהם אין רוב .  יו"ר הוועדה משה גפני נאלץ לפזר את הישיבה .  הביזיון היה גדול .  בסביבת השר דרעי מסבירים כי לא יסכים לאפשר מצב שבו האוצר נסוג בו מההבטחות בנוגע למע"מ אפס על תחבורה ציבורית ,  ומע"מ אפס על מים לארבעת העשירונים העליונים .  באוצר מציעים כי המהלך לא יאושר בדרך של חקיקה אלא בתור  " הנחה ",  אך דרעי לא מוכן לשמוע .  מבחינתו ,  כל עוד הדבר לא בחקיקה ,  יהיה קל לבטל את ההטבה הזו בעתיד . " גם ככה הסכמנו להתפשר על מע"מ אפס על חשמל לעשירונים התחתונים ודחינו את היישום של זה לשנה הבאה ",  אמרו בסביבתו . " האוצר צריך לכבד את ההסכמים שהגענו אליהם .  בלי זה אין תקציב ". 
לתוך הכאוס הזה נחת היום נתניהו ,  שצפוי לכנס מיד את ראשי המפלגות בניסיון לכבות את כל השריפות .  מדובר ,  אמנם ,  ברוטינה שחוזרת על עצמה מדי שנה :  כל הסיעות עושות שרירים לפני ההצבעה על התקציב ,  ולבסוף מצביעות בעדו .  אלא שנראה שהפעם מישהו לא תפר בצורה מהודקת את כל הקצוות .  
ביטול חוק הגיוס והחזרת המצב לקדמותו ,  כפי שדורשים ביהדות התורה ,  הוא דוגמה מצוינת לכך .  עד עכשיו ,  שבוע לפני התקציב ,  לא ברור אם הנושא יעלה לקריאה ראשונה או גם לקריאה שניה ושלישית ,  ואם ביהדות התורה יסכימו לכך או לא .  וזה ,  עוד לפני העיסוק בבעיה הפעוטה שנקראת תקציב הביטחון .
 נכון לכתיבת שורות אלה ,  בגלל שאין הסכמה על גובה תקציב הביטחון וחייבים לאשר משהו בוועדה ,  הגו בלשכת יעלון יחד עם יו"ר הקואליציה הנגבי את הפתרון הבלתי נתפס הבא :  בהצעת חוק התקציב יופיעו המון סעיפים עם המון מספרים אפשריים לגובה תקציב הביטחון ,  החל מ-56 מיליארד שקל ועד 63 מיליארד .  בסופו של דבר ,  ביום ההצבעה ,  הקואליציה תפיל את כל הסעיפים האחרים ותצביע ברגע האחרון על אחד מהם ,  שיקלע בול למספר שעליו יסכמו ,  בהנחה שבכלל יהיה סיכום כזה .  ממש כמו בטוטו .  חברי האופוזיציה ,  יו"ר ועדת הכספים גפני ואפילו יו"ר הכנסת יצאו נגד המהלך וטענו שהדבר מבטל הלכה למעשה את כל העבודה שעושים בוועדת הכספים ,  ובאופן כללי עושה צחוק מדרך התנהלות פרלמנטרית תקינה .  עד כה ,  לא נמצא פתרון אחר .  
מאז הקמת מפלגת כולנו ,  מלווה את הסיעה רעש רקע עקבי ובלתי פוסק של מתיחות ביחסים בין יו"ר המפלגה ,  משה כחלון ושר הבינוי ,  יואב גלנט .  החתול השחור בין השניים ,  מספרים גורמים במפלגה ,  עבר עוד בטרם הבחירות .  אבל לאחריהן ,  הקרע התגבר כאשר כחלון לקח לעצמו את ראשות קבינט הדיור ואת מנהל מקרקעי ישראל .  כך יצא שגלנט נשאר שר הבינוי והשיכון בתואר ,  בעוד כחלון הוא שר העל לענייני דיור .  כל שאלה שהייתה מופנית למי מהשניים על היחסים הקרירים ,  הייתה מיד נענית בביטול . " קשקוש ",  אמרו לא פעם גורמים בסביבת כחלון ,  כשנשאלו על כך .  
והנה ,  לפני כמה ימים ,  הודות למארק צוקרברג ואופציית עריכת הפוסטים בפייסבוק ,  יכלו קוראים חדי עין הבקיאים בסיפור לשים לב למקרה מעניין .  זה קרה כאשר נתניהו ,  גלנט ,  כחלון וישראל כץ נסעו יחד לאשקלון ,  כדי לחתום על הסכם גג לבניית 30 אלף יחידות דיור בעיר .  גלנט העלה על כך פוסט בעמוד הפייסבוק שלו ,  רק שבהחלטה תמוהה החליט להתעלם לחלוטין מחלקו של שר האוצר ,  ולא נקב בשמו . " אתמול הגעתי לאשקלון יחד עם ראש הממשלה וצוות שרים מצומצם ",  תיאר בלקוניות את הרכב המשתתפים באותו אירוע חגיגי ,  אליו צירף תמונה בה הוא עומד לצד ראש העירייה ,  איתמר שמעוני .  
בלשכתו של יו"ר כולנו פחות אהבו את הפוסט ,  ובמהלך היום נאלץ השר לערוך אותו לא פחות מארבע פעמים בניסוחים מתפתלים כאלה ואחרים .  הנקודה המעניינת היא ,  שגם בנוסח הרביעי לא נמצא מקום לתת קרדיט לשר האוצר ,  לא בתוארו ולא בשמו . " ההסכם שנחתם משקף את מחויבותה של הממשלה כולה ,  של ראש הממשלה ושל משרדי האוצר ,  הבינוי והשיכון והתחבורה להאיץ את הפיתוח ,  השיווק והבניה בעיר ",  כתב גלנט בניסיון הרביעי שלו לשנות את הנוסח לכזה שלא יגרום להרמות גבה בלשכת שר האוצר .  בשתי הלשכות דחו את הדברים על הסף ,  ומסרו כי היחסים בין השניים טובים .  
ועדת הכלכלה של הכנסת מעולם לא נחשבה למקום סקסי במיוחד ,  אבל כנראה שיש מי שדווקא אחד המקומות האפורים בכנסת מוציא ממנו את הטיעונים היצירתיים ביותר .  בדיון על מחירי הדיור השבוע ,  בהשתתפות השר כחלון ,  ביקש חבר הכנסת אילן גילאון ממרצ להמחיש עד כמה אין משמעות לפעולות הממשלה בניסיון להוריד את מחירי הדיור ,  אם בסופו של דבר הן לא יצליחו . " זה מזכיר לי הסיפור על ההוא שמקיים יחסי מין כמעט בכל יום ",  אמר גילאון לח"כים ההמומים ומיד הוסיף : " כמעט ביום ראשון ,  כמעט ביום שני וכמעט ביום שלישי ".  ליו"ר הועדה ,  איתן כבל ,  לא נותר אלא לסכם : " נשדר את זה בדיליי ב-VOD של הכנסת ".  

מתח שיא לפני אישור התקציב :  הבית היהודי עשו לנתניהו  " הקש בגג "
 בנט החליט שלא לשתוק אל מול ההצהרות של נתניהו בארה"ב וגרם למבוכה גדולה לקואליציה כששני ח"כים מסיעתו נעדרו מהצבעה .  וגם :  התעקשות של דרעי על מע"מ אפס והפתרון היצירתי שנמצא לסוגיית תקציב הביטחון

