גולת הכותרת - הפגישה הטעונה עם אובמה :  נתניהו יוצא לאו"ם
רה"מ יגיע לעצרת הכללית ויתחכך בכל מנהיגי העולם .  אך האירוע המרכזי הוא הפגישה עם הנשיא .  נתניהו יודה על הסכם הסיוע אבל ברקע מרחף חשש ממהלך בנושא הישראלי-פלסטיני בטרם תסתיים כהונתו
הביקור השנתי בניו יורק בעצרת הכללית של האו"ם הוא עניין של מסורת אצל ראש הממשלה בנימין נתניהו .  ראשי ממשלה בעבר וחלק ממנהיגי העולם כיום בחרו ובוחרים לעתים לוותר על המגה-אירוע שייפתח היום  ( שלישי )  בניו יורק ,  שבו מתקבצים מדי שנה כל ראשי המדינות החברות בארגון לדבר את אשר על לבם .  יש כאלה שמעדיפים לשלוח את שר החוץ ,  כמו נשיא רוסיה ולדימיר פוטין .  הוא שיגר השנה במקומו את סרגיי לברוב כדי לייצג את מדינתו על הבמה העולמית ,  אבל נתניהו לא כזה .  
מאז שחזר ללשכת ראש הממשלה ב-2009 ,  נתניהו הגיע לניו יורק כמעט מדי שנה ,  מלבד ב-2010 ,  אז שלח במקומו את שר החוץ דאז אביגדור ליברמן .  בשל החפיפה בין מועדי החגים בישראל לתאריכי כינוס העצרת ,  הוא נאלץ בדרך כלל לדחות את הגעתו לניו יורק ,  והוא קצת מפספס את המסיבה ,  כי בעוד נשיא ארצות הברית והמנהיגים הבולטים בעולם נואמים בימים הראשונים של כינוס העצרת וכבר עוזבים את העיר ,  נאומיו של נתניהו נערכים לקראת סופה של המליאה .  השנה הוא מגיע בדיוק בזמן להתחכך עם שועי עולם במסדרונות האו"ם .  
עוד בוואלה !  NEWS:מצלמות וצוותים מיוחדים :  כך לקחי גל הטרור הקודם יבלמו את ההסלמהנרדם בכניסה לפאב - וניסה להימלט בהליכה :  כך נתפס החשוד מניו יורק"שופכים את דמנו ":  כמאה איש הפגינו בת"א נגד עמותות סיוע לזרים 
נכון לשעה זו ,  לנתניהו נקבעו פגישות עם הנשיא ברק אובמה ,  מזכ"ל האו"ם וראש ממשלת אוסטרליה מלקולם טורנבול ,  ואירוע עם ראשי מדינות מאפריקה .  בלשכת ראש הממשלה לא נידבו מידע על פגישות נוספות ,  אך ישנם לא מעט שמות לוהטים ברשימת האנשים שנתניהו עשוי לפגוש ,  במקרה או שלא במקרה ,  בשולי העצרת .  הלשכה הכחישה את הדיווח על פגישה מתוכננת עם נשיא טורקיה רג'פ טייפ ארדואן ,  ונראה שנתניהו גם לא ימהר להיתקל במסדרון בנשיא איראן חסן רוחאני .  
אך בין אורחי העצרת נמצאים גם נשיא מצרים עבד אל פתח א-סיסי ,  ראשת ממשלת בריטניה החדשה תרזה מיי ,  ראשי הממשלות של צרפת ואיטליה פרנסואה הולנד ומתאו רנצי ,  נשיא ארגנטינה מאוריציו מכרי ורבים וטובים אחרים שנתניהו ישמח לפגוש .  
בכל מקרה ,  גולת הכותרת המדינית תהיה הפגישה עם הנשיא אובמה .  זוהי פגישתם הראשונה של שני המנהיגים מאז נובמבר בשנה שעברה ,  וככל הנראה גם האחרונה לפני שאובמה עוזב את התפקיד .  אחרי חתימת הסכם הסיוע הביטחוני בשבוע שעבר לשני המנהיגים יהיה קל לברך ולחייך מול המצלמות ,  אך בתוך הפגישה ,  שתתקיים בבית המלון שבו אובמה שוהה ,  תרחף סוגיה טעונה ,  שתלווה את יחסי שני המנהיגים בחודשים שעוד נותרו להם ביחד .  
בימים האחרונים ,  במענה לביקורת הפוליטית על הסכם הסיוע הביטחוני ,  גם בישראל וגם בארצות הברית ,  הציגו בבית הלבן ובלשכת ראש הממשלה אחדות מסרים נדירה המשבחת ומפארת את הסכם ההיסטורי .  עם זאת ,  כבר בהודעה על הפגישה צצו הרמזים לאי-הסכמה .  הבית הלבן הודיע בפירוש כי הפגישה היא  " הזדמנות לדון בצורך בקידום מהותי של פתרון שתי המדינות לנוכח המגמות המטרידות בשטח ".  
לשכת נתניהו ,  מצדה ,  ציינה כי נתניהו מתכוון לשוחח  " על האתגרים וההזדמנויות במזרח התיכון והדרך לקדם יחד שלום וביטחון ".  עניין של סמנטיקה ?  לא רק .  על רקע החרפת הטון הביקורתי מוושינגטון כלפי מדיניות ההתנחלויות בשבועות האחרונים ,  בירושלים גובר החשש ממהלך אחרון של אובמה בנושא הישראלי-פלסטיני בטרם תסתיים כהונתו .  בפגישה יוכל נתניהו להבין מה הכיוון שאליו צועד הנשיא .  
על אף ש"המדינה האסלאמית "   ( דאעש )  באירופה והמלחמה בסוריה דחקו את הנושא הפלסטיני מסדר היום העולמי ,  הסכסוך עדיין עשוי לתפוס חלק נכבד מסדר היום של נתניהו בעצרת .  ביום שאחרי הפגישה עם אובמה ,  צפוי דו-קרב מילולי מעניין כשנתניהו ויו"ר הרשות הפלסטינית אבו מאזן יישאו דברים בהפרש של שעות .  
בשולי העצרת צפויה להתקיים פגישה של חברות הקוורטט  ארצות הברית ,  רוסיה ,  האו"ם והאיחוד האירופי  שפרסם ביוני האחרון דוח מקיף על הסכסוך הישראלי-פלסטיני בניסיון להניע מחדש את התהליך המדיני .  בינתיים ,  למורת רוחן של כל החברות ,  לא נרשמו למסמך הזה כל תוצאות .  בנוסף לכך ,  המשלחת הצרפתית לאו"ם צפויה לכנס פגישה לדיון ביוזמה הצרפתית ,  שמאז כינוס הוועידה בפריז ביוני האחרון גם היא לא צברה תאוצה .  
למסע השנתי של נתניהו להצגת  " האמת של ישראל "  כפי שהוא נוהג להצהיר בפתח ביקוריו ,  מתלווים לא מעט חברים לדרך .  נתניהו הזמין את שר האוצר משה כחלון להצטרף לביקור ,  והוא צפוי להיפגש ביום רביעי עם מקבילו האמריקני ג'ק לו .  גם סגן השר במשרד ראש הממשלה ,  מייקל אורן ,  יצטרף לטיסת ראש הממשלה .  השרים צחי הנגבי ואופיר אקוניס וסגנית שר החוץ ציפי חוטובלי כבר שוהים בניו יורק .  מנכ"ל משרד החוץ דורי גולד ושגריר ישראל בארצות הברית רון דרמר ילוו את נתניהו בביקור ,  שיובל על ידי שגריר ישראל באו"ם דני דנון והקונסול הכללי בניו יורק דני דיין .  
בניגוד לנשיא מצרים א-סיסי ,  שמנצל את ביקורו בארצות הברית גם למפגש עם המועמדים לנשיאות ,  נתניהו כנראה בחר להימנע מכל מראה של התערבות בקמפיין ולא צפוי כעת להיפגש עם הילרי קלינטון ודונלד טראמפ .  עם זאת ,  לוואלה !  NEWS נודע כי נעשים מגעים לתיאום פגישה עם מושל ניו יורק ,  אנדרו קומו ,  שנחשב לידיד גדול של ישראל ואף ביקר בישראל בעיצומו של מבצע  " צוק איתן "  לפני כשנתיים .  
על רקע פיגוע הטרור בניו יורק ,  נבחנת האפשרות לקיום מפגן הזדהות דומה של נתניהו לקומו .  מלבד הנאום באו"ם ,  נתניהו יישא דברים במכון המחקר השמרני  " האדסון ",  אך טרם הוחלט אם לקיים את הנוהל הרגיל של סבב ראיונות נרחב בכלי התקשורת האמריקניים .  אחרי מערכת הבחירות ב-2012 ,  שבה הואשם בתמיכה במועמד הרפובליקני מיט רומני ,  נראה שנתניהו מתרחק ממהמורות פוליטיות מיותרות בשנת בחירות ,  ובניגוד לחיבתו לביקורים השנתיים באו"ם ,  בעניין הזה - הוא יעדיף כנראה לא לייצר מסורת .  

גולת הכותרת - הפגישה הטעונה עם אובמה :  נתניהו יוצא לאו"ם
רה"מ יגיע לעצרת הכללית ויתחכך בכל מנהיגי העולם .  אך האירוע המרכזי הוא הפגישה עם הנשיא .  נתניהו יודה על הסכם הסיוע אבל ברקע מרחף חשש ממהלך בנושא הישראלי-פלסטיני בטרם תסתיים כהונתו

