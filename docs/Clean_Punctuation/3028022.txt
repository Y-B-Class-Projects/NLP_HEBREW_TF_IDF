נתניהו לפני חקירתו : " חכו עם החגיגות ,  לא יהיה כלום "
 ראש הממשלה חזר בישיבת סיעתו על דבריו בנוגע לחקירה בחשד לקבלת טובות הנאה משני אנשי עסקים ואמר כי  " נמשיך להוביל את מדינת ישראל ".  לפיד : " מאחל לו ולעם ישראל שלא יימצא פגם בהתנהלותו ".  הרצוג : " זהו יום קשה ,  אין בנו טיפת שמחה לאיד "
 ראש הממשלה בנימין נתניהו התייחס היום  ( שני )  בישיבת סיעתו לחקירתו הערב בחשד לקבלת טובות הנאה משני אנשי עסקים . " אנחנו שמים לב לכל הפרסומים בתקשורת ורואים את הדיווח החגיגי ואת הרוח שמנשבת מאולפני הטלוויזיה ובאופוזיציה .  אני רוצה להגיד להם שיחכו עם החגיגות .  אמרתי ואומר שוב :  לא יהיה כלום כי אין כלום .  אנחנו נמשיך להוביל את מדינת ישראל ",  אמר אחרי שתהה בעוקצנות : " למה כל כלי התקשורת כאן ?  הם מתעניינים בסדר היום של הליכוד ?  ".  
רגע לפני שנתניהו דיבר אמר עמיתו למפלגה יו"ר הקואליציה דוד ביטן כי הוא משוכנע בחפותו של ראש הממשלה . " העם תומך בך ומאמין בך ,  אנחנו תומכים בך ומאמינים בך .  נשב פה יחד איתך עוד הרבה שנים בישיבות סיעה ",  אמר לקול מחיאות כפיים של היושבים בחדר .  
שר החינוך נפתלי בנט אמר בישיבת הבית היהודי כי הוא מקווה שהחקירה של נתניהו לא תפיל את הממשלה הנוכחית . " ראש הממשלה לא צריך להתפטר רק בגלל שהתחילה חקירה .  חקירה יכולה להיגמר בלי כלום .  יש חשיבות גדולה מאוד ליציבות של ממשלות במדינת ישראל ,  חשוב שממשלות תתקיימנה ארבע שנים .  לוקח לנו זמן להיות אפקטיביים ,  וזאת ממשלה לאומית טובה ". 
לקריאה נוספת:נתניהו על החקירה :  מציע לאופוזיציה לשלוח צפירת הרגעה לחייטיםביאח"ה כבר נערכים :  כך ייחקר האיש החזק במדינה 
יו"ר המחנה הציוני והאופוזיציה ,  ח"כ יצחק הרצוג ,  אמר כי לא מדובר ביום בשורה לישראל . " זה לא יום שמח ,  זה יום קשה לישראל .  ראש ממשלה תחת חקירה .  אין לנו טיפת שמחה לאיד .  אנחנו מדינת שלטון חוק וצריך לתת לגורמי האכיפה לפעול ללא מורא ,  ובמיוחד למנוע חוקים מטופשים ומיותרים שמנסים לעוות את העובדה שהחקירה מתבססת על החלטת היועץ המשפטי לממשלה ",  אמר הרצוג ועקץ את ח"כ דודי אמסלם  ( הליכוד )  ,  שהעלה הצעת חוק המבקשת לאסור על חקירת ראש ממשלה מכהן אלא במקרים של עבירות קשות .
 יו"ר יש עתיד ,  ח"כ יאיר לפיד ,  אמר כי הוא מקווה שנתניהו יצא זכאי . " הערב ייחקר ראש ממשלת ישראל ,  ואני מאחל לו למשפחתו ולכל עם ישראל שיתברר שלא נפל שום פגם בהתנהלותו .  אני רוצה להזכיר לחבריי באופוזיציה ובתקשורת ,  שחזקת החפות עומדת לכל אדם וצריך לתת למשטרה לעשות את עבודתה ",  אמר בישיבת סיעתו .  
לפיד אמר כי רשויות החוק צריכות להאיץ את החקירה על מנת לסיים את הפרשה בהקדם . " צריך שזה יהיה מהר ,  אסור שיקרה מה שקרה עם אולמרט ושנשקע לחודשים של חקירות .  אדם שנמצא בחקירה הוא בלחץ וזה טבעי וזה מובן ,  אך ראש ממשלה צריך להיות מרוכז בדברים אחרים .  אני קורא לכל הגורמים :  בואו נגמור עם זה .  צריך לפנות את כל השעות מהלו"ז ולתת לאנשי אגף החקירות להגיע לחקר האמת במהירות האפשרית ". 
אתמול התייחס נתניהו לחקירתו הצפויה בחשד להפרת אמונים . " אני מציע לאופוזיציה להירגע ,  ולשלוח צפירת הרגעה לחייטים ",  עקץ בישיבת שרי הליכוד את יריביו הפוליטיים .  
כפי שפורסם בוואלה !  NEWS בסוף השבוע ,  שני אנשים עסקים הודו בפני חוקרי יאח"ה כי העניקו בכמה הזדמנויות מתנות לראש הממשלה ולבנו יאיר נתניהו .  השניים ,  שביניהם אין קשר ,  טענו בחקירה כי המתנות לנתניהו הוענקו במסגרת מערכת יחסים חברית ,  וכי לא הייתה להם כוונה לקבל טובות הנאה בתמורה להן .  אחד מאנשי העסקים ,  שמרכז פעילותו בחו"ל ,  העניק למשפחת נתניהו את המתנות מעבר לים .  ערך המתנות נחשב לגבוה במיוחד ולכן מחייב חקירת משטרה .  החשד שאותו חוקרת המשטרה הוא מתן שוחד ,  בבחינת  " שלח לחמך ". 
לדברי גורם במערכת אכיפת החוק ,  החוקרים טרם גייסו עד מדינה ובידם רק העדויות של נותני המתנות .  גם בנו של ראש הממשלה ,  יאיר ,  צפוי למסור עדות ,  וייתכן כי גם בן משפחה נוסף .  במשטרה מעריכים כי יידרשו כמה ימים לחקירת נתניהו .
  ( עדכון ראשון :  15:00 )  

נתניהו לפני חקירתו : " חכו עם החגיגות ,  לא יהיה כלום "
 ראש הממשלה חזר בישיבת סיעתו על דבריו בנוגע לחקירה בחשד לקבלת טובות הנאה משני אנשי עסקים ואמר כי  " נמשיך להוביל את מדינת ישראל ".  לפיד : " מאחל לו ולעם ישראל שלא יימצא פגם בהתנהלותו ".  הרצוג : " זהו יום קשה ,  אין בנו טיפת שמחה לאיד "
 
