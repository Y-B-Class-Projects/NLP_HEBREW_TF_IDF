רה"מ נועד עם מובארק : " הייתה שיחה חיובית "
 בפגישה שנערכה בשארם א-שייח' דנו רה"מ נתניהו ונשיא מצרים מובארק במשך למעלה משעה וחצי ,  בחידוש תהליך השלום ובנושאים אזוריים . " הפגישה התנהלה באווירה חיובית וקונסטרוקטיבית "
  .
 הסתיימה פגישת ראש הממשלה בנימין נתניהו ונשיא מצרים חוסני מובארק ,  שנערכה הבוקר  ( שני )  בשארם א-שייח' .  ראש מערך ההסברה הלאומי ,  ניר חפץ ,  מסר בצאת שני המנהיגים מהפגישה ,  כי  " ראש הממשלה ונשיא מצרים נועדו בארבע עיניים לפגישה ארוכה שנמשכה יותר משעה וחצי .  השיחה התמקדה בחידוש תהליך השלום ובנושאים אזוריים ובילטראליים נוספים .  הפגישה התנהלה באווירה חיובית וקונסטרוקטיבית ". 
השר בנימין בן אליעזר השתתף בתחילת הפגישה עם נתניהו ומובארק ולאחר מכן נפגש עם השרים המצרים לדיון בכל הנושאים העומדים על הפרק ,  כולל בעניינו של החייל החטוף גלעד שליט .  לאחר מכן אמר בן אליעזר כי  " אני משוכנע שחיוניותה של מצרים לתהליך המדיני בפרט אך גם בשאלות אזוריות אינה מוטלת בספק .  המצרים מחויבים לתהליך המדיני עם הפלסטינים ועושים כל מאמץ כדי לסייע בהתנעתו .  זכינו לקבלת פנים מרשימה ביותר שאפשרה לרה"מ להשמיע את דבריו במשך שעה וחצי בפני הנשיא המצרי ". 
שיחות הקרבה בין ישראל לפלסטינים יחלו באופן רשמי ביום רביעי הקרוב ,  כאשר נתניהו ייפגש עם השליח האמריקאי למזרח התיכון ג'ורג' מיטשל .  בשלב זה לא ידוע מתי ייפגש מיטשל עם נציגי הרשות הפלסטינית .  ראש הממשלה החליט להוביל בעצמו את השיחות בראש צוות אינטימי וממודר שיכלול מספר מאוד מצומצם של אנשי מקצוע ,  ככל הנראה מחשש להדלפות .  בנוסף ,  לתחילת השיחות לא תתלווה השקה רשמית וחגיגית .
 עוד לפני הפגישה מסר גורם דיפלומטי בכיר לעיתון הממסדי במצרים  " אל-אהראם ",  כי במהלך הפגישה צפוי מובארק להבהיר לנתניהו כי הוא ויתר מדינות ערב  " מתנגדים לפתרונות חלקיים או זמניים במסגרת תהליך השלום ".  בנוסף ,  צפוי מובארק  " להזהיר מפני המתיחות שעלולה לשרור כתוצאה מהפעולות הישראליות הבלתי-חוקיות בשטחים הכבושים ". 
עוד דווח בעיתון המצרי הרשמי כי  " נתניהו צפוי לשמוע ממובארק את העמדה המצרית והערבית בנוגע לדרכים להשגת שלום במזרח התיכון וכן את העמדה הערבית המתנגדת לאיומים הישראלים האחרונים נגד לבנון וסוריה ".  גורם מצרי מסר במקביל לעיתון  " אל-חיאת "  הרואה אור בלונדון כי  " קהיר סבורה ששיחות הקרבה בין ישראל לפלסטינים חייבות להיפתח מנושא הגבולות כדי שיישאו פרי ". 

רה"מ נועד עם מובארק : " הייתה שיחה חיובית "
 בפגישה שנערכה בשארם א-שייח' דנו רה"מ נתניהו ונשיא מצרים מובארק במשך למעלה משעה וחצי ,  בחידוש תהליך השלום ובנושאים אזוריים . " הפגישה התנהלה באווירה חיובית וקונסטרוקטיבית "
 
