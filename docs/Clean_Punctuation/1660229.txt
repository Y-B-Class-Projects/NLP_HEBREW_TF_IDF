נתניהו החליט :  יוצא לפסגת הגרעין בארה"ב
ראש הממשלה ימריא בשבוע הבא לוושינגטון וישתתף בוועידת
הגרעין שיזם הנשיא אובמה .  בתוך כך פרסם הממשל האמריקאי מדיניות חדשה בנוגע לנשק גרעיני המותירה אופציית תקיפה נגד אירן וצפון קוריאה
 ( הערוץ הראשון ) 
ראש הממשלה בנימין נתניהו ימריא ביום שני לוושינגטון וישתתף בפסגת הגרעין שמארגן נשיא ארצות הברית ברק אובמה .  כך הודיעה היום  ( שלישי )  לשכת ראש הממשלה .  לראש הממשלה יתלוו ,  בין היתר ,  ד"ר שאול חורב מנכ"ל הוועדה לאנרגיה אטומית וד"ר עוזי ארד ,  היועץ לביטחון לאומי וראש המל"ל .  נתניהו ימריא רק לאחר שישתתף בשעות הבוקר בטקס הממלכתי לציון יום הזיכרון לשואה ולגבורה .
 לפני יומיים נמסר מלשכת נתניהו כי ראש הממשלה שוקל להיעדר מוועידת הגרעין .  בלשכת ראש הממשלה טענו אז כי הסיבה לכך אינה קשורה בחשש מעימות נוסף עם נשיא ארצות הברית על רקע דרישותיו מישראל ,  אלא בגלל התנגשות עם לוחות זמנים .  אובמה ונתניהו לא ייפגשו בוושינגטון .  בבית הלבן הסבירו ללשכת ראש הממשלה כי מנהיגים שנפגשו עם אובמה באחרונה לא ייפגשו עמו הפעם .
 לקראת הוועידה פרסם הערב משרד ההגנה האמריקאי מסמך הנוגע להגבלות בנוגע לשימוש של ארצות הברית בנשק גרעיני ,  ויתור על פיתוח של נשק גרעיני חדש וכן הכרזה על קיצוצים במצבור הנשק הגרעיני .  במסמך הביע ממשל אובמה תהיות לגבי האסטרטגיה שבה פועלת סין . " הנשק הגרעיני של סין נותר קטן בהרבה מהנשק של רוסיה וארצות הברית  ,  אבל חוסר השקיפות סביב תוכניות הגרעין של סין ,  הקצב שלהן וההיקף ,  כמו גם האסטרטגיה המנחה אותן ,  מעלה שאלות על כוונות אסטרטגיות של סין בעתיד ". 
במסמך המבשר על המדיניות החדשה של הממשל האמריקאי בנוגע לנשק הגרעיני ,  נכתב בין היתר כי  " ארצות הברית מגבילה את השימוש בנשק גרעיני ואומרת שאין להשתמש בו נגד מדינות החתומות על האמנה למניעת הפצת נשק גרעיני ".  עוד נכתב בהודעה כי  " ארצות הברית אומרת שהשימוש בנשק גרעיני ייעשה רק 'בנסיבות קיצוניות' ". 
במסמך המדיניות החדשה הועבר גם מסר מתריס נגד אירן וצפון קוריאה ,  שמוגדרות עדיין כ"מטרות אפשריות "  לתקיפה .  לפי המסמך ,  מדינות שחתומות על האמנה למניעת הפצת נשק גרעיני יהיו כאמור  " חסינות "  מתקיפה ובכך נותרה אופציית התקיפה באירן ובצפון קוריאה ,  שאינן חתומות על האמנה .
 אובמה עצמו אמר לאחר פרסום המסמך כי  " מדיניות הגרעין החדשה היא צעד משמעותי בהפחתת התפקיד של הנשק הגרעיני לביטחון הלאומי .  המדיניות הזאת מאוד יעילה והיא תשאיר מדינות שלא חתמו על אי הפצת נשק גרעיני מבודדות ". 
תת-מזכירת המדינה האמריקאית האחראית על נושא הגעין ,  התקשרה הערב לסגן שר החוץ דני אילון ועדכנה אותו בעניין .  ארה"ב מסרה עדכון בנושא לכל בעלות בריתה הקרובות על המדיניות החדשה של ארצות הברית בנוגע לגרעין ,  כאשר העיקרון הוא מניעת התגרענות של מדינות ושל ארגוני טרור .  אילון אמר לאחר שיחתו עם תת-מזכירת המדינה כי  " מהשיחה שוב הובהר כי ישראל וארצות הברית רואות עין בעין את האיום האירני ". 

נתניהו החליט :  יוצא לפסגת הגרעין בארה"ב
ראש הממשלה ימריא בשבוע הבא לוושינגטון וישתתף בוועידת
הגרעין שיזם הנשיא אובמה .  בתוך כך פרסם הממשל האמריקאי מדיניות חדשה בנוגע לנשק גרעיני המותירה אופציית תקיפה נגד אירן וצפון קוריאה

