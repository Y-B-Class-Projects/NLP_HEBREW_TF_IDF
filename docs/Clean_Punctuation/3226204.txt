הרחק מהצוללות והטלפונים :  מסע הבחירות נודד לוושינגטון
פחות משלושה שבועות לבחירות ,  נוסע נתניהו לארצות הברית ,  שם ינאם בוועידת אייפאק .  ראש הממשלה זוכה לתמיכה מידידו האמריקני ;  שנוסף להכרה בגולן ,  ייפגש איתו פעמיים .  לעומתו ,  גנץ שינאם גם בוועידה ,  לא הצליח לקבוע אפילו פגישה אחת עם בכירים מהממשל
פחות משלושה שבועות לפני הבחירות ,  זירת הקרב הפוליטית מדלגת לשבוע אחד לאמריקה :  ראש הממשלה בנימין נתניהו ימריא הלילה לביקור בן חמישה ימים במסגרתו הוא צפוי להיפגש עם נשיא ארצות הברית דונלד טראמפ ולחגוג איתו בקול תרועה את החלטתו להכיר בריבונות הישראלית ברמת הגולן .  
לביקור יצטרף יאיר נתניהו ,  בנו הבכור של ראש הממשלה .  זו הפעם השנייה שנתניהו הצעיר מתלווה לפמליה בחודשים האחרונים ,  לאחר שגם בדצמבר הצטרף לביקור ראש הממשלה בברזיל .  מלשכת נתניהו נמסר כי  " כל ההוצאות משולמות מכיסה הפרטי של משפחת נתניהו ".  
עם זאת ,  יצוין כי לפי דיווח ב"הארץ "  מוקדם יותר החודש ,  עדיין לא הוסדר התשלום של נסיעת נתניהו הבן לברזיל .  בלשכת נתניהו מכחישים את הדיווח ב"הארץ "  ואומרים שכל עלויות הנסיעה לברזיל שולמו .
 לקריאה נוספת:הגחמה של טראמפ ונתניהו :  נפתחה ההרשמה למלחמת שלום הגולןנתניהו לפומפאו : " על הקהילה הבינלאומית להכיר בגולן כשטח ישראל"הבית הלבן :  טראמפ ונתניהו ייפגשו בוושינגטון ביום שני הקרוב 
במסגרת הביקור ,  תשומת הלב הישראלית תופנה לבימת ועידת אייפאק ,  ארגון הלובי היהודי הגדול בארצות הברית ,  שם נתניהו יישא כמדי כל שנה את הנאום המרכזי .  רק שהשנה ,  הוא יוקדם על ידי יריבו ,  יו"ר כחול לבן ,  בני גנץ ,  שצפוי לנאום בכנס יום לפניו .  
בתזמון לכאורה מקרי וכנראה שלא מאוד אקראי ,  הפגישה של נתניהו וטראמפ נקבעה בדיוק בזמן הנאום של גנץ באייפאק ,  כך שהקשב הישראלי יהיה מפוצל בין שני האירועים ,  אך זה כלום לעומת הקשב הפוליטי האמריקני - שנסער כעת מהגשת הדו"ח של החוקר המיוחד ,  רוברט מולר ,  על בחירות 2016 - ולא צפויה להתעניין במיוחד בנתניהו ,  גנץ ,  או רמת הגולן .  
אבל כמו נתניהו ,  שמקבל פסק זמן מהמניות והצוללות בחסות החבר הטוב טראמפ ,  גם הנשיא האמריקני ישאף לנצל את הפגישה עם נתניהו להסטת הסערה הפוליטית שתשטוף את ארצות הברית בשבוע הבא בעקבות דוח מולר .
 זוהי הפגישה השישית בין נתניהו וטראמפ מאז שהוא נבחר ב-2016 והביקור השלישי שלו בבית הלבן - שהפעם יהיה ביקור כפול ויכלול גם פגישה מדינית וגם ארוחת ערב יוקרתית ביום למחרת ,  ואירוח בבלייר האוס ,  בבית ההארחה הרשמי של נשיא ארצות הברית .  
עוד לפני שנתניהו המריא ,  טראמפ נתן לו סיבה אמתית לחגיגה :  הציוץ ההיסטורי של טראמפ ביום חמישי על כך ש"הגיע הזמן "  שארצות הברית תכיר בריבונות הישראלית ברמת הגולן אמנם עורר מחאה בינלאומית חריפה ולא צפוי לשנות מאום בשטח ,  אך מבחינת נתניהו וטראמפ היא הגיעה בטיימינג מושלם .  
אחרי שטראמפ העביר את השגרירות לירושלים וביטל את הסכם הגרעין עם איראן ,  הוא מימש יעד מדיני של ירושלים מזה עשרות שנים והכיר ברמת הגולן ,  ובמהלך הביקור הציוץ כנראה יהפוך להכרה רשמית עם חתימה נשיאותית על הצו שישלים את המהלך .  
המתנה השלישית של טראמפ לגבי הגולן ,  מגיעה ברקע המאמץ הישראלי המתמשך למנוע התבססות איראנית בסוריה ולבנון ולקראת יישום החלטתו של טראמפ להסיג את כוחות צבא ארצות הברית מסוריה ,  וזה הנושא המרכזי שהם צפויים לדון עליו בפגישה .  
טראמפ התעקש בריאיון בסוף השבוע ב"פוקס ניוז "  שאין להכרה בגולן קשר לבחירות בישראל ושהוא אינו מתערב בהן ,  אך בכל מקרה ,  זו לא הפעם הראשונה שממשל אמריקני מתערב לטובת מועמד כלשהו בישראל .  גם בבחירות ב-1996 וגם בבחירות ב-1999 הנשיא לשעבר ביל קלינטון לא טמן ידו בצלחת וניסה לסייע למועמדים שהתמודדו אז נגד נתניהו - שמעון פרס ואהוד ברק .  
במקרה של טראמפ ,  לא מדובר רק בצעדים שנועדו לעזור לנתניהו ,  אלא גם לחזק אותו בבייס שלו עצמו :  הלחצים בעניין הגולן הופעלו גם מכיוון ירושלים וגם מכיוון תומכיו האוונגליסטים של טראמפ ,  שהביאו לו את הניצחון ב-2016 והתמיכה שלהם תכריע את גורלו גם ב-2020 .  
בכירים בירושלים ובוושינגטון מעריכים כי הלחץ האוונגליסטי עשוי להשפיע גם על הצגת  " תכנית המאה "  של ממשל טראמפ לפתרון הסכסוך הישראלי-פלסטיני ,  שגם היא על סדר היום בפגישת נתניהו וטראמפ בבית הלבן ביום שני .  
כמו הימין בישראל ,  גם הלובי הנוצרי האוונגליסטי בוושינגטון מחזיק בעמדות נוקשות מאוד לגבי ויתור על חלקי מולדת והקמת מדינה פלסטינית ;  תכנית שלום אמריקנית ,  נדיבה ככל שתהיה לישראל ,  תכלול גם ויתורים ,  ועשויה לתקוע טריז פוליטי מורכב בין האוונגליסטים לבין החדר הסגלגל .  
תזמון ההצהרות ההיסטוריות והשטיחים האדומים בבית הלבן צפוי לשמש את קמפיין הליכוד שיתמקד בהישגיו המדיניים של ראש הממשלה עד ה-9 באפריל .  
לפני הבחירות בארצות הברית ב-2016 ,  כשטראמפ היה עדיין מועמד ,  הוא ביקש להיפגש עם נתניהו בזמן ביקורו בעצרת הכללית של האו"ם בניו יורק .  ראש הממשלה ,  שניסה לשמור על מראית עין של הוגנות דו מפלגתית ,  נפגש באותה עת גם עם טראמפ וגם עם יריבתו הדמוקרטית הילרי קלינטון .  
טראמפ משיב לו כעת כגמולו ,  אך מבלי לשמור על מעטה ההגינות - ובזמן שנתניהו יבקר בבית הלבן פעמיים ,  יריבו גנץ לא הוזמן ולא הצליח לקבוע אפילו פגישה אחת עם בכירים מהממשל ,  ובסביבתו מנסים כעת לארגן פגישות עם בכירים מהסנאט והקונגרס בגבעת הקפיטול ועם מנהיגים בקהילה היהודית .  
במקור ,  מספר 2 בכחול לבן ,  ח"כ יאיר לפיד ,  היה אמור לנאום באייפאק ,  אך בשבוע שעבר גנץ החליט כי הוא רוצה לעלות על הבמה ולהראות שלא רק נתניהו יכול לעשות את זה .  הנאום של גנץ נקבע ליום שני בבוקר ,  אחרי סגן הנשיא מייק פנס ולפני שגרירת ארצות הברית לשעבר באו"ם ניקי היילי ,  ונתניהו ינאם יממה אחריו .  
לאור המשבר החמור עם יהדות ארצות הברית והמחאה האחרונה סביב הריצה של  " עוצמה יהודית "  באיחוד מפלגות הימין ,  בסביבת ראש הממשלה נערכים לשיבושים והתפרצויות מהקהל וכבר התחילו לתדרך שמי שעומד מאחורי הפרובוקציות אלו אנשיו של גנץ .  
עם זאת ,  לפי ההערכה ,  גם אם יהיו מפגני מחאה ספונטניים ,  הקהל הפרו הישראלי האוהד באייפאק יעניק לנתניהו את מלוא הבמה ולא יחסוך ממנו מחיאות כפיים .  
לא רק הקרב של נתניהו וגנץ מסעיר את ועידת אייפאק ;  במשך שנים השדולה הפרו ישראלית בוושינגטון עשתה מאמץ עילאי לשמור על דו מפלגתיות ועל קשרים חמים גם עם המפלגה הרפובליקנית וגם עם המפלגה הדמוקרטית ,  אך בסוף השבוע שעבר רוב בכירי המפלגה הדמוקרטית שמתמודדים על המועמדות לנשיאות ב-2020 הודיעו כי הם החליטו שלא להשתתף השנה ,  מה שצבע את כנס אייפאק בצבעים פוליטיים יותר מאי פעם .  

הרחק מהצוללות והטלפונים :  מסע הבחירות נודד לוושינגטון
פחות משלושה שבועות לבחירות ,  נוסע נתניהו לארצות הברית ,  שם ינאם בוועידת אייפאק .  ראש הממשלה זוכה לתמיכה מידידו האמריקני ;  שנוסף להכרה בגולן ,  ייפגש איתו פעמיים .  לעומתו ,  גנץ שינאם גם בוועידה ,  לא הצליח לקבוע אפילו פגישה אחת עם בכירים מהממשל

