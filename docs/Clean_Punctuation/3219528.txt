באנגלית מהוססת ובקו ממלכתי :  גנץ גזל לנתניהו את אדרת צ'רצ'יל
נאומו של הרמטכ"ל לשעבר בוועידת מינכן לא היה חף מקלישאות ,  אך יכולת רטורית מוצלחת לא מבטיחה בהכרח מנהיגות ומדיניות ברורה .  הבחירות אמנם לא יוכרעו בטהראן ,  אך בני וביבי נמצאים כבר בשיאו של הקרב האווירי על תדמית מר ביטחון בהתנגדותם לאיום האיראני
לקראת סוף כהונתו הראשונה מינה ראש הממשלה בנימין נתניהו שר חוץ חדש ,  יריבו הפנימי בליכוד :  אריאל שרון .  הנשיא ביל קלינטון כתב לימים כי  " מן הנמנע היה לדעת אם נתניהו מסר את התיק לשרון כדי שיהיה לו את מי להאשים אם ועידת וויי תיכשל ,  או כדי לספק לעצמו חיפוי מימין אם היא תצליח ". 
20 שנה אחר כך ,  שעתיים לפני נאומו של בני גנץ בוועידה השנתית במינכן ,  פחות מחודשיים לפני הבחירות לכנסת ,  נזכר נתניהו למסור את תיק החוץ ליריב פנימי בליכוד ,  ישראל כץ .  הוא עשה זאת כאנוס בצו בג"ץ וכדי לחזק את כץ מול הציר המתחזק במפלגתם ,  של גדעון סער וחיים כץ ,  שהיה עד לאחרונה בעל-בריתו של ישראל כץ .  היה זה שר חוץ בריטי שאמר עוד במאה ה-19 שבריתות באות והולכות - ורק האינטרסים קבועים .
 בחירות 2019 - סיקור מיוחד בוואלה !  NEWS:גנץ במינכן :  אין לי מחלוקת עם נתניהו בנוגע למאבק באיראןנתניהו תקף את גנץ :  הציבור יודע להבחין בין מנהיגות לחקיינות"רק הכיסא חשוב לו ":  בהסתדרות לא אהבו את הצעד של ניסנקורן 
לפי התזזית במגרש הבינלאומי היום ,  אפשר לטעות ולחשוב שהבחירות יוכרעו במינכן או בטהראן .  נתניהו ניסה להציף את אתרי החדשות בתעמולה המבליטה את מאבקו בהסכם הגרעין עם איראן מ-2015 .  ההסכם היה טוב יותר מהמצב שבעקבות ביטולו .  נתניהו שגה אז ,  כשיצא למערכה נגד ברק אובמה ,  והוא ממשיך לשגות כיום ,  כשמהלכיו חסרי האחריות של נשיא ארצות הברית דונלד טראמפ פוגעים בביטחון ישראל ,  מבצעית ותקציבית .  גנץ צדק אז ,  כרמטכ"ל ,  יחד עם אמ"ן והמוסד ,  בתמיכתו בהסכם ,  ואין לו סיבה להתנצל על כך תחת מתקפת נתניהו .
 שתי טקטיקות סותרות נפגשו בקרב האוויר - ביבי נגד בני .  נתניהו ,  במאמץ להחזיק בכתר הרעוע של מר ביטחון ,  זנח את הבטחות הבחירות שלו למוטט את חמאס - המצביעים עוד עלולים להבחין שזה עשור הוא משתמט מקיומן - והתמקד באיראן .  זה נשמע כמו קו אופוזיציוני ,  נפתלי בנט לעשירים ,  החותר תחת הממסד הביטחוני השליט ,  שבראשו גנץ .  לעומתו נקט גנץ בקו ממלכתי ,  כלל-לאומי ,  בהמשך לכינוי  " פטריוט "  שהעניק בנאום ההשקה שלו לנתניהו ,  כמעין צל"ש רמטכ"ל .  
גנץ גם גזל מנתניהו את אדרת צ'רצ'יל ,  אף שלא הכי מתוחכם לפרוט שוב במינכן על לקחי 1938 ,  צ'מברליין והפיוס .  זה מרשים קצת יותר אצל נסחן הנאומים מאשר בנימה המהוססת של המושבניק מכפר אחים ,  אבל לא נורא - לא האנגלית המצוחצחת של אבא אבן ,  הגרסה הישירה של מילווקי מפי גולדה מאיר או הרהיטות של פילדלפיה ובוסטון על שפתי נתניהו קובעות את המדיניות .  טראמפ הוכיח שהשטויות המקוממות ביותר יכולות לבקוע מגרונו של דובר אמריקאית כשפת אם .  זריף ,  שר החוץ האיראני שקדם לגנץ בוועידה ,  הוא דובר מיומן ,  מה שאינו עושה אותו לצודק יותר  ( אף שבישראל מקווים שהקו שלו יגבר על הקנאות של קסאם סוליימני )  .
 הציבור הישראלי אכן מלוכד ,  כדברי גנץ ,  בהתנגדותו לאיום האיראני ,  אבל הוא חלוק בשאלת רכיבי האיום  ( צה"ל ,  כמו גנץ ,  אסר מלחמת חורמה על ההתבססות של משמרות המהפכה בסוריה ורואה בה סכנה מידית ואמיתית ,  להבדיל מהסכנה הרדומה של התחדשות המאמץ הגרעיני )  ובמסקנות המתבקשות .  הטענה שעמדת גנץ ,  מאיר דגן ,  תמיר פרדו ,  גדי איזנקוט ,  הרצי הלוי ואביב כוכבי ,  בהיותו ראש אמ"ן ,  משקפת  " שמאל חלש ",  היא מגוחכת .  
הרבע הנכון היחיד במשוואה הוא הציור העצמי של נתניהו כימין .  הוא אינו חזק ,  אלא מחליש ,  והשימוש התעמולתי במבצע שליפת הארכיון האטומי מטהראן - שהוכיח שאיראן הפסיקה לפתח נשק גרעיני לפני 16 שנה ,  בניגוד לקו נתניהו - מראה שאינו בוחל בהישענות על מקורבו יוסי כהן במערכה פוליטית .  מתבקש שבכירי המוסד בדימוס יעירו על כך פומבית .  
שר המודיעין כץ יודע ,  מהיכרותו עם החומר ומתוקף חברותו בקבינט ,  את העובדות על הגרעין האיראני ועל הנזק שפרישת טראמפ מההסכם גורמת לבניין הכוח של צה"ל ולפעילות זרועותיו .  כמובן ,  אין לצפות עתה שכץ יהיה כפוי טובה ויתקוף את נתניהו ,  שבאיחור של ארבע שנים מילא את הבטחתו לשדרג אותו למשרד החוץ .  אולם ,  אין לכך משמעות מעשית .  
המתח בליכוד ,  בסוגיית מינוי שר החוץ ,  היה מלאכותי .  סביב כץ ידעו לפני חודש שהתיק שלו - עד כמה שידיעה יכולה להיות סופית ,  כשמדובר בנתניהו .  סימן מובהק לכך ניתן כאשר אי המחמד של כץ ,  מול עזה ,  אומץ לפתע בידי נתניהו ,  לפחות בדיונים פנימיים וחד-צדדיים .  
ההחזקה האירעית בתיק החוץ לא תחזק את כץ .  היא משקפת את התחזקותו .  משה שרת ,  גולדה מאיר ,  יצחק שמיר ,  אהוד ברק - בחודשים המעטים שלקראת בחירות 1996 - ושרון ,  הגיעו לראשות מפלגתם והממשלה ממשרד החוץ .  כץ אינו בליגה האחרת של נתניהו ,  אבל הוא יורד מהספסל ומתחמם ליד הקו ,  שמא הקפטן שלו יחטוף כרטיס אדום .
 התוצאה המצטברת של גנץ במינכן וכץ בחוץ היא הגדלת הסיכוי להקמת ממשלה רחבה ,  בהשתתפות גנץ ,  יאיר לפיד והליכוד ללא נתניהו ,  לאחר בחירות עתידיות שבסיומן יהיה נתניהו מנוע משפטית מהרכבת הממשלה .  ואם נציגו הבכיר של הליכוד ,  לאחר התמודדות עם סער ,  יהיה כץ - תקום ממשלת כפר אחים ,  לכבוד המושב המשותף של משפחות גנץ וכץ .  מי יעמוד בראש הממשלה ועד מתי - את הפרט הקטן הזה יקבעו הבוחרים ,  נציגיהם במיקוח ,  היועץ המשפטי לממשלה ובג"ץ .  

באנגלית מהוססת ובקו ממלכתי :  גנץ גזל לנתניהו את אדרת צ'רצ'יל
נאומו של הרמטכ"ל לשעבר בוועידת מינכן לא היה חף מקלישאות ,  אך יכולת רטורית מוצלחת לא מבטיחה בהכרח מנהיגות ומדיניות ברורה .  הבחירות אמנם לא יוכרעו בטהראן ,  אך בני וביבי נמצאים כבר בשיאו של הקרב האווירי על תדמית מר ביטחון בהתנגדותם לאיום האיראני

