ישראל סגרה את מעבר כרם שלום ;  חמאס : " פשע נגד האנושות "
 בישיבת סיעת הליכוד אמר נתניהו כי החליט יחד עם שר הביטחון לסגור את המעבר ,  והוסיף כי יינקטו צעדים נוספים .  מדובר צה"ל נמסר כי לא יתבצע ייצוא ושיווק מרצועת עזה ,  וכי תותר רק כניסת ציוד הומניטרי .  הג'יהאד האסלאמי :  הסנקציות החדשות - הכרזת מלחמה
ראש הממשלה בנימין נתניהו הודיע היום  ( שני )  על סגירת מעבר כרם שלום לרצועת עזה ,  בתגובה לטרור העפיפונים ולהפגנות השבועיות שמקיימים הפלסטינים על הגדר . " אמרתי לכם מזמן שאני לא מתכוון לפרסם מראש את כל הצעדים שאנחנו עושים אבל בעצה אחת עם שר הביטחון אנחנו נכביד את ידינו על שלטון חמאס מידית ",  אמר נתניהו בישיבת הסיעה . " נסגור היום את מעבר כרם שלום .  יהיו צעדים נוספים שלא אפרט ". 
מדובר צה"ל נמסר כי  " לאור התמשכות טרור ההצתות וניסיונות הטרור הנוספים שמוביל חמאס תוך ניצול וסיכון תושבי רצועת עזה ,  קיבלו ראש הממשלה ושר הביטחון את המלצת הרמטכ"ל לסגור החל מהיום את מעבר הסחורות כרם שלום ,  למעט ציוד הומניטרי - בין היתר מזון ותרופות - שיאושר באופן פרטני על ידי מתאם פעולות הממשלה בשטחים .  לא יתבצע כל ייצוא או שיווק סחורות מרצועת עזה .  מדינת ישראל רוצה ופועלת לשיפור המציאות ההומניטרית ברצועה בדרכים רבות .  עם זאת ולאור המצב בו ארגון הטרור חמאס מנצל את תושבי הרצועה ומשגר עפיפונים ובלוני תבערה ונפץ לעבר יישובי עוטף עזה ולא מאפשר את המשך השגרה בעוטף - ננקטו צעדים אלו .  אם תימשך התופעה ימשכו צעדים אלו ואף יוחרפו ".  
בתגובה להחלטה על סגירת המעבר האשים חמאס את ישראל ב"פשע נגד האנושות ".  בג'יהאד האסלאמי הלכו רחוק יותר ,  ואמרו כי הסנקציות החדשות של ישראל הן בגדר הכרזת מלחמה .
 שר הביטחון אביגדור ליברמן אמר בפתח ישיבת סיעת ישראל ביתנו כי  " אתמול היו ארבע שנים ל'צוק איתן' ואני רוצה להבהיר קודם כל לראשי חמאס ברצועת עזה ,  אף אחד לא נרתע לא מהסלמה ולא מעימות רחב ,  אנחנו לא מחפשים לא עימותים ולא הרפתקאות צבאיות אבל בדרך בה חמאס מתנהל הוא פשוט מתדרדר ועלול לשלם את כל המחיר ,  מחיר הרבה יותר כבד מאשר בצוק איתן ".  
ליברמן הוסיף כי  " המציאות הזו ששורפים לנו יום-יום חורש טבעי ושדות ,  ועד עכשיו נשרפו כ-28 אלף דונמים שזה פחות או יותר שטחה של עיריית נתניה או עיריית רחובות ,  אנחנו לא מתכוונים לספוג את זה ולא מתכוונים להמשיך בצורה כזאת ".  לדבריו , " כבר ביומיים הקרובים נתחיל להכביד על כל המעברים .  זה לא יוכל להימשך ,  הם יתחילו להרגיש שזה לא יעבוד בצורה חד-צדדית מן הסוג הזה ".  שר הביטחון הוסיף כי  " כמו שאנחנו מוכנים לנקוט בצעדים הומניטריים ,  זה אך ורק בתנאי שיהיו גם צעדים הומניטאריים מצדם ,  קרי הסדרת נושא שבויים ונעדרים ואם מישהו חושב שיוכל לקבל שם הקלות מרחיקות לכת בלי לפתור את סוגיית שבויים ונעדרים ,  זה לא יקרה .  עמדתי פה מאוד ברורה ואני אתנגד לכל התפיסה ולכל הגישה שאפשר באופן חד-צדדי לקבל הקלות בלי לפתור את סוגיית שבויים ונעדרים ".  
בעניין רעידות האדמה הרבות שהורגשו בצפון הארץ והביקורת על מוכנות המדינה לתרחישי קיצון אמר ליברמן : " ביוני 2017 נערך תרגיל רעידות האדמה הכי גדול שאי פעם נעשה במדינת ישראל ,  בהובלת וביוזמת משרד הביטחון ,  למרות שהבקשות היו אחרות .  גם הפקת הלקחים נעשתה במשך חצי שנה ,  ובינואר פרסמנו מסקנות מאותו התרגיל ".  לדבריו , " אנחנו עדיין מחכים שהקבינט יאשר תכנית להתמודדות עם רעידות אדמה ושיפור מוכנות העורך .  הכדור נמצא במגרש של המועצה לביטחון לאומי ,  שאחראית על כינוס הקבינט ,  ואני מאוד מקווה שאכן נקיים דיון ונקבל החלטה בהקדם האפשרי ". 
 ( עדכון ראשון :  15:52 )  

ישראל סגרה את מעבר כרם שלום ;  חמאס : " פשע נגד האנושות "
 בישיבת סיעת הליכוד אמר נתניהו כי החליט יחד עם שר הביטחון לסגור את המעבר ,  והוסיף כי יינקטו צעדים נוספים .  מדובר צה"ל נמסר כי לא יתבצע ייצוא ושיווק מרצועת עזה ,  וכי תותר רק כניסת ציוד הומניטרי .  הג'יהאד האסלאמי :  הסנקציות החדשות - הכרזת מלחמה

