מדוע העולם הערבי נסגר בפנינו
ראיתי שאנשים רציניים נאספו בראשית השבוע כדי לדון בשיתוף פעולה אזורי .  לפחות אל נרמה את עצמנו :  אין שיתוף פעולה כלכלי אזורי ,  וגם לא יהיה כזה בעתיד הנראה לעין ,  וכל דיבור על כך במצב המדיני הקיים הוא בבחינת זריית חול בעיניים .
 הסיפור האמיתי הוא שעד ראשית העשור האחרון של המאה הקודמת לא היו לא שיתוף פעולה כלכלי אזורי ולא קשרים כלכליים דו-צדדיים בין ישראל לשכנותיה .  החרם הערבי  ( הראשוני ,  השניוני והשלישוני )  עבד באופן מלא והצליח להרחיק מאיתנו לא רק חברות אזוריות ,  אלא גם חברות רב-לאומיות חשובות שחששו פן קשר כלכלי שלהן עם ישראל יגרום לניתוק קשריהן עם העולם הערבי .
 ועידת מדריד בשלהי 1991 הביאה עימה גם את הדיונים בוועדות הרב-צדדיות ,  שעסקו בעניינים כלכליים ואחרים ופתחו בפני ישראל את האפשרות לקיים דיונים פתוחים ורשמיים עם 13 מדינות ערב ,  שרובן נמנעו מכך קודם לכן .  הסכם אוסלו מ-1993 התיר מחסומים רבים נוספים ,  ובכלל זה הודעות רשמיות על ביטול חלקים ניכרים מן החרם ,  ואיפשר את קיומן של ועידות כלכליות אזוריות בהשתתפות מנהיגי ישראל ומנהיגי העולם הערבי .  היה זה חלון שאורכו נמשך פחות מחמש שנים ,  והתקיים בו שיתוף פעולה אזורי גלוי :  חברות רב-לאומיות עמדו בתור כדי להיכנס לישראל ,  וגורמים כלכליים בישראל הגיעו למדינות ערב ,  בעיקר למפרץ ולצפון אפריקה ,  כדי לבחון אפשרויות של ייבוא וייצוא .
 זה הסתיים ב-1996 עם חילופי השלטון בישראל ועם אי-מימושו של הסכם האוטונומיה שנחתם ערב הירצחו של יצחק רבין הי"ד .  מאז לא היתה שום התכנסות של הוועדות לשיחות רב-צדדיות ,  לא התקיימה שום ועידה כלכלית אזורית  ( למעט ועידה פתטית שהיוותה הכרזה על סוף המאמצים הללו )  ,  החרם הערבי חזר במידה רבה למתכונתו הקודמת ,  הקשרים הכלכליים עם מצרים התרופפו ,  הקשרים הכלכליים עם ירדן נחלשו  ( בעיקר לאחר שהסכם הסחר החופשי איבד את משמעותו )  ,  והקשר הכלכלי המשמעותי היחיד שיש לישראל הוא עם הרשות הפלשתינית .
 הקשרים הכלכליים שעדיין קיימים ,  וגם הם מתמעטים ,  מתקיימים בחשאי ,  במעטה של חברות לא ישראליות ,  באמצעות אנשים הנוסעים עם דרכונים לא ישראליים ובלי ידיעת הציבור במדינות ערב או בישראל .  שבנו לתקופת המחתרות .  
ממשלת ישראל קיבלה שורה של החלטות ,  החשובה שבהן - לא לחזור להפסקה בהתנחלויות ,  שתאפשר חזרה לשולחן המו"מ עם הפלשתינים .  זוהי זכותה .  משמעות ההחלטות היא שהעולם הערבי והמוסלמי נסגר והולך עלינו .  גם זו זכותה .  אבל שלא יעבדו עלינו ,  ושלא יספרו לנו סיפורים על שיתוף פעולה כלכלי המתקיים לו בשעה שאין התקדמות מדינית .
 
מדוע העולם הערבי נסגר בפנינו
nan
