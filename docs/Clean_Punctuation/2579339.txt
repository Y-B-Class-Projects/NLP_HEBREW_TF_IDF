קרן אור :  שעון הקיץ יוארך גם מעבר ליום כיפור
פרסום ראשון :  חודש לאחר המעבר לשעון החורף ,  ורגע לפני סיום המושב ,  תאשר מליאת הכנסת את החוק שיאריך את שעון הקיץ ל- 193 יום . " נתניהו הנחה לסגור את הנושא כמה שיותר מהר "
 מתנת פרידה של נתניהו מהכנסת ה-18 ,  או כלכלת בחירות ?  מליאת הכנסת צפויה לאשר ביום שני באופן סופי את הארכת שעון הקיץ עד ל-1 באוקטובר .  מקורבי ראש הממשלה ,  בנימין נתניהו ,  סיפרו לוואלה !  חדשות כי  " ראש הממשלה הנחה לסגור את הנושא כמה שיותר מהר ".  בהנחה שתאושר הצעת החוק ,  יוארך שעון הקיץ בממוצע ב-11 ימים בשנה .  
כבר לפני חודש ,  עם המעבר לשעון החורף ועוד לפני שהוחלט ללכת לבחירות ,  כשעוד היה סיכוי שיתקיים מושב חורף ,  הורה ראש הממשלה בישיבת שרי הליכוד ליו"ר הקואליציה ,  זאב אלקין ,  לפעול במושב כדי לקדם את הצעת החוק להארכת שעון הקיץ .  שרי הליכוד הביעו תמיכה בלתי מסויגת בהארכת השעון והתנגדות למצב הנוכחי ,  שבו המעבר לשעון החורף נעשה ביום ראשון האחרון שלפני יום כיפור ,  ואילו המעבר לשעון הקיץ חל ביום ראשון שלפני 2 באפריל .  אלא שעם ההחלטה לפזר את הכנסת ,  נראה היה שההכרעה תדחה לכנסת הבאה ,  עד שהיום נתניהו הורה לסיים עם העניין כבר כעת .
 ההצעה להארכת שעון הקיץ אושרה בהכנה לקריאה שניה ושלישית בוועדת הפנים בשבוע שעבר .  על פי ההצעה ,  בכל שנה ,  יחול שעון הקיץ בתקופה שבין יום שישי שלפני יום ראשון האחרון בחודש מארס בשעה 02:00 ,  עד יום ראשון הראשון שלאחר 1 באוקטובר באותה השעה - 193 ימים בממוצע ,  לעומת 182 ימים בעבר .  אם אותו יום ראשון של תחילת שעון החורף יחול בראש השנה ,  שעון הקיץ יישאר עד אחרי החג .  ההצעה מעגנת את המלצת הוועדה המקצועית שמינה שר הפנים ,  אלי ישי ,  בפברואר 2011 .
 בשנת 2013 יצוין יום כיפור ב-13 בספטמבר ,  כך ששעון החורף ייכנס לתוקפו יותר משבועיים לאחר החג ;  בשנת 2014 יחול יום כיפור ב-3 באוקטובר ,  אולם משום שמדובר ביום שישי ,  שעון הקיץ יסתיים רק ביום ראשון שאחריו - 5 בחודש ;  ובשנת 2015 יצוין יום הצום ביום שלישי ,  22 בספטמבר , " עמוק "  בתוך שעון הקיץ .  
השנה עברו בישראל לשעון חורף ב-23 בספטמבר ,  כמעט חודש לפני שאר העולם - מה שיצר קיץ קצר במיוחד .  כמדי שנה ,  בימים שלפני הזזת השעון ,  התחדשה המחאה בניסיון לשנות את המדיניות .  מפגינים התאספו בכיכר רבין בתל אביב ומול בית שר הפנים בירושלים ,  תוך שהם נושאים לפידים ושלטים עליהם נכתב  " באנו חושך לגרש ".  
ישיבת הפגרה בכנסת תהיה כנראה הישיבה האחרונה בהחלט של הכנסת ה-18 ,  והיא תתקיים שבועיים בדיוק אחרי שהכנסת אישרה את פיזורה ברוב של מאה חברי כנסת .  מלבד נושא שעון הקיץ ,  המליאה צפויה לאשר עוד 15 הצעות חוק ממשלתיות ,  חלקן בקריאה ראשונה וחלקן בקריאה שניה ושלישית .  הצעת חוק בולטת נוספת שתאושר בקריאה ראשונה היא החוק להגברת התחרותיות וצמצום הריכוזיות .  החשיבות של אישור ההצעות היא  " ניקוי שולחן ".  על פי הנוהג ,  חוקים שעדיין לא אושרו בקריאה ראשונה בכנסת היוצאת צריכים לעבור את כל ההליך מחדש בכנסת החדשה .  
לפניות לכתב :  pinhas_wolf@walla.co.il

קרן אור :  שעון הקיץ יוארך גם מעבר ליום כיפור
פרסום ראשון :  חודש לאחר המעבר לשעון החורף ,  ורגע לפני סיום המושב ,  תאשר מליאת הכנסת את החוק שיאריך את שעון הקיץ ל- 193 יום . " נתניהו הנחה לסגור את הנושא כמה שיותר מהר "
 
