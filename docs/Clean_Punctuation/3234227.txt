בן ערובה של חמאס והג'יהאד :  נתניהו מנהל את מלחמת שלום האירוויזיון
ראש הממשלה מוכן לשלם הרבה כדי שלא להתבזות בביטול תחרות השירה ,  או בשידור של המונים נפוצים לכל רוח למשמע אזעקות הגוברות בעוצמתן על הנגינה והזמרה ,  תחת יירוטי כיפת ברזל בשמי תל אביב .  את האירוע יש לבטל ,  החיים עצמם חשובים מהמופעים
 ( בווידאו :  תיעוד מתקיפת מתקן תת קרקעי לייצור רקטות ברצועת עזה )  
חפץ קטנטן ,  זערורי פי אלף מהרקטות הנוחתות ביישובי ישראל ומהפצצות שסופגת עזה ,  ממתין לקבוע את גורלה של הממשלה הבאה ,  האמורה לקום בדם ואש ,  אם לא יתעשתו שניים המסתכנים בפשיטת רגל מוסרית - נשיא המדינה ראובן ריבלין והיועץ המשפטי לממשלה אביחי מנדלבליט .  
ריבלין הטיל ב-18 באפריל על ח"כ בנימין נתניהו את הרכבת הממשלה הבאה .  החוק מעניק לנתניהו לשם כך 28 יום .  אם לא יצליח לעמוד במשימתו בתקופה זו ,  המסתיימת בעוד שבוע וחצי ,  16 במאי ,  רשאי הנשיא לתת לו ארכה של עד 14 יום .  רשאי ,  אין פירושו חייב .  הנה ,  למשל ,  הנאשמת בפלילים שרה נתניהו ,  שראשי עיריית ירושלים - תחילה ניר ברקת ועכשיו משה ליאון - רשאים להשעות מעבודתה בשירות הפסיכולוגי חינוכי ,  ומקובל לקרוא בהקשר זה את הרשות כחובה ,  אך הם בחרו משום מה להשתמט מכך .  
חילופי האש עם חמאס והג'יהאד האיסלאמי הפלסטיני סיפקו תזכורת נוספת ,  מיותרת לכל מי שעיניו וערכיו בראשו ,  מדוע לא יתכן לתת לנתניהו ,  ראש ממשלת המעבר ,  הזדמנות נוספת להיכשל ולהשחית .  כך הוא ינהל את המדינה ,  בשעותיו הפנויות מספסל הנאשמים בבית המשפט המחוזי בירושלים ?  יחיא סינוואר יפתח יומן ויתאים עצמו לנוחותו של הנאשם מס' 1 ?  החיילים שיישלחו לחאן יונס יאמינו בתום ליבו ובשיקול דעתו של ראש הקבינט הביטחוני ?  ומה תהיה התכלית ,  כשמתגנב חשש שאפילו נתן אשל אינו יודע לנסח לממשלה קווי יסוד למדיניות מול חמאס ? 
החפץ הזעיר הוא דיסק-און-קי ,  חמישה עד 30 גרם משקלו ,  תלוי ביצרן ,  כ-30 ג'יגה קיבולתו הדרושה .  זהו התחליף המעודכן להררי הנייר ולעשרות הקלסרים של חומרי החקירה שהניבו את כתב החשדות בשלושה תיקים פליליים נגד נתניהו .  כדי לאסוף את הדו"ק ממשרדה של עו"ד ליאת בן ארי ,  פרקליטת מחוז תל אביב  ( מיסוי וכלכלה )  ולחתום על קבלתו אין צורך במשאית של סרגיי הובלות מהקריקטורות .  די בשליח על אופניים .
 השבוע אמור לפקוע מועד האולטימטום שהציב מנדלבליט לנתניהו ,  להודיע אם בדעתו להתייצב לשימוע עד ל-10 ביולי .  לנתניהו ,  ולא לפרקליטיו ,  אף שהם ולא שולחם אמורים לשבת בשימוע מול עו"ד אביחי מנדלבליט ,  בן ארי ,  פרקליט המדינה שי ניצן  ( שעל תפקידו המתפנה בסתיו תתמודד בן ארי ,  לא המועמדת המועדפת על נתניהו )  .  סיפור כספם המושהה - מדוע אינם מתלוננים על הלנת שכר ?  - הוא תרגיל להתיש את מערכת החוק ,  בעוד נתניהו מקים ממשלה ונכנס שוב למטריית החוק המתיר לו למשול ולהישפט בעת ובעונה אחת ,  או ליתר דיוק בשמונה העונות של משפט וערעור על הרשעה ובחירת הנשיא יולי אדלשטיין שייתן לו ולה חנינה ,  בחתימת שר המשפטים שנתניהו ימנה או אף בחתימת נתניהו עצמו ,  כי די בהחלטת ממשלה להעביר מהשר אליו את סמכות החתימה השנייה .  
השימוע ,  הליך שאינו קיים בשום מערכת משפטית בעולם ,  הוא כלי עבודה לתביעה ומכשיר לבזבוז זמן להגנה .  לתביעה הוא מאפשר משחק מלחמה בהשתתפות היריב ,  כדי להתכונן למערכה האמיתית ולצמצם את הסיכוי הקלוש אך הקיים לתבוסה בה .  להגנה אין תועלת רבה בשימוע ,  אלא בדחיית הקץ הגלומה בו .
 מנדלבליט יכול - ואולי צריך - לשלוח את הדיסק-און-קי עם חומרי 1000 ,  2000 ו-4000 למשרדו של נתניהו ,  לא של סניגוריו ,  ושלום על ישראל .  ירצה ,  יקרא ,  לא ירצה - בעייה שלו .  אם עד סוף השבוע יודיע נתניהו שהוא מוותר על השימוע ,  בו ביום על היועץ להסב את כתב החשדות לכתב אישום .  והיה כי יאמר מנדלבליט שעליו להמתין לחשודים הנוספים  ( ארנון מוזס ,  שאול אלוביץ' ואחרים )  בתיקי 2000 ו-4000 ,  יתכבד ויפריד מהם את 1000 ,  שם נתניהו לבדו מועמד - עדיין לא עומד - להישפט ,  ויגיש .
 רק במדינת תוהו ובוהו יכול התובע הכללי להשתתף בדיוני הקבינט על המהלכים הביטחוניים בעלי המשמעויות המשפטיות בעודו נערך להאשים את ראש הממשלה ,  ולהלכה גם בעת ששליחיו יתייצבו נגדו בבית המשפט .  הכול ,  באדיבותם של השותפים הטבעיים דרעי ,  ליצמן ,  כחלון ,  סמוטריץ'  ( אם לא יתפלג לסמוט ולריץ' )  ולבסוף גם ליברמן ,  למרות דרישתו ללוחמנות מול עזה .  
נתניהו מנהל מאז שבת את מלחמת שלום האירוויזיון .  ממשלתו ,  באווילותה ,  הפכה את ישראל לבת ערובה בידי החמאס והג'יהאד ,  המתעקשים לשיר  " אינני הצעצוע שלך ".  ברזילי ,  בהקשר זה ,  הוא בית החולים באשקלון .  נתניהו מוכן לשלם הרבה ,  לא חלילה מכיסו ,  כדי שלא להתבזות בביטול האירוע ,  או בשידור המונים נפוצים לכל רוח למשמע אזעקות הגוברות בעוצמתן על הנגינה והזמרה ,  תחת יירוטי כיפת ברזל מעל תל אביב .
 את האירוויזיון צריך לבטל היום ,  בלי להמתין לחסדי מח"ט בערימת השחת של הג'יהאד ,  שמא יתאפק גם אם מתחשק לו לשגר רקטה .  זאת לא תהיה כניעה לטרור ,  אלא להיפך ,  היחלצות מהסד שלו ,  מה גם שהעמדה הישראלית היא שהחיים עצמם חשובים מהמופעים .  כשנרצחו 11 ספורטאי המשלחת למינכן ,  ב-1972 ,  דרשה ישראל ,  לשווא ,  לבטל את האולימפיאדה .
 חייהם של אזרחי ישראל ,  שלומם והשגת הסדר של דו-קיום בשלום עם שכניהם יקרים יותר מבידור חולף .  פיקוח נפש דוחה אירוויזיון ,  ועוד יותר מכך - מונע ממשלה נוספת מנתניהו .  הלוח הנכון לשבוע הבא :  כתב אישום נגד נתניהו והתייעצויות נשיאותיות מחודשות ,  לקראת הטלת ההרכבה על ח"כ אחר ,  נקי מחשדות .
 נתניהו מטפח את אגדת מתינותו המלחמתית  ( לעומת ליברמן וחברי הקבינט - עדיין ,  במעבר - בנט ושקד )  וזהירותו .  למעשה ,  זה אצלו רק עניין של עדיפויות ,  מלחמה נגד איראן ,  וחשש מוועדות חקירה וממבקרי המדינה ,  שכרסמו בתמיכה הציבורית בקודמיו בסוף מערכות ;  מי כמוהו ,  שדירבן ונהנה מהתוצאה ,  יודע .  
ועוד שתי הערות שוליים וחצי .  נתניהו צולם בדיון עם שני מזכירים צבאיים ,  אחד לכל תיק ממשלתי ,  אבי בלוט ועופר וינטר - השני נותר מתקופת ליברמן במשרד הביטחון .  אחד מהשניים מיותר וכבר עלה לצה"ל רבע מיליון שקלים ללא תרומה יצרנית .  נתניהו יכול להסתפק ביועץ צבאי בכיר חינם משני התא"לים - בני גנץ ,  שעדיין לא הפנים את מהות תפקידו כראש החלופה השלטונית .  גנץ נוהג כאלוף שהתמודד על כהונת הרמטכ"ל ,  הפסיד ,  הצדיע ונשאר לשירות צייתני תחת המנצח ,  בתקווה לזכות בפעם הבאה .
 ההתלקחות בדרום מספקת לרמטכ"ל אביב כוכבי עילה נוחה למוצא ממשבר מסינג .  דובר צה"ל הוא בין השאר קלסתרו של הצבא במערכה כזו .  אין זה המועד הנכון לוותר על שירותיו של דובר מנוסה ובקיא בברגי המנגנון ובייצוגו כתא"ל רונן מנליס ,  אף שמנליס עצמו מעוניין לפרוש בתום תפקידו .  כוכבי ,  בחפזונו לדה-אייזנקוטיזיציה ,  רצה להיפטר ממקורבו של הרמטכ"ל לשעבר ,  כפרעונים המצפים מסוסי קודמיהם ופרשיהם להיקבר איתם .  ￼זו הייתה שגיאה ,  שאין לה דבר עם כישוריו המסויימים של גיל מסינג .  כשהמפקדת שלו בפינוי עזה ,  מירי רגב ,  תהיה השרה לביטחון הפנים ,  היא תוכל למנות אותו לדובר המשטרה .  

בן ערובה של חמאס והג'יהאד :  נתניהו מנהל את מלחמת שלום האירוויזיון
ראש הממשלה מוכן לשלם הרבה כדי שלא להתבזות בביטול תחרות השירה ,  או בשידור של המונים נפוצים לכל רוח למשמע אזעקות הגוברות בעוצמתן על הנגינה והזמרה ,  תחת יירוטי כיפת ברזל בשמי תל אביב .  את האירוע יש לבטל ,  החיים עצמם חשובים מהמופעים

