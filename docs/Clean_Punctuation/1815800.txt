הקץ לחלטורות המדיניות
הזמנתו של בנימין נתניהו לנאום בבית הנבחרים האמריקני ב-22 במאי נתפסת בעיני דיפלומטים מערביים כ"הזדמנות האחרונה "  בסבב הנוכחי של המגעים המדיניים ,  המלווים בהתגוששות סמויה .  הם מצביעים על ישראל כמי שניצבת לפני היציאה האחרונה מן הדרך הראשית המובילה אל שום מקום .  אמריקה מצפה שהפעם תצא .
 אם הנאום בוושינגטון ,  הנקרא בירושלים  " בר-אילן 2 ",  לא יניב הבנה ישראלית-אמריקנית ,  עלולה הממשלה למצוא את עצמה לפני אחת משתי אפשרויות בעייתיות :  הצגת תוכנית אמריקנית להסדר בין הצדדים ,  או השלמה של ברק אובאמה עם יוזמה אירופית להכריז באורח חד-צדדי על כינון מדינה פלשתינית .
 ההכנות נעשו השבוע באירופה כאשר סאלם פיאד קיבל מנציגים של האו"ם ומדינות אירופה סיוע לטיעונו ,  כי הונחה תשתית מספקת להקים את פלשתין ולנהלה כראוי .  הקוורטט דחה לפי שעה את כינוסו ,  אבל זה עיכוב זמני מאוד שנועד לאפשר לאובאמה לשוחח עם נתניהו בגילוי לב ובגובה העיניים .
 המפגש בוושינגטון יהיה קשה ,  והוא יחריף מפני שפלשתינים קיצוניים עלולים לחדש את האש בגיזרת עזה כדי לחבל במסעו של נתניהו לארה"ב .  אך עיקר ההכנה הוא בדיונים שיתקיימו בוועדת שבעה השרים .
 ראש הממשלה ייאלץ עד אז לבחור בין שלוש אפשרויות :  להתמיד בטיעון כי הפלשתינים חומקים ממשא ומתן כפי שעשו כאשר הפנו כתף קרה להצעותיו הנדיבות של אהוד אולמרט ובתקופת הקפאת הבנייה בהתנחלויות ;  להעלות יוזמה משל עצמו ,  שאינה מגובשת עדיין ושרים שונים טוענים כי אינם יודעים מה תוכנה ,  אם אכן יש כזאת ;  ובלית ברירה ליזום כיווץ חד-צדדי של נוכחות צה"ל ביהודה ובשומרון בלי להגיע להסכם של ממש עם הפלשתינים ו/או האמריקנים והאירופאים .
 משה  ( בוגי )  יעלון ,  שדעתו נשמעת בכובד ראש לא רק בארץ אלא גם בקרב מארחיו בארה"ב ,  סבור שעל ישראל לעמוד על דעתה .  היא נקבעה לאחר מחוות שעשתה כהקפאת הבנייה .  ויתור נוסף ללא תמורה יחליש את ישראל ,  שכן הפלשתינים יניחו כי גם בסיבובים הבאים היא לא תדבק בעמדתה .  בעיניו דווקא עמידה על התביעות הנוכחיות תקרב את השלום .  זו גם עמדת בכירים בליכוד כבני בגין וראובן ריבלין .
 לעומתם ,  אהוד ברק ודן מרידור מצביעים על חשרת עבים קודרת ,  שתקלע את ישראל לבידוד מדיני .  החלטה חד-צדדית להקים מדינה פלשתינית עלולה להפוך כל מתנחל לתושב בלתי חוקי בביתו .
 ייתכן כי בתוך כך ינסה אביגדור ליברמן את כוחו בגיבוש מדיניות המשותפת גם לציפי לבני .  ליצור מין ממשלת אחדות לאומית בפועל לענייני המשא ומתן לשלום .  סיכוייו ?  אינם רבים ,  אך בפוליטיקה אין לדעת .
 החודש הקרוב הוא הזדמנות נדירה מהולה בכורח לגבש באורח יסודי עמדה ישראלית מוסמכת .  הקץ לחלטורות המדיניות .
 
הקץ לחלטורות המדיניות
nan
