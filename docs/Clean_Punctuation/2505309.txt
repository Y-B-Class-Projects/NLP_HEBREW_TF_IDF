בגלל טעות :  8,000 קולות של בוחרי ליכוד עדיין לא נספרו
הקולות שהגיעו ממספר קלפיות בחלק מן הערים נשלחו בטעות לחברת סליקה שתפקידה לבדוק את תוצאות ההצבעה למרכז הליכוד ולמועצותיו שנערכה אתמול .  תוצאות סופיות - רק בערב
 ( צילום  דניאל בוק ,  עריכה :  אמיר קוטיגרו )  
8,000 קולות מקרב בוחרי הליכוד טרם נספרו ,  כך נודע היום  ( רביעי )  לוואלה !  חדשות ,  זאת בשל העובדה שתוצאות ההתמודדות בין נתניהו לפייגלין של מספר קלפיות ,  במספר ערים ,  נשלחו בטעות לחברת סליקה יחד עם תוצאות הבחירות למרכז הליכוד ולמועצות הליכוד השונות שגם נערכו אתמול במקום לוועדת הבחירות המרכזית .  מסיבה זו ,  רק לקראת ערב צפויות להגיע התוצאות הסופיות בפריימריז בליכוד ,  זאת מאחר שאנשי ועדת הבחירות עבדו עד הבוקר והם ישובו לספור את הקולות הנותרים בשעות הצהריים .
 8,000 הקולות החסרים ,  הם למעלה מ-10% מסך המתפקדים שהצביעו אתמול ,  שנע סביב 70 אלף בעלי זכות הצבעה מ-125 מתפקדי הליכוד בסך הכל .  לכן ,  קיים סיכוי מסויים שספירתם תשפיע על תוצאות הפריימריז הסופיות באופן משמעותי .  מספירה של 85% מקולות הבוחרים בפריימריז בליכוד ,  עולה כי ראש הממשלה ,  בנימין נתניהו גרף 75% מהקולות ,  משה פייגלין זכה ב-24% ואחוז אחד מהקולות נפסלו .  בסך הכל ,  שיעור ההצבעה עמד על 48% .
 לבוקר שלאחר הפריימריז בליכוד התעוררו בשאר המפלגות אל יום בו ראש הממשלה ,  בנימין נתניהו ,  ממשיך לקדנציה שלישית וצפויה כיו"ר הליכוד ,  אך הדגש הושם דווקא על זהות המפסיד בבחירות בליכוד  משה פייגלין .  על אף התמיכה הגוברת והולכת בנתניהו ,  השומר על קואליציה יציבה ותמיכה רחבה משריו ,  הצליח פייגלין לשמור על כוחו וזכה בכרבע מקולות הבוחרים בפריימריז ,  תוצאה שסיפקה קרקע פוריה לטענות ממרכז ומשמאל ,  כי הליכוד הופכת למפלגה  " קיצונית ומשיחית ".  
" ניצחונו הצפוי של נתניהו בהתמודדות עם פייגלין ,  רק מחדד את המעבר שעשה הליכוד מהמרכז-ימין לקרוואנים של המאחזים .  הליכוד הפך למפלגת המתנחלים הגדולה ששמה את הכיבוש במרכז ואת מדינת ישראל בצד ",  אמרה ח"כ זהבה גלאון  ( מרצ )  .  לדידה של גלאון , " אין הבדל מהותי בין פייגלין לנתניהו ,  ויש ביניהם חלוקת עבודה :  בזמן שנתניהו ממסמס כל אפשרות להסדר מדיני ,  שלוחי פייגלין בכנסת מחרבים את המשטר הדמוקרטי בישראל ". 
במטהו של ח"כ שאול מופז ,  המתמודד על ראשות מפלגת קדימה ,  הגיבו הבוקר לתוצאות הפריימריז בליכוד ,  ואמרו כי  " במקום שבו ביבי ופייגלין דרים באותו בית ,  אנשים הגונים חייבים לחפש לעצמם בית אחר .  קדימה בראשות מופז תהיה להם הבית הזה ".  במטה מופז הדגישו כי  " הבוחר הישראלי צריך להחליט בין מפלגה קיצונית ומשיחית ,  לבין מפלגת מרכז חזקה שתחזיר את ישראל למסלול הנכון ".  
גם במפלגת העבודה התייחסו לבחירתו המחודשת של ראש הממשלה ,  וציינו כי  " נוכח בחירתו החוזרת של נתניהו ,  וכאשר הליכוד אינו מעניק כל תקווה חברתית ,  כלכלית או מדינית לציבור בישראל ,  הציבור מבין כי העבודה היא האלטרנטיבה הרצינית ,  האחראית והציונית לליכוד ".  בעבודה כיוונו גם למפלגה הגדולה באופוזיציה ,  והוסיפו כי  " קריסתה של קדימה וכישלונה החוזר להרכיב ממשלה ,  הופכים את העבודה למפלגה השנייה בגודלה בישראל ". 
במטהו של פייגלין ,  מנגד ,  לא התייחסו אל התוצאות כאל הפסד במערכה . " בהצבעה רבת משתתפים הוכיחו רבע מחברי הליכוד בכל אתר ואתר ברחבי הארץ ,  כי הם מאמצים את הדרך אותה מתווה משה פייגלין ",  נמסר בהודעת המטה .  עוד נמסר כי  " משה פייגלין מברך את כל חברי הליכוד ומודה בחום לפעילים ולמתנדבים שאפשרו להגיע להישג המדהים הזה שהושג בתנאים כמעט בלתי אפשרים ". 

בגלל טעות :  8,000 קולות של בוחרי ליכוד עדיין לא נספרו
הקולות שהגיעו ממספר קלפיות בחלק מן הערים נשלחו בטעות לחברת סליקה שתפקידה לבדוק את תוצאות ההצבעה למרכז הליכוד ולמועצותיו שנערכה אתמול .  תוצאות סופיות - רק בערב

