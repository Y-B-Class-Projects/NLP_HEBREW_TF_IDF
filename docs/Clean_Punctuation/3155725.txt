ההיסטוריה חוזרת :  בנט ניצח בקרב על פסקת ההתגברות אך לא במערכה
על פניו ,  יו"ר הבית היהודי ניצח בקרב ההתשה מול נתניהו על החוק שיעקוף את בג"ץ .  אלא שהתנגדות כחלון ,  שהבהיר בשלב מוקדם מהם כללי הגזרה ,  עלולה להכשיל את בנט בדרכו אל המטרה .  עכשיו ,  אחרי שבנט זכה בקרדיט ,  גם לנתניהו אין אינטרס להוביל לפשרה
רבותיי ,  ההיסטוריה חוזרת .  יו"ר הבית היהודי נפתלי בנט ,  הכריז אתמול  ( ראשון )  בקול תרועה כי אישור פסקת ההתגברות בוועדת שרים לחקיקה הוא  " יום גדול לדמוקרטיה ".  אחרי שבועות של לחץ אינטנסיבי על ראש הממשלה ,  בנט אכן הצליח להשיג את מבוקשו ולהגשים את החלומות הרטובים של הימין בדמות אישור ראשוני של הצעת חוק קיצונית להגבלת כוחו של בג"ץ ,  והקרדיט ,  כולו ,  יהיה רשום על שמו .  
בקרב ההתשה המתמשך בין ראש הממשלה ויו"ר הבית היהודי ,  בנט שוב רשם ניצחון .  נתניהו ,  שבאופן טבעי והיסטורי לא מאוד נלהב מהצעות החוק נגד בג"ץ ,  התפתל במשך מספר שבועות .  בהתחלה ,  הוא העלה הצעות קיצוניות ומרחיקות לכת ,  בניסיון לקחת בעלות על המהלך ולאגף את בנט מימין .  אחר כך ,  הוא החליט שמדובר במהלך היסטורי שדורש בעצם התייעצות והסכמה ודיונים עם שופטי בית המשפט העליון והיועץ המשפטי לממשלה .  בסופו של דבר ,  בנט הציב אולטימטום ודרש להעביר את החוק שלו לאלתר ,  ונתניהו ,  כך נראה ,  פשוט הרים ידיים .  
פסקת ההתגברות | לקריאה נוספת בוואלה !  NEWS:נתניהו :  צריך הסכמה רחבה על פסקת ההתגברות ;  שקד : " לא יהיה מחטף"פסקת ההתגברות אושרה בוועדת השרים ;  כחלון :  כולנו תצביע נגד בכנסתמי יתגבר על ההתגברות ?  פגיעה בבג"ץ תשאיר אותנו לבד מול כוח השלטון 
בהיסטוריה של בנט ונתניהו יש כבר לא מעט אולטימטומים שהצליחו :  שחרור מחבלים ,  תיק המשפטים ,  עדכוני קבינט וחוק ההסדרה ,  ויו"ר הבית היהודי יכול להוסיף עוד תג ניצחון לדש הבגד .  עם זאת ,  בנט אולי מסיים את היום כמנצח ,  אבל ככל הנראה כרגע ,  זה לא בהכרח ניצחון שיירשם בדברי הימים .  ההודעה של שר האוצר משה כחלון לפיה הוא יורה לחברי סיעת כולנו להתנגד לחוק בנוסחו הנוכחי בהצבעה בכנסת שומטת את הקרקע מתחת ליכולת לקדם את החוק בהמשך .  כעת ,  ספירת האצבעות נמצאת בעיצומה ,  ובשלב זה לא נראה שיהיה רוב לאישור ההצעה במליאה .  
עד היום ,  כחלון ניסה לא להיגרר לתוך כיפוף הידיים של בנט ונתניהו בנושא פסקת ההתגברות ,  ואת השיג ושיח הוא ניהל עם נתניהו מאחורי הקלעים .  כמו במשבר הגיוס ,  כחלון הבהיר מוקדם מאוד מהם גבולות הדיון :  פסקת התגברות ספציפית לטיפול בבעיית המסתננים - צ'ק ,  כל דבר מעבר לזה -רק בהסכמת כל סיעות הקואליציה והיועץ המשפטי לממשלה .  בשבועות האחרונים ,  הוא נמנע מלהגיע לדיונים של ראשי הקואליציה בנושא ,  וגם היום ,  למרות שברגע האחרון הוא ניסה למנוע את ההצבעה ,  הוא העדיף לדווש בדרום עם רוכבי הג'ירו על פני התערבבות בספינים של חבריו לממשלה .  נתניהו אולי קיווה שכחלון יציל אותו ברגע האחרון ,  באמצעות משבר דרמטי או וויכוחים קולניים ,  וכחלון מצדו חיכה שנתניהו בעצמו יבלום את בנט ,  אבל ראש הממשלה סירב להוציא את הערמונים מהאש .  
נתניהו התחיל את המהלך של פסקת ההתגברות בפול גז אחרי ביטול הסכם עם הפליטים עם האו"ם ולאט לאט הוריד את הדגל מהדוושה ,  במיוחד אחרי שהתברר שהיועץ המשפטי לממשלה אביחי מנדלבליט נעמד על רגליו האחוריות .  אבל כמו במקרה חוק ההסדרה ,  גם הפעם הוא לא שם לבנט רגל על הברקס ,  מודע היטב לרצונותיו של הבייס הידוע ולטינתם ואיבתם הגדולה של הליכודניקים כלפי בית המשפט העליון .  במקום להצהיר שהוא מתנגד לחוק ,  בדיוק כפי שהתגאה בשנים עברו כיצד הוא מגן על עצמאות הרשות השופטת ,  הוא נכנס לסחרחורת של דחיות ;  בסוף השבוע עוד שלח את השר יריב לוין לבקש לדחות את ההצבעה עד שיושגו הסכמות עם כחלון .  אבל בנט ,  שחשד שמדובר בניסיון מסמוס וגרירת רגליים ,  התעלם מהפצרותיו להגיע לנוסחה בהסכמה ודהר קדימה בוועדת שרים לחקיקה .  
בבית היהודי אומרים שהם מתכוונים להעלות את החוק לקריאה טרומית כבר ביום רביעי הקרוב ,  אבל מבינים שככל נראה יצטרכו לדחות לפחות בשבוע את המהלך .  זה לא רק עשרת חברי הכנסת של כולנו שנגרעים מספירת הרוב ,  אלא גם ראש הממשלה והשר אלקין - שישהו באותו יום ברוסיה ,  וגם ח"כ בני בגין מהליכוד שהודיע כבר שהוא מתנגד .  בנט ייאלץ להחליט בימים הקרובים אם הוא מעלה את החוק ומסתכן בתבוסה ,  או שמא דוחה את ההצבעה - מה שעשוי לייצר מרווח זמנים שבתוכו אפשר להשיג הסכמות .  בבית היהודי ובליכוד ינסו בתווך לצייר את כחלון כמי שבמו ידיו מונע פתרון לבעיית המסתננים ,  בתקווה לשנות את החלטתו ,  ולפחות לאפשר חופש הצבעה שיאפשר לגייס רוב .  
ההצבעה המרדנית של השר יואב גלנט ,  שתמך בהצעה בוועדת שרים למרות עמדתו הידועה של ראש מפלגתו ,  נותנת רוח גבית למי שרוצה להיות אופטימי ,  אבל מצד שני - אחרי שכחלון כבר יצא בטון חריף נגד אלה ש"מחפשים כותרות בעיתונים "  והבהיר בצורה חד משמעית שכולנו תתנגד ,  יהיה לו קשה מאוד להתקפל ,  וגם את גלנט הוא ייאלץ להעמיד במקום .  
על פניו ,  גם כחלון וגם בנט מגובים היטב בהסכמים קואליציוניים :  זה של הבית היהודי כולל סעיף של חקיקת פסקת התגברות בנוסח הנוכחי ,  וזה של כולנו כולל סעיף של חופש הצבעה בענייני פסקת התגברות וגם דורש הסכמה של כלל הסיעות בקואליציה לשינויים בחוקי יסוד .  יש רק איש אחד שיכול להכריע ,  אבל עכשיו כשבנט כבר לקח בעלות על הגרסה הנוכחית של החוק ,  גם לנתניהו אין אינטרס להביא פשרה - כי הוא לא ירוויח ממנה אף נקודה פוליטית בימין .  לכן ,  בכירים בקואליציה אמרו היום שבהתעקשות שלו ,  בנט  " קבר את הסיכוי להעביר פסקת התגברות ". 
בנט ,  מצדו ,  סבור שהוא חצה היום את המכשול הראשון בכביש מלא בריקדות ,  וימים יגידו אם זו דרך ללא מוצא או כביש מהיר לעבר חקיקה היסטורית .  בסוף 2014 ,  ועדת שרים לחקיקה אישרה הצעת חוק של שרת המשפטים איילת שקד ,  אז רק ח"כ צעירה ,  וגם אז הבית היהודי פתח בחגיגות ניצחון ,  שנגדעו באיבן על ידי ערר שהוגש על ידי שרת המשפטים לשעבר ציפי לבני .  חודשיים אחר כך ,  בנסיבות אחרות לגמרי ,  הממשלה התפרקה ויצאה לבחירות .  הפעם ,  לא היה מי שיגיש ערר ,  אבל כחלון הוא זה שהורס את החגיגה ,  וגם חוטף את האש במקום ראש הממשלה .  בין נסיעותיו לרוסיה לחגיגות פתיחת שגרירות ארה"ב בירושלים ,  נתניהו יהיה עסוק בסדר יום מדיני ,  בזמן שבנט וכחלון יתקוטטו את עצמם לדעת .  אם הוויכוח יימשך ,  הוא גם עשוי לערער את יציבות הקואליציה .  כך שבין אם פסקת ההתגברות תיקבר ובין אם בסופה נלך לבחירות ,  ייתכן ונגלה שההיסטוריה - באמת חוזרת .  

ההיסטוריה חוזרת :  בנט ניצח בקרב על פסקת ההתגברות אך לא במערכה
על פניו ,  יו"ר הבית היהודי ניצח בקרב ההתשה מול נתניהו על החוק שיעקוף את בג"ץ .  אלא שהתנגדות כחלון ,  שהבהיר בשלב מוקדם מהם כללי הגזרה ,  עלולה להכשיל את בנט בדרכו אל המטרה .  עכשיו ,  אחרי שבנט זכה בקרדיט ,  גם לנתניהו אין אינטרס להוביל לפשרה

