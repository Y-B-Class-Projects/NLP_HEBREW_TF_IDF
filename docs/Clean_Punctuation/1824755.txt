העניינים מתחילים לזוז
סוף סוף יש תחושה של תנופה אמיתית בעשייה .  הרפורמה שהוביל ראש הממשלה נתניהו במינהל לקחה זמן רב ,  אולי יותר ממה שקיוו כל הגורמים המעורבים בתכנון שלה ,  אבל נראה שהעניינים מתחילים לזוז - וטוב שכך .  
לפני כמה חודשים התבטא נתניהו בדיון סגור והגדיר את מחירי הדיור כבעיה חברתית בוערת כל כך ,  עד שהיא עלולה להוות  " שואה חברתית ".  ההתבטאות החריפה והחריגה הזאת מדויקת .  מחירי הדירות בארץ הם מגה פיגוע חברתי בהתהוות .  אם יזנקו ללא הכרה הם יסכנו גם את היציבות הפיננסית של כלל המשק .  גם למי שאין דירה .  ובדרך ישרפו בצורת משכנתא או שכר דירה גבוה כל חלקה טובה בחשבונות הבנק של הצעירים .  טוב מאוד שהרפורמה הזאת יוצאת לדרך .  
אני מתפלא שיש לרפורמה מתנגדים זעקניים .  הרי פלאי הביורוקרטיה הישראלית יכלו לפרנס דור של סופרים כמו קפקא לשנים ארוכות .  מי שרוצה לגלות את המסע המפותל של התוכניות להקמת בניין מגורים ,  תחנת דלק או קניון בין הוועדות השונות ,  עלול פשוט לפרוץ בצחוק מר .  אם הוא היזם ,  הוא פשוט יכול להתחיל לבכות או לקחת מראש את כספו ולנסוע להשקיע בחו"ל .
 במתכונת המיושנת והארכאית שלו היווה מינהל מקרקעי ישראל פתח לעבודתם הענפה של מאכערים ,  והתוצאה היתה צמיחה של תופעות כמו הולילנד .  לכן ההישג של ראש הממשלה וכל הגורמים שעבדו קשה על ההסכם הזה נראה כה משמעותי .  זהו פתח לחיסול השיטה הישנה ,  רק צריך לוודא שההטמעה והביצוע יהיו לפי רוח חיסול הלולאות הביורוקרטיות האינסופיות שהורגות כל יוזמה חדשה .
 ההסכם החדש שמצטייר כנדיב למדי עבור עובדי מינהל מקרקעי ישראל - וטוב שכך ,  צריך לתת את זריקת המרץ בגוף החשוב הזה .  עליו להכיר בחשיבות עצמו ובעיקר בחשיבות העבודה שלו ,  משום שככל שיעבדו שם יותר קשה - כך יסייעו ליותר ויותר צעירים לרכוש או לשכור דירה .
 הגדלת היצע הדירות בישראל היא צו חירום לאומי .  לאורך טווח מדובר בשמירה על יציבות המערכת הבנקאית והפיננסית שלנו .  לכן ,  טוב שהפלונטר הותר .  רק צריך להזדרז ולהתחיל לעבוד .
 
העניינים מתחילים לזוז
nan
