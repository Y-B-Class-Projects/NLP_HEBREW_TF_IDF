מקומה של העבודה באופוזיציה
יחימוביץ' שהצהירה כי לא תשב בממשלת נתניהו ,  טענה שלא חל שינוי בעמדתה .  פרופ' יוסי יונה סבור שכניסתה האפשרית לממשלה תפגע באמון הציבור ותתפרש כנסיגה מבישה מעקרונותיה
הדיון הציבורי סביב כניסתה האפשרית של מפלגת העבודה לממשלה בראשותו של בנימין נתניהו לוקה בשיבוש היוצרות ;  הוא מעיד על התעלמות מהעיקר והתמקדות בטפל .  דיון זה צריך לעסוק בשיקולים העקרוניים שמנחים את מפלגת העבודה לדחות את שידוליו של נתניהו ,  ולא בסירוב העקרוני להצטרף לממשלה בראשותו - והשיקולים הללו הם כבדי משקל .
 ואמנם ,  אם ניתן את דעתנו לדרישות שנתניהו מתבקש לקבל כתנאי להצטרפותה של מפלגת העבודה לממשלה בראשותו ,  נבין עד מהרה מדוע צריכים להיות הסיכויים להצטרפות זו קלושים .  מדובר בדרישה לשינוי מן היסוד של התפישה הכלכלית שבה הוא מאמין ולנכונות אמת מצדו לנהל משא ומתן עם הפלסטינים .  
ראשית ,  לעניין המדיניות הכלכלית .  כאן יש להפריד בין צעדים לטווח הארוך לבין צעדים לטווח הקצר שמפלגת העבודה דורשת שממשלה בראשות נתניהו תנקוט .  באשר לטווח הארוך ,  היא דורשת שהממשלה תאמץ תכנית רב-שנתית שמטרתה להעלות באופן הדרגתי את היקפן של הוצאות הממשלה למימון השירותים החברתיים והעמדתן על הממוצע של המדינות המפותחות .  
יש לזכור ,  כלל ההוצאה , " גולת הכותרת "  של המדיניות הניאו-ליברלית המנחה את ממשלות ישראל בשנים האחרונות ,  קובע שהוצאות הממשלה למימון השירותים החברתיים כגון חינוך ,  בריאות ,  דיור ושירותי רווחה תרדנה מתחת לשיעור הצמיחה במשק .  כלומר ,  זהו כלל המבקש להעביר באורח הדרגתי את נטל המימון של השירותים הללו מהמדינה לאזרחיה .  
כלל ההוצאה מספק את אחת הסיבות המרכזיות ליצירתם של הפערים הכלכליים העמוקים בחברה הישראלית ,  שכן העברת נטל המימון של השירותים החברתיים על הציבור משמעה עלייה דרמטית ביוקר המחיה ,  עלייה הגורמת לכך שרק בעלי יכולת כלכלית עודפת יכולים לפצות על הנסיגה של המדינה מהמחויבות החברתית שלה לאזרחיה .  הסירוב הצפוי של נתניהו לבטל את כלל ההוצאה משמעו המשך המחויבות שלו להמשך המדיניות שעליה קראה תיגר מפלגת העבודה במסע הבחירות האחרונות .
 באשר לטווח הקצר :  אם נכון שהגירעון התקציבי עומד על כ-40 מיליארד ש"ח ,  כפי שמספרים פקידי האוצר ,  אז קיימות דרכים חלופיות לטפל בו .  בעוד שנתניהו ,  נאמן לדרכו הכלכלית ,  מבקש ליצור תמהיל הכולל מינימום העלאת מסים ,  מקסימום קיצוצים והעלאה מתונה ביעד הגירעון ,  מפלגת העבודה תובעת תמהיל שונה בתכלית .  
תמהיל זה צריך לכלול מינימום קיצוצים בתקציבים לשירותים חברתיים ,  מינימום קיצוצים בקצבאות הביטוח הלאומי ,  העלאה ניכרת של מס החברות  ( בין 6% ל-7% )  ,  ביטול הטבות רבות הניתנות להן ,  העלאה מתונה בשיעורי המס שתביא לפגיעה מינימלית בדרגות השכר הבינוניות ,  והעלאה מתונה של יעד הגירעון והעמדתו בין 3% ל-4% מהתמ"ג .  
שנית ,  במישור המדיני תובעת מפלגת העבודה התחייבות של נתניהו לקיומו של משא ומתן עם הפלסטינים על בסיס היוזמה הערבית המשלבת פתרון לסכסוך הישראלי-פלסטיני עם הסדר אזורי שבו שותפות מרבית מדינות ערב .  התחייבות זו צריכה לבוא לידי ביטוי ברור בקווי היסוד של הממשלה החדשה ,  ובהצהרה על נקיטתם של צעדים משמעותיים ואופרטיביים בכיוון זה .
 ברור שתביעות אלה ,  הן במישור הכלכלי והן במישור המדיני הם בבחינת המרת דת עבור נתניהו ,  והאפשרות שהוא יהיה מוכן לקבל אותן קלושה .  הניסיונות של נתניהו לקירוב לבבות עם מפלגת העבודה מעידים לכאורה על נכונות שלו להגמיש את עמדותיו בתחום הכלכלי .  אך קשה להאמין שנתניהו ,  האוחז בתפישה קפיטליסטית קיצונית ונוקשה השואפת לצמצם עד למקסימום את מעורבותה של הממשלה בכלכלה ,  יחליף את עורו .  
בדומה לזאת ,  הרקורד של נתניהו במישור המדיני מלמד שיש להטיל ספק רב בהבטחות שהוא נותן למפלגות המרכז שלפתחן הוא משחר .  מעבר להצהרות כלליות ובלתי-מחייבות בעניין זה ,  דומה שנתניהו נערך לנהל מאבק מר ועיקש נגד מה שמסתמן כיוזמה חדשה של אובמה לקדם משא ומתן מדיני על בסיס העיקרון של שתי מדינות לשני עמים .
 בהנחה שאין בכוונתו של נתניהו לסגת מעמדותיו הכלכליות והמדיניות ,  שכן כניסה אפשרית של מפלגת העבודה לממשלת נתניהו עלולה לא רק לפגוע אנושות באמינותה בעיני הציבור אלא תהווה גם נסיגה מבישה מעקרונות היסוד שלה .  מכאן שהאופציה היחידה המסתמנת עבור מפלגת העבודה בקונסטלציה הפוליטית הקיימת היא לחבוש את ספסלי האופוזיציה ולנהל משם מאבק נחוש וממושך על עקרונותיה .  
הכותב ,  פרופ' יוסי יונה מאוניברסיטת בן גוריון ,  התמודד ברשימת מפלגת העבודה בבחירות האחרונות לכנסת 

מקומה של העבודה באופוזיציה
יחימוביץ' שהצהירה כי לא תשב בממשלת נתניהו ,  טענה שלא חל שינוי בעמדתה .  פרופ' יוסי יונה סבור שכניסתה האפשרית לממשלה תפגע באמון הציבור ותתפרש כנסיגה מבישה מעקרונותיה

