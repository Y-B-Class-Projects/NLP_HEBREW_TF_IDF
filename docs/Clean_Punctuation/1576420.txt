 " ישראל תסכים להקפאה בהתנחלויות ל-9 חודשים "
 גורם המקורב לראש הממשלה אמר לסוכנות הידיעות רויטרס כי נתניהו עשוי להסכים להקפאת הבנייה בהתנחלויות למשך 9 חודשים בדרך לחידוש המו"מ עם הרשות .  עריקאת לאחר פגישת מיטשל אבו מאזן : " עדיין אין הסכמה "
" ישראל תסכים להקפיא את הבנייה בהתנחלויות למשך תשעה חודשים ",  כך אמר היום  ( שישי )  גורם בכיר בסביבתו של ראש הממשלה לסוכנות הידיעות רויטרס .  הגורם הוסיף כי ישראל תסכים להקפאה כחלק ממאמציה של ארצות הברית לחידוש המשא ומתן עם הרשות הפלסטינית ,  אך ציין כי משך ההקפאה לא יעלה על תשעה חודשים .
 לפני זמן קצר הסתיימה פגישתם של השליח האמריקאי גורג' מיטשל ויו"ר הרשות הפלסטינית אבו מאזן .  לאחר הפגישה אמר ראש מחלקת המו"מ הפלסטיני ,  סאיב עריקאת ,  כי מיטשל הודיע לצד הפלסטיני כי לא הגיע עדיין להסכמה עם הצד הישראלי והביע פסימיות בנוגע לסיכויים לקיים פגישת פיסגה בין אבו מאזן ונתניהו בסוף החודש בעצרת האו"ם .
 עריקאת הוסיף כי אבו מאזן אישר בפני מיטשל בשנית כי מבחינתו אין פשרות בנוגע להקפאת ההתנחלויות כולל מה שמכונה הריבוי הטבעי ,  וציין כי מדובר בהתחייבות של ישראל .  עריקאת הבהיר כי המו"מ בין ישראל לפלסטינים יחודש רק מהנקודה בה הופסק עם ממשלת אולמרט ,  ואמר כי  " אבו מאזן חיזק והדגיש בפני מיטשל כי הרשות הפלסטינית מחוייבת לכל ההתחייבויות במסגרת השלב הראשון של מפת הדרכים ".  
מוקדם יותר נפגש מיטשל עם ראש הממשלה בנימין נתניהו בפעם השלישית השבוע בניסיון לגשר על הפערים בעמדות שני הצדדים .  ככל הנראה עלתה במהלך הפגישה האפשרות להקפיא את הבניה בהתנחלויות .  כמו כן ישראל תתבקש להעניק לפלסטינים הקלות נוספות ,  זאת על מנת לשכנע את אבו מאזן להסכים לפסגה .  נתניהו עידכן לאחר הפגישה טלפונית את חברי פורום השביעיה בתוצאות פגישתו עם מיטשל .  
במהלך סקירה מדינית לפני ועדת החוץ והביטחון של הכנסת ביום שני אמר נתניהו , " היתה בקשה שלא נבנה בכלל ,  הבהרנו שנבנה 2,500 יחידות דיור .  אמרתי לאמריקאים שנשקול את צמצום היקף הבנייה ,  נאזן בין הרצון לעשות מחווה כדי לקדם משא ומתן להשקת תהליך מדיני לשלום ,  לבין הצורך לאפשר חיים נורמליים לתושבי יהודה ושומרון .  גם מבני ציבור נמשיך לבנות ".  עוד אמר ראש הממשלה כי  " צמצום הבנייה יהיה לתקופה מוגבלת ואין עדיין הסכמה על פרק הזמן .  הפלסטינים ציפו לעצירה מוחלטת של הבנייה ,  להקפאה .  ברור שזה לא יהיה ".  לגבי ירושלים אמר נתניהו כי  " ירושלים היא לא התנחלות והבנייה בה תימשך כרגיל ".  פגישותיהם הקודמות של מיטשל ונתניהו לא השיגו גם הן התקדמות רבה .  לשכת ראש הממשלה הגדירה את הפגישה האחרונה שנערכה ביום רביעי כ"טובה ",  אך השניים שוב לא הגיעו להסכמה .  גם בפגישת יום שלישי לא הצליחו השניים לגשר על הפערים ביניהם .
 ביום שלישי נועד מיטשל גם עם אבו מאזן .  חבר צוות המשא ומתן הפלסטיני ד"ר סאיב עריקאת סיפר לעיתונאים בתום הפגישה כי מיטשל אמר לאבו מאזן כי השיחות שהוא שהוא מנהל עם ישראל טרם הסתיימו וכי טרם הגיע עמה להבנות . " אמרנו למיטשל כי על ישראל למלא אחר התחייבויותיה במסגרת מפת הדרכים ,  שבראשן הפסקת הבנייה בהתנחלויות ,  וכי לא נסכים לפשרות בנוגע להתנחלויות ".  

" ישראל תסכים להקפאה בהתנחלויות ל-9 חודשים "
 גורם המקורב לראש הממשלה אמר לסוכנות הידיעות רויטרס כי נתניהו עשוי להסכים להקפאת הבנייה בהתנחלויות למשך 9 חודשים בדרך לחידוש המו"מ עם הרשות .  עריקאת לאחר פגישת מיטשל אבו מאזן : " עדיין אין הסכמה "
 
