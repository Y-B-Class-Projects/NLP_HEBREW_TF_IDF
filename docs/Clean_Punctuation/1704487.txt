נשיא טורקיה :  ממשלת ישראל לא פועלת בהיגיון
עבדוללה גול תקף את שרי ממשלת ישראל וטען כי הם שמים רגליים זה לזה ,  באופן שמונע את שיקום היחסים בין שתי המדינות ." התרשמותי היא שאין להם היכולת לפעול באופן רציונלי "
 מחלוקות פנימיות בישראל מונעות מהממשלה לשקם את היחסים עם טורקיה שנפגמו בעקבות אירועי המשט לעזה .  כך אמר היום  ( שלישי )  נשיא טורקיה עבדוללה גול .  בראיון לסוכנות הידיעות  " רויטרס "  אמר גול ,  כי נראה שישראל מוכנה להפוך למבודדת עוד יותר על ידי ויתור על היחסים עם בת בריתה המוסלמית היחידה - התנהגות שלדבריו היא  " לא הגיונית ".   " אין להם הרבה חברים באזור ",  אמר גול ,  העורך ביקור רשמי בקזחסטן .  לדבריו , " עכשיו נראה שהוא רוצים להיפטר ממערכת היחסים עם טורקיה ".  
דבריו של גול נאמרו על רקע מאמצי ארצות הברית לקרב בין שתי המדינות ופגישתו הצפויה היום של ראש הממשלה בנימין נתניהו עם הנשיא האמריקאי ברק אובמה . " כמו שנראה לי ,  הבעיות הפוליטיות הפנימיות בישראל הן חמורות מאוד .  הם  ( השרים )  פוגעים אחד בשני .  הם כל הזמן חוסמים זה את זה ",  אמר גול . " חשוב שכולם יידעו איזה סוג של פוליטיקה מתקיימת שם .  התרשמותי היא שאין להם היכולת לפעול באופן רציונלי ".  
כדוגמה להתנהגות הזאת מביא גול את ההדלפה על הפגישה הסודית שהתקיימה בשבוע שעבר בבריסל בין שר החוץ הטורקי אחמט דאווט אולו לבין שר התמ"ת הישראלי בנימין בן אליעזר .  ישראל ביקשה לקיים את המפגש ,  והוא היה אמור להיות סודי ,  אמר גול .  אולם ,  לדבריו ,  הידיעות על השיחות הודלפו על ידי גורמים אחרים בממשלת נתניהו שרצו לעצור את התהליך . " היו כאלה שלא היו מרוצים מכך ,  והמצב נשאר מוקפא ",  אמר הנשיא הטורקי .  
אתמול הזהיר דאווט אולו כי ארצו עלולה לנתק את קשריה עם ישראל ,  אם זו לא תתנצל על מותם של תשעה ממשתתפי המשט לעזה ותסכים לוועדת חקירה בינלאומית .  בתגובה אמר שר החוץ אביגדור ליברמן כי אין בכוונת ישראל להתנצל .
 דווקא הרמטכ"ל גבי אשכנזי ניסה להרגיע מעט את הרוחות בין המדינות ובדיון בוועדת החוץ והביטחון של הכנסת אמר היום כי"היחסים עם טורקיה חשובים .  מה שקורה בטורקיה לא תמיד קורה על דעת הצבא הטורקי .  היחסים עם הצבא הטורקי חשובים וצריך לשמר אותם .  אני נמצא אישית בקשר עם הרמטכ"ל הטורקי ,  ושוחחנו גם אחרי המשט .  מפקד זרוע היבשה ,  האלוף סמי תורג'מן היה בכנס באירופה ונפגש עם מפקד זרוע היבשה הטורקי שצפוי להיות הרמטכ"ל הטורקי הבא .  טורקיה עוברת שינויים וחשוב לישראל לשמור איתה על היחסים הביטחוניים ". 

נשיא טורקיה :  ממשלת ישראל לא פועלת בהיגיון
עבדוללה גול תקף את שרי ממשלת ישראל וטען כי הם שמים רגליים זה לזה ,  באופן שמונע את שיקום היחסים בין שתי המדינות ." התרשמותי היא שאין להם היכולת לפעול באופן רציונלי "
 
