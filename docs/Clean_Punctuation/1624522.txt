עסקת שליט : " ישראל מסרבת לשחרר 7 אסירים "
 מקורות מערביים מסרו לעיתון  " אל-חיאת "  כי המחלוקת בין ישראל לחמאס עוסקת בשבעה אסירים שישראל אינה מוכנה לשחרר .  בין האסירים הכבדים נמצאים מרוואן ברגותי ,  אחמד סעדאת ,  וחמישה רבי מרצחים מהזרוע הצבאית של חמאס
 ( צילום :  שי מכלוף ,  רויטרס וערוץ 1 ,  עריכת וידאו :  גדי וינסטוק ,  קריינות אילן שניג )  
" ישראל הסכימה לשחרר 443 אסירים מתוך 450 האסירים ה'כבדים' ברשימה שהגיש לה חמאס "   כך דיווחו הבוקר  ( רביעי )  מקורות דיפלומטיים מערביים לעיתון  " אל-חיאת "  היוצא לאור בלונדון .  המקורות דיווחו עוד כי ישראל דורשת לגרש לרצועת עזה או לחו"ל מאה מתוך 443 האסירים שהיא מוכנה לשחרר במסגרת עסקת שליט .
 על פי הדיווח ,  שבעת האסירים שישראל מסרבת לשחרר במסגרת עסקת שליט הם :  בכיר פתח מרוואן ברגותי ,  מזכ"ל החזית העממית אחמד סעדאת ,  ובכירי הזרוע הצבאית של חמאס איברהים חאמד ,  עבדאללה ברגותי ,  עבאס א-סייד ,  ג'מאל אבו אל-הייג'א וחסן סלאמה .
 מקורות ברצועת עזה גילו לעיתון כי המתווך הגרמני הגיע אתמול אחר הצהריים לעיר עזה על מנת להיפגש עם בכירים בחמאס ולהעביר להם את התשובה הישראלית למתווה העסקה .  המקורות העריכו כי חמאס ישיב בחיוב על ההצעה אם ישראל תסכים לשחרר את כל 450 האסירים ,  אפילו אם חלקם יגורש לחו"ל או לעזה .  
סגן ראש הלשכה המדינית של הארגון ,  מוסא אבו מרזוק ,  סרב לומר לעיתון מה עמדת חמאס בנוגע לגירוש האסירים אך הבהיר : " לא נסרב לכך ולא נקבל זאת .  זהו חלק מתהליך המשא ומתן ,  יש פרטים שצריך לדון בהם ".  הוא אישר כי הושגה  " התקדמות חסרת תקדים "  במשא ומתן לגיבוש עסקת שליט , " אולם היא עדיין אינה מספיקה לגיבוש עסקה בשל חילוקי הדעות בממסד הביטחוני בישראל ". 
אמש דיווח אתר האינטרנט  " א-ריסאלה "  המזוהה עם ארגון חמאס כי הלילה צפויה הייתה להיערך ברצועת עזה  " פגישה מכרעת "  בין משלחת גרמנית לבין מספר בכירי חמאס האמונים על המשא ומתן לגיבוש עסקת שליט  .  מקורות המוגדרים  " מהימנים "  העריכו בשיחה עם האתר כי הפגישה צפויה לארוך זמן רב והנהגת חמאס צפויה למסור במהלכה את עמדתה הסופית והמכרעת בנוגע לעסקה .
 בתוך כך ,  דובר משרד החוץ המצרי חוסאם זכי הכחיש אמש את הדיווחים לפיהם מצרים מעוניינת לדחות את עסקת שליט מחשש להתחזקות חמאס כתוצאה מביצועה .  זכי אמר עוד כי  " על כל צד לקבל החלטה ,  אם ברצונו לגבש עסקה ".  הוא הבהיר כי מצרים פועלת במרץ למען השגת עסקה וכי בכוונתה להמשיך ולהשקיע כל מאמץ לשם כך .
 
עסקת שליט : " ישראל מסרבת לשחרר 7 אסירים "
 מקורות מערביים מסרו לעיתון  " אל-חיאת "  כי המחלוקת בין ישראל לחמאס עוסקת בשבעה אסירים שישראל אינה מוכנה לשחרר .  בין האסירים הכבדים נמצאים מרוואן ברגותי ,  אחמד סעדאת ,  וחמישה רבי מרצחים מהזרוע הצבאית של חמאס

