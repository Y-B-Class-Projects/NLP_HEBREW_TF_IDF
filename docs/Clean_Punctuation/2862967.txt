נתניהו לא מחותן שלנו ואורן חזן אינו גיבור
אורן חזן הוא בדיחה שכולם רוצים לשכוח ממנה .  גם אם נדרוש מנתניהו לטפל בבעיה זו וגם אם נתבייש כשנשמע שחזן הוא ח"כ מהליכוד - זה לא יהפוך אותנו לתומכי שמאל אוטומטיים .  תומכי ליכוד יקרים ,  התנערו מה''דיבוק'' שאחז בכם
האגדות שהתרוצצו השבוע סביב ''דיבוק'' שהתגלה בעיירה החרדית אלעד היו כגרסה מקומית לדיבוק מסוג אחר שאחז במקביל בציבור תומכי הליכוד בישראל ,  החל מהרגע שבו החלו להתפרסם תחקירים על ההיסטוריה הטרום-פוליטית של מקום מספר 30 ברשימת הליכוד .  דיבוק תזזיתי ,  שכל סוגי תקיעות השופר לא יוכלו לו .
 הליכודניק המצוי ,  כמו גם האיש העממי שתומך בנתניהו ,  מתוכנת להפטיר מפיו שצף-קצף של דברי איבה מול כל ביקורת ,  ולו עניינית לחלוטין ,  שתישמע נגד נתניהו ,  רשימתו ,  מפלגתו ,  משפחתו או כל מה שבסביבתו .  לדידם ,  נתניהו חף מביקורת .  חסין מדרישה להצגת קבלות .  הוא וכל הנלווים עליו וכל מעשי ידו - הינם כליל השלמות ,  ואבוי למי שינסה להשמיע דבר פקפוק .  פרשת הח"כ הסורר השבוע הם ההוכחה לכך .  זו ההוכחה הקטנה ,  הזניחה יחסית .
 הנה קונפליקט לא ברור :  במצטבר ,  תשע שנים נתניהו מכהן כראש הממשלה .  עד לפני חודשיים עבדו כל אנשי הימין במרץ לשם קידום בחירתו לכהונה רביעית בראשות הממשלה .  לגיטימי ומתבקש :  נתניהו היה מועמד הימין היחיד .  חשוב שהימין יהיה בשלטון .  אבל רגע לאחר שהתברר שנתניהו ממשיך להתגורר ברחוב בלפור 3 ,  בא השכל הישר ואמר :  עכשיו העת לדרוש מנתניהו שיממש את משילותו .  ימלא אחר הבטחותיו .  יגשים את חזון הימין ויקיים את ההבטחות שפיזר בבחירות .  נבחרת ?  יופי .  עכשיו הבה לנו תקציבים ,  הבה לנו זכויות .  הבה לנו בריאות ,  חינוך רווחה .  הבה לנו תכנית מעשית ,  בלתי מתפשרת ,  למאבק בארגון BDS ובשאר גורמי החרם הבינלאומיים .
 ואז קורה הדבר הבא .  תומכי נתניהו הנלהבים מתקוממים ומזדעקים :  האם נטרפה עליכם דעתכם ?  אל תחזקו את השמאל .  אנשי הליכוד ותומכיהם מגוננים בחום על נתניהו ,  סוככים מעליו כצינה וסוחרה ,  ואומרים :  החרם העולמי ?  זה ממש לא קשור אליו .  הבעיות בבריאות ?  מה לו ולזה .  המשבר שוק הדיור ?  איפה אתם מוצאים את הקשר בין זה לבין ביבי מלך ישראל .  הכאוס ברשויות ?  כעת חשפתם סופית את היותכם שמאלנים .  אתם בוודאי תלמידיו של אורי אבנרי .
 כל אימת שנתניהו נדרש לעשות מעשים ,  תומכי הימין נשלטים במעין כישוף בלתי ניתן לנטרול .  זוהי רטוריקת נתניהו המחנאית ,  שאינה מותירה מקום לביקורת ,  אף לא לדרישות ענייניות ,  אף לא לציפייה שסוף סוף יוטבו החיים בארץ הזו .  עד כדי כך ,  שאם יזדמן לכאן תייר - לבטח יחשוב כי ראש ממשלת ישראל הוא בגלל רג'פ ארדואן ,  ואילו נתניהו הוא סופר ישראלי בעל ראייה היסטורית שחי בין ניו יורק וירושלים ושום תחלואה מדינית ,  פוליטית או חברתית ,  אינה קשורה אליו כל עיקר .
 האמת הפשוטה ,  שלפיה ראש ממשלה במדינה מתוקנת אמור לספק קבלות ובהחלט ראוי לדרוש ממנו מעשים ולא סיפורים - הופכת לבדיחה בכל פעם שנתניהו עולה לשלטון .  הרושם הוא ,  שנתניהו לא עולה כדי לשלוט ולהשפיע ולשנות .  הוא והשלטון - הרי הם כשני רשויות שאין ביניהם קשר .  השלטון מקולקל ?  ביבי יצטרף להפגין נגד .  אם יבוא יהודי שומר מצוות ,  איש ארץ ישראל השלמה ,  וינסה להעלות דרישה לביטחון ביישוב שבו הוא מתגורר ביהודה ושומרון - מיד יצוצו נשמות טובות ויאמרו :  אין זאת אלא שפלוני ביקר לאחרונה במשרדי שלום עכשיו ,  וחשבון הבנק שלו מחובר ישירות לחשבונות הבנק של האיחוד האירופי .
 לתופעה הזו ישנם צאצאים ,  תתי קטגוריה - ואורן חזן הוא אחד מהם .  לא זו הבימה לעסוק במסכת חייו של חבר הכנסת שעמד בעין הסערה ,  שהשתחל לכנסת בסוג של תאונת עבודה .  עלילותיו הרי הן כתובות בכל כלי תקשורת ישראלי מזדמן .  אולם גם כאן התברר שבמחנה אוהדי נתניהו - אין מקום לבדל ביקורת על מקום 30 בליכוד ,  חייזר פוליטי שהקשר בינו לבין ארץ ישראל השלמה זהה לקשר שבינו לבין ניקיון דעת .  שוב יואשם כל משמיע ביקורת באובר-שמאלנות .  שוב ייאמר שכל מי שמזדעזע הרי הוא בוודאי חבר לאותם מובילי הקמפיינים נגד ישראל בעולם .
 השבוע גילינו אנשים שההזדהות העמוקה הזו עם כל מה שנתניהו מייצג ,  ממש העבירה אותם על דעתם :  לאות סולידריות בין היהדות הנאמנה לגיבור ישראל ח"כ אורן חזן - התמקמה לה להקת משוררים חרדית בלשכת הח"כ בכנסת עם אקורדיון ושאר כלי שיר .  הללו שרו שירי הלל לחזן שלנו ,  כליל המעלות ופאר המידות .
 אז בואו נעשה סדר :  נתניהו אינו מחותן שלנו ואורן חזן אינו גיבור השבט .  נכון ,  נתניהו עדיף לנו עשרת מונים מראש ממשלה ממפלגת העבודה .  אבל מה לעשות שאורן חזן זה סוג של בדיחה פוליטית עצובה שכולם רוצים לשכוח ממנה .  אז אם נבוא לדרוש מנתניהו תוצאות ומעשים ,  וגם אם נכבוש פנים בבושה כשנשמע שאורן חזן הוא חבר הכנסת מטעם הליכוד - זה לא יהפוך אותנו לתומכי שמאל אוטומטיים .  
אבל למה להיטפל לאורן חזנים ,  בשעה שכולנו ערים וחרדים לנוכח המצור הבינלאומי ההולך וסוגר על מדינת ישראל .  כמו בנושאים אחרים ,  גם כאן מגלה נתניהו חידלון .  אוזלת יד .  אפס מעשה .  לגמרי לא רלוונטי האם נתניהו בעד שתי מדינות לשתי עמים או שהוא בעד ארבע מדינות לחמישה עמים ;  מותר לחשוב שהתנהלותו בתחום זה משקפת זלזול וחוסר רצינות .  מותר לדרוש ממנו למשול ,  לעבוד ,  ולעשות הכל כדי שהתופעות הרעות ימוגרו ,  מבלי שמיד ניתקל בתירוץ :  היי ,  אלו ירושות מימי ממשלות רבין ,  שמיר וגולדה .
 תומכי ליכוד יקרים ,  התנערו מה''דיבוק'' שאחז בכם ,  והבו כבוד לאינטליגנציה .  נתניהו נבחר ?  עכשיו הוא הכתובת לכל תלונה ,  טרוניה או דרישה .  עכשיו הזמן לבסס משילות ,  לגלות מנהיגות ,  ולטפל סוף סוף בבעיות האמתיות המאיימות על עתידה של מדינת ישראל .  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

נתניהו לא מחותן שלנו ואורן חזן אינו גיבור
אורן חזן הוא בדיחה שכולם רוצים לשכוח ממנה .  גם אם נדרוש מנתניהו לטפל בבעיה זו וגם אם נתבייש כשנשמע שחזן הוא ח"כ מהליכוד - זה לא יהפוך אותנו לתומכי שמאל אוטומטיים .  תומכי ליכוד יקרים ,  התנערו מה''דיבוק'' שאחז בכם

