שליט סירב לרה"מ :  לא נעשה את החג בצפון
ראש הממשלה ורעייתו אירחו במעונם את הוריו של החייל החטוף גלעד שליט .  בפגישה ביקש נתניהו מבני הזוג לחזור לביתם בגליל ולחגוג שם את ראש השנה .  נעם שליט : " לא יכולים להרשות לעצמנו "
  ( צילום :  גדעון צנטנר ,  עריכת וידאו :  יאיר דניאל ) 
ראש הממשלה בנימין נתניהו ואשתו שרה נפגשו הבוקר  ( שני )  במעונם שבירושלים עם נעם ואביבה שליט ,  הוריו של החייל החטוף גלעד .  בפגישה מסר נתניהו עידכון לגבי המו"מ לשחרור גלעד .  
מקורבי נתניהו שנכחו בפגישה מסרו לוואלה !  חדשות כי  " הזוג נתניהו הפציר במשפחת שליט לחזור לגליל לחג המתקרב ".  הם פנו לזוג שליט ואמרו כי  " הבנו שגם בראש השנה אינכם רוצים לעזוב את המאהל .  כדי להקל עליכם אנחנו מבקשים שתעשו לביתכם את החג במטרה לאגור כוחות ,  ולאחר מכן תשובו לכאן .  אנחנו מקווים שפגישתנו הבאה תהיה בגליל יחד עם גלעד ".  לאחר הפגישה אמר שליט כי  " אנחנו לא יכולים להרשות זאת לעצמנו ".  
הזוג נתניהו הוסיף כי נעשים מאמצים לחדש את המשא ומתן לשחרורו של שליט .  בתום הפגישה אמר נעם שליט במאהל המחאה שהוקם מול מעון ראש הממשלה כי  " אני ורעייתי עודכנו במאמצים להשבתו של גלעד ,  אולם בשמונת החודשים האחרונים היו רק גישושים ודיבורים ,  ושום דבר של ממש מלבד הסרת הסגר על עזה ".  
שליט אמר עוד כי  " לא מתנהל מו"מ עם חמאס ,  אין פעילות עם המתווך הגרמני ,  רוב קלפי המיקוח שוחררו ולא התקבל אות חיים מגלעד מאז פרסום הקלטת ".  בפגישה השתתף גם הממונה על המשא ומתן ,  חגי הדס .
 בשבוע שעבר ,  הזמין נשיא המדינה ,  שמעון פרס ,  ללשכתו את נעם ואביבה שליט ,  ושוחח עם השניים על המשך המאבק המדיני והמאבק הציבורי להשבתו של בנם מהשבי .  פרס אמר עוד כי  " אני גאה על הדרך האצילית בה אתם נאבקים להחזיר את בנכם גלעד ואני גאה בציבור הישראלי על התגייסותו המלאה לצדכם אבל יש לי בקשה אחת :  אל תתישו את עצמכם ,  המאבק על החזרת בנכם עוד לא הסתיים ואתם חייבים לאגור כוחות כדי שנמשיך יחד להיאבק בכל הכוח עד לשובו של בנכם שהוא גם הבן של כולנו הביתה ". 
לפני כשבוע ,  ציינו אלפי בני אדם את יום הולדתו ה-24 והחמישי בשבי חמאס של שליט בטקס במאהל המחאה מול משכן ראש הממשלה בירושלים .  אמו של שליט ,  אביבה ,  ביקשה בטקס סליחה מבנה על כך שלא הצליחה להחזיר אותו הביתה . " גם השנה לא קניתי מתנה ,  לא אפיתי עוגה ,  ולא תוכל לכבות את הנרות ולהביע משאלה ",  אמרה אביבה בכאב ופנתה לבנה : " גלעדי האם אתה שומע ,  האם אתה יודע שמדינה שלמה מגויסת בשבילך ?  ".  
היא גם פנתה לאשת ראש הממשלה שרה נתניהו בקריאה שזו תסייע לשחרר את בנה : " עלית לכותרות לגבי ילדי העובדים הזרים ,  אבל הרשי לי להזכיר לך ילד שיותר מארבע שנים קבור בעזה את זעקתו את שומעת ?  את כאבו את שומעת ?  צעקתו מגיעה עד לסף דלתך .  אל תנעלי אותה ".  אביבה פנתה לראש הממשלה ואמרה : " אדוני ראש הממשלה ,  מר בנימין נתניהו ,  הפגן מנהיגות חזקה ,  קבל החלטה אמיצה טרם צאתך לשיחות השלום בוושינגטון .  שחרר את גלעד לפני שיגמר הזמן ,  לפני שיתרוקן שעון החול של גלעד ". 
עדכון ראשון :  9:03

שליט סירב לרה"מ :  לא נעשה את החג בצפון
ראש הממשלה ורעייתו אירחו במעונם את הוריו של החייל החטוף גלעד שליט .  בפגישה ביקש נתניהו מבני הזוג לחזור לביתם בגליל ולחגוג שם את ראש השנה .  נעם שליט : " לא יכולים להרשות לעצמנו "
 
