24 שעות לפני :  מי ייצג את ישראל בטקס למנדלה ? 
הטקס בדרום אפריקה ייערך מחר ,  אך לא ברור את מי ישראל שולחת .  נתניהו תכנן לטוס ואז ביטל  " בגלל העלות ",  דבר שהחזיר את האפשרות שפרס ייסע .  ייתכן שבסוף דווקא יו"ר הכנסת יטוס
טקס האשכבה לנשיא דרום אפריקה לשעבר ,  נלסון מנדלה ,  יתקיים מחר ביוהנסבורג - אולם נכון להבוקר  ( שני )  ,  עדיין לא ברור מי יהיה נציג מדינת ישראל במעמד ההיסטורי ,  בו צפויים לקחת חלק כ-70 מנהיגים מרחבי העולם .  ראש הממשלה בנימין נתניהו כבר החל בהכנות מתקדמות לקראת טיסה לדרום אפריקה ,  אך החליט אמש לבטל את נסיעתו בשל  " העלויות הכבדות ".  בלשכתו של נשיא המדינה ,  שמעון פרס ,  בוחנים הבוקר את ההשלכות של טיסה בהתראה קצרה .
 גורמים בסביבתו של פרס אמרו לוואלה !  חדשות כי בבית הנשיא נערכו אתמול בדיקות מקדימות בנושא הטיסה ,  אך הן נעצרו לאחר שהתברר להם כי ראש הממשלה נתניהו הוא שייצג את ישראל באירוע .  ההחלטה העקרונית על השתתפות נתניהו התקבלה אתמול בשעות הצהריים ,  ובהתאם לה נערכו הכנות בלשכת ראש הממשלה לקראת השתתפותו בטיסה .  במסגרת ההכנות נדחה חלק מהלו"ז של נתניהו ל-48 השעות הקרובות .  
אלא שהבדיקות שערכו בלשכת נתניהו העלו שעלות הטיסה לדרום אפריקה בהתראה כה קצרה ,  כולל סידורי האבטחה הנדרשים ,  תהיה למעלה משבעה מיליון שקלים ,  ולכן החליטו סמוך לשעה עשר בלילה לבטל את הנסיעה .  ההודעה על כך שנתניהו לא ישתתף בטיסה העמידה את אנשי בית הנשיא בפני מצב בעייתי ,  שכן הם לא התכוננו כלל לטיסה אתמול ,  מתוך הבנה שראש הממשלה החליט לייצג את ישראל . " עצרנו את כל הטיפול שלנו בנושא ",  אמר גורם בסביבתו של פרס .  
מצד שני ,  בסביבתו של ראש הממשלה נתניהו מדגישים כי ברגע שהגיעו הצעות המחיר הסופיות לטיסה ,  כונס דיון בנושא וראש הממשלה  " הגיע במהרה למסקנה שמדובר בסכום גדול מדי .  שבעה מיליון שקלים זה הרבה כסף ".  
מותו של מנהיג - כותרות נוספותמשפחת מנדלה :  איבדנו אדם נהדר ,  רוחו עדיין איתנואסיר ,  חבר ואבא :  האיש שהיה הכי קרוב למנדלההקצב מדמשק ספד למנדלה :  חייו הם לקח לעריצים 
הבוקר מתכנס בבית הנשיא דיון דחוף בנושא ,  במטרה להכריע האם פרס אכן יטוס בהתראה של כ-24 שעות .  בסביבתו של פרס ביקשו להדגיש כי אם פרס אכן יטוס לדרום אפריקה ,  עלויות הטיסה הכרוכות בכך יהיו נמוכות בהרבה מאלה של נתניהו ,  בעיקר בשל סידורי האבטחה השונים שלהם .  לדברי גורם שמכיר את הנתונים , " המספר שבעה מיליון לא רלוונטי עבור פרס ".  עם זאת ,  הגורם הוסיף שאם הטיפול בטיסה היה נמשך אתמול ולא נעצר בשל החלטת נתניהו ,  ייתכן שהעלויות היו מעט זולות יותר .  
אם גם בבית הנשיא יחליטו לא לטוס לאשכבה ,  מי שצפוי לייצג את ישראל באירוע הוא יו"ר הכנסת ,  יולי אדלשטיין .  יצוין כי דרג ייצוג יחסית נמוך עשוי לפגוע במארחים הדרום-אפריקנים .
 בין 70 המנהיגים שהודיעו כבר כי בכוונתם להשתתף בטקס האשכבה נמצאים נשיא ארה"ב ,  ברק אובמה ,  נשיא צרפת ,  פרנסואה הולנד וראש ממשלת בריטניה ,  דייויד קמרון .  כמו כן ,  יגיעו שלושה נשיאי ארה"ב לשעבר - ביל קלינטון ,  ג'ורג' וו .  בוש וג'ימי קרטר .  
לא רק מנהיגים יהיו שם .  עשרות אלפי בני אדם צפויים להתכנס באצטדיון הכדורגל האולימפי ביוהנסבורג לטקס ,  ומיליונים יצפו בו ברחבי העולם בשידור החי .  בעקבות הדרישה הגוברת ,  טקס האשכבה ינוהל על ידי ידידו של מנדלה וזוכה פרס נובל לשלום ,  הכומר דזמונד טוטו .  בסופו של הטקס תועבר גופתו לכפר קונו שבמזרח המדינה בחלקה המשפחתית ,  שם הוא ייטמן לבקשתו לצד ילדיו שמתו לפניו .
 לפי דיווח ב"טיימס "  הבריטי בסוף השבוע ,  הלווייתו של מנדלה תהיה הגדולה ביותר מאז זו של הנסיכה דיאנה בשנת 1997 .  ארונו יוצב ככל הנראה במקום מושבה של הממשלה הדרום אפריקנית בפרטוריה ואזרחים יוכלו לעבור על פניו ולחלוק כבוד אחרון .  בניגוד לנשיאים הקודמים של דרום אפריקה שהלכו לעולמם ,  ארונו של מנדלה לא יובל בכרכרה צבאית ברחבי העיר עד לחלקת גדולי האומה בכנסיית הרחוב בפרטוריה .  

24 שעות לפני :  מי ייצג את ישראל בטקס למנדלה ? 
הטקס בדרום אפריקה ייערך מחר ,  אך לא ברור את מי ישראל שולחת .  נתניהו תכנן לטוס ואז ביטל  " בגלל העלות ",  דבר שהחזיר את האפשרות שפרס ייסע .  ייתכן שבסוף דווקא יו"ר הכנסת יטוס

