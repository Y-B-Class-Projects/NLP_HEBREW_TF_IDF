תקשורת ,  את משעממת אותי
במקום להושיב את הילרי קלינטון על כסא נמוך יותר מזה ששגריר טורקיה ישב עליו ,  האספסוף העיתונאי בחר לחבוט בנתניהו כמו שהוא רגיל .  מיכאל קליינר מפהק בלי לשים יד
מישהו היה צריך להושיב את הגברת קלינטון על כיסא נמוך יותר משל שגריר טורקיה על מנת להחזיר אותה לגודלה הטבעי ולשים אותה במקומה .  אבל במקום זה נרתם אספסוף עיתונאי להצדיק אותה ,  לגמד את נתניהו ולהציג את הבניה בירושלים כטריגר ל"משבר ביחסי ישראל-ארה"ב שלא היה כדוגמתו מאז שלטון קנדי ". 
הפיכת נתניהו לשק חבטות תקשורתי היא אקט כל כך טריוויאלי ומובן מאליו במחוזותינו  שכל הסקסאפיל ניטל ממנו כבר מזמן ,  אבל זה לא מונע מאמצעי התקשורת לחזור על עצמם לעייפה .  כל חיצי הביקורת הופנו אל נתניהו בשעה שעל גברת קלינטון הורעפו חיזוקים מכל עבר .  מנכ"ל מועצת יש"ע שכתב לגברת קלינטון מכתב ובו עובדות היסטוריות על הקשר הבל יינתק של עם ישראל לירושלים ,  זכה אף הוא לסוג של נזיפה תקשורתית .  
תקשורת הוגנת ,  או אפילו עיתונות מסחרית שמטרתה למכור עיתונים ,  היתה צריכה הפעם לחרוג ממנהגה ,  ולהמנע מהקפיצה לזירה בקריאות עידוד לקלינטון נוסח : " תני לו בשיניים ".  היה הרבה יותר מעניין לראות את התקשורת מתייצבת פעם אחת בחייה מאחורי ראש הממשלה ומפנה את חיצי הביקורת אל החזק בסיפור :  הילרי קלינטון .  גם אם אין לנו שום ציפיה שהתקשורת הצינית שלנו תגלה מעט אחריות לאומית ,  אפשר היה לצפות שלפחות תתמוך באנדרדוג ,  תזנח את העליהום הקבוע על נתניהו ותסתער על החזק .  פשוט כי מגיע לו .  אז למה היא לא מסוגלת ? 
לתקשורת שלנו ,  לפחות למרביתה ,  יש תפיסה יהודית גלותית מסורתית ,  שעיקרה קיפאון ,  איבוד עשתונות ,  האשמה עצמית והלקאה עצמית ,  בכל פעם שעלילת דם כלשהי מופנית כלפינו .  היא כל כך נוטה להעדיף עמדות זרות על פני העמדה שלנו ,  שהיא פשוט מאבדת את היכולת לתפקד באובייקטיביות :  כך קרה בסברה ושתילה כשנוצרים טבחו במוסלמים ובעידודה הנמרץ של התקשורת ,  קיבלנו על עצמנו את האשמה .  כך קרה כאשר הפלסטינים ביימו לכאורה ירי על הילד מוחמד אה- דורה בעזה ,  ותחת מסע צלב תיקשורתי כבד ללא בחינה שקולת דעת של העובדות  אצה ישראל להודות וקיבעה את תדמית חיילי צה"ל בעולם כרוצחי ילדים חסרי לב .
 הקול השפוי שטען כל העת כי מדובר בפברוק פלסטיני  הוצג בתקשורת כהזוי ,  סהרורי ,  כמי שמנפק הגנה אוטומטית למעשי נבלה ישראלים .  אלמלא נאותה הטלוויזיה הגרמנית לבחון לעומק את העובדות שהציגו אותם שוליים סהרוריים ,  הרי שלעולם לא היתה האמת יוצאת לאור .  כלי התקשורת הישראלים היו עיוורים לאמת ,  ונגררו אחר התקשורת הזרה שפתחה מחדש את הסיפור וניפצה את השקר לרסיסים .
 המשבר האחרון עם ארצות הברית הוא לא עלילת דם ,  אבל ברמה התקשורתית יש בו מאפיינים דומים כמו ניפוח המשבר לממדים מפלצתיים ללא כל קשר למציאות והצגה מסולפת של העובדות על פי הנארטיב של הצד השני .  במישור העובדתי המהומה שפרצה בקשר לקידומה של תכנית לבניית 1600 יחידות דיור בשכונת רמות שלמה בירושלים ,  היא סוג של משבר שהיה נכון לפתור אותו בעמידה ישראלית גאה ,  ובהתעניינות מנומסת מצד התקשורת הישראלית על מידת המעורבות של קלינטון בתכניות בניין עיר בוושינגטון הבירה .  אלמלא תגובתו המבולבלת ,  הממצמצת והחלושה של נתניהו ,  אולי לא היה מתעורר בתקשורת הישראלית ריח הטרף הקל .  אבל מרגע שריח זיעתו של נתניהו פשה באוויר ,  היא פשוט לא מסוגלת לעמוד בפיתוי ובחסדיה הרבים אנו נשאבים למשבר שהיא מביימת מאל"ף ועד ת"ו .
 איפה הביקורת על התנהלותה הבוטה ,  הקיצונית והמוגזמת של הקלינטונית שלראשונה בחיי מצליחה לגרום לי געגועים למדליין אולברייט ?  איפה הכתבות המזכירות את ההיסטוריה של הילרי קלינטון מזווית ישראלית :  האין צדיק אחד בסדום שיבוא עימה חשבון ויזכיר כיצד עמדה ליד סוהה ערפאת בשתיקה רועמת כשזו הפיצה את עלילת הדם על הסוכריות המורעלות שחיל האוויר הטיל ,  כביכול ,  ליד בתי ספר ברצועת עזה ?  האין אחד בסדום שיזכיר שרק בלחצו של בעלה נאלצה להביע התנצלות פומבית על שתיקתה הרועמת ?  האין עיתונאי אחד לרפואה שיגיד לגברת  כאן זה לא קרואטיה ,  גברתי  כולנו יודעים שישראל לא הסכימה על הקפאת בנייה בירושלים ? 
אין עיתונאי אחד שיציג לעם ישראל עובדות כהווייתן :  שאפילו לשיטתם של אוייבינו שכונת רמת שלמה בירושלים ממוקמת על שטח שהיה  " שטח הפקר "  שכלל אינו חלק ממה שקרוי  " כיבוש "?  האין פרשן אחד שיעשה קצת עבודה עיתונאית וינסה להעריך את מה משרתת התגובה האמריקאית על הבנייה בירושלים ?  האין עיתונאי אחד מאלה השוהים בארה"ב שיספק לנו דיווח ישיר ותמונה מלאה על הביקורת האמריקאית המוטחת בקלינטון בארה"ב על רקע  " המשבר "  שנוצר עם ישראל ?  מדוע בהקשר זה התקשורת מסתתרת מאחורי דיווחים של  " מקורות זרים "?  האם לא ניתן להגיע לעשרות סנטורים רפובליקנים שמציגים לגברת קלינטון שאלות קשות ודוחים את התנהלותה ?  מדוע אי אפשר למצוא בעיתון כתבה אחת על ה"ספין "  הקלינטוני שמנסה להסיח את דעת הקהל העולמית מהכשלונות בבית ,  מרפורמת הבריאות שנתקעה ,  מהסקרים המעליבים ,  מהכישלונות בבחירות הביניים בארה"ב ,  על ידי שימוש בשיטות האנטישמיות שתמיד עובדות ?  יצירת והפניית זעם כלפי היהודים והפיכתם לשורש הרע בעולם .  
מדוע אף אחד לא יורד לרמה האישית ,  כמו שאוהבים לעשות לנתניהו כששרה מפטרת את עוזרת הבית שלה ,  ובנועזות חצופה שואל את עצמו אם התנהגותה הבוטה והקשה של גברת קלינטון אינה מושפעת מהיחסים הקרים עם בעלה ,  מתסכולה על שהיא תמיד נשארת מספר שתיים או מתוך יצר נקמנות בעמה של מוניקה לוינסקי .
 
תקשורת ,  את משעממת אותי
במקום להושיב את הילרי קלינטון על כסא נמוך יותר מזה ששגריר טורקיה ישב עליו ,  האספסוף העיתונאי בחר לחבוט בנתניהו כמו שהוא רגיל .  מיכאל קליינר מפהק בלי לשים יד

