התמיכה הגבוהה זה עשור :  נתניהו זוכה ל-35 מנדטים בסקר חדש
השיח הביטחוני סביב הגרעין האיראני והמתיחות בצפון משרתים את ראש הממשלה שזוכה לתמיכה רחבה - כך לפי סקר של חברת החדשות .  הפער מיש עתיד במקום השני עולה ל-17 מנדטים וכוכבת הסקר הקודם לוי-אבקסיס נחלשת
על רקע המתיחות הביטחונית ,  חשיפת ארכיון הגרעין האיראני והפרישה האמריקנית מהסכם הגרעין ,  ראש הממשלה בנימין נתניהו נהנה מפופולריות הגבוהה ביותר מזה עשור :  כך עולה מסקר שפורסם הערב  ( רביעי )  במהדורה המרכזית של חברת החדשות .  אם הבחירות היו נערכות היום ,  הליכוד בראשות נתניהו היה זוכה ל-35 מנדטים ,  חמישה יותר ממצבת המנדטים של הליכוד בכנסת הנוכחית .  מדובר בתוצאה הגבוהה ביותר שהליכוד קיבל זה עשור בסקרים של מינה צמח ומנו גבע ,  עורכי הסקר בחברות החדשות .  
הרחק מאחור ,  במקום השני ובפער גדול שאינו מותיר ספק בנוגע לזהות המפלגה הגדולה ,  יש עתיד של יאיר לפיד עם 18 מנדטים ,  ואחריו המחנה הציוני עם 14 מנדטים .  הרשימה המשותפת מקבלת בסקר זה 12 מנדטים ,  הבית היהודי עם שמונה מנדטים ,  יהדות התורה עם 7 מנדטים ,  כולנו וישראל ביתנו עם 6 ,  מרצ עם 5 מנדטים ,  וש"ס זוכה ל-4 מנדטים בלבד .  סדר היום המדיני ביטחוני של השבועות האחרונים פוגע גם בסיכויי ההצלחה של מפלגתה החדשה של ח"כ אורלי לוי-אבקסיס ,  שמקבלת לפי הסקר 5 מנדטים ,  בירידה חדה מהסקר הקודם של אותו מכון שהעניק לה 8 מנדטים .  
בשבועיים האחרונים סדר היום הציבורי והתקשורתי הוקדש לנושאים מדיניים ביטחוניים ,  בהם ראש הממשלה בולט ומוביל לגמרי את סדר היום ,  כמו חשיפת ארכיון הגרעין האיראני והודעת הנשיא טראמפ על פרישה מהסכם הגרעין בין איראן והמעצמות .  מהסקר עולה כי 62% מהציבור סבורים שביטול ההסכם הוא טוב ,  ורק 17% לא טוב .  עוד עולה כי המתיחות בגבול הצפון ,  ריבוי התקיפות המיוחסות לצה"ל בסוריה וההיערכות לתגובה איראנית מייצרים רמת חרדה גבוהה בציבור בנוגע לאפשרות של מלחמה :  62% מהציבור חושש ממלחמה ,  ואילו 31% לא חושש .  

התמיכה הגבוהה זה עשור :  נתניהו זוכה ל-35 מנדטים בסקר חדש
השיח הביטחוני סביב הגרעין האיראני והמתיחות בצפון משרתים את ראש הממשלה שזוכה לתמיכה רחבה - כך לפי סקר של חברת החדשות .  הפער מיש עתיד במקום השני עולה ל-17 מנדטים וכוכבת הסקר הקודם לוי-אבקסיס נחלשת

