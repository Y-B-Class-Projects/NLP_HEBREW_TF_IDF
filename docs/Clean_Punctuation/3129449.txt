נתניהו לפני המראתו :  על מרקל ומקרון להכניס שינויים בהסכם הגרעין
ראש הממשלה המריא לפורום הכלכלי של דאבוס שבשוויץ ,  אחרי היעדרות של שנה .  לכנס יגיעו מנהיגים רבים מרחבי העולם ,  ובהם גם נשיא צרפת וקנצלרית גרמניה . " אומר להם כי השבועות הקרובים הם ההזדמנות האחרונה "
 ראש הממשלה בנימין נתניהו אמר היום טרם המראתו לפורום הכלכלי של דאבוס שבשוויץ כי יפציר במנהיגי צרפת וגרמניה להכניס שינויים משמעותיים בהסכם הגרעין עם איראן . " אומר לאנגלה מרקל ולעמנואל מקרון כי השבועות הקרובים הם ההזדמנות האחרונה להכניס תיקונים בהסכם הגרעין המסוכן ,  תיקונים אמתיים ולא קוסמטיים בלבד ",  אמר . " בכל מקרה ,  עם הסכם או בלעדיו ,  המדיניות שלנו היא למנוע את התחמשותה של איראן ",  הוסיף .
 נתניהו אמר כי בביקורו בדאבוס יקדם את מעמדה של ישראל  " כמעצמה טכנולוגית עולמית ,  כמו שבא לידי ביטוי בביקורי בשבוע שעבר בהודו ".  לדבריו , " זה מסייע לנו להרחיב את המרחב הדיפלומטי שלנו לטובת כלכלת ישראל אזרחי ישראלי וביטחון ישראל ".  
ראש הממשלה המריא בתום ביקורו של סגן נשיא ארצות הברית מייק פנס בישראל . " זה היה כבוד לארח את סגן הנשיא פנס בישראל .  הוא נתן ביטוי יוצא מן הכלל ליחסים החזקים בין ישראל וארצות הברית ,  ותמיד נזכור את נאומו המרהיב בכנסת ",  אמר .
 נתניהו נסע עם רעייתו שרה לביקור בן שלושה ימים באלפים השוויצרים ,  שם יתקיים הכנס .  בוועידה ,  שאליה הגיע נתניהו כמעט בכל שנה בשנים האחרונות ,  מתקבצים רבים ממנהיגי העולם ובכירי עולם הכלכלה והעסקים .
 השנה צפויים להגיע אליה ,  בין היתר ,  נשיא ארצות הברית דונלד טראמפ ,  נשיא צרפת עמנואל מקרון ,  קנצלרית גרמניה אנגלה מרקל ,  ראשת ממשלת בריטניה תרזה מיי ומלך ירדן עבדאללה .  בלשכת ראש הממשלה טרם אישרו סופית את לוח הזמנים של הפגישות ,  אך בימים האחרונים נעשים מאמצים אינטנסיביים לתיאום פגישות מדיניות עם ראשי המדינות הגדולות שיגיעו לעיירת הסקי המושלגת .  
בשנה שעברה ,  באופן חריג ,  לשכת ראש הממשלה ביטלה את השתתפותו ברגע האחרון בנימוק של לוחות זמנים ובטענה שרשימת המוזמנים אינה מספיק אטרקטיבית .  עם זאת ,  השנה נתניהו הודיע על השתתפותו בוועידה זמן רב מראש ,  למרות לוחות הזמנים הצפופים בין ביקורו בהודו בשבוע שעבר וביקור סגן נשיא ארצות הברית מייק פנס בישראל .  ביום חמישי נתניהו צפוי לשוחח במליאת בוועידה ,  שנחשבת לאחת הבמות החשובות של הכלכלה העולמית ,  עם העיתונאי האמריקני פאריד זקריה ,  שאליו התראיין גם ב-2016 .  
במקביל ,  נתניהו צפוי לקיים פגישות צד עם המנהיגים - ובמוקד תשומת הלב פגישות עם טראמפ ומנהיגי אירופה .  בראש סדר היום המדיני יהיה הנושא האיראני ,  על רקע סימני השאלה מעל הסכם הגרעין עם טהראן ןהחשש הישראלי מהתבססותה של איראן בסוריה ובדרום לבנון .  
אם ייפגש עם טראמפ ,  זו תהיה פגישתם הרביעית של שני המנהיגים מאז כניסתו של טראמפ לבית הלבן ,  והראשונה מאז שהממשל הכריז על מדיניות חדשה בנושא האיראני והחל לאיים ברצינות על פרישה מהסכם הגרעין בין איראן והמעצמות ,  שנחתם ב-2015 .  
בשבועות האחרונים נתניהו שב והזהיר את מנהיגי אירופה  " לקחת ברצינות "  את איומיו של טראמפ על פרישה מהסכם הגרעין .  אתמול ,  לצדו של פנס ,  נתניהו איים כי אם לא יבוצעו  " צעדים משמעותיים "  לתיקון ההסכם ,  ישראל תתמוך בכוונת הממשל לפרוש ממנו .  
נושא נוסף שצפוי להעסיק את הפגישות המדיניות של נתניהו יהיה הנושא הישראלי-פלסטיני ,  על רקע הכרזת ירושלים של ממשל טראמפ וההחלטה על הקיצוץ בתקציבי אונר"א .  
בלשכת נתניהו מקווים לקיים גם פגישה עם המלך עבדאללה - לראשונה זה יותר משנתיים - כדי לבשר סופית על סיום משבר השגרירות בירדן .  זאת לאחר שישראל התנצלה בסוף השבוע שעבר והעבירה פיצוי למשפחות הירדנים שנהרגו בפיגוע .  
לצד פגישות רשמיות ,  שטרם נקבעו סופית ,  לנתניהו עשויות להיות שיחות צד לא רשמיות גם עם שורת המנהיגים שמגיעה לדאבוס השנה - רבים מהם נחשבים למיודדים וידידותיים .  
אלו כוללים את ראש ממשלת יוון אלכסיס ציפראס ,  ראש ממשלת הולנד מארק רוטה ,  נשיא ארגנטינה מאוריסיו מאקרי ,  נשיא קולומביה חואן מנואל סאנטוס ונשיא אזרבייג'אן אילהאם אילייב .  גם מזכ"ל האו"ם אנטוניו גוטרש ,  ראש ממשלת קנדה ג'סטין טרודו ונשיא אוקראינה פטרו פורושנקו יהיה בין החברים בחוג הסילון בדאבוס השנה .
 בעוד נתניהו מתכוון לנצל את שהותו כדי לקדם את האינטרסים הישראליים בנושא איראן וללחוץ על מנהיגים בעולם  " לתקן את הסכם הגרעין ",  במסדרונות בדאבוס יסתובב גם שר החוץ האירני ,  מוחמד ג'וואד זריף .  
גם ראש הממשלה הפלסטיני ,  ראמי חמדאללה ,  הוא בין הדוברים בכנס ,  ועם המשתתפים נמנים גם שורה של בכירים ממדינות המפרץ - שרי חוץ ,  אוצר ואנרגיה מערב הסעודית ,  מקטאר ,  מבחריין ומאיחוד האמירויות הערביות .  מלבד נתניהו ,  גם יו"ר האופוזיציה יצחק הרצוג  ( המחנה הציוני )  צפוי להגיע לדאבוס השנה ולהשתתף במושבי הכינוס ,  שבו משתתפים ,  בנוסף לראשי מדינות ,  גם ראשי תאגידים וחברות בינלאומיות ,  וכלכלנים ומדענים מובילים מכל העולם .
  ( עדכון ראשון :  14:41 )  

נתניהו לפני המראתו :  על מרקל ומקרון להכניס שינויים בהסכם הגרעין
ראש הממשלה המריא לפורום הכלכלי של דאבוס שבשוויץ ,  אחרי היעדרות של שנה .  לכנס יגיעו מנהיגים רבים מרחבי העולם ,  ובהם גם נשיא צרפת וקנצלרית גרמניה . " אומר להם כי השבועות הקרובים הם ההזדמנות האחרונה "
 
