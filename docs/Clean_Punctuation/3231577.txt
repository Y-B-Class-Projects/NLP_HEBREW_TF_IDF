מה נשתנה הלילה הזה ?  נתניהו חזק יותר - על חשבון שאר השחקנים
לקראת ממשלת נתניהו החמישית ,  החלו כבר סימני שכרון כוחו להופיע .  לריבלין הוא הכניס ,  מכתב האישום הוא לא מפחד ,  והקולות נגד מינוי אפשרי של לוין למשפטים ורגב לביטחון הפנים עשויים דווקא לחזק אותו .  והאופוזיציה ?  הבטיחה שתהיה מרור ,  אבל בינתיים היא הרבה יותר חרוסת
אחד מהם חשש מהרגע הזה יותר מכל ,  והשני אולי דמיין אותו לגמרי אחרת ,  אבל כל החרדות/פנטזיות התנקזו בסופו של דבר לטקס ממלכתי סטנדרטי ואפילו די משעמם .  ברגע שבו נשיא המדינה ראובן ריבלין העניק לבנימין נתניהו את כתב המנדט להרכבת הממשלה ,  שררה בעיקר תחושה חזקה של דה ז'ה וו ;  ככה זה ,  כנראה ,  כשזה קורה בפעם החמישית .  בניגוד לתופעה הפסיכולוגית שבה אנחנו מרגישים שהיינו במצב מסוים כבר פעם וזה לא באמת נכון ,  במקרה הזה זו אמת לאמיתה .
 אחרי מערכת בחירות סוערת חזרנו בדיוק לאותו מקום :  אותו ראש ממשלה ,  אותה קואליציה ,  אותם שותפים  ( בשינוי פרסונלי קל של בנט ושקד שהוחלפו ברפי פרץ ובצלאל סמוטריץ' )  ובדיוק אותן בעיות ;  חוק הגיוס ,  עבודות בשבת ,  פסקת התגברות והחלת ריבונות עומדים בראש סדר היום של המשא ומתן הקואליציוני ,  ואל תופתעו אם בקרוב נשמע שוב על חוק עונש מוות למחבלים .  
אז מה בכל זאת נשתנה הלילה הזה מכל הלילות ?  שנתניהו חזק יותר מאי פעם ,  הליכוד עם הישג שיא היסטורי שלא נרשם מאז 2003 ,  וכל שאר השחקנים שמסביב - יותר חרדים ודתיים או יותר מגומדים ומוחלשים .  סימני שכרון הכוח הופיעו כבר ביום שני בבוקר ,  כשלסבב ההתייעצויות של הסיעות בבית הנשיא נשלחו שלושה מהליכודניקים שהכי גידפו את ריבלין :  שר התיירות יריב לוין ,  שרת התרבות והספורט מירי רגב ,  וח"כ ודוד ביטן ,  בבחינת in your face מתריס ומשתחצן .
 בדיוק כמו ההחלטה למנות את מקורבו נתן אשל ,  שהורחק מהשירות הציבורי ,  כחבר רשמי בצוות המשא ומתן הקואליציוני .  או האיתותים על הכוונה למנות את איש אמונו לוין או יו"ר האיחוד הלאומי סמוטריץ' למשרד המשפטים ולשים את אנשי החצר רגב ואמיר אוחנה במשרד לביטחון פנים והתקשורת .  

לא ברור אם נתניהו רק משחרר בלוני ניסוי כדי לבחון את עוצמת התגובה ובאמת נחוש ללכת עד הסוף ,  אבל התדרוכים עלומי השם של גורמים משפטיים ובמשטרה על הסכנה למערכת אכיפת החוק רק מתדלקים את הבייס בתאוריות קונספירציה על דיפ-סטייט ו"פקידותיסטן ",  ובמקום שיהיה להם אפקט מצנן הם דווקא עשויים לחזק את נתניהו בצדקת הדרך .  פסקת ההתגברות היא רק ההתחלה ;  יש כאן הצהרת כוונות ברורה לגבי המלחמה שהוא מתכוון לנהל נגד הפרקליטות ,  המשטרה ,  בית המשפט העליון והתקשורת בקדנציה הקרובה באמצעות נאמניו ואנשי אמונו .  
הפיל הגדול בחדרי בית הנשיא שעליו אף אחד לא דיבר היה השעון המשפטי המתקתק :  עד סוף השנה אמור להיות פה שימוע ואולי גם כתב אישום ,  אבל נתניהו לא מתכוון לתת לזה לעצור אותו .  נישא על גבי התמיכה הציבורית חסרת התקדים , " רצון הבוחר "  ישמש כמגן החסינות שלו כל הדרך לבית המשפט .  בסיטואציה הקואליציונית החדשה ,  צפרדע החסינות תיבלע בגרונם של כל השותפים ;  גם בלי שנתניהו יעשה שום דבר ,  אף אחד מהם פשוט לא יפיל אותו .  
שר האוצר משה כחלון ,  שהיה היחיד שהתבטא נגד המשך כהונה של נתניהו תחת כתב אישום ,  חזר מהבחירות עם 4 מנדטים בלבד ,  ללא משקולת של לשון מאזניים והיכולת לאיים בהפלת הממשלה או להטיל וטו שיציל את מערכת המשפט מאימת הלויניזם והסמוטריצ'יזם .  אם המאמצים להכניס את כולנו לסיעה משותפת עם הליכוד יבשילו ,  הוא יוותר אפילו על היכולת לערער את יציבות הממשלה ולהשאיר אותה במתכונת צרה של 61 ,  ויכשיר לנתניהו את הדרך .  
נתניהו כבר חגג עם עדן בן זקן את הניצחון הגדול אבל לפני שמברכים על המוגמר ,  צפויים עוד כמה שבועות מפרכים של משא ומתן ,  שכאב הראש הגדול שלו יהיה ענייני דת ומדינה .  ללוין ואשל יש עד 29 במאי למצוא פתרון יצירתי שיאפשר לזאב ולכבש לגור זה עם זה ,  ולגשר על הדרישה של החרדים לשנות את חוק הגיוס מול האיום של ליברמן ללכת לאופוזיציה אם ישנו בו פסיק ונקודה .  לחרדים יש 16 מנדטים לעומת 5 בלבד של ליברמן ,  אבל הוא ההבדל בין 60 ל-65 ועליו תקום ותיפול הממשלה .  
גם כחלון לוקח את הזמן :  למרות המגעים המתקדמים לכאורה של המקורבים על חזרה הביתה לליכוד ,  הוא התחמק כל השבוע מלהגיע לפגישה עם נתניהו והעדיף לצפות במשחק כדורגל בברצלונה ,  ואפילו לא הודיע מי ישב מטעמו בצוות המשא ומתן הקואליציוני .  
בליכוד מוטרדים מגרירת הרגליים של כחלון ומודאגים לא פחות מליברמן הלא צפוי שיכול לעשות קטע ברגע האחרון .  כחלון וליברמן מכחישים שיש ביניהם תיאום ,  אבל יכולים לייצר ציר של שיתוף פעולה בבלוק ימין חילוני-אזרחי שיכול לאזן את התחזקות הסיעות החרדיות ולהקשות על חלק מהדרישות שלהם במשא ומתן .  לא בטוח שזה אפילו רע לנתניהו ,  שיהיה גוש חילוני-מסורתי מימין שיעזור לו לעמוד בלחץ החרדי בסוגיות מסוימות במרוצת הקדנציה .  
גם אם ליברמן וכחלון ימשיכו לשחק אותה קשים להשגה ,  וגם אם הדרישות של פרץ וסמוטריץ' יתגלו כקשות לפיצוח ,  ההערכה הרווחת היא שבסופו של דבר ,  גם אם הדרך תהיה ארוכה ופתלתלה ,  כולם ירדו מהעץ ונתניהו ישביע בסוף מאי את ממשלתו החמישית .  אבל מכיוון שמדובר באותם שחקנים ואותה הקואליציה ,  הנה ספוילר שמתבסס על דה ז'ה וו :  זה יימשך עד הדקה ה-90 ולא ייגמר דקה אחת קודם .  

בזמן שנתניהו קיבל מריבלין את המנדט להרכיב את ממשלתו החמישית ,  שעשויה להכשיר את דרכו לכהן עם כתב אישום ,  באופוזיציה החדשה השתררה דממה חרישית .  כחול לבן ,  מפלגת השלטון האלטרנטיבית ,  לא פצתה פיה ,  ממפלגת העבודה לא נמסרה תגובה ,  ורק יו"ר מרצ תמר זנדברג הייתה צדיקה יחידה בסדום והזכירה שנתניהו לא רק מרכיב ממשלה אלא גם מחפש חסינות שתציל אותו ממצבו המשפטי .  יאיר לפיד הבטיח למרר את חיי נתניהו מהאופוזיציה אבל אם לשפוט מהשבוע הראשון זה מרור-לייט של ממש .
 על ארבעה בנים דיברה ההגדה ובשבוע שאחרי הבחירות רביעיית הצמרת של כחול לבן פחות או יותר התפוגגה באוויר .  יו"ר המפלגה ,  בני גנץ ,  הגיח לראיון קצר בעובדה ,  גבי אשכנזי קפץ לנשיא כדי להוריד מהפרק את רעיון ממשלת האחדות ,  לפיד בילה בפריז הבוערת ועקבותיו של משה יעלון נעלמו כליל .  
אפשר להבין למה אחרי 50 ימים של קמפיין מתיש ,  סוער ורצוף עליות ומורדות הם היו זקוקים להתאוששות מהלם הקרב .  אבל בזמן שהקוקפיט עשה איש איש לביתו ,  הקמפיינרים והאסטרטגים יצאו לתקשורת לסיבוב ניצחון ,  או שמא מסע חיסולים ,  והרפש התחיל לצאת החוצה .  מצד אחד ,  יש במה להתפאר - 35 מנדטים זה הישג שיא למפלגת אופוזיציה שלא נראה בשנים האחרונות ,  אבל התוצאה הסופית לא היתה מספיקה למהפך - ולכן צריך לסמן את האחראי .  לניצחון אבות רבים אבל הכישלון הוא יתום ואף אחד לא רוצה שהוא יהיה רשום על שמו .  
בזמן שכולם דיברו על האגו והאמון של גנץ ,  לפיד והגנרלים ,  מסתבר שהסכינים החדות נשלפו על ידי אנשי הקמפיין .  המונח פוסט-מורטם לקוח מעולם הניתוחים לאחר המוות ,  ומה שהיועצים של גנץ עשו השבוע כשחשפו את מה שקרה מאחורי הקלעים היה לא פחות מדמם .  
אם לתמצת בקצרה את עיקרי העלילה ,  שמתנהלת בעיקר בציר גנץ-לפיד ,  אנשיו של הראשון מאשימים את השני בהחרבת הקמפיין - אולי אפילו בכוונה תחילה .  רונן צור ,  היועץ האסטרטגי של גנץ ,  התנגד לחיבור עם לפיד מלכתחילה ,  הוזז בגללו מניהול הקמפיין ,  ועכשיו מחזיר נקמה :  בשורה של ראיונות ,  תדרוכים והתבטאויות מאז הבחירות טען שלפיד ואנשיו - הסוקר מארק מלמן והיועץ הפוליטי שלום שלמה - הובילו קמפיין מקרטע וחלש ואחראים בלבדית להפסד  " פושע "  שהוא פספוס היסטורי .
 צור רצה ללכת לנתניהו על הראש ולטרגט את בוחרי הימין ,  אך הצוות של לפיד התנגד ודגל באסטרטגיית המפלגה הגדולה - שבמהותה שאבה את המנדטים מגוש המרכז-שמאל .  גם את האחריות לנאום הניצחון שלא היה צור זרק לפתחו של לפיד ובשיחות סגורות אף העלה את האפשרות שהוא שלח את גנץ להתבזות על הבמה כדי לעשות סבוטאז' מכוון .  
יועץ אחר של גנץ ,  ישראל בכר ,  התראיין בחדשות 13 ,  ותלה את המנדטים החסרים בהקלטות גנץ ,  ששודרו שבוע אחר שבוע באותו ערוץ וחשפו את כפלי הלשון והחרדות של יו"ר כחול לבן .  בכר ,  זה שהמליץ מלכתחילה ללכת על איחוד עם לפיד - הצביע גם על הדרמות הגדולות מאחורי הקלעים כמהמורה משמעותית .  כלשונו : " לאחר האיחודים ,  התקבלה החלטה שלא מפטרים אנשים - החלטה אנושית .  אני חושב שמקצועית היה צריך להחליט אחרת ".  
לא בטוח כמה זה מכובד ומקצועי מצדם של הספינולוגים לכבס את הכביסה המלוכלכת בחוץ ולא בטוח שסיבובי היח"צ שלהם מועילים לגנץ במיוחד ,  אלא רק מחזקים את הדימוי שלו כבובה מהונדסת על חוט .  רוב היועצים ,  מלבד בכר ,  לא אמורים להמשיך איתו לאופוזיציה ,  אבל החשדנות הבסיסית כלפי לפיד ככל הנראה תחלחל עמוק לתוך הקדנציה .  כבר השבוע דלפה לטוויטר של עמית סגל תכתובת ווטסאפ פנימית מקבוצת ח"כים שבה הח"כים מרשימתו של גנץ קראו תיגר על לפיד והביעו התנגדות לקו הנחרץ שהוא מוביל מול החרדים .  
אם ההדלפות וההקלטות ימשיכו איתנו מהקמפיין לכנסת ,  כעיתונאים כמובן נברך על כך ,  אבל ברמת הניהול השוטף זו תהיה תקלה קשה .  כחול לבן עומדת בפני אתגר אופוזיציוני עצום :  גם בלי יועצים ,  בקוקפיט יש מספיק אגו ,  ושלושה רמט"כלים שצריכים להתרגל לחיי חפ"שים אפורים בוועדות ובמליאה .  בנוסף ,  עם לפחות 24 ח"כים חדשים ,  הניסיון הפרלמנטרי של אנשי יש עתיד הוא מצרך הכרחי בכדי לייצר אופוזיציה לוחמת .  
עדיין לא ברור איך תעבוד ביחד הסיעה המאוחדת ומי בדיוק יחזיק במושכות ,  אבל לפני שגנץ ולפיד מתחילים למרר לממשלה את החיים - הם צריכים לסדר את מה שקורה אצלם בבית .  נתניהו והליכוד יחפשו כל העת ,  כטבעם ,  להכניס טריז בתוך האלטרנטיבה ולבצע הפרד ומשול ,  והאתגר הכי גדול של גנץ ולפיד יהיה לשמור על כחול לבן מאוחדת .  
עם פרסום התוצאות הסופיות של הבחירות ,  ראשי הימין החדש נפתלי בנט ואיילת שקד הצטרפו לרשימה המכובדת והארוכה של נפגעים וקורבנות שלא שרדו את בחירות 2019 .  לכישלון הימין החדש רבדים רבים ,  החל מנטישת הבייס בציונות הדתית ,  קמפיין ביזארי ובוטה וכלה בצעקות הגוועלד של נתניהו ששתו את כל קולות מפלגות הימין .
 בנט ושקד שותקים ומנסים לשמור על פרידה ג'נטלמנית אבל גם על הדינמיקה ביניהם עוד יסופר רבות .  למרות ההנהגה המשותפת ,  התבוסה לא מתחלקת שווה בשווה אלא מוטלת בעיקר לפתחו של בנט ,  שניווט את ההגה וניהל את הקמפיין ועד הרגע האחרון נלחם על קול וקול ,  בעוד שקד מסומנת כמי שתצא מהאירוע בסופו של דבר מנצחת .  
התרסקות המיזם המשותף משחררת את שקד מכבלי החסות של בנט ומאפשרת לה לצאת לדרך עצמאית חדשה מבלי להיות מואשמת בתקיעת סכין בגב השותף שלה ;  עוד הרבה לפני שנולד הימין החדש ,  דוד ביטן פתח עבורה את דלתות הליכוד לרווחה ,  ולא מן הנמנע שמיד אחרי החגים מישהו יבחין בה מגישה טופס התפקדות במצודת זאב .  בנט לא קיבל הזמנה כזו מאף אחד ,  אבל מוקדם להספיד גם אותו .  למרות שעל פניו מתאונת הדרכים המשותפת הוא יצא בנזק גדול ואילו היא עם מכה קלה בפגוש .  
הבחירות הדרמטיות והסוערות יספקו לפרשנים ולחוקרים באקדמיה עוד הרבה חומר לדיונים מעמיקים ,  אבל הניתוח הכי פשטני לשאלה :  מה הביא לנתניהו את הניצחון ,  מתבונן על זהות המועמדים שהתמודדו מולו ,  ומידת הכריזמה שנוטפת מהם .  
בפוליטיקה מודרנית שהולכת ומתבססת על מנהיגים ואישיותם ,  ובמיוחד במקרה של ישראל וההערצה לנתניהו ,  הפרסונה של ראשי המפלגות היא בעלת חשיבות מכרעת .  המקרה של בנט ושקד מעורר תרגיל מחשבתי מעניין ומשעשע של ספקולציה לאחור  - " מה היה קורה אילו ".  בהתחשב בפופולריות של שקד וממדי ההערצה אליה בחוגי הימין ,  אפשר לדמיין - מה היה קורה אילו היא הייתה עומדת בראשות הימין החדש במקום בנט ?  האם היא היתה מצליחה לסחוף קהלים אחרים או לגרום להם להישאר בבית ,  או שגם היא הייתה נסחפת בקשית המנדטים של נתניהו ? 
גם בצד שמנגד אפשר לאתגר את הדמיון ולהציב קושיות משעשעות במבט של בדיעבד :  גנץ קפץ עמוק עם הראש למים בתחילת קמפיין הבחירות ,  וקיבע את עצמו בתור המועמד של מחנה  " רק לא ביבי "  לראשות הממשלה ,  ואילו גבי אשכנזי ,  היה האחרון להצטרף למפץ הגדול בגוש המרכז ,  והסתפק במקום הרביעי ,  תחת מי שבעבר היה פקודו .  
אשכנזי חרש את השטח בבחירות והתגלה ,  כמצופה ,  כמגנט פופולרי בשווקים ובפריפריה שמצליח להקסים גם במעוזי הליכוד ,  אבל בסוף לא היה הגרוש ללירה שתביא למהפך כפי שקיווה ,  וייאלץ להסתפק בספסלי האופוזיציה .  נעצום את העיניים ונדמיין מה היה קורה אילו מול נתניהו ,  במקום גנץ ובנט ,  היו מתמודדים אשכנזי ושקד - והאם זה היה מקשה עליו להבקיע את הניצחון ההיסטורי .  
וכדי להשלים שלישיית קושיות ,  נצלול אחורה בזמן ליולי 2017 ,  לפריימריז על ראשות מפלגת העבודה .  מה היה קורה אם יו"ר המפלגה אבי גבאי לא היה מנצח - ועמיר פרץ או בוז'י הרצוג היו בראשות מפלגת העבודה ?  האם הם היו מצליחים לזהות את הפוטנציאל של גנץ או אשכנזי מבעוד מועד ולדאוג שהוא ינותב למפלגתם שלהם עצמם ,  ובכך מונעים מהעבודה להתרסק ממעמד מפלגת שלטון למפלגת נישה ?  נבהיר :  מדובר בספקולציות חסרות ממשות ומשמעות ,  נקודות למחשבה או תסריטים מדומיינים ,  שעשוע בלבד לכבוד חופשת הפסח ולחיי ההנגאובר שאחרי הבחירות .  חג שמח !  

מה נשתנה הלילה הזה ?  נתניהו חזק יותר - על חשבון שאר השחקנים
לקראת ממשלת נתניהו החמישית ,  החלו כבר סימני שכרון כוחו להופיע .  לריבלין הוא הכניס ,  מכתב האישום הוא לא מפחד ,  והקולות נגד מינוי אפשרי של לוין למשפטים ורגב לביטחון הפנים עשויים דווקא לחזק אותו .  והאופוזיציה ?  הבטיחה שתהיה מרור ,  אבל בינתיים היא הרבה יותר חרוסת

