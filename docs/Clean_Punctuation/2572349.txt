פרשנות :  אם אף אחד לא רוצה ,  למה הולכים לבחירות ? 
לשותפים הקואליציונים אין אינטרס בכך ,  ליריבים באופוזיציה אין מנהיג מרכזי ,  אך ההיגיון מחייב להקדים את הבחירות .  וכשאלו בדרך , " קרע ביחסים "  בין ברק לנתניהו ממש לא מפתיע
1 .  לאהוד ברק אין אינטרס ללכת לבחירות בתוך שלושה חודשים .  גם לא לאביגדור ליברמן .  אלי ישי אולי חושש מאריה דרעי ,  שהצהיר בריאיון בחג האחרון שהוא חוזר לפוליטיקה ,  אבל גם הוא וגם שריו היו שמחים להתרווח עוד שנה במשרדיהם הנוחים .  גם לשרי הליכוד לא רע ,  שלא לדבר על הח"כים שיודעים שמחכה להם מרחץ דמים בבחירות הפנימיות לרשימת המפלגה לכנסת  ( אם התקנון לא ישונה )  .  אז למה בכל זאת כולם מדברים בחירות ?  כי זה מה שההיגיון מחייב .
 ראש הממשלה יודע שהוא טעה טעות מרה כשלא הקדים את הבחירות לספטמבר ,  והעדיף את הסטוץ עם קדימה ,  ומקורביו מזהירים אותו מדימום מתמשך לאורך שנה שלמה .  לכן ,  רוב הסיכויים שהבחירות יוקדמו עם תחילת מושב החורף .  בכל זאת חשוב לזכור :  הממשלה הזו הוכיחה כישורי הישרדות מרשימים .  בזמן שהפוליטיקאים מתראיינים והעיתונאים מפרשנים ,  אין לדעת מה מבשלים נתניהו וזאב אלקין .  
2 .  לא ברור האם זה גל החום והלחות שתקף את ישראל ,  או האופוריה שליוותה את ביקורו בארצות הברית ,  אבל מה גורם לראש הממשלה ואנשיו לחשוב שנקנה את הניסיון שלהם לזרוק את פירוק הממשלה המתקרב על השותפות הקואליציוניות ?  ראש הממשלה ושר האוצר בעצמם טוענים שהמצב הכלכלי רגיש ,  אז איך קורה שהדיונים על התקציב מתחילים רק עכשיו ?  למה לליברמן וישי להסכים לתמוך בתקציב מראש ,  בלי שראו והבינו את ממדי הקיצוץ ומשמעויותיו ?  רוצים ללכת לבחירות אחרי כמעט ארבע שנים ?  חושבים שאין סיכוי להעביר תקציב בשנת בחירות ?  הכל בסדר  פשוט תגידו את האמת ,  אל תספרו סיפורים .  
3 .  לו הבחירות היו מתקיימות היום ,  ראש הממשלה הנבחר היה בנימין נתניהו .  אם לא יתרחש אירוע דרמטי ,  קיים סיכוי גבוה שגם אם הן יתקיימו בעוד שלושה חודשים ,  הנשיא יטיל עליו את מלאכת הרכבת הממשלה .  נתניהו נהנה מהעובדה שבגוש המרכז-שמאל אין לו אלטרנטיבה שלטונית .  הישגה של שלי יחימוביץ במפלגת העבודה פנטסטי ,  והיא מספרת על חמישה מנדטים בעלי פוטנציאל לזלוג מהליכוד לעבודה ,  אבל קשה לראות אותה מנצחת את נתניהו .  וכשיאיר לפיד בשטח ,  שאול מופז מתעקש שמפלגתו  " מוכנה לבחירות בכל עת "  וציפי לבני עדיין לא החליטה האם לחזור או להמשיך לצייץ ולהעלות סטטוסים ,  ראש הממשלה קוטף את הפירות .  ועדיין ,  אם בסופו של דבר ייבנה מערך כוחות כלשהו שיתאחד מאחורי אישיות אחד שתתיימר להיות ראש ממשלה ,  לנתניהו יש ממה לחשוש .  עם קצת בגרות פוליטית ,  זה עוד יכול לקרות .
 4 .  על מה יתנהלו כאן הבחירות ?  ראש הממשלה דחה בשבוע שעבר את הקו האדום שהוא סימן לאיראן למחצית השנייה של 2013 .  זה מבטיח לו ולפרסומאים שישכור את מלוא הלגיטימציה לשאול אותנו מי אנחנו רוצים שירים את הטלפון בשלוש לפנות בוקר .  אבל לא בטוח בכלל שזה יספיק .  אחד מהפוליטיקאים היותר משופשפים כאן ,  שחפץ ביקרו של ראש הממשלה ,  משוכנע שהגזרות הכלכליות יהיו משמעותיות יותר מהפצצות האיראניות .  הסיפורים על כמה שטוב כאן ביחס למה שקורה בספרד וביוון טובים למדורי הכלכלה ,  אבל את המובטלים והמפוטרים שבדרך זה לא ינחם .  והנה עוד סיבה מדוע יעדיף נתניהו להקדים את הבחירות .  הצפי לחודשים הקרובים לא משהו ,  אבל לאלו שיבואו אחריהם הרבה יותר גרוע .  
5 .  לא כדאי להתרגש יתר על המידה מאותו  " קרע ביחסים "  בין ראש הממשלה לשר הביטחון .  מוטב להסתכל על העניין בפרספקטיבה פוליטית טהורה .  כששני שותפים לא טבעיים מנהלים זוגיות ,  סביר להניח שלקראת מערכת בחירות הם יחדדו מסרים וינסו לדקור אחד את השני .  שרי הליכוד ,  שחלקם מתעבים את שר הביטחון ,  ניצלו את הרגע לסגירת חשבונות פרטית .  מקורבו של ברק ,  השר שלום שמחון ,  שתקף הבוקר במילים קשות את שר האוצר ,  עשה זאת גם כן בהמשך לקרבות רחוב מתמשכים בין השניים .  
לא ברור מדוע בחר נתניהו לתקוף את ברק דווקא בנושאים הללו .  האינטרס שלו הוא שמערכת הבחירות תתנהל סביב העניין המדיני-ביטחוני .  אז מדוע לתקוף את שותפך ?  דווקא ברק הוא זה שמגלה עד כה בגרות .  בהודעה רבת חשיבות שפרסם הוא בחר להדגיש את חשיבות היחסים עם ארצות הברית והחשיבות שהוא מייחס לעצמו בביסוס החשיבות הזו .  את נתניהו הוא בחר שלא לתקוף .  לפחות הוא פועל לפי תיבת המסרים שלו לבחירות הבאות  ( שניסחו לו בניו של יוסי ביילין )  : " כי צריך כאן מבוגר אחראי ".  

פרשנות :  אם אף אחד לא רוצה ,  למה הולכים לבחירות ? 
לשותפים הקואליציונים אין אינטרס בכך ,  ליריבים באופוזיציה אין מנהיג מרכזי ,  אך ההיגיון מחייב להקדים את הבחירות .  וכשאלו בדרך , " קרע ביחסים "  בין ברק לנתניהו ממש לא מפתיע

