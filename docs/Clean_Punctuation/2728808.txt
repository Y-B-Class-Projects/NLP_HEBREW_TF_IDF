נתניהו : " אם לא יהיה שקט בדרום ,  יהיה רעש בעזה "
 במסיבת עיתונאים עם ראש ממשלת בריטניה הזהיר ראש הממשלה את ארגוני הטרור בעזה : " לא נירתע לפגוע באלה שמנסים לפגוע בנו ".  קמרון : " זוהי התקפה בלתי מתקבלת "
 בעקבות המתקפה החמורה על ישראל ,  במהלכה שוגרו מרצועת עזה עשרות רקטות ליישובי הדרום ,  כינס הערב  ( רביעי )  ראש הממשלה בנימין נתניהו מסיבת עיתונאים בירושלים ,  בנוכחות ראש ממשלת בריטניה ,  דייויד קמרון ,  המבקר בארץ . " אם לא יהיה שקט בדרום ,  יהיה רעש בעזה ",  אמר נתניהו במסיבת העיתונאים שהתקיימה בבית ראש הממשלה . " אנחנו לא נירתע לפגוע באלה שמנסים לפגוע בנו ,  ואנחנו נמשיך להגיב בתקיפות נגד גורמי הטרור ברצועה ".   
" זוהי התקפה בלתי מתקבלת על אוכלוסייה אזרחית ,  ואנחנו מגנים זאת בכל תוקף ",  אמר קמרון ,  שהבהיר כי המצב מדגיש את הבטחת ביטחונה של ישראל . " אני אומר בקול אחד :  מדינה פלסטינית יכולה לקום רק דרך דיאלוג ולא דרך טרור ". 
עוד על ההסלמה בדרוםצה"ל תקף בעזה ;  הג'יהאד : " פתחנו במבצע 'שבירת שתיקה'"תושבי הדרום מודאגים : " חזרנו לתחושה מ'עמוד ענן' "
 כשנשאל לגבי חלקו של מפעל ההתנחלויות כגורם מתסיס ,  אמר נתניהו כי ההתנחלויות הן תוצאה של הסכסוך ולא הגורם לסכסוך . " כאשר שואלים את הטרוריסטים שיורים הערב על ישראל מדוע הם עושים זאת ,  הם לא אומרים שהם רוצים 'לשחרר את הגדה המערבית' אלא 'לשחרר את פלסטין' ,  כולל יפו וחיפה .  חוסר הנכונות לקבל את המדינה היהודית קדם בעשרות שנים להתנחלויות ".  
ראש הממשלה הבריטי הבהיר כי ארצו מתנגדת להתנחלויות  " לא בגלל שאנחנו נגד ישראל אלא בגלל שההתנחלויות פוגעות בסיכוי לפיתרון של שתי מדינות לשני עמים ,  שהוא אינטרס מובהק של ישראל וגם של הפלסטינים ".  
בסך הכל נורו כמעט 60 רקטות מרצועת עזה לעבר יישובי עוטף עזה ,  שדרות ונתיבות .  המתקפה המתוזמנת מכמה מוקדי שיגור היא המסיבית ביותר בשנה וחצי האחרונות .  8 מהרקטות נפלו בשטחים מיושבים ו-3 יורטו בעודן באוויר על-ידי מערכת  " כיפת ברזל ".  אחת הרקטות התפוצצה בשדרות ופערה חור במדרכה .
 לאחר הירי ,  תקף הערב צה"ל שתי תשתיות טרור ברצועת עזה באמצעות טנקים .  בנוסף ,  דווח שמטוסי קרב של חיל האוויר חגו בשמי עזה .  הג'יהאד האיסלאמי ,  שלקח אחריות על המתקפה המסיבית ביותר מאז  " עמוד ענן ",  הודיע כי הוא פתח במבצע  " שבירת שתיקה ",  וטען כי ירה עד כה כ-130 רקטות לעבר ישראל .  בעקבות ההסלמה הורה פיקוד העורף לתושבי עוטף עזה להישאר במרחבים המוגנים ,  ובצד השני פינה חמאס מפקדות ברצועה מחשש לתגובת נגד רחבה יותר של צה"ל .  
מוקדם יותר כונס דיון הערכת מצב בהשתתפות סגן הרמטכ"ל גדי אייזנקוט ,  מפקד חיל האוויר אמיר אשל ומפקד פיקוד דרום ,  אלוף סמי תורג'מן ,  כדי לגבש המלצות להמשך הפעולה .  גורם ביטחוני מסר כי מטח הרקטות הוא  " הפרה גסה וחמורה של ההבנות עם חמאס ברצועת עזה ,  ומערכת הביטחון וצה"ל ישקלו את אופי התגובה ".  עם זאת ,  לעת עתה אין כוונה לבטל את הלימודים באזור העימות ,  ועדכון נוסף יינתן בהמשך .
 המתקפה מהיום באה אחרי שאתמול הרג צה"ל שלושה פלסטינים ,  פעילי ג'יהאד ,  שניסו לשגר פצצות מרגמה לעבר כוח שנע באזור גדר המערכת .  החיילים השיבו באש לעבר מקור הירי ,  וזמן קצר לאחר מכן תקף חיל האוויר את חוליית המשגרים .  נמסר כי השלושה ,  בני 23 ,  24 ו-33 ,  היו אנשי הזרוע הצבאית של הג'יהאד ,  ועל פי הודעת הארגון הם  " התעמתו עם האויב כדי לעצור פלישה של הכיבוש ".  

נתניהו : " אם לא יהיה שקט בדרום ,  יהיה רעש בעזה "
 במסיבת עיתונאים עם ראש ממשלת בריטניה הזהיר ראש הממשלה את ארגוני הטרור בעזה : " לא נירתע לפגוע באלה שמנסים לפגוע בנו ".  קמרון : " זוהי התקפה בלתי מתקבלת "
 
