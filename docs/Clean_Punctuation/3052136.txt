ח"כ גפני : " אין לנו בעיה ללכת לבחירות ,  אולי זה ייטיב איתנו "
 יו"ר ועדת הכספים מיהדות התורה אמר כי אף שהצטייר ביומיים האחרונים כאילו המפלגות החרדיות מתנגדות לפירוק הכנסת בעקבות משבר תאגיד השידור הציבורי ,  המצב אינו כזה . " לא נעמוד כאבן נגף .  אנחנו האחרונים שפוחדים "
 יו"ר ועדת הכספים ,  ח"כ משה גפני  ( יהדות התורה )  ,  טען היום  ( שני )  בפתח ישיבת הוועדה כי המפלגות החרדיות דווקא לא סיכמו פה אחד כי הן נגד פירוק הכנסת וקיום בחירות .  הדברים נאמרים ברקע ההצהרה של גפני עצמו מאתמול ,  יחד עם יו"ר ש"ס השר אריה דרעי והשר יעקב ליצמן ולפיה הם נגד המהלך .
" היות שהצטייר ביומיים האחרונים כאילו המפלגות החרדיות נגד הליכה לבחירות ,  אני רוצה להודיע שאנחנו לא נגד הליכה לבחירות .  אנחנו סבורים שמדינה כמו שלנו ,  שנמצאת באתגרים כל כך גדולים ובעיות כל כך קשות ותלך לבחירות על התאגיד ,  זה מעשה חסר אחריות ",  אמר גפני . " שמעתי כאילו נעמוד כאבן נגף .  לא נעמוד כאבן נגף .  ברגע שתהיה החלטה ,  היא רק תצטייר כהחלטה חסרת אחריות .  אנחנו האחרונים שמפחדים מבחירות .  אין לנו בעיה ללכת לבחירות ,  ההפך ,  אולי זה גם ייטיב איתנו ".  
בסביבתו של גפני הסבירו כי הוא לא שינה את עמדתו מאתמול . " הוא נגד הליכה לבחירות על התאגיד ",  אמרו , " אבל הוא לא מוכן שיציירו את החרדים ככאלה שיש להם בעיה ללכת לבחירות אם יוחלט כך על ידי ראש הממשלה ".  
המפלגות החרדיות ניצבו עד כה בראש המתנגדות לבחירות .  מאז קמה הממשלה האחרונה ,  הן קיבלו כמעט את כל מה שהובטח להן בהסכמים הקואליציוניים .  ראשי המפלגות ,  בהן דרעי ,  נכנסו לתפקידים נחשקים מצדם בממשלה ,  וכעת ,  כשהסקרים מעניקים להם מספר מנדטים דומה למה שקיבלו בפעם הקודמת ,  הם חוששים ללכת לבחירות .  אחת הסיבות לכך היא עלייתו של יו"ר יש עתיד יאיר לפיד בסקרים .
 ח"כ רועי פולקמן  ( כולנו )  ,  אמר בוועדת הכספים כי הוא תמה על דבריו . " המדינה היא לא עסק פרטי של אף אחד ,  צריך לנהוג באחריות .  אתם לא פיונים ,  אם יגידו 'בחירות' אתם קופצים ",  אמר . " אין סיבה לבחירות כל שנתיים ,  התאגיד הוא לא סיבה והאחריות מחייבת אתכם לדבוק באמירתכם שלא תתמכו בהליכה מיותרת לבחירות כפי שאמרתם אתמול ".  
אתמול נפגשו ראש הממשלה בנימין נתניהו ושר האוצר משה כחלון נפגשו פעמיים .  בפגישה השנייה ,  שנמשכה זמן קצר ונשמרה בחשאיות עד סיומה ,  השתתפו גורמי המקצוע ממשרדי האוצר והתקשורת ושר התיירות יריב לוין שכבר בשבוע שעבר ניסה לסייע במציאת פתרון לפער בין דרישת נתניהו שתאגיד השידור הציבורי לא יקום ,  ועמדת שר האוצר שמתעקש שיקום כמתוכנן .  הפגישה לא הניבה הסכמות ,  ולדברי גורם המעורה בפרטים ,  מכשולים משפטיים מונעים פשרה .
 מדובר בפגישה שנייה של נתניהו וכחלון לאחר עשרה ימי נתק ,  ולמרות שאין עדיין הסכמות בסוגיית התאגיד ,  כפל הפגישות מסמל שהסתיים הנתק וכי ישנו דיאלוג בניסיון למצוא פתרון .  בין היתר ,  בימים האחרונים נבחנו מתווים לשילוב של חלקים מרשות השידור בתוך התאגיד ,  הדחת ראשי התאגיד ,  הגברת והחמרת הפיקוח עליו במסגרת חוק התקשורת החדש שמקדם נתניהו .  
עד כה ,  מגבלות משפטיות הקשו על מציאת כל פתרון שיספק את שני הצדדים וגם לוחות הזמנים עד לעליית התאגיד בסוף אפריל .  לפי ההערכה בקואליציה כל ניסיון למזג את התאגיד ורשות השידור ידרוש דחייה בהפעלת התאגיד ,  אך בסביבת כחלון אמרו בימים האחרונים כי אינו מסכים לדחייה .
 לדברי גורם בקואליציה ,  הצדדים ממתינים לעמדת היועץ המשפטי לממשלה בנוגע להבנות שנמצאות על השולחן ,  שנתקלות בהתנגדות שעיקרה נוגע לחוק התקשורת שמקדם נתניהו .  לפי החוק ,  תוקם מועצה מפקחת אחת על השידורים המסחריים והציבוריים ,  והתאגיד יוכפף לה .  

ח"כ גפני : " אין לנו בעיה ללכת לבחירות ,  אולי זה ייטיב איתנו "
 יו"ר ועדת הכספים מיהדות התורה אמר כי אף שהצטייר ביומיים האחרונים כאילו המפלגות החרדיות מתנגדות לפירוק הכנסת בעקבות משבר תאגיד השידור הציבורי ,  המצב אינו כזה . " לא נעמוד כאבן נגף .  אנחנו האחרונים שפוחדים "
 
