מינהל מקרקעי ישראל נגד נתניהו ?  
ראש מינהל מקרקעי ישראל לשעבר : " נתניהו - הפוליטיקאי היחיד במערב שרוצה להוריד את מחירי הדירות ".  
ההתנגדות לרפורמות שמארגן בנימין נתניהו במינהל מקרקעי ישראל גוברת ,  ואל המבקרים מצטרף גם מי שכיהן כמנהל המינהל ב-98'-2000 ,  אבי דרכסלר .  
דרכסלר טוען כי אם רוצים להקטין את נטל התשלומים שהמדינה גובה מתושביה שחוכרים קרקעות מהמינהל - אין שום בעיה לעשות זאת ללא שום רפורמה .  הבעיה ,  הוא טוען ,  שהמדינה לא באמת רוצה לעשות זאת . 
" בנימין נתניהו ויועצו הכלכלי אורי יוגב הם היחידים בעולם המערבי שאומרים שהם רוצים להוריד את מחירי הדירות .  אני לא שמעתי על שום איש כלכלה בעולם המערבי שרוצה להוריד את מחירי דירות ",  טוען דרכסלר .  דרכסלר מכנה את ההצהרות הללו פופוליסטיות ,  ואף מזהיר מפני צעדים ממשלתיים להורדת מחירי דירות .  
בסוף השבוע ינאם דרכסלר ב"כנס חירום בנושא הרפורמה במקרקעין ",  אותו עורכים בית הספר למדיניות ציבורית באוניברסיטה העברית ,  המרכז למדיניות סביבתית במכון ירושלים לחקר ישראל ומכון דש"א של החברה להגנת הטבע ,  שמנהלה ,  יואב שגיא ,  אמר השבוע : " שני המהלכים שמקדמת בימים אלה ממשלת ישראל בהליך מואץ ,  מהווים איום משמעותי על הסביבה והחברה בישראל .  שתי ההצעות ,  המוצגות ככאלה שנועדו להיטיב עם האזרח ,  יצמצמו את יכולתו של הציבור להשפיע על הליכי קבלת ההחלטות בתכנון ובמדיניות המקרקעין ,  והן מסכנות את המרחב הציבורי הפתוח בישראל ".  


דרכסלר תוקף את דברי נתניהו ,  שלפיהם הרפורמה תביא לירידת מחירי הדירות בישראל ,  מזווית אחרת . " למי רוצים להוריד את מחירי הדירות ?  לאלה שיש להם דירות ?  האם אנחנו רוצים להגיד למישהו שיש לו דירה ששווה 250 אלף דולר שאנחנו רוצים להוריד את ערכה ל-200 אלף דולר ,  וזה עוד לאחר שהאיש מחויב במשכנתא ?  גם לבנקים זה לא יעשה טוב לאחר שהם נתנו הלוואות וקיבלו בטוחות על ערך מסוים גבוה יותר .  היחידים שרוצים להוריד את ערך הדירות הם כאלה שמחפשים כיום לקנות בית ובשנייה שהם יעשו את המהלך גם הם יצטרפו לקבוצה שלא רוצה שמחירי הדירות יירדו . 
" ירידת מחירים תפגע בקבוצה גדולה מאוד בחברה ,  ובעבור מה ?  אם נסתכל אחורה נגלה שבשני העשורים האחרונים המחירים כאן הם מהיציבים ביותר בעולם המערבי ",  אומר דרכסלר . " זה לא סתם שבישראל לא היתה בועת נדל"ן ,  ומכך עולה שיש גם היבטים חיוביים למדיניות שיווק הקרקעות של מינהל מקרקעי ישראל ".  
לדעת דרכסלר ,  הרפורמה המתוכננת במינהל מקרקעי ישראל אינה מביאה בחשבון אינטרסים לאומיים . " ברור לי שכל אלה שמדברים על הרפורמה עושים זאת בפופוליזם ולא יודעים לאן אנחנו הולכים .  פוליטיקאים שמתבטאים בנושא לא מבינים את המטריה .  אני לא מתנגד למהלך של העברת הבעלות לחוכרים במקומות שבהם מדובר במצב קיים ,  אלא במקומות שבהם מדובר בקרקעות שעדיין לא הועמדו למכרז ויש סכנה שהמדינה תמכור אותן לכל אדם . 
" לדוגמה ,  כשהמדינה פינתה אנשים מגוש קטיף היה לה בנק קרקעות .  היא אמנם לא טיפלה במפונים בצורה טובה ,  אבל הנקודה היא שהיה לה מקומות שאליהם היא יכלה לפנות אותם ",  אומר דרכסלר . " אם הקרקעות יימכרו - האם נלך לנוחי דנקנר או לחברת אזורים ונקנה מהם קרקע ?  מדינה שייתכן שתפנה אנשים מיהודה ושומרון או מרמת הגולן יכולה לאפשר לעצמה מצב כזה ?  בשנות ה-90 לא נשאר עולה אחד בלי יחידת דיור .  מישהו יכול לדמיין לעצמו מה היה אם לא היה לנו בנק קרקעות ?  הרי מאיפה היו קרקעות לתת לעולים ?  "  
לדברי דרכסלר ,  הדבר נכון גם במקרים אחרים : " מועצת מקרקעי ישראל מקבלת כיום החלטות שהן גם לא כלכליות וזה בסדר - נותנים קרקעות מוזלות בייעוד של תחנות דלק לנכי צה"ל ,  מקצים קרקעות בהנחות ליוצאי צבא במגזר הדרוזי או כשרוצים להקים מרכז להנצחת יצחק רבין ,  במקום שבו הקרקע יקרה ביותר .  כל זה לא יתאפשר לפי הרפורמה ".  
אחת המגמות של הרפורמה היא להפחית את החיכוך שבין הציבור לבין הביורוקרטיה של המינהל ,  שגם מתאפיין בסרבול גדול וגם מלווה בדרך כלל בתשלומים מצד החוכרים .  לדברי דרכסלר ,  לא צריך רפורמה כדי להפחית תשלומים מהציבור . " אם רוצים להפחית את נטל התשלומים מהציבור כמו דמי היתר ,  דמי היוון או דמי הקמה ,  שהממשלה פשוט תגדיר זאת ,  כפי שבעבר כבר חשבו לעשות פעמים רבות .  מה ,  פקידי האוצר נהפכו ביום אחד לאנשים רעים ?  אם הממשלה רוצה להוריד את נטל התשלומים ,  היא פשוט צריכה להגדיר את הדברים ,  אבל למעשה היא לא ממש רוצה .  כשאריאל שרון מונה לשר הבינוי והשיכון ופחדו שהוא יבטל חלק מהתשלומים ,  הממשלה החליטה כי ביטול שכזה כרוך באישור שר האוצר ,  כך הדברים עובדים למעשה ".  
גם לגבי העברת נושא התכנון לידי הרשויות המקומוית והמגזר הפרטי ,  טוען דרכסלר כי הרפורמה מוטעית : " השוק הפרטי לא יודע לתכנן יותר טוב מהמינהל ,  כי גם הוא בסופו של דבר צריך לעמוד מול התנגדויות של עיריות ותושבים ,  ויש לכך אינספור דוגמאות .  אגב ,  בעבר ניסה מינהל מקרקעי ישראל להפריט את נושא התכנון ופירסם מכרזים לשש קרקעות לא מתוכננות .  כיום ,  עשר שנים לאחר מכן ,  יש רק לגבי קרקע אחת תוכנית בתוקף ,  וגם היא לא מתקדמת נכון לעכשיו ".  
ממשרד רה"מ נמסר בתגובה : " מינהל מקרקעי ישראל סובל ממאפיינים של הקצאה בלתי יעילה של משאבי קרקע ,  ביורוקרטיה ,  תגובה אטית לצורכי השוק והיעדר תמריצים לפעילות כלכלית יעילה .  סוגיות אלה יוצרות עלויות כלכליות המושתות על המשק ומהוות חסם מרכזי בפני פיתוח כלכלי .  לכן הוחלט לבצע רפורמה מבנית מהותית בשוק המקרקעין .  אחת ממטרות הרפורמה היא להרחיב את היצע הדירות במגמה להפוך את מחירי הדירות  ( באזורי הביקוש )  למחירים נגישים וברי השגה שיאפשרו דיור הוגן לכל האוכלוסייה ".  

מינהל מקרקעי ישראל נגד נתניהו ?  
ראש מינהל מקרקעי ישראל לשעבר : " נתניהו - הפוליטיקאי היחיד במערב שרוצה להוריד את מחירי הדירות ".  

