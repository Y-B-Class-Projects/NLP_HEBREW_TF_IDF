נתניהו : " לירי יש סממנים של פיגוע טרור "
 ראש הממשלה ביקר היום במרכז הקהילה הגאה ,  בו נרצחו שני צעירים . " אני מודע לכך שיש צרכים מיוחדים לקהילה ההומו-לסבית ואקדם יחד עם השרים דברים חשובים אלו שאת חלקם למדתי היום "
  ( צילום :  נעם כהן ,  עריכת וידאו :  גדי וינסטוק )  
" כל רצח הוא מזעזע ,  אבל כאן הפגיעה היא כפולה ומכופלת ",  כך אמר הבוקר  ( חמישי )  ראש הממשלה בנימין נתניהו שביקר במרכז הנוער ההומו-לסבי בתל אביב ,  חמישה ימים לאחר שבמקום נרצחו ניר כץ בן ה-26 ,  וליז טרובישי בת ה-16 .  לדבריו , " הרעיון שמישהו נכנס למועדון נוער ,  ומתחיל לבצע רצח סדרתי ,  זהו סממן של פיגוע טרור .  הגעתי לכאן מבטאת משהו ערכי .  אני מאמין שהתיוג והשלילה של בני אדם ,  זה דבר רע ופסול .  כולנו בני אדם ,  כולנו נולדנו בצלם אלוהים ,  לכולנו זכויות יסוד ,  והזכות הראשונה שלנו היא לקבל יחס של כבוד מהזולת ולתת את אותו היחס ".   
" הגישה של שנאת חינם פסולה ",  המשיך ראש הממשלה , " כל מי שספג שנאת חינם ,  כבודד או כקבוצה ,  יודע עד כמה הדבר פסול ומכאיב .  זה דבר שאנו צריכים לעקור אותו מן החברה שלנו במידת האפשר .  אני חושב שהייתה התקדמות בחברה הישראלית לסובלנות ,  ואני מקווה ובטוח שביכולתנו להמשיך להניע זאת קדימה .  אני מודע לכך שיש צרכים מיוחדים לקהילה ההומו-לסבית .  אני רוצה להבטיח לכם שאנו פתוחים וקשובים ושאני אקדם יחד עם שרי הממשלה דברים חשובים אלו שאת חלקם למדתי היום ". 
אל נתניהו התלוו שר החינוך גדעון סער ,  השר לביטחון פנים יצחק אהרונוביץ' ומפכ"ל המשטרה ,  רב ניצב דודי כהן . " לגבי הרצח עצמו ,  שמעתי דיווחים מהשר לביטחון פנים וממפכ"ל המשטרה ",  סיפר נתניהו , " אני רוצה לחזק אותם בפעולה לתפיסת הרוצח ולהביאו למשפט .  צריך לעשות זאת וחייבים לנסוך את הביטחון חזרה לתוך מערכות החיים שלנו .  זו לא פגיעה רק בקהילה ההומו-לסבית ,  זו פגיעה בכל הנערים והנערות בישראל ובחברה בישראל ". 
ביקורו של נתניהו נסגר לתקשורת והעיתונאים שהגיעו למקום התבקשו להתרחק 700 מטר ממרכז הנוער .  במקום הוצבו יריעות בד גדולות על מנת למנוע את צילומו של ראש הממשלה .  יו"ר ארגון הנוער הגאה וחבר מועצת עיריית ת"א ,  יניב ויצמן אמר בתום הפגישה : " הביקור היה חשוב ומשמעותי וראש הממשלה העביר מסר של הזדהות עם הקהילה ".  לדבריו , " לא ייתכן שבממשלה יש שרים שיוצאים באמירות נגד הקהילה .  ביקשנו מראש הממשלה לתייג את האירוע הזה כאירוע טרור ". 
ראש עיריית תל אביב יפו רון חולדאי שנכח בביקור אמר היום לוואלה !  חדשות כי  " רק אלוהים יודע מדוע נסגר הביקור של נתניהו לתקשורת .  זוהי שאלה שצריך להפנות לנתניהו עצמו ".  יושב ראש האגודה ההומו-לסבית מייק המל סיפר כי הוא ביקש לפתוח את הביקור לתקשורת וכי ההחלטה התקבלה בניגוד לרצון הקהילה .
 נציגי הקהילה ההומו-לסבית העבירו לראש הממשלה מכתב בו נכתב בין היתר : " אנו ,  חברי הקהילה ,  חווים מדי יום אלימות מילולית ופיזית במשפחה ,  בבתי הספר ובמקומות העבודה .  לא פעם נשמעת הסתה חמורה מצד גורמים רבים וביניהם חברי כנסת ושרים בממשלתך .  מדובר באירוע הקשה ביותר שחוותה הקהילה הגאה מאז קום המדינה .  אבוי לנו אם דם ההרוגים והפצועים נשפך לשווא .  חובתנו כקהילה וחובתך כראש ממשלת ישראל ,  לשנות החל ממחר בבוקר את המציאות בה אנו חיים ולפעול לביטחונה של הקהילה הגאה בישראל .  הציפייה שלנו היא שתכנס בדחיפות ועדת שרים שתבחן קידום שוויון זכויות מלא והכרה בזוגיות הגאה ,  תוכנית חינוך והסברה למיגור ההומופוביה ,  מסר ברור כנגד הסתה - ותעביר המלצותיה בהקדם ".  
ביקורו של נתניהו נערך על רקע ביקורת קשה שהופנתה אליו מצד גורמים בקהילה ההומו-לסבית .  לטענתם ,  בנאומו בישיבת הממשלה ,  יממה לאחר הרצח ,  לא התייחס נתניהו מפורשות לזהות המינית של הנרצחים .  נתניהו אמר אז : " אני מגנה בכל תוקף את הרצח המזעזע .  שוחחתי עם השר לביטחון פנים אהרונוביץ' ,  ואני מחזק את ידי המשטרה בחיפוש ובמציאת הרוצח .  אנחנו נביא אותו לדין ונפעיל את כל חומרת החוק לגביו .  אני רוצה לומר לאזרחי ישראל - אנחנו מדינה דמוקרטית של סובלנות ,  ועלינו לכבד כל אדם באשר הוא .  אני שולח את תנחומי למשפחות ההרוגים ואיחולי החלמה לפצועים ". 
עדכון ראשון :  9:07

נתניהו : " לירי יש סממנים של פיגוע טרור "
 ראש הממשלה ביקר היום במרכז הקהילה הגאה ,  בו נרצחו שני צעירים . " אני מודע לכך שיש צרכים מיוחדים לקהילה ההומו-לסבית ואקדם יחד עם השרים דברים חשובים אלו שאת חלקם למדתי היום "
 
