לבני :  נשיא מצרים הציע תכנית שלום  ונתניהו הכניס לו אצבע בעין
בריאיון ראשון מאז קריסת המגעים לממשלת אחדות ,  סיפרה שותפתו של הרצוג להנהגת המחנה הציוני כי הציעה לדחות על הסף את הצעת ראש הממשלה .  לדבריה , " יש להקים גוש פוליטי גדול נגד נתניהו במקום לשקוע בפוליטיקה פנימית "
  ( נתניהו : " משבר האמון "  נובע מהעברת תיק הביטחון לליברמן )  
חברת הכנסת ציפי לבני  ( המחנה הציוני )  כמעט שלא הייתה מעורבת בדרמה הפוליטית האדירה שהתחוללה בישראל בשבוע האחרון .  ביום חמישי שעבר נפטר אחיה של לבני ,  אלי ,  ממחלת הסרטן .  בשעה שהמערכת הפוליטית כולה היטלטלה מספין לשמועה וחוזר חלילה ,  לבני ישבה שבעה עם משפחתה במושב בית חנניה שבחוף הכרמל .  כעת ,  בריאיון ראשון מאז קריסת המגעים לממשלת אחדות ,  אומרת לבני כי יש להקים  " מחנה גדול שיילחם להחליף את נתניהו ,  ולא להתעסק בפוליטיקה קטנונית בתוך מפלגת העבודה ".  
יום לפני שאחיה נפטר ,  לבני שוחחה עם יו"ר האופוזיציה יצחק הרצוג .  הוא הציג לה את המצב בשיחות הקואליציוניות נכון לאותה העת .  לבני אמרה לו שמדובר בהצעה לא ראויה ,  שחובה לדחות אותה . " אני חושבת שזה היה לגיטימי מצד הרצוג לבדוק אם יש הזדמנות לשלום ,  למהלך מדיני משמעותי .  גם אני שואלת את עצמי בכל פעם  האם יכול להיות שיש משהו שאנחנו מפספסים ?  אבל זו בדיקה שאפשר לעשות בשיחת טלפון אחת .  נתניהו יודע בדיוק מה הצעדים הנדרשים כדי לקדם תהליך מדיני .  זו שאלה מאד פשוטה :  האם הוא מוכן לבצע את הצעדים האלה או לא ?  ולפי מה שעלה מהמגעים שלו עם הרצוג ,  התשובה היא לא .  חד וברור ".  
לדברי לבני ,  ההתנהלות של נתניהו מול הרצוג דומה מאוד להתנהלותו במשא ומתן המדיני שניהל שר החוץ האמריקני ,  ג'ון קרי ,  בשנת 2014 .  לבני שימשה באותה העת כשרת המשפטים של נתניהו וכנציגה שלו באותו משא ומתן ,  שהסתיים בכישלון . " נתניהו תמיד מגיע בסוף לרגע שבו הוא צריך לקבל החלטה ,  וברגע הזה הוא תמיד פונה ימינה ,  אל הבסיס הפוליטי הצר שלו .  השיקול העליון מבחינתו הוא מה יגידו זאב אלקין ,  יריב לוין ונפתלי בנט .  הוא מסוגל להגיד כל מיני דברים לאורך הדרך ,  לפזר הבטחות ,  אבל ברגע האמת ,  הוא תמיד חוזר לאותו מקום .  לכן ,  המבחן זה לא המילים שנתניהו אומר ". 

לבני :  נשיא מצרים הציע תכנית שלום  ונתניהו הכניס לו אצבע בעין
בריאיון ראשון מאז קריסת המגעים לממשלת אחדות ,  סיפרה שותפתו של הרצוג להנהגת המחנה הציוני כי הציעה לדחות על הסף את הצעת ראש הממשלה .  לדבריה , " יש להקים גוש פוליטי גדול נגד נתניהו במקום לשקוע בפוליטיקה פנימית "
 
