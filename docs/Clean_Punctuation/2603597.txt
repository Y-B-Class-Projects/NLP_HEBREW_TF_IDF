דברי דיסקין - ביקורת לגיטימית או תעמולת בחירות ? 
המערכת הפוליטית גועשת בעקבות ראיון של ראש השב"כ לשעבר ,  שיצא במתקפה נגד נתניהו .  מופז : " התנהלות נתניהו לא אחראית ".  שמיר : " חוסר אחריות לקפוץ שתי דקות לפני הבחירות "
 המערכת הפוליטית סוערת בעקבות ראיון נרחב שהעניק ראש השב"כ לשעבר יובל דיסקין ופורסם הבוקר  ( שישי )  בידיעות אחרונות ,  בו יצא במתקפה חריפה נגד ראש הממשלה ,  בנימין נתניהו ושר הביטחון אהוד ברק .  במרכז-שמאל חיבקו את דבריו של דיסקין ,  שהאשים כי  " נתניהו פוחד ,  מזגזג ,  לא לוקח אחריות "  ומתח ביקורת נוקבת על תהליך קבלת ההחלטות בדרג המדיני ,  ואילו בליכוד-ביתנו הדפו את הביקורת ,  העלו תהיות על עיתוי פרסומה וטענו כי מדובר ב"נורמה פסולה ".  
בשנה האחרונה הולכת ומחריפה הביקורת שמשמיע דיסקין על ההנהגה הישראלית .  רק בחודש שעבר צוטט כמי שקורא לשים פתק לבן בקלפי ,  במחאה על ההנהגה הלא ראויה ,  לדבריו .  הבוקר התפרסם בידיעות אחרונות ראיון נרחב שהעניק לדרור מורה ,  במאי הסרט התיעודי  " שומרי הסף "  המתעד שיחות עם שישה ראשי שב"כ ,  בו התייחס לראשונה באופן נרחב לחוויותיו כראש השב"כ לצדם של נתניהו וברק . " דיון חשוב בנושא אירן .  נתניהו ,  ברק וליברמן מעשנים סיגרים מול כל הפורום ,  מדי פעם שר הביטחון מוזג לעצמו כוסית ",  סיפר דיסקין בראיון . " אני אומר לך ,  תמונה שווה יותר מאלף מילים .  אל מול העומק והחשיבות של הדיון ,  מן זלזול מוחלט בכל האנשים .  אני לא יודע אפילו להסביר את התחושה שחשנו באותו רגע ",  אמר . 
" כשאני מסתכל על נתניהו ,  אני לא רואה בו שמץ של דוגמא אישית כמנהיג ,  וכשאני מסתכל על אהוד ברק אני לא רואה בו שמץ של דוגמא אישית כמנהיג ",  אמר דיסקין בראיון ,  בו התייחס בהרחבה גם לקיפאון המדיני וטען כי אבו מאזן אינו  " סרבן שלום ".  בסוגיה האירנית אמר דיסקין , " יש לי תחושה מאוד עמוקה שנתניהו רדוף על ידי מנחם בגין שתקף את הכור בעירק ועל ידי אולמרט שנטען בכל מיני מקומות שתקף את הכור בסוריה .  ביבי רוצה להיכנס להיסטוריה כמי שעשה משהו בסדר גודל כזה ".  במשרד ראש הממשלה דחו לחלוטין את דבריו של דיסקין ואמרו כי הוא מונע מסיבות פוליטיות  " ומתסכולו האישי על שלא נבחר להיות ראש המוסד ".  גם במשרד הביטחון תקפו את טענותיו  " המופרכות "  של דיסקין ואמרו כי  " אין שום שחר לטענה של דיסקין ,  כי נפל פגם ולו הקטן ביותר בתהליך קבלת ההחלטות בנושאים הקשורים באירן ".  
עם זאת ,  פחות משלושה שבועות לבחירות ,  פתחו דבריו של דיסקין תיבה לכל יריביו של נתניהו ,  שנתלו בדבריו ופרסמו שורה של תגובות חריפות .  יושב ראש קדימה ,  שאול מופז ,  אמר כי הוא מסכים עם הביקורת וכי ההתנהלות  " הייתה לא אחראית ".  מופז ,  שדיבר באירוע במרכז ללימודים אקדמיים באור יהודה ,  אף חשף שבתקופת כהונתו הקצרה בממשלת האחדות עם נתניהו התקיימו  " דיונים אופרטיביים לגבי הפעלת כוח צבאי באירן ".  לדבריו , " דעתי הייתה שזה יביא למלחמה אזורית עם טילים מכל הצדדים ".  יושבת ראש התנועה ,  ציפי לבני ,  אמרה כי הגילויים מחייבים  " להוציא את ההגה מהידיים של ביבי וליברמן "  ומספר 2 בתנועה ,  עמרם מצנע ,  אמר כי ההצצה שמאפשר דיסקין אל תוך חדרי החדרים  " מדאיגה ".  לדברי מצנע , " כל אנשי הביטחון הבכירים ביותר בארבע השנים האחרונות ,  מעידים בעדות אישית מצמררת על האופן שבו נתניהו מתנהל בנושאים הרגישים והחיוניים ביותר לביטחוננו ".  גם בעבודה נאחזו בדברי דיסקין ותקפו את נתניהו .  ח"כ בנימין  ( פואד )  בן אליעזר אמר כי  " הבעת אי האמון ההולכת ונשנית מצד כל ראשי זרועות המודיעין שכיהנו עם נתניהו ,  צריכה לעורר חלחלה אצל כל אחד ואחת מאזרחי ישראל ".  לדבריו , " הניסיונות של נתניהו להכפיש את ראשי זרועות המודיעין עתירי הזכויות בגלל האמת שהם מוציאים לאור ,  הם חרפה לנתניהו ולליכוד ביתנו ".  ח"כ נחמן שי הוסיף כי  " בכירי הליכוד כבר חשפו השבוע ,  כי נאום בר אילן היה תצוגת מלל מרהיבה שאין מאחוריה דבר וחצי דבר .  אנו צופים כעת כיצד ראש הממשלה מתמסר ברצון ללחצים של הרשימה הקיצונית אותה הוא מוביל לכנסת ,  וזהו רק המתאבן שמצפה לנו אם חלילה תיבחר כאן ממשלת פייגלין-ליברמן- בנט ". 
בליכוד התייצבו ממול לדיסקין ,  והעניקו גיבוי לנתניהו .  המשנה לראש הממשלה ,  משה  ( בוגי )  יעלון ,  אמר : " צר לי על דבריו של יובל דיסקין שפורסמו הבוקר ,  ושאלו תחושותיו ".  לדברי יעלון , " בארבע השנים האחרונות אני נמצא בדיונים הרגישים ביותר ,  ויכול להגיד בפה מלא שהם מתנהלים ברצינות ,  בעומק ובאחריות בהובלתו של ראש הממשלה .  אני יכול להעיד שהיו לא מעט מקרים בהם היו ,  בדיונים כאלו ואחרים ,  חילוקי דעות גם בין ראש הממשלה לביני ,  וראש הממשלה עמד על כך שאביע את עמדתי ושדעותיי יישמעו ,  ולא אחת הן גם התקבלו ,  מתוך הבנה כי הנושאים שעל הפרק הם משמעותיים לעתידה של מדינת ישראל ". 
יאיר שמיר ,  מספר 4 בליכוד ביתנו ,  נקט בטון קצת פחות דיפלומטי וכינה את דבריו של דיסקין  " נורמה פסולה באופן חד משמעי ".  שמיר ,  שדיבר גם הוא באירוע במרכז ללימודים אקדמיים באור יהודה ,  אמר כי  " אם לדיסקין הייתה ביקורת ,  היה צריך להילחם מבפנים או להתפטר ולומר את דבריו .  זה חוסר אחריות מצדו לקפוץ שתי דקות לפני הבחירות ולדבר על העבר ".  
לקריאה נוספתהקרב על הפתק הלבן :  יחימוביץ נגד ראש השבכ לשעברדיסקין למפגינים :  מי שמאמין למנהיגים - פראיירדיסקין :  מי שמשתמט הם המנהיגים בעצמם ,  שלא מכריעים
לפניות לכתבת :  tal_sh@walla.net.il 

דברי דיסקין - ביקורת לגיטימית או תעמולת בחירות ? 
המערכת הפוליטית גועשת בעקבות ראיון של ראש השב"כ לשעבר ,  שיצא במתקפה נגד נתניהו .  מופז : " התנהלות נתניהו לא אחראית ".  שמיר : " חוסר אחריות לקפוץ שתי דקות לפני הבחירות "
 
