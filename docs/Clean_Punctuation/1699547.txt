מדוע לא אצעד למען גלעד
שחרור מאות אסירים ירע את מצבה האסטרטגי של מדינת ישראל .  רועי כ"ץ מסתכל למשפחת שליט בעיניים ואומר  " מצטער ,  אבל אני לא איתכם "
 אני לא מתכוון לצעוד למען גלעד שליט ,  כי אני לא צבוע .  אני לא אצעד ממצפה היל"ה לירושלים כי אני לא מוכן שישראל תשחרר את מאות המחבלים שהחמאס דורש בעבור חירותו של רב"ט שליט .  אין דבר כזה  " שחרור בכל מחיר "  ואין דבר כזה שצריך להחזיר הביתה כל חייל בכל מחיר .  לכל דבר יש מחיר ,  גם לגלעד שליט .  והמחיר שדורשים עבורו גבוה ממה שמדינת ישראל צריכה לשלם .  
מי שכן יחליט לצעוד ,  צריך להבין שהוא בעצם מחזיק שלטים עם הכתובת  " לשחרר את מתכנן הפיגוע במלון פארק "  ו"הפכו את הגדה לעזה ".  זו המשמעות של שחרור שליט וצריך להבין אותה .  זו לא שאלה של שמאל וימין .  בעצם ,  גם לימין הישראלי וגם לשמאל הישראלי צריך להיות אינטרס שעסקה כזאת לא תצא לפועל :  שחרור רבי המרצחים ואדריכלי הטרור יהיה מהלך תבוסתני ,  מטריד אסטרטגית ובעל השלכות מרחיקות לכת .  שחרור אסירים משמעותו חיסול הגורמים המתונים בצד הפלסטיני ,  חיזוק הפונדמנטליזם האיסלמי בכל המזרח התיכון ואובדן הרתעה .  זה לא מקרה שגם הממשל המתון של ברק אובמה  ( שלא חולם לנהל משא ומתן עם חוטפים )  וגם בוגי יעלון הניצי מתנגדים באופן נחרץ לעסקה .
 הסירוב של ראשי הממשלה אהוד אולמרט ובנימין נתניהו לחתום על העסקה הזו הוא צעד פוליטי אמיץ ,  ששניהם לא מקבלים עליו את הקרדיט הראוי .  הרי מה יותר קל לפוליטיקאי ישראלי מאשר לפתוח את שערי כלא נפחא בדרום ,  להצטלם עם גלעד על מדרגות המטוס ולקבל את הבונוס בסקרי דעת הקהל .  אבל באופן מאוד לא טיפוסי ,  הצליחו אולמרט ונתניהו לעמוד בלחץ דעת הקהל ועיניהם הדומעות של אביבה ונועם שליט ,  ונמנעו מפופוליזם שישנה את מפת הסכסוך עם הפלסטינים .  יש דברים שאפילו שני פוליטיקאים תאבי פרסום ושלטון הבינו שלא עושים .  
הוריו של שליט צודקים בדבר אחד :  אין ויכוח על כך ,  שגלעד יכול היה כבר להיות בבית .  רשימת האסירים שהחמאס דורש לא השתנתה יותר מדי בארבע השנים האחרונות ותג המחיר נותר יציב וידוע .  אם ממשלת ישראל הייתה מוכנה לשלם את המחיר ,  הרי שהיו לה אין ספור הזדמנויות לעשות כן .  אבל היא בחרה שלא לעשות והחמאס מצידו מצליח לשמור היטב על פוליסת הביטוח שלו .  בניגוד לאולמרט ולנתניהו ,  ספק אם הצועדים למען שליט מבינים מה יכולה להיות ההשלכות של עסקה על הסיכויים שלהם ושל ילדיהם לקיים חיים נורמליים ושלווים במזרח התיכון .
 המשמעות של הדברים ברורה .  אם החמאס לא יוריד את המחיר ,  גלעד כנראה לא יחזור הביתה .  זה אכזרי ,  יש שיגידו שזה לא אנושי ,  אבל במקרים כאלה יש להסתכל על המהות ולא רק לקחת בחשבון מה פוליטיקלי קורקט ומה לא .  אין ספק שכולנו רוצים לראות את גלעד חוזר הביתה ,  אבל לא בכל מחיר .  לא במזרח התיכון .
 
מדוע לא אצעד למען גלעד
שחרור מאות אסירים ירע את מצבה האסטרטגי של מדינת ישראל .  רועי כ"ץ מסתכל למשפחת שליט בעיניים ואומר  " מצטער ,  אבל אני לא איתכם "
 
