נתניהו רמז לתקיפה באיראן : " הקצב שלנו שונה מארה"ב "
 רה"מ אמר בראיון לרשת CBS כי ישראל קרובה יותר לאיראן ולכן גם פגיעה יותר - והבהיר כי אינו מתכוון  " לחכות עד שיהיה מאוחר ".  בראיון שב ואמר : " איראן מתקרבת לקו האדום "
 ישראל עשויה לפעול לבדה לעצירת הגרעין האיראני ,  ללא מעורבות ישירה של ארה"ב - כך עולה מדברים שאמר היום  ( ראשון )  ראש הממשלה בנימין נתניהו בראיון לרשת הטלוויזיה האמריקנית CBS . " אני לא מתכוון לחכות עד שיהיה מאוחר מדי ",  אמר נתניהו לאחר שנשאל על האפשרות שישראל תפעל נגד פרויקט הגרעין האיראני .  
לדברי ראש הממשלה , " השעונים של ישראל וארה"ב מתקתקים בקצב שונה "  בסוגיה האיראנית ,  משום שישראל קרובה יותר לאיראן ,  ופגיעה יותר מארה"ב במקרה של מתקפה גרעינית . " אנחנו קרובים ופגיעים יותר מהאמריקנים ולכן ייתכן שנידרש לשאלה כיצד לעצור את איראן ,  לפני שארה"ב תידרש לשאלה הזו ",  הסביר . " כראש ממשלת ישראל ,  אני מחויב לעשות כל מה שיידרש כדי להגן על המדינה שלי ".  
אשר לשלב הנוכחי של תכנית הגרעין האיראנית ,  אמר נתניהו כי  " איראן הולכת ומתקרבת לקו האדום .  היא טרם חצתה אותו ,  אבל הם מתקרבים .  הם צריכים להבין שלא יאפשרו להם לחצות את הקו ".  נתניהו הזהיר כי אם וכאשר איראן תחצה את אותו  " קו אדום "  ששירטט בנאומו בעצרת האו"ם לפני כשנה ,  לא רק ישראל תימצא בסכנה : " הם בונים טילים בליסטיים שיוכלו להגיע עד לאדמת ארה"ב .  הם לא זקוקים לטילים האלה כדי לפגוע בנו ".  
נתניהו התייחס גם לתוצאות הבחירות באיראן לפני כחודש ,  ולעלייתו לשלטון של המועמד המתון יחסית חסן רוחאני . " הוא מבקר את קודמו בתפקיד על כך שהיה זאב בעור זאב ",  הסביר נתניהו . " האסטרטגיה שלו היא להיות זאב בעור של כבש .  לחייך ולבנות פצצה .  הוא משוויץ בכך שניהל דיאלוג עם האירופאים בשעה שאיראן התקדמה בתכנית הגרעין ".  
ראש הממשלה הביע את אמונו בכך שהממשל בוושינגטון לא ישנה את מדיניותו כלפי איראן בשל בחירתו של רוחאני . " ארה"ב הודיעה שמה שישפיע על המדיניות יהיו המעשים של האיראנים ,  לא המילים שלהם ",  אמר . " הם צריכים לעצור את תכנית הגרעין להם .  הם צריכים לעצור את ההעשרה ,  להעביר את האורניום המועשר  ( מחוץ לאיראן - א"ת )  ולסגור את המתקן הבלתי-חוקי בעיר קום .  את הדרישות הללו יש לגבות בסנקציות קשוחות ,  ואם הסנקציות לא עובדות הם צריכים לדעת שארה"ב תהיה מוכנה לנקוט בפעולה צבאית ".  
עם זאת ,  ראש הממשלה הביע חשש מכך שהקהילייה הבינלאומית תזנח את הנושא האיראני לטובת סוגיות אזוריות אחרות . " קורים הרבה דברים במזרח התיכון - בסוריה ,  במצרים ,  עם הפלסטינים ",  אמר , " ואני מרגיש שאין תחושת דחיפות בנושא האיראני .  ולמרות זאת ,  איראן היא הנושא החשוב והדחוף ביותר .  זה משהו שיגידו הרבה מהמנהיגים באזור .  כל הבעיות האחרות ,  חשובות ככל שיהיו ,  יתגמדו אל מול האפשרות שהמשטר המשיחי והקיצוני הזה יחזיק בפצצות גרעיניות ".  
העיתונאי הוותיק בוב שייפר ,  שערך את הראיון ,  שאל את נתניהו גם על האירועים במצרים ,  והצליח לחלץ ממנו התייחסות רשמית ראשונה של ישראל למהפכה שהתרחשה בארץ הנילוס ,  לאחר שראש הממשלה הורה לשרים בשבוע שעבר להימנע לחלוטין מהתבטאויות בנושא .  נתניהו השיב : " לנו חשוב נושא אחד - קיומו של הסכם השלום המצרי-ישראלי .  ההסכם הזה נותר הנושא העיקרי שמעסיק אותנו במהלך חילופי המשטרים - כשנפל מובארק ,  כשעלה מורסי וגם עכשיו כשמורסי הלך .  עוד נראה מה יתפתח במצרים ,  אבל הסוגיה החשובה מבחינתנו היא קיומו של הסכם השלום ".  
שייפר ניסה להקשות על נתניהו ושאל אותו מה עמדתו בנוגע לאפשרות שארה"ב תקצץ בסיוע הצבאי שהיא מעניקה למצרים - אפשרות שנידונה בוושינגטון לאחר ההפיכה הצבאית במדינה .  נתניהו השיב באופן דיפלומטי : " מדובר בסוגיה פנים-אמריקנית ,  אבל לנו חשוב הסכם השלום ,  ואחד מיסודותיו של ההסכם הוא הסיוע שארצות הברית מעניקה למצרים ".  ראש הממשלה התייחס גם למצב הביטחוני בסיני והזהיר מנוכחותם של גורמי ג'יהאד עולמי בסמוך לגבול ישראל - רמיזה נוספת לאתגרים הביטחוניים שעימם מתמודדת השכנה מדרום .  
לקריאה נוספתהפנטגון :  איראן תוכל לשגר טיל בליסטי ב-2015איראן בנתה מתקן גרעין סודי נוסף ליד טהרןבכיר איראני :  נמשיך להתקדם עם העשרת האורניום
לפניות לכתב אמיר תיבון :  amir.tibon@walla.co.il 

נתניהו רמז לתקיפה באיראן : " הקצב שלנו שונה מארה"ב "
 רה"מ אמר בראיון לרשת CBS כי ישראל קרובה יותר לאיראן ולכן גם פגיעה יותר - והבהיר כי אינו מתכוון  " לחכות עד שיהיה מאוחר ".  בראיון שב ואמר : " איראן מתקרבת לקו האדום "
 
