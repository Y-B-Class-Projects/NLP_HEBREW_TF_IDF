שמעון פרס :  להפסיק את רצח האופי של רה"מ ואשתו
נשיא המדינה יצא להגנת נתניהו על רקע פרשת  " ביבי-טורס "  ואמר כי  " יש להחיל נוהל אחיד שיסדיר את נושא נסיעות בכירי מדינה וראשיה לחו"ל ".  בני בגין : " זו פרשת כנסת טורס "
 ראש הממשלה בנימין נתניהו קיבל היום  ( ראשון )  חיזוק בלתי צפוי מאיש קדימה ,  נשיא המדינה שמעון פרס .  על רקע פרשת  " ביבי-טורס ",  והחלטת הוועדה לביקורת המדינה להאציל למבקר המדינה סמכויות בגין חקירת נסיעותיו של ראש הממשלה לחו"ל במימון זר ,  אמר הנשיא כי  " במדינת ישראל יש להחיל נוהל אחיד שיסדיר את נושא נסיעות בכירי מדינה וראשיה לחו"ל .  חייב להיות סטנדרט מחייב אחד לכולם ואין לנהוג איפה ואיפה כלפי ראש הממשלה ". 
פרס הוסיף כי  " גם בביקורת צריך להיזהר ולהימנע מרצח אופי ,  לא רק לגבי ראש הממשלה ,  אלא גם ובעיקר כלפי בני משפחתו ,  אשתו וילדיו ".  פרס הסביר כי  " אני אומר את זה מפני שראשי המדינה חייבים לבקר בתפוצות העם היהודי ולהופיע בפני ממשלות זרות ,  העומדות תחת לחץ עוין כלפי מדינת ישראל ". 
גם שרי הליכוד עסקו בנושא בישיבתם השבועית .  נתניהו עצמו תקף את יו"ר הוועדה לביקורת המדינה ,  ח"כ יואל חסון  ( קדימה )  ,  ואמר כי  " מוזר שיו"ר הוועדה ,  שהיה בקדנציה הנוכחית קרוב לחצי שנה בחו"ל ,  חושש מבדיקה רוחבית ".  
ח"כ חסון הגיב לאחר מכן לדברים ואמר כי  " ראש הממשלה שוב לא דבק באמת ,  כאשר העובדה היא ,  שאף פורסמה באמצעי התקשורת ומתועדת ברישומי ועדת האתיקה ,  ששהיתי בחו"ל בכל כהונת הכנסת בשנתיים האחרונות 66 ימים ובוודאי לא חצי שנה ,  כפי שנתניהו שיקר .  הדבר מעיד יותר מכל על מצבו של נתניהו ,  שאינו מסוגל להבחין בין חוקי לפלילי ,  לבין מה שהוא עשה ומה שעשו אחרים .  אני לא מנסה למנוע מהמבקר סמכויות ומתנה תנאים לבדיקותיו ,  אין לי מה להסתיר ,  אותי לא מימנו נדבנים פרטיים ,  לא שילמו על נסיעות בת הזוג וכל נסיעותיי אושרו ע"י ועדת האתיקה ". 
השר בני בגין התייחס בישיבת שרי הליכוד להשוואות שנעשו בין נתניהו לבין אביו ,  רה"מ המנוח מנחם בגין ,  ואמר כי  " גם אני גר היום בדירה מאווררת ומרווחת .  גם אני לא לובש חאקי ,  נוסע לחו"ל ,  אפילו מטעם הבונדס לפעמים ,  וישן במלונות .  גם אותי הטיסו בהליקופטר פרטי ,  חשבתי שזה חוסך כסף וזה ממחיש כמה צריך לראות את התמונה המלאה .  בכנסת כולם רוצים לצלם את הבית של אבי  ( ראש הממשלה המנוח ,  מנחם בגין  פ"ו )  ,  אבל הדברים שונים ממה שהיה לפני 30 שנה ".  בגין אף אמר כי  " צריך לראות את התמונה המלאה .  זה לא ביבי-טורס ,  זה כנסת-טורס ,  ולכן צריך לבדוק את כל הכנסת ". 
שר האוצר ,  יובל שטייניץ ,  אמר כי  " התנהלות הוועדה היא בושה .  חסון עושה הצגות כאשר הוא מביא הורים שכולים  ( בדיון על אסון הכרמל  פ"ו )  ".  השר יעקב נאמן ,  שאינו חבר ליכוד ,  אך השתתף באופן מיוחד בישיבה ,  אמר כי  " לסיפור הנסיעות יש מטרה אחת - שהממשלה לא תכהן יותר בתפקידה ". 
השר להגנת הסביבה ,  גלעד ארדן ,  אמר כי במידה שהוועדה לא תבקש ממבקר המדינה לבצע בדיקה רוחבית של נסיעות שרים וראשי ממשלה לשעבר ,  בכוונתו להגיש הצעת החלטה שתדון בכך בשבוע הבא ,  והיא זו שתמליץ למבקר לבדוק את הנסיעות האמורות .  לדבריו , " אנחנו סומכים על המבקר ,  לא על הוועדה לביקורת המדינה ".  שר החינוך ,  גדעון סער ,  אמר כי  " צריך להזכיר כי קדימה היא מפלגה שניהלה בקדנציה הקודמת קמפיין שביקש למוטט את כל מוסדות שלטון החוק במדינה ,  כולל את מבקר המדינה ". 
לאחר החלטת הוועדה לביקורת המדינה בשבוע שעבר ,  נקבע כי היא תתכנס ביום שלישי הקרוב לדיון והצבעה חוזרים להאצלת סמכויות של ועדת חקירה לעוזרו של מבקר המדינה .  ההצבעה החוזרת תתקיים בעקבות בקשת רוויזיה שהגישו חברי כנסת מהליכוד ,  וביניהם אופיר אקוניס וציפי חוטובלי ,  בעקבות מה שהוגדר על ידם כ"מחטף שביצע יו"ר הוועדה ,  ח"כ יואל חסון ".  חסון סירב בתחילה לקיים הצבעה חוזרת ,  אולם היועץ המשפטי של הכנסת אייל ינון הוציא חוות דעת משפטית ,  הקובעת כי עד להצבעה חוזרת ,  ההחלטה שהתקבלה בוועדה לא בתוקף .
 
שמעון פרס :  להפסיק את רצח האופי של רה"מ ואשתו
נשיא המדינה יצא להגנת נתניהו על רקע פרשת  " ביבי-טורס "  ואמר כי  " יש להחיל נוהל אחיד שיסדיר את נושא נסיעות בכירי מדינה וראשיה לחו"ל ".  בני בגין : " זו פרשת כנסת טורס "
 
