כך העניקה חברה ממשלתית 200 א' ש' ל"ישראל היום "
 תחקיר גלובס :  חברה ממשלתית ,  שהיו"רית שלה עבדה בעבר בצמוד לבנימין נתניהו ,  הכניסה לחוזה עם ספק סעיף המחייב חבילת מדיה של 200 אלף שקל בעיתון הבית של ראש הממשלה
יום רביעי בלילה ,  סוף אוגוסט האחרון .  מאות רבות של בני אדם זרמו לפארק אריאל שרון ,  המקום שבעבר היה מוכר כמזבלת חירייה ומאז עבר ,  ועדיין עובר ,  שיקום מסיבי .  אוטובוסים הסיעו אותם לפסגת תל חירייה ,  אחת הנקודות הגבוהות בגוש דן ,  שם המתין פסנתר כנף שחור וסביבו מעגל גדול של כיסאות ושל שולחנות ,  ובר מזון ומשקאות עשיר שעליו ניצח שף מוכר .  הראשון שעלה לבמה היה השר להגנת הסביבה גלעד ארדן ,  עם מצגת שעסקה בשיקום המזבלה .  אחריו עלה להופיע האמן שעבורו הגיע הקהל - שלומי שבן .  
מבקרי המוזיקה שהוזמנו לאירוע התמוגגו ,  ולא רק מההופעה אלא גם מהנוף של גוש דן שברקע ,  מהאוויר הזורם למרות חום אוגוסט ומההפקה המופתית . " אפילו שמץ של ריח לא היה ",  התמוגג טוקבקיסט שהגיב לאחת הביקורות הללו .  הערב ,  כמה סמלי ,  נחתם בגרסת ג'ז של  " אריק ".  
שבן היה האמן הראשון שהופיע במה שמותג כ"הר התרבות "  של ישראל ,  ובחודשים לבוא הגיעו בעקבותיו עוד רבים ובולטים וביניהם ברי סחרוף ,  משה פרץ ,  ארקדי דוכין ,  שרית חדד ,  שירי מימון ועוד ועוד .  הקהל שהשתתף באירועים השונים מוערך באלפים רבים .  
אבל לא רק אמנות ובריזה היו בהר התרבות .  מתחקיר G עולה כי ההסכם שבין החברה הממשלתית שמנהלת את הפארק ,  שיושבת הראש שלה הייתה בעבר בעלת תפקיד בכיר בליכוד ומקורבת לראש הממשלה בנימין נתניהו ,  לבין מפיקי האירוע כלל סעיף בלתי שגרתי :  התחייבות של המפיק לחבילת מדיה  ( מודעות וחשיפה ,  במילים פשוטות )  בשווי של לפחות 200 אלף שקל ב"ישראל היום ",  הלוא הוא עיתון הבית של נתניהו .  
נוסף על כך ,  החברה שהפיקה את האירוע ,  אינטלקט שמה ,  שמנהלת קשר עסקי משמעותי עם  " ישראל היום "   ( היא מפיצה אותו )  ,  התכוונה להכניס את העיתון כשותף שמקבל נתח משמעותי מהרווחים .  עניין שגם הוא ,  מסכימים גורמים בשוק ההפקה ,  רחוק מלהיות שגרתי .  יודגש כי בסופו של דבר זה לא קרה ,  ועוד על כך בהמשך .  
גורמים המכירים מקרוב את הפרטים השונים אמרו בשיחות שלא לייחוס עם G ,  ובניסיון להסביר איך נולד הסעיף הזה ,  כי היוזמה להכניס את  " ישראל היום "  לתמונה הייתה בכלל של חברת ההפקה ,  וכי זה קרה עוד בשלב המקדמי ,  שבו פנה הפארק לחברות הפקה וביקש לקבל הצעות  ( הליך תחליפי למכרז המותר בתנאים מסוימים ומוכר בשם  " מכרז זוטא ")  .  
אין סיבה לחלוק על ההסבר הזה אבל הוא לא משנה את השורה התחתונה :  חברה ממשלתית בחרה בחברת הפקות שהציעה את  " ישראל היום "  כספק המדיה ,  ואף הקפידה לעגן זאת בהסכם מחייב .  
האם לא יכלה החברה הממשלתית להתנות את ההסכם בחלוקה של אותם 200 אלף שקל בין כמה כלי תקשורת ?  האם לא היה נכון יותר ,  ציבורית וגם עסקית ,  שהפארק יתעקש בחוזה על מגוון כלי תקשורת שפונים לקהל מגוון ,  ולא ידרוש התחייבות רק ביחס ל"ישראל היום "?  ובכלל ,  מאיפה הגיע המספר הזה של 200 אלף שקל ,  ומי קבע אותו ?  
G הפנה את השאלות הללו לגורמים ששוחחו עמו ,  אולם הם ,  מתברר ,  אינם חושבים שיש בעיה עם הדברים .  לגבי הסכום והדרך שבה נקבע התחלקו התשובות לשתיים :  חלק מהגורמים לא זכרו ,  אחרים לא ידעו .  
קצת רקע לפני שממשיכים :  בסוף שנות ה-90 ,  לאחר כמעט 50 שנה שבהן שימשה חירייה כאתר הפסולת של גוש דן ,  החליטה המדינה לסגור את המזבלה .  הסיבות היו רבות וטובות - ממפגעי הריח הקשים ,  דרך השריפות ועד הציפורים שנמשכו להר וסיכנו את המטוסים בנתב"ג הסמוך .  לקראת סוף 2004 ,  לאחר דיונים שנמשכו שנים ,  אושרה התוכנית להקים במקום פארק שגודלו מגיע כיום ל-8,000 דונמים .  
עוד שנה חלפה ,  והמדינה אישרה גם הקמת חברה ממשלתית שתשקם ותנהל את הפארק .  החברה ,  לפי אותה ההחלטה ,  פועלת על-פי חוק החברות הממשלתיות ובפיקוחו של המשרד להגנת הסביבה .  כמה חודשים לאחר שאושרה ההחלטה שקע ראש הממשלה דאז אריאל שרון בתרדמת ,  וכאות הערכה למעורבותו בפרויקט החליטה הממשלה הבאה לקרוא לפארק על-שמו ,  כמו גם לחברה שמנהלת אותו .  
כיום ,  מגלגלת החברה עשרות מיליוני שקלים בשנה שמגיעים מהמדינה ,  מתרומות ומפעילות עצמית .  כך ,  למשל ,  לפי דוחות החברה ל-2011 ,  באותה השנה העבירה המדינה לחברה 40 מיליון שקל ,  וכ-8 מיליון שקל נוספים נתרמו על-ידי הקרן הפילנתרופית  " ברכה ".  עוד סכומים ,  נמוכים יותר ,  הגיעו מפעילות עצמית .  
יושבת-הראש של חברת  " פארק אריאל שרון "  היא אסתי אפלבאום-פולני ,  שברזומה שלה היסטוריה עשירה עם הליכוד .  תחילתה ב-1994 ,  כאשר עברה מרשות שדות התעופה לניהול מטה ההסברה של הליכוד-גשר-צומת ,  עבודה שנעשתה בצמוד לנתניהו .  
בראיון שנתנה ל-G ערב הבחירות ב-2009 ,  סיפרה כי  " זאת הייתה עבודה מטורפת מסביב לשעון עם המון לחצים ויצרים .  הוא  ( נתניהו )  אינטליגנטי ,  מהיר תגובה ,  מבין וחי את התקשורת .  אין סיבה בעיניי שלא יהיה ראש הממשלה ".  
לאחר שהרכיב נתניהו את הממשלה הראשונה שלו הייתה אפלבאום-פולני יועצת התקשורת של יעקב נאמן בעת שכיהן כשר אוצר .  בסוף שנות ה-90 עברה אפלבאום-פולני למגזר הפרטי ,  ובין היתר עבדה בשטראוס ,  הקימה משרד פרטי לייעוץ ולאסטרטגיה והרצתה במוסדות אקדמיים .  למרות המעבר ,  סיפרה באותו ראיון ל-G כי  " הפוליטיקה מאוד קרובה אליי .  אני ממוקמת במרכז המפה וימינה ".  
למרות השנים במגזר הפרטי ,  הפוליטיקאים לא שכחו את אפלבאום-פולני .  נתניהו עצמו אפילו הזכיר את היכרותם ארוכת-השנים בדברים שנשא בטקס נטיעות שבו השתתף בפארק שרון .  עם קשר לפוליטיקה או בלעדיו ,  ב-2010 וב-2011 אושר מינויה לשני תפקידים הקשורים למדינה - יו"ר חברת פארק אריאל שרון ,  ולאחר מכן גם תפקיד המשנה ליו"ר רשות השידור ,  אמיר גילת ,  שבעצמו היה בעבר דוברו ויועצו של נתניהו .  
נחזור ל"הר התרבות ".  הרעיון לערוך הופעות נולד כחלק מהרצון להכיר את הפארק לציבור הרחב ,  ובניסיון למתג אותו כמקום של תרבות .  היוזמה החלה להתגלגל באביב שעבר ,  ולטענת גורמים המקורבים לפארק נעשתה פנייה למספר חברות הפקה גדולות ,  וביניהן גם אינטלקט ,  לצורך קבלת הצעות להפקת האירועים ותוכנם .  
לפי הגורמים ,  ההצעות הועברו לוועדה פנימית שבחנה אותן ובחרה באינטלקט .  אינטלקט ,  יש להדגיש ,  היא חברה עם ניסיון נרחב בהפקת אירועים .  בין היתר היא הפיקה אירועים וקמפיינים גדולים לבנק דיסקונט ולבזק ,  וכן אירועי תרבות ,  פסטיבלים והופעות .  בשנים האחרונות לקוח משמעותי של החברה הוא כאמור  " ישראל היום ",  שעבורו היא עושה חלק מההפצה .  
לקראת אמצע הקיץ נחתם בין הצדדים הסכם פרטני שלפיו ,  בין היתר ,  יעביר הפארק למעלה ממיליון שקל לצורך ביצוע הכשרת השטח הנדרש להופעות ,  ותחילת הפקת האירועים המתוכננים .  אינטלקט ,  מצידה ,  נדרשה להעמיד לרשות ההפקה תקציב כפול מזה של הפארק ,  שחושב גם בהסתמך על  " שווה ערך "  לכסף .  כלומר ,  בחישוב התקציב הזה נכללו חשיפות המדיה ,  שיתופי-הפעולה המסחריים ,  מכירת הכרטיסים ,  חסויות וכן הלאה .  
וכאן מגיע הסעיף הבלתי שגרתי העוסק ב"ישראל היום ",  שבמסגרתו אינטלקט נדרשת לצרף את  " ישראל היום "  כשותף מדיה לפעילות ,  וזאת באמצעות חבילת מדיה בעיתון שלא תפחת מ-200 אלף שקל .  
בהמשך לחתימת ההסכם הזה החלה אינטלקט להתדיין עם  " ישראל היום "  על הסכם משלה .  בשלבים המוקדמים הייתה כוונה להכניס את העיתון לא רק כנותן חסות אלא אף כשותף שווה - גם בהוצאות ההפקה וגם בכל ההכנסות מהאירועים .  גורמים המכירים את ההתנהלות אומרים כי המחשבה על שותפות התבססה על ההערכה שיהיו רווחים מספקים ,  וכי כך  " ישראל היום "  יהיה יותר מחויב ליצירת חשיפה .  לפי אותם הגורמים ,  עניין השותפות הגיע עד לשלב עורכי הדין ואז נפסל על-ידי העיתון מסיבותיו הפנימיות .  
בסופו של דבר הסתפק העיתון במתן חסות ,  שמשמעותה הייתה חבילת מדיה גדולה תמורת הסכום שנקבע בחוזה המקורי בין הפארק למפיקים - 200 אלף שקל .  נוסף על כך קיבל  " ישראל היום "  חשיפה במתחם האירועים והנחה לקוראיו במחיר ההופעות .  כך ,  למשל ,  מחירו של כרטיס להופעה מסוימת עמד על 95 שקל ,  בעוד שעבור קורא של העיתון הוא עמד על 75 שקל בלבד .  
גורמים המקורבים לאירועים מספרים כי אחריתו של הסיפור שונה ממה שהוערך בשלב ההסכמים .  לדבריהם ,  למרות ההצלחה הגדולה של ההופעות לא היו רווחים לפרויקט .  לפי הניתוח שלהם ,  לחצים פנימיים בתוך עולם האמנות גרמו לכך שהאמנים לא הסכימו להופיע במתחם החדש והבלתי מוכר ,  מבלי שיקבלו תשלום גדול מראש שאינו נגזר מן ההכנסות בקופות .  הוצאות נוספות נגרמו בשל מצב האתר ,  שלא כל התשתיות בו היו גמורות .  לפי הערכות מסוימות בפארק ,  מצב עניינים זה הביא גם לשינוי הסיכום הכספי בין אינטלקט לעיתון .  בסוגריים נציין כי אם ההערכות מדויקות ,  הדבר מעיד בעיקר על הקשר החזק שבין אינטלקט ל"ישראל היום ".  כך או אחרת ,  בפארק כבר מתכננים עונה שנייה ,  מתוך הנחה שהראשונה סללה את הדרך להצלחה כלכלית .  מי ייבחר הפעם ומדוע ?  תשובות כנראה רק בסוף הקיץ .  
מחברת פארק אריאל שרון נמסר בתגובה לעניין ההתקשרות עם חברת אינטלקט : " חברת אינטלקט נבחרה במכרז כדין על-ידי ועדת המכרזים של חברת פארק אריאל שרון .  ליושבת-ראש הדירקטוריון ,  עו"ד אסתי אפלבאום-פולני ,  לא היה קשר עם בחירת הספק ".  לעניין ההתקשרות עם העיתון  " ישראל היום "  נמסר : " פארק אריאל שרון לא דרש ולא התנה בשום שלב שיתוף-פעולה עם 'ישראל היום' או כל כלי תקשורת אחר .  הנהלת הפארק לא חייבה את אף אחת מחברות ההפקה להתקשר עם גורם תקשורת זה או אחר .  חברת הפארק לא שילמה כסף לעיתון 'ישראל היום' ".  
חברת אינטלקט ועיתון  " ישראל היום "  בחרו שלא להגיב .  

כך העניקה חברה ממשלתית 200 א' ש' ל"ישראל היום "
 תחקיר גלובס :  חברה ממשלתית ,  שהיו"רית שלה עבדה בעבר בצמוד לבנימין נתניהו ,  הכניסה לחוזה עם ספק סעיף המחייב חבילת מדיה של 200 אלף שקל בעיתון הבית של ראש הממשלה

