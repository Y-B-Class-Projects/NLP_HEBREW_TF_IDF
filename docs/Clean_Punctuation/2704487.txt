סערה בירושלים :  הבית היהודי לא עמד בהבטחתו ללפיד
במפלגה של בנט הבטיחו כי תיאום בענייני דת ומדינה יישא פירות ,  אלא שברגע האמת יש עתיד נתקלה במריחה מזלזלת .  וגם :  מירי רגב נגד בני בגין ,  ומי מנע מיגון כלי רכב בשטחים ? 
כביש הגישה לכנסת דמה השבוע לקואליציה :  צר ,  קר ,  חלק ,  משאיר מעט מאוד מקום לתמרונים ומעלה את הסיכוי לתאונה .  החלטתו של יו"ר הכנסת ,  יולי אדלשטיין ,  להיות המבוגר האחראי ובאופן זמני למנות יו"ר ועדת חוץ וביטחון חדש בכל אחת מישיבות הוועדה ,  היא אולי שיא נוסף שמבטא את משבר האמון בין חלקי הקואליציה .  זה לא מאמין להוא ,  וזו בטוחה שההיא עושה לה דווקא .  גנון .
 היו שיחות בעניין יו"ר הוועדה ,  מספר גורם בכיר בקואליציה ,  אבל אמרנו נואש זה מזה .  גם אם זה לא מקצר את ימי הממשלה במיידי ,  זה פוגע בתפקוד שלה .  יותר משהקואליציה הזו צריכה יו"ר ועדת חוץ וביטחון היא זקוקה נואשות ליו"ר ועדת חברה ,  שישכין קצת סדר ובעיקר ישקם את האמון הסדוק .  
לפני כמה שבועות גילתה חברת הכנסת אורית סטרוק מהבית היהודי שאזל תקציב המיגון לכלי רכב בשטחים .  לא מדובר בעול תקציבי כבד יחסית ,  שני מיליון שקלים וחצי בסך הכל ,  חציים תחת אחריות משרד הביטחון וחציים תחת משרד האוצר .  סטרוק פנתה לשר הביטחון ,  בוגי יעלון ,  שאישר את ההעברה .  היא פנתה גם לשר האוצר ,  יאיר לפיד ,  שלהפתעתה היה חיובי להפליא .  
אפילו את ראש המטה שלו ,  דני וסלי ,  הוא שלח כדי שיבדוק עם סטרוק את העניין וימצא פתרון .  הבעיה התעוררה כשהתברר שהכסף כבר תוקצב למעשה ,  ומחכה רק לאישור ועדה בכנסת .  לרוע המזל לא מדובר בוועדת הכספים ,  אלא בוועדה משותפת לכספים וחוץ וביטחון בנושא תקציב .  סטרוק החלה לפרפר .  
ראש הממשלה היה בעניין ,  וכך גם יו"ר הכנסת ,  יו"ר הקואליציה יועצים משפטיים ומי לא .  כולם חיוביים ,  כולם רוצים לאשר .  אבל יו"ר הוועדה באופן מסורתי הוא יו"ר ועדת חוץ וביטחון ,  אולי תפוח האדמה הלוהט ביותר בימים אלה בין ראש הממשלה לשר האוצר .  אחרי עוד ריצות ותיזוזים התכנסה השבוע ועדת הכנסת על מנת למנות יו"ר ועדה רק לצורך הצבעה על החוק .  ביש עתיד הרגישו שנעשה מחטף ,  הגישו בקשה להצבעה חוזרת והעסק שוב נתקע .  נכון לעכשיו אין תקציב ואין מיגון .  העיקר שאף אחד לא מרגיש פראייר .
 פוסט פוליטי :  לכל הטורים של לירון מרוז
בסאגת יו"ר ועדת חוץ וביטחון כולם צודקים וכולם טועים .  צודק שר האוצר ,  שדורש לשמור על איזון בחלוקת התפקידים בתוך הקואליציה .  צודק ראש הממשלה ,  שסבור ששינוי הסטטוס של ליברמן לא צריך להיות מקצה השיפורים של לפיד ,  שלא דאג מספיק למפלגתו במו"מ הקואליציוני בכל הקשור לכנסת .  שניהם טועים כשהם ממזמזים את העניין .  בעיקר אמורים הדברים לגבי נתניהו .  אתה הראש ,  בידך הכוח .  או שתוותר ללפיד או שתעשה מעשה .  כך או כך ,  40 יום בלי כינוס הוועדה שמפקחת על מערכת הביטחון זה כבר יותר מדי .  
הנה עוד סיבה להרמת גבה .  להלן מספר עובדות שאיש אינו חולק על אמיתותן :  1 .  השר לשעבר ,  בני בגין ,  הוא איש שבורר את מילותיו בקפידה .  2 .  בשבוע שעבר הוא הודיע שהמליץ לנתניהו להפסיק את הדיון בכנסת בהצעת החוק להסדרת היישובים הבדואים בנגב .  נתניהו ,  לדבריו ,  קיבל את ההמלצה הזו .  בגין לא מסר את הודעתו בתדרוך אגבי או בריאיון עיתונאי ,  אלא עשה זאת במסיבת עיתונאים במשרד ראש הממשלה .  3 .  כעבור ארבעה ימים המשיכה יו"ר ועדת הפנים של הכנסת ,  מירי רגב ,  לדון בהצעת החוק כאילו מסיבת העיתונאים של בגין לא הייתה ולא נבראה .
 עד כאן העובדות .  ניסיתי להבין את פשר העניין .  בגין סירב לדון בנושא ,  ורק הפנה לדברים שאמר במסיבת העיתונאים .  בלשכת ראש הממשלה הסתפקו באמירה שראש הממשלה ידון בקרוב ,  אולי כבר בשבוע הבא ,  בהודעתו של בגין .  רגב היתה היחידה שהסכימה לדבר באופן חופשי . " בגין לא הוכיח את עצמו בעניין הבדואים .  עובדה שהוא לא המשיך להוביל את המהלך ",  היא אומרת . " אם הממשלה הייתה רוצה להפסיק את הדיון היא היתה צריכה למשוך את הצעת החוק .  אני דיברתי עם מנכ"ל משרד ראש הממשלה ,  הראל לוקר ,  ראש הלשכה ,  גיל שפר ,  השר אורי אריאל ואף אחד לא אמר לי להפסיק את הדיונים .  ברור לכולם שיהיו שינויים .  אני כבר אמרתי בתחילת הדרך שחוק שמגיע אליי לוועדה לא יוצא כפי שהוא נכנס ".  
אז מה קרה עכשיו ?  
" אולי בני נבהל .  לפני שבועיים נחשף מסמך הבנות שנחתם בין הבית היהודי לראש המועצה לביטחון לאומי הקודם עם מפת ההסדרה .  אותה מפה הוסתרה מעיני ועדת הפנים .  שבוע אחרי הוא אמר שהוא לא ממשיך ללוות את החוק ". 
ביום שני שעבר ,  מספרת רגב ,  היא עוד שוחחה עם בגין ,  שהמשיך ללחוץ ולהוביל את המהלך .  מאז הודעתו ביום חמישי הם לא דיברו .  היא מכבדת את עמדתו ,  אבל ממשיכה לעבוד בפול-גז .  
לזכותו של ראש הממשלה נזקפת העובדה שהוא החליט להתמודד עם סוגייה מורכבת ביותר ,  שראשי הממשלה שלפניו בחרו להתעלם ממנה .  אם בסופו של דבר העניין ייפתר הוא יוכל להעמיד את ההצלחה הזו על המדף לצד בניית הגדר בדרום .  אבל לעת עתה משהו כאן נראה מוזר .  קשה להאמין שבגין לא תיאם את הודעתו עם ראש הממשלה .  מצד שני ,  אם הצדק עם בגין ,  נתניהו אמור היה להודיע ביום ראשון בישיבת הממשלה שהוא רוצה למשוך את החוק .  זה לא קרה .  נכון לעכשיו זה רק הולך ומסבך את העניינים עוד יותר .  מתנגדי החוק  מימין ומשמאל  לא יודעים בדיוק איך לאכול את המהלך האחרון .  נכון לעכשיו הם בעמדת המתנה .  הבלבול הנוכחי ישמש בידם ככלי נשק יעיל במלחמה נגד המשך החקיקה .  ייתכן שכבר בשבוע הבא נדע אם רגב היתה המתוחכמת מכולם או שבשבועיים האחרונים שמה גז בניוטרל .  
וכאילו בזה לא די ,  מלחמת החפירות בין הבית היהודי ליש עתיד נמשכת במרץ .  הטענה של אנשי שר הכלכלה ,  נפתלי בנט ,  היא שבכל הנוגע לענייני דת ומדינה התיאום איתם שואף לאפס .  אם רק תדברו איתנו ,  הם אומרים ,  תראו שאנחנו סופר-פרקטיים .  יו"ר הוועדה לקידום מעמד האישה ולשוויון מגדרי ,  עליזה לביא ,  כבר ספגה כמה מהלומות פרלמנטריות מאנשי הבית היהודי .  לפני כמה שבועות היא החליטה לקדם את חוק  " מרוץ הסמכויות ".  מטרת החוק היא למנוע מצב שבו בני זוג שמחליטים להתגרש מנהלים ביניהם תחרות היכן ייפתח תיק הגירושין ,  בבית הדין הרבני או בבית משפט לענייני משפחה .  לביא החליטה ללכת יד ביד עם סגן שר הדתות ,  אלי בן דהן .  מה שקרה מאחורי הקלעים מלמד אולי על מידת שיתוף הפעולה שניתן להשיג בנושאים הללו .
 לפני כמה שבועות הודיעה לביא שבכוונתה להגיש את החוק לוועדת השרים לענייני חקיקה .  בן דהן ביקש שתמתין כי הוא רוצה לשוחח איתה בנושא .  לביא משכה את הצעת החוק .  למחרת התקשר בן דהן וסיפר שהוא חייב לטוס לחו"ל ושהעסק יחכה .  לטענת לביא ,  הוא הסכים שהיא תעלה את החוק בוועדת השרים ,  ושאחרי שיעבור בקריאה טרומית היא לא תזוז מילימטר בלי תיאום איתו .  אבל שלושה ימים לפני שהחוק עלה הגיע מסגן השר מסרון מאיים :  אם את מעלה את החוק אני שם לך וטו ואת יכולה לשכוח מהצעת החוק .  
בצר לה פנתה לביא לבנט .  בנט ניסה להרגיע .  הוא אמר שכולם רוצים את הצעת החוק הזו ושכדאי להמתין עוד שבוע ולבדוק .  לביא חיכתה .  במהלך השבוע פגש אותה בנט במליאת הכנסת .  הוא אמר לה שבן דהן שכנע אותו שהחוק לא חשוב .  הוא סיפר שהרים טלפון לבני דון-יחיא ,  עו"ד שמתמחה בדיני משפחה ,  שגם אמר שאין בחוק טעם .  כאן לביא החלה לאבד את הסבלנות .  עכשיו בנט ובן דהן שלחו אותה להביא להם נתונים ולהכין מצגת בעניין .  לביא פנתה למרכז המחקר של הכנסת .  אבל פה היא נתקלה בבעיה נוספת :  בתי הדין ,  אמרו לה ,  מסרבים לספק נתונים .  השוואה למדינות אחרות לא רלוונטית כי מודל בתי הדין ייחודי לישראל .  
בשבוע שעבר כינסה לביא דיון בנושא בוועדה שבראשותה .  הגיעו נציגי בתי הדין ,  ארגוני נשים ,  משפטנים וכל מי שיש לו נגיעה בנושא .  הגיע גם סגן השר בן דהן שנתן שם חתיכת נאום . " כל נושאי דת ומדינה בכנסת הזו מונחים על הכתפיים שלי בלבד ",  אמר . " אם רוצים לקדם הצעות בנושאי דת ומדינה המסלול עובר רק דרכי ,  אחרת זה לא יקרה .  אין מה לעשות ,  זה לא נעים אני יודע .  עליי לא מאיימים ,  אני לא אלעזר שטרן שבוכה על כל יריקה ,  גם עליי ירקו ולא בכיתי לאף אחד ".  
לביא החליטה להעלות את החוק ביום ראשון האחרון בוועדת השרים לענייני חקיקה ,  על אפם וחמתם של אנשי הבית היהודי .  לבסוף החוק הוסר ונקבע שצוות משותף בין-קואליציוני ידון בחוק ,  שיעלה לכל המאוחר בתחילת פברואר .  בן דהן כבר חגג על זה בעמוד הפייסבוק שלו . " מעניין מאוד שהח"כים החרדים פתאום נזכרו שהצביון היהודי ומעמד בתי הדין הרבניים חשוב להם ",  כתב . " פתאום כולם מתהדרים בנוצות של ביטול חוק מרוץ הסמכויות ".  אתם הבנתם את זה ?  איזה תיאום ואיזה נעליים .  בן דהן לא רוצה לראות את החוק הזה מול העיניים שלו .  מבחינתו זו מלחמה ,  שיש בה מנצחים ומפסידים .  ועדה בין-קואליציונית תדון בהצעת החוק ?  מבחינת סגן השר הוא כבר בוטל .
 תגובת לשכת בן דהן : " הטענות מופרכות ועליזה לביא אף הוכיחה זאת בישיבה בוועדה למעמד האישה .  סגן השר ביקש נתונים מראש על מנת לעמוד על היקף התופעה שיש לפתור .  סגן השר שוחח ארוכות עם ח"כ לביא גם מחו"ל וישב איתה כשביקשה .  כאמור היא הודתה בכך בוועדה .  מי שמכיר את סגן השר יודע שהוא יושב על המדוכה שעות רבות עם כל ח"כ שמבקש .  חבל שח"כ לביא לכל הפחות אינה מדייקת ". 
מלשכת השר בנט לא התקבלה תגובה .  

סערה בירושלים :  הבית היהודי לא עמד בהבטחתו ללפיד
במפלגה של בנט הבטיחו כי תיאום בענייני דת ומדינה יישא פירות ,  אלא שברגע האמת יש עתיד נתקלה במריחה מזלזלת .  וגם :  מירי רגב נגד בני בגין ,  ומי מנע מיגון כלי רכב בשטחים ? 

