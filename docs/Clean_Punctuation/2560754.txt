 " חיפשנו משפחות שנראות כאילו הן חיות טוב "
 המשפחות המופיעות בקמפיין הפרסומי של הממשלה בנושא יוקר המחייה ,  לאו דווקא רואות בעצמן כתומכות נתניהו . " אנחנו קבענו את המסרים - למשפחות היה חופש לתת מימד אישי "
 הממשלה השקיעה 5 מיליון שקל בקמפיין פרסומי על הורדת יוקר המחיה .  המשפחות המשתתפות בקמפיין קיבלו תמורתו 5,000 שקל ליום צילום .  על אף זאת ,  המשתתפים אינם סוברים כי החיים בישראל מאירים פנים למעמד הביניים 
שנה אחרי ש-400 אלף איש צעדו ברחובות תל אביב נגד יוקר המחיה בישראל ,  אוהלים צצו בכל תל אביב והעם נהפך להיות מודע לכשלים המבניים במשק ,  הממשלה מרימה ראש ומנסה להיאבק על דעת הקהל - והפעם זה מגיע לפריים-טיים בסלון שלכם .  
משרדי ראש הממשלה ,  האוצר והחינוך השיקו קמפיין פרסומי ,  שנועד ,  לפי לשכת ראש הממשלה ,  להסביר לציבור מהן הפעולות שנעשו להורדת יוקר המחיה .  בקמפיין מופיעות ארבע משפחות שנהנו מהטבות שונות בעקבות החלטות הממשלה ,  כמו נקודות זיכוי נוספות במס או חינוך חינם מגיל 3 .  הקמפיין עלה בערוצי הטלוויזיה המסחריים ,  וכן בפרסומות בתחנות קול ישראל ,  בתשדירים בגלי צה"ל וגלגל"צ ,  בפרסומים בעיתונות ובאתרי אינטרנט נבחרים .  סך כל ההשקעה בקמפיין היא כ-5 מיליון שקל ,  כולל הפקה ורכישת מדיה .
 לשכת הפרסום הממשלתית ‏ ( לפ"מ‏ )  אחראית על הקמפיין ,  וגם פעלה לאיתור המשפחות המשתתפות בו .  בשבועות האחרונים הפיץ משרד הפרסום מודעות ברשתות החברתיות ,  שבהן הזמין משפחות צעירות בעלות שכר מתאים להצטלם לפרסומות .  במודעות לא נכתב כי הן עבור לשכת ראש הממשלה ,  והמשפחות סברו בתחילה כי מדובר בקמפיין של חברה מסחרית - ולא קמפיין פוליטי .  בשלב מאוחר יותר משרד הפרסום הפעיל תחקירנים כדי לבדוק את התאמת המשפחות לקמפיין .
" חיפשנו משפחות שמצטלמות טוב ,  שעוברות מסך ,  שנראה כאילו הן חיות טוב ",  אמר גורם המעורב בקמפיין . " התחקירנים הגיעו קודם למשפחות הביתה לבדוק שהן באמת יעבירו את המסר ".  המשפחות קיבלו 5,000 שקל עבור כל יום צילום .  בממוצע נדרשו שני ימי צילום עבור קמפיין הטלוויזיה והצילומים לעיתונות ולאינטרנט .  לכן ,  כל משפחה קיבלה כ-10,000 שקל .  בענף הפרסום אומרים כי זהו סכום שגרתי לתשלום לאזרחים או ניצבים המשתתפים בפרסומות .
 המסרים בקמפיין נכתבו על ידי הפרסומאים בלפ"מ ,  אך במשרד מסבירים כי למשפחות ניתנה אפשרות לספר את סיפורם האישי . " היה ברור מה הם צריכים להגיד .  אנחנו קבענו את המסרים .  אבל למשפחות היה חופש לתת את המימד האישי ",  אמר גורם שהיה מעורב בהכנת הקמפיין .
 רמי קפלן ,  מורה לתקשורת ,  ואשתו השתתפו בקמפיין .  לדברי קפלן ,  אף שהצטלם לקמפיין ,  הוא עדיין חלק ממעמד הביניים שנאנק תחת יוקר המחיה . " לי ,  כמו לכל מעמד הביניים ,  יש הרבה דאגות .  זה לא פשוט ",  הוא אומר . " כל פעם חושבים לפני שמוציאים משהו .  אנחנו חיים במדינה שלא זול לחיות בה .  תמכנו גם במחאה החברתית ". 
לדברי קפלן ,  הקמפיין אינו מעיד על עמדותיו . " ראיתי שעשו קישור כאילו אנחנו מייצגים את השלטון והכל ורוד פה .  אבל אני לא פוליטי ולא מתפקד לאיזו מפלגה .  להפוך אותי לנציג הממשלה לקראת הבחירות זה רחוק ממני .  אנחנו הראנו רק את הצד שלנו ,  שחסכנו כסף בעקבות הגן לילד שלנו בן ה-3 .  במקרה שלנו ההטבה היא אמיתית ,  אחרת לא היינו עושים את זה ".  
גם חיים גרינברג ,  עובד בחברת בקרת איכות ,  הצטלם עם רעייתו חן לקמפיין ,  ובכל זאת לא סבור שהחיים בישראל מאירים פנים למעמד הביניים .  לדבריו ,  הוא תמך במחאה החברתית ,  אבל  " לא הייתי בהפגנות - פשוט בגלל שאני עובד גם בערב כדי להשלים הכנסה .  זה אומר הרבה ". 
לדברי גרינברג ,  אשתו ראתה את הפרסום בפייסבוק ונרשמה . " לא ידענו מה זה בדיוק .  זה אולי נראה כמו משהו פוליטי ,  אבל אבל אין פה שום דבר כזה .  היו בצוות שצילמו אותנו בבית כ-20 איש ,  ולא נראה לי שמישהו מהם תומך בראש הממשלה .  כולם עושים את העבודה שלהם על הצד הטוב ביותר .  בכל התשדיר הזה אין הבעת דעה שלנו ,  רק התייחסות להטבה הכספית של כ-700 שקל שקיבלנו ".  גרינברג וקפלן מצהירים כי התגמול הכספי שאותו קיבלו היה יתרון ,  אבל זה היה מרכיב שולי . " בשביל מה שהם עשו לנו כאן מ-5 בבוקר עד הערב זה סכום סמלי ",  אומר גרינברג .  
הקמפיין הפרסומי ,  שממומן מכספי ציבור ,  הצליח לעורר גלי ביקורת קשים .  יו"ר מפלגת העבודה ,  ח"כ שלי יחימוביץ' ,  אמרה כי  " חבל שהמיליונים האלה לא מושקעים במטרות ראויות יותר ".  ממפלגת העבודה נמסר כי  " אירוני ואכזרי שביום שבו מודיעים על 16 אלף משפחות שנזרקו ממעגל העבודה בחודש האחרון ,  מציגה ממשלת נתניהו משפחות מאושרות ונטולות דאגה .  ממשלה היא שליחת ציבור ,  ולא חברה מסחרית הקונה שטחי פרסום לצורך האדרת שמה .  נתניהו יודע היטב כי מצבם של אזרחי ישראל הוא הפוך מהאידיליה המוצגת בפרסומות ". 
גם ברשתות החברתיות הרוחות לא שקטות .  בדף הפייסבוק של  " צדק חברתי - חדר המצב "  נכתב : " אין בעיות ,  ההון לא התערבב בשלטון ,  הדלק לא מתייקר ,  סל המזון לעולם לא עלה פחות ,  מערכת הבריאות משגשגת ,  המשכורות שלנו בעלייה ,  בקיצור - הכל דבש .  כלומר ,  אם אתם מאמינים לקמפיין שרכש ראש הממשלה בכספי הציבור שלנו ". 
חלק מהגולשים ברשתות החברתיות התייחסו בהומור לקמפיין הממשלתי .  אחת מהם ,  יעל זילברמן ,  התייחסה לתמונה של משפחת גרינברג ,  שבה הם נראים מצולמים על רקע בית צעצוע של ילדים שנראה כמו מלונה : " אין שום בעיה עם התמונה ,  היא מדויקת לגמרי ,  כי מלונה - זה מה שזוג צעיר יכול לקנות .  בית ?  דירה ?  פחחחח ". 
חבר ועדת הכספים ח"כ שי חרמש ‏ ( קדימה‏ )  אמר בתגובה לקמפיין כי  " זה יותר מלעג לרש למכור לעם ישראל מעונות יום בחינם ,  ואחרי זה לגבות בחזרה במחיר פי שלוש דרך עליית מחירי החשמל ,  הדלק ,  הסיגריות והעלאת המע"מ ומס הכנסה .  אנו אוכלים כיום את פרי הביאושים של כלכלה בזבזנית ,  שלא ידעה לנצל בצורה נכונה שנתיים נפלאות של צמיחה ב-2010-2011 פיזרה את הפירות לרוח וכעת גובה מהציבור את התשלום בחזרה ". 
ח"כ ניצן הורביץ ‏ ( מרצ‏ )  אמר כי  " בהשוואה בינלאומית ,  המצב בישראל כאוב מאוד :  הפער בין יוקר המחיה לבין השכר הוא מהגדולים בעולם - ורק הולך ותופח .  זו תוצאה של מערכת מיסוי מעוותת ,  של ריכוזיות ההון ושל הפרטה קיצונית .  כמעט כל ישראלי מרגיש את זה בהוצאות העצומות על דיור ,  חשמל ,  מים ,  תחבורה ,  בריאות ומזון .  בחודש הבא כל זה יעלה אפילו יותר בגלל עליית המע"מ .  ההישגים שמציגה הממשלה הם קוסמטיים ביחס לעומק השבר .  וכאשר האבטלה עולה באופן דרמטי ,  קמפיין שכזה הוא חסר בושה ".   

" חיפשנו משפחות שנראות כאילו הן חיות טוב "
 המשפחות המופיעות בקמפיין הפרסומי של הממשלה בנושא יוקר המחייה ,  לאו דווקא רואות בעצמן כתומכות נתניהו . " אנחנו קבענו את המסרים - למשפחות היה חופש לתת מימד אישי "
 
