הורים שכולים : " להמשיך במו"מ המדיני "
 משפחות שכולות ישראליות ופלסטיניות קוראות לרה"מ נתניהו ויו"ר הרשות אבו מאזן לפתוח במו"מ ולא לתת לקיצונים לקבוע את סדר היום בשיחות . " אנו יודעים כי הפיוס בין עמינו הוא חזון אפשרי "
  ( צילום :  רויטרס ,  עריכת וידיאו :  גדי וינסטוק )  
" פורום המשפחות השכולות הישראלי-פלסטיני "  קרא היום  ( חמישי )  לראש הממשלה בנימין נתניהו וליושב ראש הרשות הפלסטינית אבו מאזן ,  לפתוח במשא ומתן ולא לתת לקיצונים משני הצדדים לקבוע את סדר היום .  במכתב ,  ששלח הפורום לשני המנהיגים השוהים בוושינגטון לקראת פתיחת השיחות הלילה ,  נכתב : " אל תתנו לקיצוניים משני הצדדים להסיט אתכם מדרך המלך ,  דרך המשא ומתן .  אל תתנו לקיצונים להכתיב לכם לא את סדר היום ,  לא את קצבו ולא את עצם קיום השיחות ".  
הם הוסיפו כי  " אנחנו ,  אבות ,  אמהות ,  אחים ,  אחיות ,  בנים ובנות ,  רעיות ובעלים - בני משפחות ישראליות ופלסטיניות המבכות את קרובינו שהיו קרבנותיו של הסכסוך הנורא הזה .  אנחנו ,  תוצר עגום של הזדמנויות שהוחמצו ,  אומרים לכם ,  למנהיגינו ,  כי כולנו מייחלים ומתפללים ,  דתיים כחילוניים ,  שתדעו להתעלות מעל הלחצים המופעלים עליכם ,  שתפעלו כמדינאים ולא כפוליטיקאים ,  שתבינו ,  שניכם ,  כי בידיכם גורלן של מאות ואלפי משפחות שיהיו שוב המפסידות הגדולות אם לא תגיעו להסכם שלום ".  
" אנו יודעים כי הפיוס בין עמינו הוא חזון אפשרי ",  נכתב עוד . " אנו יודעים זאת כי בחנו את עצמנו מול הצד האחר ומצאנו נכונות ופתיחות ורצון עז להסתכל אל העתיד בתקווה .  לא מתוך שכחת העבר ,  אלא מתוך דאגה עמוקה ליקירינו החיים ,  לידידינו ולשכננו .  כי איננו רוצים שיחוו הם בעתיד את אשר אנחנו חווינו .  אנו יודעים גם כי הפיוס הזה יוכל להפוך לנחלת הכלל אם רק תגיעו להסכם שיבטיח לשני העמים במידה שווה את הזכות של היות עם חופשי בארצו ואת הזכות לחיי בטחון .  אל תתנו להם לנצח .  הביאו לנו את השלום ". 
המכתב נשלח בעקבות שני פיגועי הירי שאירעו ביומיים האחרונים שניסו לסכל את תהליך השלום .  בפיגוע שאירע אתמול בערב באזור בנימין נפצע גבר כבן 30 באורח בינוני עד קשה ואישה בת 30 נפצעה באורח קל .  יום קודם לכן אירע פיגוע ירי קטלני ליד חברון בו נהרגו ארבעה ישראלים תושבי ההתנחלות בית חגי שבדרום הר חברון .
 
הורים שכולים : " להמשיך במו"מ המדיני "
 משפחות שכולות ישראליות ופלסטיניות קוראות לרה"מ נתניהו ויו"ר הרשות אבו מאזן לפתוח במו"מ ולא לתת לקיצונים לקבוע את סדר היום בשיחות . " אנו יודעים כי הפיוס בין עמינו הוא חזון אפשרי "
 
