שלום - לא מחולשה ולא מעוצמה
הטענה ,  אשר לפיה ראש הממשלה בנימין נתניהו הוא מנהיג חזק מדי ואילו מחמוד עבאס חלש מדי לעשות שלום ,  היא ,  אולי ,  כותרת מוצלחת לכתבה ב"ניו יורק טיימס ",  אך היא בעייתית מאוד כאשר מי שמציג אותה אינו בעל הטור ,  תום פרידמן ,  אלא דווקא המרואיין שלו ,  הנשיא ברק אובאמה .  
ראשית ,  ראש מדינה חייב להימנע מלתת ציונים לעמיתיו ולשמור זאת לכתיבת זיכרונותיו  ( אובאמה יוכל לעשות זאת כבר בעוד שנתיים וחמישה חדשים ,  במסגרת חוזה נכבד שעליו יתחרו ,  בוודאי ,  כמה בתי הוצאה אמריקניים )  .  קשה מאוד להמשיך בהידברות שוטפת בין מנהיגים ,  לאחר שהם מאפיינים זה את זה בפומבי .  
שנית ,  הסיבה היחידה שאני יכול להעלות על דעתי לסטייתו של אובאמה מן הכלל הזה היא החלטתו שלא לשוב למזרח התיכון ,  לוותר על ההידברות עם נתניהו ועבאס גם יחד ולהסביר לעולם ,  ובעיקר לבוחריו ,  כי כישלון ממשלו בהשגת שלום במזרח התיכון נובע ממצבם של שני השחקנים הראשיים בזירה ,  ולא מטעויות כבדות של מזכיר המדינה שלו ,  ג'ון קרי ,  ושלו עצמו .  זה הזכיר לי את הכרזתו של ראש הממשלה דאז ,  אהוד ברק ,  לאחר כישלון פיסגת קמפ דיוויד ,  שלפיה  " חשף את פרצופו האמיתי של ערפאת ",  כדי לנקות את עצמו מן הטעויות שעשה במהלך המו"מ ולהסביר כי הכל נובע מפרצופו האמיתי של זולתו .  לקבוע קביעה כזו עוד לפני תום מחצית תקופת הכהונה של אובאמה ,  כמוה כהרמת ידיים בטרם עת .
 אין שום חוק טבע ,  שלפיו מנהיגים חזקים בישראל אינם עושים שלום או אינם מוכנים לוותר על טריטוריה .  מנחם בגין היה חזק כשעשה את הסכם השלום עם מצרים וויתר על שטח הגדול פי שלושה מזה של ישראל הריבונית ,  ואריאל שרון היה חזק כאשר ויתר על רצועת עזה בלי שום הסכם .  יצחק רבין לא היה חזק כשהגיע להסכם אוסלו ,  ולא היתה זו חולשתו הקואליציונית שהובילה אותו לעשות הסדר עם אש"ף .  יאסר ערפאת הגיע להסכם אוסלו בשיא חולשתו ,  לאחר מלחמת המפרץ הראשונה ,  כאשר אש"ף גורש כמעט מכל העולם הערבי .  מחמוד עבאס כבר מכהן כנשיא עשר שנים ,  הוא נתמך על ידי רוב מוחלט של מדינות ערב ומדינות העולם ,  ואין לו יורש המושך בפאת בגדו .  חולשתו העיקרית נובעת מכך שאיבד ב ? 2007 את השליטה ברצועת עזה ,  אך הסקרים שנערכו בה מוכיחים כי תושביה מעדיפים אותו כמנהיגם .  על נתניהו אין איום פוליטי ,  אך כל הסכם מדיני שיעשה בעתיד יישען על האופוזיציה בכנסת .
 המסקנה :  דבריו של אובאמה היו מיותרים לחלוטין .  חולשת המנהיגים ועוצמתם אינן המרכיב העיקרי בנכונותם לעשות שלום .  העיקר הוא הבנתם את הצורך בפתרון ותחושתם כי מדובר בהזדמנות לעשות זאת .  אם ארה"ב החליטה לוותר על ניצול ההזדמנות ,  עליהם לפעול בעצמם .  

שלום - לא מחולשה ולא מעוצמה
nan
