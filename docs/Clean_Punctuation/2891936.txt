על חטא שחטאתם בהבטחות שווא
לפני 32 שנה דאגה המדינה לשכן ישראלים באיתמר ,  אך 32 שנה לאחר מכן והיא עדיין לא מוצאת את הזמן לחתום על תכנית מתאר ליישוב .  בינתיים ,  גם התינוקות סובלים במעון עם גג אסבסט ,  ושירה רייזמן דורשת סליחה מראש הממשלה שסיפר שיש כאן ממשלת ימין
ערב יום הכיפורים ,  מגיעה לי סליחה מראש הממשלה .  בכל שנה ,  כשמגיעים עשרת ימי תשובה ,  אני מפשפשת ראשית במעשיי - מה עשיתי נכון יותר ומה פחות ,  לאיזה אנשים התקרבתי וממי התרחקתי ,  וחלילה ממי עליי לבקש מחילה.עם זאת ,  בתוך כל חשבונות הנפש ,  אני גם שואלת מי חטא נגדי השנה .  אני לא מדברת על מריבה משפחתית חולפת או על מתיחות עם השכן ממול ,  אלא מי גרם למצוקה של ממש בשגרת חיי ,  כזו שאני ראויה להתנצלות כנה עליה או לכל הפחות לתיקון הנזק שנעשה בניגוד לכל הבטחה .
 בנימין נתניהו ,  השנה נבחרת פעם נוספת להוביל את מדינת ישראל .  מול קמפיינים גדולים נגדך ,  אמר העם את דברו וממשלה לאומית בראשותך הוקמה .  אני ,  לתומי ,  האמנתי שהתייצבות העם מאחוריך תעניק לך את הכוח ליישם את המדיניות הברורה שעליה תמיד דיברת ,  זו שאתה מפרט בנאומי הבחירות שלך בשפה כה רהוטה .  והתאכזבתי ,  ולא בפעם הראשונה .
 חטאתם לפנינו  פרויקט מיוחד לרגל יום הכיפורים 
לפני ארבע שנים וחצי נרצחו כאן ,  במרחק חמישה בתים ממני ,  בני משפחת פוגל הי"ד .  הרצח זעזע מדינה שלמה ורבים בעולם ,  ואחריו זכינו בחיזוקים מישראלים טובים רבים ,  אנשי ציבור וחברי כנסת ,  שנתנו לנו את הכוחות להמשיך ,  לגדול ולבנות .  אותך לא ראינו כאן .  
לא ביקור ניחומים ,  לא מכתב עידוד ,  שום דבר .  דבר אחד שמענו ממך ,  אדוני ראש הממשלה :  הבטחה לאשר ,  סוף סוף ,  את התב"ע  ( תכנון המקרקעין )  של איתמר .  יישוב שהוקם בשומרון בהחלטת ממשלה ב-1984 ,  ובו מתגוררים היום יותר מ-2,500 נפשות - ואיך שהוא ,  בחלמאות יוצאת דופן ,  מאז ועד היום לא נחתמה תכנית מתאר מסודרת ליישוב .  
ואנחנו תקועים ,  אדוני .  כל בקשת בנייה ,  כל ניסיון תכנון ,  נדחים בגלל אותה תכנית מתאר ,  זו שאין לנו .  משרד התמ"ת תקצב השנה בניית מעונות חדשים ברשויות ,  ובאיתמר ?  מבנים ישנים עם גגות אסבסט .  כאשר התכוונה מועצת יש"ע לבנות מען חדש לעשרות התינוקות ביישוב - היא לא יכלה לפעול .  ניחשת נכון אדוני :  אין תב"ע - אין מעון .
 הקמת ממשלה לאומית ,  סיפרת לנו שהיא ימנית ,  אבל האיש שעומד בראשה לא מאשר את החתימה הסופית .  אני לא משלה את עצמי ,  ברור לי שאתה עומד בפני אתגרים אדירים ,  אבל מול ארגוני BDS וסימוני מוצרים אנחנו צריכים לדעת שיש לנו גב .  חתימה על תכנית של יישוב שהוקם לפני 33 שנה ובניית מעון לתינוקות ישראלים - אלה לא מותרות ,  את זה לא מקפיאים .  מחכה לסליחה ,  וגמר חתימה  ( על התב"ע )  טובה .  

על חטא שחטאתם בהבטחות שווא
לפני 32 שנה דאגה המדינה לשכן ישראלים באיתמר ,  אך 32 שנה לאחר מכן והיא עדיין לא מוצאת את הזמן לחתום על תכנית מתאר ליישוב .  בינתיים ,  גם התינוקות סובלים במעון עם גג אסבסט ,  ושירה רייזמן דורשת סליחה מראש הממשלה שסיפר שיש כאן ממשלת ימין

