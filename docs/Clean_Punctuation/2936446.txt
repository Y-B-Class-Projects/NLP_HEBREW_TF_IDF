רולטה קואליציונית :  ברית האחים החדשה שנרקמת מאחורי גבו של נתניהו
זה לא רק סיפור עלייתו ונפילתו של הקזינו הישראלי ב-24 שעות ,  שגישר על נהרות של דם רע שזרמו בין דרעי ובנט ,  אלא חודשים של תיאום מהלכים טקטיים .  וגם :  התפקיד החשוב של בני בגין באישור חוק ההשעיה והמהלך יוצא הדופן של הנגבי בבריסל
סיפור עלייתו ונפילתו של הקזינו הישראלי בתוך פחות מ-24 שעות ,  מרתק ומרובה רבדים :  ברובד שנמצא מעל פני השטח ,  יש ראש ממשלה שמעוניין להגדיל את הכנסות המדינה והזרמת תיירים לעיר הדרומית על ידי הקמת קזינו ,  תוך התנגדות ערכית של הסיעות הדתיות והחרדיות .  ברובד המשני ,  מערכת היחסים ההדוקה של נתניהו ואיל ההימורים שלדון אדלסון ,  מול היריבות עם נפתלי בנט ,  שבוודאי נהנה מאוד להוציא לתקשורת את ההודעה  " ישראל לא תהיה לאס וגאס ",  כשנימק את התנגדותו לתכנית .  מיד בפתח הדיון השבוע ,  הצהיר ראש הממשלה כי אדלסון לא מעוניין להקים קזינו בישראל .
 לא מעט חברים בקואליציה משוכנעים כי ההתנהלות הפזיזה של נתניהו ושל שר התיירות יריב לוין הביאה לכך שהרעיון לא יקודם עוד .  בנט ודרעי ,  למשל ,  זעמו על כך ששמעו על הנושא בתקשורת ,  מה שאילץ אותם לטפס על עצים גבוהים ולהתחייב שלא יתמכו במהלך .  עד כה ,  עיקרון הברזל בקואליציה הנוכחית היה שאת ההצעות הרגישות פותרים בפורום ראשי הקואליציה ,  וכך נמנעים ממחלוקת פומבית וממשבר מתוקשר .  
מעבר להפתעה התקשורתית ,  ראשי ש"ס והבית היהודי גם הסבירו כי אינם מתלהבים בגלל העניין העקרוני .  בנט ,  למשל ,  ביקר בווגאס בהיותו יזם היי טק ,  וסיפר כי נגעל מתרבות הפלסטיק והיחס הסקסיסטי לנשים ,  וכי הוא מתנגד לכך בתוקף שיקום קזינו בישראל .  בסביבתו של לוין מכנים את ההסתייגות של בנט  " פופוליזם טהור ",  ואמרים כי כבר היום נמצאת העיר אילת במצב של הנשמה מלאכותית : " אנחנו משלמים לחברות התעופה הזרות 45 יורו לכל תייר שמגיע לאילת ,  ולמרות הכול בקושי באות לפה 15 טיסות בינלאומיות בשבוע .  מתוך 2.8 מיליון תיירים ,  בקושי 50 אלף איש באים לאילת .  עמדת כל גורמי המקצוע ,  כולל שוטרים לשעבר ,  היא שהדרך להזרים חמצן לאילת היא קזינו ",  הם אומרים .  
גם נתניהו וגם לוין לא אומרים נואש ;  הם מבינים שהחקיקה הסבוכה לאישור קזינו באילת לא תעבור בכנסת בשבוע הבא ,  וכנראה שגם לא במושב הבא .  ובכל זאת ,  הם מתכוונים להמשיך ולקדם את המהלך ,  ולפעול להשלים במהרה את ניסוח החוק ,  כדי שיהיה מוכן לשעת פקודה .  כיום ,  לאף אחד מראשי מפלגות הקואליציה אין אינטרס להעביר אותו ,  אבל מה יקרה ביום שבו ש"ס או יהדות התורה ירצו לקדם מהלך שלא מופיע בהסכמים הקואליציוניים וירצו את תמיכת נתניהו ?  
לא צריך ללכת רחוק כדי למצוא מקרה שכזה :  לפני פחות משנתיים ,  במרץ 2014 ,  העבירה הממשלה חבילה של שלושה חוקים נפיצים ביותר בקריאה ראשונה ,  וזאת למרות שלא היה אפילו חוק אחד שלא היו לא מתנגדים בקואליציה .  חוק השוויון בנטל ,  חוק משאל העם וחוק המשילות ,  עברו הודות לצירוף האינטרסים של ראשי הקואליציה ,  שהיו מעוניינים לצאת לפגרת כנס החורף עם הישג ממשי ביד .  כך ,  תמיכה של לבני ולפיד בחוק משאל העם ,  שנראתה הזויה כמה חודשים מוקדם יותר ,  או תמיכה של ח"כים מסוימים בבית היהודי בחוק השוויון בנטל של לפיד ,  התקבלה ללא בעיה .  האם זה מה שיקרה גם בנושא לקזינו ,  רעיון שעולה בישראל אחת לכמה שנים מאז שנות החמישים ?  נתניהו ולוין מקווים שהתשובה חיובית .  
אגב ההתנגדות לקזינו ,  אחד הצירים המעניינים שנרקמים בחודשים האחרונים ,  בשקט ומתחת לרדאר ,  הוא בין נפתלי בנט לאריה דרעי .  נהרות של דם רע זרמו בין שתי המפלגות שלהם בשנים האחרונות .  הרב עובדיה יוסף המנוח כינה אותם בית של גויים מצד אחד ,  ובנט דחף פנימה לקואליציה את לפיד במקום את ש"ס ויהדות התורה מנגד .  גם במשא ומתן הקואליציוני האחרון ניהלו שני הצדדים מלחמת עולם סביב תיק הדתות ועוד מאחזי כוח כאלו ואחרים .
 בחודשים האחרונים משהו השתנה .  השניים מרבים להתייעץ ולתאם יחד מהלכים טקטיים .  זה התחיל בכך שדרעי החליף את בנט במשרד הכלכלה והמשיך רפורמות שבנט התחיל ,  כמו למשל בתחום המדען הראשי .  בהמשך ,  החליט בנט לשלב בתכנית הלימודים בספרות משוררים בני עדות המזרח וזכה לתשבוחות מצדו של דרעי .  גורמים המקורבים לשניים מספרים כי  " גם ברמה האישית הם מחבבים האחד את השני ".  השבוע ,  חגג דרעי יומולדת בחדר הסיעה ,  ובנט הגיע לשם ודיבר עליו במילים חמות .  
עבור בנט ,  יש בכך היגיון פוליטי לא מבוטל :  על רקע מערכת היחסים העכורה מול נתניהו ויעלון ,  הוא זקוק לגב כלשהו בקואליציה כדי לקדם מהלכים .  מה שתורם לקידום היחסים בין השניים הוא העובדה שהם לא משחקים על אותו מגרש ולא פונים לאותו קהל . " מי שגנב לבנט ארבעה מנדטים זה נתניהו ,  לא דרעי ",  מסביר גורם פוליטי . " לכן הוא ינסה לקחת אותם חזרה מהליכוד .  עם דרעי אין לו סיבה לעימות ".  אז אמנם לסיעת הליכוד יש פי שניים חברים מהבית היהודי וש"ס יחד ,  ובכל זאת ,  לנתניהו לא כדאי להקל ראש בציר הפוליטי שמתרקם לנגד עיניו .  אם נתניהו נוהג לומר שכשהוא רוצה משהו באמת הוא משיג אותו ,  מה נאמר על בנט ודרעי יחד ?  
ביום שלישי הקרוב תתכנס ועדת החוקה של הכנסת לדון בחוק ההשעיה .  זאת ,  לאחר שיושב ראש הכנסת ,  יולי אדלשטיין ,  ניאות להבהיר את עמדתו והחליט שהוא בעצם תומך בחוק שרק יממה קודם לכן אמר ש"לא יונח כל עוד אני בתפקיד ".  בנט החליט סופית כי למרות הסייגים וחוסר ההתלהבות ,  הסיעה לא תהווה מכשול בדרך לאישור החוק ,  שמידת נחיצותו מוטלת בספק לאור שלל הפתרונות הקיימים כיום בספר החוקים להתמודד עם חברי כנסת התומכים בטרור .  
ההערכה בקואליציה היא כי בתוך שתי ישיבות  אחת בשבוע הקרוב ואחת בשבוע שלאחר מכן  החוק יוכל לעלות להצבעה בקריאה ראשונה .  אבל התבוננות בהרכב ועדת החוקה מעלה את השאלה כמה פשוט זה יהיה ;  13 חברי כנסת חברים בוועדת החוקה :  שבעה מהם מהקואליציה ושישה מהאופוזיציה .  אחד מאותם חברי קואליציה הוא בני בגין ,  שעמדתו בנוגע לחוק ההשעיה עדיין לא נשמעה ,  ובקואליציה מצפים בדריכות למוצא פיו תוך הערכה שיתנגד .  
האם חבר הכנסת שמונה בתחילת הקדנציה לשר בלי תיק ,  פוטר אחרי שבועות ספורים ,  ומאז משמש ח"כ ללא תפקיד ביצועי ,  יתמוך בחוק מתוקף המשמעת הקואליציונית ,  או שמא יתנגד ויגרום למבוכה רבתי לנתניהו ?  ואולי בכלל יבקש ללכת בדרך של פתרון הביניים :  לאפשר לאדם אחר להחליף אותו בישיבה ולהצביע במקומו ?  אם יש היום בקואליציה ספק או חשש אחד לקראת קידום החוק ,  הוא נעוץ בפינה הזו .  
מאז שנשא נתניהו בשנת 2009 את נאום בר אילן ,  מתחולל ויכוח בליכוד אם עיקרון שתי המדינות מחייב את כלל חברי הכנסת של הליכוד או רק את ראש הממשלה .  קשה מאוד למצוא מישהו בליכוד שיסכים לדבר בהתלהבות בעד הפתרון ,  בוודאי במציאות הנוכחית .  לכן ,  הופתעו כמה ממאזיניו של יו"ר ועדת החוץ והביטחון של הכנסת ויו"ר הקואליציה ,  צחי הנגבי מהליכוד ,  כשנאם השבוע בפרלמנט האירופי בבריסל .
 הנגבי דיבר ארוכות נגד זכות השיבה של הפלסטינים ,  נגד צעדים פלסטיניים חד צדדיים כמו פניה לבית הדין הבינלאומי בהאג ,  וקרא לאירופים שלא לסמן מוצרי התנחלויות כיוון ש"הדבר יעודד את הפלסטינים שלא לשבת אתנו ולהגיע לפשרה ",  כדבריו .  אבל בין לבין ,  הוא גם אמר משפט מעניין :  זה קרה כשהוא סיפר על הוריו ,  אסירי מחתרות לשעבר שנלחמו בבריטים והאמינו ברעיון ארץ ישראל השלמה .  מאז חלו שינויים בישראל ,  הסביר ,  בין היתר בתפיסה שלו עצמו ,  והוסיף : " אנחנו לא יכולים לכפות עצמנו על מיליוני פלסטינים .  ישראל תיסוג מרוב יהודה ושומרון ,  רובה תהיה מדינה פלסטינית .  נחליט איפה יעבור הגבול בהתאם לצרכי הביטחון ".  
שאלתי את הנגבי ,  השוהה בבריסל ,  האם הוא סבור שדבריו אלה מקובלים על חבריו בליכוד .  הוא השיב : " העמדה העקרונית של ראש הממשלה והממשלה היא נאום בר אילן ,  שתי מדינות .  ברור שרוב השטח יהיה מדינת פלסטינית .  הליכוד לא ייתן את ההצעה של אולמרט על 97% .  אם הם יוותרו על לחלק את ירושלים ,  על בקעת הירדן כגבול הביטחון ,  על זכות השיבה ,  ויכירו בישראל כמדינת הלאום של העם היהודי ,  ויישאר רק עניין השטח- גם אז הם לא יקבלו מנתניהו מה שאולמרט וברק הציעו ". 
על כך שאין אפילו עוד חבר כנסת אחד שמצהיר כיום במילים כה ברורות שהוא תומך בפתרון שתי המדינות ,  אמר : " זו עמדת רוב מצביעי הליכוד ,  ואני חושב שחברי כנסת שכחו שפייגלין ואנשיו לא בליכוד ,  ומפחדים ממחיר פוליטי ,  ואני יכול רק לחוש כאב על המצוקה שלהם ,  אבל כולם צריכים לתמוך בעמדת ראש הממשלה עם כל התנאים שהוא כלל בנאום בר אילן ".  

רולטה קואליציונית :  ברית האחים החדשה שנרקמת מאחורי גבו של נתניהו
זה לא רק סיפור עלייתו ונפילתו של הקזינו הישראלי ב-24 שעות ,  שגישר על נהרות של דם רע שזרמו בין דרעי ובנט ,  אלא חודשים של תיאום מהלכים טקטיים .  וגם :  התפקיד החשוב של בני בגין באישור חוק ההשעיה והמהלך יוצא הדופן של הנגבי בבריסל

