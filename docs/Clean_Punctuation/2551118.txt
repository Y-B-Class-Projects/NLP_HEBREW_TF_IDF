נתניהו ספד לרב אלישיב : " איבדנו פוסק חד וחריף "
 אישי ציבור רבים הביעו צער על מותו של הרב יוסף שלום אלישיב ,  שנפטר היום בגיל 102 בבית החולים שערי צדק בירושלים .  הנשיא פרס : " הרב תרם לגשר שבין גווני העם היהודי "
" הרב אלישיב הותיר חותם עמוק על העולם החרדי ועל כלל עם ישראל "   כך ספד היום  ( רביעי )  ראש הממשלה בנימין נתניהו לרב יוסף שלום אלישיב ,  שמת היום בגיל 102 בבית החולים שערי צדק בירושלים בו אושפז בחודש פברואר האחרון .  מותו של אלישיב ,  הנחשב בציבור החרדי לגדול הדור ולמנהיג הפלג הליטאי של העדה החרדית ,  גרר תגובות מצד אישי ציבור ודת רבים ,  שהביעו צער עמוק על מותו .
" במשנתו ובלימודו התווה הרב דרך לרבים ,  אשר שאבו כוחם מחוכמתו ומחריפות מחשבתו ",  אמר ראש הממשלה זמן קצר לאחר מותו של הרב ,  בשל הידרדרות במצבו שנבעה מהרעה נוספת בלחץ הדם .  לדברי נתניהו , " דרכו של הרב הייתה דרך של אהבת התורה ואהבת האדם ,  צניעות ושמירה על קדושת החיים .  עם ישראל איבד היום רב גדול ,  פוסק חד וחריף ,  ואיש חכם משכמו ומעלה ,  שליח ציבור אשר יצג נאמנה את ערכי התורה ,  הידע והנתינה לאחר .  אנו דואבים את הליכתו ".  
גם נשיא המדינה ,  שמעון פרס ,  ספד לרב אלישיב ,  ואמר כי  " הלך לעולמו מנהיג דגול ,  פוסק הלכה וגדול בעמו ,  גאון בתורה אשר הטביע חותם בעולם היהדות ותרם לגשר שבין גווני העם היהודי ".  לדברי פרס ,  הרב אלישיב היה אדם  " מצניע לכת ומרחיק ראות ,  תלמיד חכם וירא שמיים ".  פרס אמר כי דמותו של הרב תיזכר  " ככזו אשר גם כשגופו נחלש ,  רוחו ומוחו נותרו איתנים והוא המשיך להתמיד בתורה ולהעמיק בה .  פסקיו אשר שזורים בחיי מדינתנו מהווים נר לרגליהם של רבים והשפעתו הרוחנית הורגשה בעם היהודי כולו ".  
ח"כ משה גפני  ( יהדות התורה )  התייחס בכאב למותו של הרב אלישיב . " נלקח מאיתנו מנהיג הדור שכל העם נשען עליו .  כולו היה תורה ויראת שמיים ,  ודאגה לעם ישראל כולו - ואף ליחיד - במצוקותיו ",  אמר גפני .  לדבריו , " גדולה האבידה .  מי יתן לנו תמורתו ?  העם היהודי בכל רחבי העולם מתאבל היום על סילוקו של מנהיג הדור ". 
גם יו"ר הכנסת רובי ריבלין ספד לרב אלישיב : " זהו יום קשה לעם היהודי .  הלך מאיתנו היום גדול דור ומנהיג ציבור ,  שהקים מעפר את עולם התורה לאחר שואת אירופה והעמיד רבבות תלמידים ".  ריבלין הוסיף כי  " הרב אלישיב היה קשור בכל נימי נפשו לירושלים ,  בה עסק בתורה וממנה הרביץ תורה .  הוא התרחק כל ימיו משררה וכבוד והקריב את כל רווחתו החומרית למען לימוד התורה והנהגת הדור ".  
תנועת ש"ס פירסמה אף היא הודעת הספד לפוסק הדור : " ש"ס אבלה כואבת ומבכה יחד עם כל העם היהודי בארץ ובתפוצות ,  עם לכתו של הגאון האדיר הרב יוסף שלום אלישיב זכר צדיק לברכה ,  ממנהיגי ופוסקי הדור ,  שהאיר מתורתו והאציל מחוכמתו לאלפים ולרבבות ברחבי הארץ והעולם .  כל בית ישראל יבכו את השריפה אשר שרף ה' ".  
ראש עיריית ירושלים ניר ברקת הצטרף אף הוא למספידים ,  וביקש להביע צער בשם עיריית ירושלים כולה בעקבות מותו של הרב , " איש ירושלים וגדול המנהיגים הרוחניים ".  ברקת מסר כי  " הרב אלישיב מנהיג דגול ופוסק הדור ,  שימש כדיין ומורה הלכה במשך שנים ארוכות והעמיד אלפי תלמידים הממשיכים מורשתו לדורות .  דמותו של הרב אלישיב השפיעה רבות על מעמדה של ירושלים ופטירתו היא אבידה גדולה לירושלים ולעם ישראל ". 
לדברי ברקת , " בגישתו המיוחדת השכיל הרב אלישיב זצ"ל ,  להנהיג רבבות מתוך אחריות ציבורית ומחויבות לכל חלקי העם והאוכלוסייה בישראל ,  בהבנה ובאהבת ישראל .  ירושלים משגרת תנחומים לכל בני משפחתו ,  לאלפי תלמידיו בירושלים ,  בארץ ובעולם כולו . " מן השמים תנוחמו בתוך שאר אבלי ציון וירושלים ". 
מנכ"ל בית החולים שערי צדק ,  פרופסור יונתן הלוי ,  בו היה מאושפז הרב אלישיב טרם מותו ,  ספד לו אף הוא . " הרב יוסף שלום אלישיב היה מאושפז חמישה חודשים וחצי במחלקה לטיפול נמרץ .  הוא הגיע אז עם דלקת ריאות על רקע של לב של אדם בן 102 ובצורה מופלאה שניתן לייחס לצוות טיפול נמרץ במשך ,  הגיע למצב שבו הרבה ימים הוא תקשר עם סביבתו ומשפחתו יכולה ליהנות ממנו ,  לא בימים האחרונים אבל משך הרבה זמן כן ".  הוא הוסיף כי  " היום ליבו לא עמד לו ,  הבחנו בירידה בלחץ הדם ובמדדים אחרים וב-16:45 הרב נפטר ".  
הרב יוסף שלום אלישיב ,  הנחשב בציבור החרדי לגדול הדור ולמנהיג הפלג הליטאי של העדה החרדית ,  מת היום בגיל 102 בבית החולים שערי צדק בירושלים ,  לאחר הידרדרות במצבו שנבעה מהרעה נוספת בלחץ הדם ,  ממנו סבל מאז אושפז בחודש פברואר האחרון .  בחודשים האחרונים הירבו חסידיו בתפילות לרפואתו ,  וביקשו מהציבור להשתתף  " במאמץ הרוחני למען גדול הדור ".  לאחר מותו של הרב אלישיב ,  ינהיג את הפלג הליטאי של העדה החרדית הרב אהרן יהודה לייב שטיינמן .  
מת  " פוסק הדור ":  הרב אלישיב הלך לעולמו בגיל 102
לפניות לכתביםטל שלו :  tal_sh@walla.net.ilפנחס וולף :  pinhaswolf@walla.co.il 

נתניהו ספד לרב אלישיב : " איבדנו פוסק חד וחריף "
 אישי ציבור רבים הביעו צער על מותו של הרב יוסף שלום אלישיב ,  שנפטר היום בגיל 102 בבית החולים שערי צדק בירושלים .  הנשיא פרס : " הרב תרם לגשר שבין גווני העם היהודי "
 
