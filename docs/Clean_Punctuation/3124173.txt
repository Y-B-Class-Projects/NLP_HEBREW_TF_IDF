הקשר בין מקורבו של נתניהו - לתלונה נגד ההסכם עם מני נפתלי 
" התנועה למשילות ודמוקרטיה "  התלוננה בפני שקד על כך שהובטחה חסינות לאב הבית שפוטר ממעון ראש הממשלה ,  במסגרת פרשת המעונות שבה מואשמת שרה נתניהו .  בראש קרן שתורמת לתנועה עומד קנת אברמוביץ' ,  תורם גדול לנתניהו .  מנהל התנועה : " לא עובדים אצל אף אחד "
 קנת אברמוביץ' ,  מקורבו של ראש הממשלה בנימין נתניהו ואחד מתורמיו הגדולים ,  קשור ל"תנועה למשילות ודמוקרטיה "  - שהתלוננה נגד ההסכם של הפרקליטות עם מני נפתלי .  אברמוביץ' הוא בכיר בקרן שאחראית לשיעור ניכר מהתרומות שמקבלת התנועה בשנים האחרונות .  שני הגופים מסרו כי לקרן אין קשר לפעילות השוטפת של התנועה .
 ההסכם עם נפתלי ,  אב הבית שפוטר ממעון ראש הממשלה ,  הוא שאפשר את עדותו בפרשת מעונות ראש הממשלה בכך שהבטיח לו חסינות מפני הפללה עצמית .  במסגרת הפרשה חשודה רעיית ראש הממשלה שרה נתניהו בקבלת דבר במרמה בנסיבות מחמירות ,  מרמה והפרת אמונים ,  וממתינה בימים אלו לשימוע לפני הגשת כתב אישום .
 בספטמבר פנתה עמותה בשם  " התנועה למשילות ודמוקרטיה "  לשרת המשפטים איילת שקד וליועץ המשפטי לממשלה אביחי מנדלבליט .  התנועה ביקשה לפתוח  " בבדיקה או בחקירה משמעתית נגד כל גורם המעורב באישור מעמדו של מני נפתלי כ'עד מדינה' ".  במכתב נטען כי נפלו פגמים מהותיים בהסכם עם נפתלי ,  וכי ישנו חשש כבד ששיקולים פוליטיים השפיעו על גיבוש ההסכמות עמו .  לפני שבועיים השיבו אנשי משרד המשפטים כי התלונה  " הועברה לטיפול הגורמים המקצועיים במשרד ".   
" התנועה למשילות ודמוקרטיה "  עוסקת זה כמה שנים במאבקים שונים ,  שעיקרם צמצום כוחה של מערכת המשפט . " אנו פועלים לחיזוק המשילות ומנסים להשיב את מערכת המשפט למקומה הראוי ",  נכתב באתר האינטרנט של התנועה .  אחד התורמים הגדולים ביותר שלה היא  " קרן נחלת עצמאות ",  קרן אמריקנית שתורמת לארגוני ימין בישראל ומאחוריה עומד בעל הון אמריקאי בשם קנת אברמוביץ' .
 לפני הבחירות ב-2015 תרם אברמוביץ' 10 אלף דולר לנתניהו ,  ובין 1,500 ל-5,000 דולר לשורת מתמודדים נוספים בליכוד ,  בהם אופיר אקוניס ,  זאב אלקין וציפי חוטובלי .  איל ההון האמריקני גם עומד במשך שנים בראש אגודת  " ידידי הליכוד בארה"ב "  - ארגון שלפי החשד שילם את שכרה של אודליה כרמון בעת שבפועל היתה יועצת של נתניהו .  
אברמוביץ' הוא דירקטור ב"קרן נחלת עצמאות "  והגזבר שלה .  הוא גם מי שחתום על הדוחות שמגישה העמותה למס ההכנסה האמריקני ,  והכתובת של הקרן ,  כפי שמצוין באותם דוחות ,  היא כתובתו .  מהדוחות שהגישה התנועה למשילות ודמוקרטיה לרשם העמותות עולה כי בשנים 2015-2016 העבירה לה  " קרן נחלת עצמאות "  כ-200 אלף שקלים ,  שהיוו כרבע מסך התרומות הגדולות שקיבלה .  
יהודה עמרני ,  מנהל הפעילות של התנועה למשילות ודמוקרטיה ,  אמר כי התנועה לא מקבלת מהקרן  " הנחיות ,  רמזים או הוראות .  לא היה ולא נברא .  זה ברור .  אנחנו לא עובדים אצל אף אחד ".  עו"ד שמחה רוטמן ,  היועץ המשפטי של העמותה ,  אמר כי בעת ביקור בארצות הברית פגש את מנהל הקרן ,  אהרון פולבר ודירקטור נוסף בשם ג'ף וייזנפלד .  מלבד אותו ביקור ,  שהוגדר  " ביקור נימוסין ",  לדבריו ,  הקשר עם הקרן נעשה דרך פולבר ומסתכם בהגשת הבקשה להיכלל ברשימת הגופים להם ניתן לתרום דרך הקרן .
" לקרן אין שום השפעה על הפעילות שלנו ",  אמר רוטמן . " היא לא מקבלת עדכונים שוטפים ,  חוץ מכשאנחנו מבקשים להיות רשומים שם ושנוכל לקבל תרומות דרכם .  כל קשר בין התרומות שלהם לבין הפעילות שלנו ,  זה שהם משמשים להעברה של כספים מתורמים אחרים ".  אברמוביץ' אמר בשיחה מניו יורק כי הוא אינו מכיר את התנועה למשילות ודמוקרטיה ואת התלונה שהוגשה נגד ההסכם עם נפתלי .  הוא הפנה למנהל הקרן ,  פולבר ,  שלדבריו מעורב יותר בפעילות היומיומית שלה .
 פולבר מסר בתגובה כי הקרן אינה מעורבת בפעילותה של התנועה למשילות ודמוקרטיה ,  וכי אנשיה לא עודכנו מראש או בדיעבד על הגשת התלונה נגד ההסכם .  לדבריו , " הקרן ערכה בדיקה בתחילת העבודה עם התנועה למשילות ודמוקרטיה כדי לוודא שמטרותיה עולות בקנה אחד עם מטרות קרן נחלת עצמאות .  תורמים שהביעו רצון לתרום לתנועה למשילות ודמוקרטיה ,  עושים זאת בעזרת הקרן ".  עוד הוסיף פולבר כי הקרן  " גאה לממן פרויקטים חשובים כגון התנועה למשילות ודמוקרטיה ,  המחזקים את ערכי היהדות הציונות והדמוקרטיה במדינת ישראל ".   
" החזית להגנת הדמוקרטיה ",  התארגנות חדשה ששמה לעצמה למטרה להיאבק בהעברות הכספים החסויות לעמותות הימין ,  התייחסה לקשר בין אברמוביץ' לתנועה למשילות . " החשיפה ,  כמו תחקירים רבים שעשינו ,  מעלה חשש אמיתי שנעשה שימוש בצינורות כספיים של מקורבים על מנת לנסות לפגוע במחאה הציבורית החריפה נגד נתניהו ",  אמר אורי זכי ,  ממייסדי החזית . " זאת אינה הפעם הראשונה שבה אנחנו נחשפים לשיטות הפעולה האלו ולהעברות כספים ממקורבים של נתניהו לידי ארגוני שרת בימין הקיצוני .  החשיפה הזו היא רק הצצה לתוך שיטה רקובה של ההעברות כספים ,  דוחות כוזבים וניסיונות של גורמים פוליטיים בכירים במדינה לנהל אותה על ידי עמותות קש ותרומות חסויות ".  

הקשר בין מקורבו של נתניהו - לתלונה נגד ההסכם עם מני נפתלי 
" התנועה למשילות ודמוקרטיה "  התלוננה בפני שקד על כך שהובטחה חסינות לאב הבית שפוטר ממעון ראש הממשלה ,  במסגרת פרשת המעונות שבה מואשמת שרה נתניהו .  בראש קרן שתורמת לתנועה עומד קנת אברמוביץ' ,  תורם גדול לנתניהו .  מנהל התנועה : " לא עובדים אצל אף אחד "
 
