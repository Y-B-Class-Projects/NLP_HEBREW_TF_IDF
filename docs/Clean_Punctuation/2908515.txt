מהפלסטינים ועד איראן :  כך שחררה ארה"ב את המרגל שהפך לקלף מיקוח
ההחלטה לשחרר את פולארד ,  שלדברי בכירים בממשל הסב  " נזק עצום "  לארצות הברית ,  נקשרה עם השנים בסכסוך הישראלי-פלסטיני ולבסוף ,  באופן לא מפתיע ,  הגיעה לאחר סאגת הסכם הגרעין שקרעה את היחסים עם האמריקנים .  כרוניקה של שחרור ידוע מראש
אחרי 30 שנה מאחורי סורג ובריח ,  השתחרר אתמול  ( שישי )  המרגל הישראלי ג'ונתן פולארד מבית הכלא הפדרלי בקרוליינה הצפונית ועתה הוא יהיה נתון תחת השגחה למשך חמש שנים ,  שבמהלכן לא יוכל לעזוב את ארצות הברית .  פולארד ,  מנתח מידע עבור הצי האמריקני שהורשע בהעברת מידע מסווג לישראל ,  יצא לחופשי אחרי שריצה את מלוא עונשו .  ואולם ,  קשה להאמין שההחלטה של משרד המשפטים האמריקני שלא להתערב בנושא ,  שסללה את אישור ועדת השחרורים של בתי הכלא ,  התקבלה רק מתוך שיקולים ביטחוניים .
 על אף שבממשל הכחישו זאת ,  הימנעותו של משרד המשפטים מלנקוט עמדה אירעה זמן קצר לאחר חתימת הסכם הגרעין בין המעצמות לאיראן ,  שגרמה לשפל ולקרע של ממש ביחסים בין וושינגטון לירושלים .  שלושה עשורים של לחצים דיפלומטיים ושל הקהילה היהודית בארצות הברית לקצוב את עונשו של פולארד עלו בתוהו ,  עד שארצות הברית ,  כך לפי דיווח של הוול סטריט ז'ורנל ,  ניסתה לפייס את ישראל שתקפה בכל במה אפשרית את עסקת וינה .  
קהילת המודיעין ומערכת הביטחון האמריקנית התנגדה נחרצות לאורך השנים לכל הקלה שהיא בעונש החמור ביותר שנגזר אי-פעם בארצות הברית על מרגל ממדינה ידידותית ,  אחרי  " הנזק העצום "  שנגרם לטענתה בעקבות המידע שמסר פולארד ללשכה לקשרי מידע במשרד הביטחון במשך 17 חודשים באמצע שנות ה-80 . " קשה לי למצוא מישהו שפגע יותר בביטחון הלאומי  ( של ארצות הברית )  מבחינת היקף ,  חשיבות ורגישות המידי שמכר לישראל ",  תיאר זאת שר ההגנה דאז קספר ויינברגר בהצהרה שהעניק במהלך המשפט ,  שמרבית פרטיה עדיין נותרו חסויים .  
במהלך תקופת מאסרו ,  ניסו בישראל להפעיל לחץ על נשיאי ארצות הברית כדי להביא לשחרור של מי שהעביר מאות אלפי מסמכים מסווגים שהנזק שלהם מורגש עד היום .  בכנסת חתמו על עצומות למען שחרור פולארד עוד בסוף שנות ה-80 ,  בתקופת כהונתם של רונלד רייגן ושל ג'ורג' בוש ,  מתוך מניעים הומניטריים .  ב-1995 ביקש ראש הממשלה יצחק רבין מהנשיא ביל קלינטון לחון אותו .  מכתב התנגדות של שבעה שרי הגנה לשעבר ,  וכן של שרת החוץ באותה תקופה מדלן אולברייט הניאו את קלינטון מלעשות זאת .  
בהמשך ,  החלה להיקשר הפרשה למשא ומתן עם הפלסטינים ופולארד הפך לקלף מיקוח שבו אחזו בוושינגטון קרוב מאוד לחזה .  ב-1998 ,  לפני החתימה על הסכם ואי ,  לחץ ראש הממשלה בנימין נתניהו על קלינטון לשחרר את המרגל הישראלי .  איום מצדו של ראש סוכנות הביון המרכזית  ( CIA )  ג'ורג' טנט להתפטר אם תמומש החנינה הוריד את הנושא מעל סדר היום ,  אך לא לזמן רב .  
ב-2001 ,  תחת ממשלו של ג'ורג' בוש הבן וממשלתו של אריאל שרון ,  הזהיר מבעוד מועד שר ההגנה דונלד ראמספלד את הנשיא מפני חנינת המרגל היהודי .  ראמספלד חשש שישראל תעלה את הנושא שוב וייעץ לו במכתב כי  " כל צעד לשחרור פולארד יגרום לנזק עצום במאמצינו למנוע ריגול בממשל ".  שר ההגנה לשעבר אף הביע את התנגדותו למהלך אחרי החלטת ועדת השחרורים של בתי הכלא בחודש יולי האחרון . " שחרור פולארד היה רעיון רע ב-1998 וב-2001 והוא אינו רעיון טוב יותר היום ",  צייץ בחשבון הטוויטר שלו .  שרון עצמו נמנע מלהציג את העצומה למען החנינה במהלך פגישתו עם בוש בשנת 2003 .  
בשנים האחרונות נשמעו יותר ויותר קולות מצד בכירים לשעבר בממשל ובקהילת המודיעין הטוענים כי ניתן לקצוב את עונשו של פולארד ,  אך זה מעולם לא הבשיל מעבר לכך .  לורנס קורב ,  עוזרו של ויינברגר ,  התוודה ב-2010 כי  " הפרשה נופחה "  מעבר לממדיה האמתיים והודה כי מאסר העולם שהוטל על פולארד היה מוגזם . " אין שום סיבה שפולרד ימשיך ויישב בכלא בשביל עבירות שהוא כלל לא ביצע ",  הסביר זאת קורב בריאיון מיוחד שהעניק לגלי צה"ל .
 ואכן ,  לקראת סוף כהונתו הראשונה של ברק אובמה ב-2011 ,  שוב עלו דיווחים שלפיהם הממשל שוקל לחון את המרגל ,  בין היתר כדי לזכות באהדת הקול היהודי .  עם זאת ,  גם הפעם לא זכה פולארד בקיצור עונשו ,  ככל הנראה בשל התנגדותו של סגן הנשיא ג'ו ביידן ,  שצוטט כמי שאומר למנהיגי הקהילה היהודית בארצות הברית : " על גופתי נשחרר אותו לפני זמנו ".  ביידן ,  שנחשב לאוהד ישראל ,  הכחיש זאת ,  אך פולארד נותר מאחורי הסורגים גם לאחר פניה רשמית של נתניהו לאובמה .  
פעם נוספת עלתה הסוגיה לפני כשנתיים ,  במהלך סבב השיחות האחרון בין ישראל לפלסטינים שהתפוצץ בסופו של דבר .  הממשל האמריקני ניסה לשכנע את ירושלים ליישם את הפעימה הרביעית של שחרור מחבלים במסגרת המשא ומתן בתמורה לשחרור פולארד ,  אך האחרון סירב לכרוך זאת ולא הופיע לשימוע שנקבע בעניינו .  הנושא נפל ועמו תהליך השלום ,  שלא חודש מאז .  
גם אם אכן נמנע משרד המשפטים האמריקני להתערב בנושא בקיץ האחרון כחלק מהבנה שקטה עם ישראל ,  אובמה מצדו סירב לנקוט עמדה רשמית ולבטל את ההגבלות הקבועות על פולארד מתוקף החוק .  בבית הלבן טענו כי מדובר בעמדתו הקבועה של הנשיא שלא לעסוק בסוגיות משפטיות פנימיות ,  אך ייתכן שתחת הממשל הבא או אף במקרה של שיפור דרמטי ביחסים בין אובמה לנתניהו ,  המרגל שהעסיק את שתי בעלות הברית במשך שלושה עשורים יזכה להקלות מסוימות בדרך לחזור ולהיות אזרח מהשורה .  

מהפלסטינים ועד איראן :  כך שחררה ארה"ב את המרגל שהפך לקלף מיקוח
ההחלטה לשחרר את פולארד ,  שלדברי בכירים בממשל הסב  " נזק עצום "  לארצות הברית ,  נקשרה עם השנים בסכסוך הישראלי-פלסטיני ולבסוף ,  באופן לא מפתיע ,  הגיעה לאחר סאגת הסכם הגרעין שקרעה את היחסים עם האמריקנים .  כרוניקה של שחרור ידוע מראש

