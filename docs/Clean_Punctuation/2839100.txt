חמש דרישות מראש הממשלה
בוקר טוב לך אדוני ראש הממשלה .  מזל טוב מכל הלב ,  ניצחת באחת ממערכות הבחירות המכוערות ביותר שהיו כאן ,  וקיבלת את הזכות המופלאה להנהיג אותנו עוד ארבע שנים  ( בתקווה )  .  בפעם הבאה שניפגש ,  אני כבר מתכנן להיות בסטטוס אישי אחר ,  מקצועי אחר ,  כנראה שאפילו להיראות אחרת .
 היות ולכל מילה שתגיד ,  כל מעשה שתעשה ,  יהיו כנראה השלכות גדולות על כך ,  והיות ותרצה או לא - אתה גם ראש הממשלה שלי ,  אני מרשה לעצמי ,  בענווה רבה ,  להציב לך חמש דרישות בסיסיות :
 1 .  פרסם את המצע שלך .  אתה ושלוחייך ,  אלה הרשמיים ואלה שבהתנדבות ,  מפמפמים לנו כבר חודשיים שיש לך מצע מדיני ,  מצע כלכלי ,  מצע חברתי .  הכל כתוב וחתום ושמור באיזו כספת ,  כדי שחס וחלילה התקשורת לא תעשה מזה מטעמים .  זהו ,  ניצחת .  אין לך יותר מה להסתיר- זכותנו המלאה לדעת מה אתה מתכוון לעשות עם המשאב הציבורי הכי יקר שלנו בארבע השנים הקרובות .
 2 .  נבחרת כדי למשול במדינת ישראל .  עשה זאת .  עשה זאת בחכמה ,  ובחסד ובענווה .  משול במדינה ,  ונווט אותה לכל כיוון שבו אתה מאמין - אבל עשה זאת .  אל תבזבז עוד ארבע שנים בניסיונות לבצר את מעמדך הפוליטי לקראת הפעם הבאה .  אל תכלה את זמנך ומשאביך משחקי באגו עם כל יריב פוליטי פוטנציאלי שמרים את ראשו .  את לפיד וסער גמרת .  תן לכחלון את הבמה ,  כדי שניסה לעשות את מה שהבטיח שיעשה - כן ,  גם אם זה יעלה אותו בעוד כמה מנדטים בסקרים .  אם מדינת ישראל חשובה לך ,  גם הצלחתו חשובה לך .  

3 .  אל תהיה ממורמר .  אל תעז להיות נקמן .  אתה צודק ,  הבחירות האחרונות היו מכוערות ,  אישיות ,  מגעילות .  גם כלפיך .  ואם הרווחנו משהו משמעותי מהחודשים האחרונים ,  הרי שנחשפו פניו האמיתיים של  " ידיעות אחרונות "   ( ובתקווה את העובדה שאזרחי ישראל מבינים ,  שמאחורי כל כלי תקשורת ,  יש איזה נוני בכובע כזה או אחר )  .  הנח להם .  לך יש עיתון ,  להם יש עיתון ,  ובאמצע יש עם חכם מספיק כדי להרכיב לעצמו את הפאזל .  הנח לערוץ 10 להתקיים .  רביב דרוקר הוא כנראה האחרון שהיית לוקח לאי בודד ,  אבל גם אתה תודה שהוא עיתונאי חשוב וחיוני .  אנחנו צריכים תקשורת חזקה ,  ולך יש את הכוח לגמור אותה מחר בבוקר .  התעלה על עצמך .
 4 .  הבט במראה ,  וזכור שאתה גם ראש הממשלה שלי .  גם של חצי תל אביב ,  שתושביה לא בחרו בך .  גם של 20% מאזרחי מדינת ישראל ,  מהם הזהרת אותנו ביום הבחירות .  כנס מסיבת עיתונאים ,  וספר לנו שכל האמירות של  " אנחנו או הם "  היו תעמולה זולה ותו לא .  האמן לי ,  זו תחושה מאוד קשה להיות  " הם ".  זו תחושה לא מוגנת ,  לא בטוחה - ואתה הרי ראש הממשלה שלי .  אחד את היושבים בציון תחתיך ,  ואל תפלג .  הציבור הערבי אמר את דברו בקול רם וצלול מאי פעם :  זה לא איום עלייך או עליי ,  זו קריאת השכמה .  בוקר טוב .
 5 .  למרות הכל ,  אל תיקח אותנו כמובנים מאליהם .  אתה לא קיסר ולא שליט אימפריה ,  וגם אם נראה לך ש"ביבי לנצח "   ( ובינינו ,  אחרי הפעם הזאת אני בהחלט יכול להבין למה )  ,  הציבור פה לא טיפש .  קיבלת קול שהוא במידה רבה קולה של היעדר אלטרנטיבה ,  וזה אומר המון .  מהיום ,  עליך להוכיח את עצמך כאילו השנה היא 1996 ,  ואתה נכנס למשרד לראשונה .  אלכס פרגוסון הביא אליפות למנצ'סטר יונייטד בעונתו האחרונה במועדון ,  ואחרי שנים מוצלחות  וארוכות - כמנג'ר .  אמנם אתה מגיע לקדנציה רביעית ,  אבל אליפות טרם הבאת .  כעת ,  אני מבקש ,  דורש ממך ,  לצאת למגרש ולטרוף את הדשא .
 ודבר אחרון - אני באמת מאחל לך בהצלחה .  בלי נקמנות ,  בלי דמגוגיה ,  בלי קריצה .  ההצלחה שלך כראש ממשלה היא ההצלחה שלי כאזרח המדינה .  זכור זאת תמיד .  אני לא מבקש שתצליח כיו"ר הליכוד ,  לא כבנימין נתניהו וגם לא כבנג'מין ניתאי .  אני מבקש ממך ,  ומייחל לכך ,  שתצליח כראש ממשלת ישראל .  
הכותב הוא עורך דין תושב ירושלים .
 לפרסום מאמרים בוואלה !  דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

חמש דרישות מראש הממשלה
nan
