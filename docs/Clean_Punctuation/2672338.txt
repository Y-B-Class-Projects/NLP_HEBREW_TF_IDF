 " יום בחיי ראש הממשלה "  הוא סרט תעמולה בתחפושת תיעודית
המשדר המיוחד  " יום בחיי ראש הממשלה "  העמיד פנים שהוא סרט תיעודי ,  אבל השתמש בילדים ישראלים כדי להוציא את ראש הממשלה באופן הטוב ביותר שאפשר היה לתסרט
אין מי שאין לו את זיכרון הילדות הזה או דומה לו :  ביקור בבית של קרובי משפחה או חברים הופך להיות טיול מאורגן שמטרתו העברת מסרים אחר כך ,  בבית .  זה מתחיל בעדינות ומסלים ככל שתסמונת שטוקהולם מתבססת . " אנחנו אוהבים לשמור על הכל נקי ומסודר !  "   ממתיקה בעלת הבית כאילו בסוד ,  רק כאילו ,  שהרי יש לחזור על המידע הקריטי מאוחר יותר באוזני אמא . " מאוד מאוד חשוב לנו שהאוכל יהיה גם בריא וגם טעים ,  נכון ילדים ?  "  בטח שכן ,  מי יעז להתנגד ?  וכן הלאה וכן הלאה ,  מתנגן הטון המסוים הזה ,  שקשה אולי לשים עליו אצבע אבל קל לתת בו סימנים .  זהו טון ההסברה ,  טון היח"צ ,  הטון מצופה הסוכר שבא להחליק את המידע מבלי שנשים לב היישר אל המוח הספוגי שלנו .
" יום בחיי ראש הממשלה ",  כך נקרא הסרט ה"תיעודי "  שהשתלב כחלק מיום השידורים המיוחד  ( והחשוב והעירני כשלעצמו )  של רשת לקראת שנת הלימודים שבפתח .  היום הזה כלל חמישה בני נוער צעירים שהתלוו לבנימין נתניהו ליום טיפוסי פחות או יותר שלו ,  וזכו להצצה ולזמן איכות עם ראש הממשלה המכהן .  חוץ מאלו היו גם מצלמות ,  תסריט ,  ו-וויס-אובר מתוק של אחת הילדות שכביכול סיכמה את היום בקריינות משל עצמה .  משהו כמו  " יומני החופש הגדול ",  רק מתוסרט בכבדות רבה הרבה יותר .  
חבר הכנסת הטרי יאיר לפיד הוא אולי הדבר הטוב ביותר מבחינה תדמיתית שאירע לראש הממשלה ;  אבל בכל זאת  להסיט את מטח הביקורת באמצעות  " 'סתכלו ,  פרפר !  "  יכול לעבוד רק עד גבול מסוים .  ולבנימין נתניהו יש בכל זאת גלונים של גלידת פיסטוק ומיטה מוטסת בחצי מיליון שקלים לכפר עליהם .  אל דאגה !  סרטון התדמית החגיגי והחינוכי שהתנדבו להפיק לו ברשת כבר יסדר הכל .  מיד אחרי שנציגי כל-ישראל הצעירים והפוטוגניים מגיעים אל משכנו של ראש הממשלה הם מציינים ל-ג-מ-ר-י בעצמם עד כמה זעיר המטבח .  עיצוב פנים ,  אגב ,  נמצא בראש התחביבים של ילדים בני 13 ,  לצד קומיקס וקנדי קראש .  לא רק המטבח הפעוט תופס את תשומת לבם של הילדים ,  הפינה החמה לאדריכלות ממשיכה גם בדרכם אל הכנסת .
" המשרד שלו היה מאוד מפואר וגם מאוד צנוע באותו הזמן "  מצייצת אחת הילדות בסיור ,  וכדי שהנקודה לא תתמסמס כך סתם ,  מוסיף ומחרה בעצמו ביבי  " לא גדול ,  נכון ?  לא גדול .  צנוע ,  לא צריך יותר מזה ".  ובכן ,  אם יש צורך לציין זאת כמה וכמה פעמים בסרט קצר על יום בחיי ראש הממשלה ,  כנראה שבשביל לייצר את השינוי התודעתי הרצוי כדאי לעשות יותר מזה .  רק חסר היה שבסוף מישהו ישאל בחביבות את הילדים  " ומה תספרו בבית כשאמא תשאל אתכם ?  ". 
המשתתפים ברי המזל בסיור לא נבחרו כך סתם בהגרלה כמובן .  כל אחד מהם הגיע כדי למלא רובריקה שקולה ומתוסרטת היטב .  צינית ?  אתם אמרתם .  חגית אסיה היא פעילה למען איכות הסביבה ממשפחה חד הורית .  היא גם נערה אתיופית ,  ולא היה צריך לציין זאת אילולא היה צריך לציין זאת ב"יום בחיי ראש הממשלה ".  איתם גורפיל הוא נער נמרץ ורהוט , " חולם להיות ראש הממשלה "  וגם נצר למשפחה מהמפלגה הרביזיוניסטית .  ולא היה צריך לציין זאת אילולא היה צריך לציין זאת .  עוד התארחו בביתו של ראש הממשלה ישי עוליאל אלוף העולם בטניס ,  נער מבית קשה יום והיחיד שציין שאביו מובטל ואמו עובדת כמנקה .  ולא היה צריך לציין זאת ..  .  אתם כבר מבינים לאן זה הולך .  השתתפו גם הדס קוזושנר הצעירה הפעילה ב"כנפיים של קרמבו ",  ויונתן שיפנבאור ,  בנו של דני שיפנבאור שנהרג בהתרסקות מסוק בפעולה צבאית .  
כאשר הנערים התלוננו-התלוצצו שמכולם ראש הממשלה הכי אוהב את יונתן ,  הילד ציין בהשלמה שהשיחה איתו  " במסוק ,  זה היה בגלל אבא שלי ".  לכל ילד יש תפקיד ,  וכולם מתגייסים כדי להחזיק זרקור מחמיא לכבוד ראש הממשלה .  מאוחר יותר ,  נתגלעה שיחה טבעית בין ראש הממשלה ,  שהוא גם אדם פרטי ואח שכול ;  ובין יונתן ,  הילד ששכל את אביו לפני שנים לא רבות .  היו שם כמה רגעים שביצבץ מתוכם אדם שאנו לא רגילים לראות .  בנימין ,  או ביבי ,  האח של יוני .  זה שלא עושה שימוש מושכל במשפחה שלו ,  ובשרה שלו המשתדלת הרבה-מדי ,  ובהצטנעויות המזויפות שלו .  פשוט אדם ;  אדם שלבו יוצא אל ילד שעדיין רואים לו את הכאב קורע את העיניים .
 אם  " יום בחיי ראש הממשלה "  היה יכול להיות מורכב מרגעים כאלו ,  ולא מכל התסריט המסורבל ,  המסרים התועמלניים ,  הקריינות הדביקה והעריכה המוזיקלית המצמררת  אולי היה פה באמת סרט תיעודי .  ועוד אחד כזה שמצליח בלי להשתדל כל כך .  אבל מה שאנחנו קיבלנו היה את תעמולת הפוסט בחירות הצינית ביותר שאפשר היה להשחיל מבלי לחטוף מהרשות השנייה .  לא שום דבר אחר .  ורק אל תשכחו לספר בבית ,  כן ? 
מה אתם חשבתם על  " יום בחיי ראש הממשלה "?  ספרו לנו בפייסבוק  

" יום בחיי ראש הממשלה "  הוא סרט תעמולה בתחפושת תיעודית
המשדר המיוחד  " יום בחיי ראש הממשלה "  העמיד פנים שהוא סרט תיעודי ,  אבל השתמש בילדים ישראלים כדי להוציא את ראש הממשלה באופן הטוב ביותר שאפשר היה לתסרט

