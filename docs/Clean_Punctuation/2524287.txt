שלושת המנהיגים הכלכליים החדשים
מאז קום המדינה היה תקוע השיח הפוליטי בישראל סביב הנושאים המדיניים והביטחוניים .  כעת לאחר המחאה מכריזים פתאום מנהיגי המפלגות הגדולות על האג'נדה החברתית שלהם
גם בערב פסח ,  חג החירות ,  אי אפשר שלא להיות מופתעים מעוצמת המהפכה שחוללה המחאה החברתית בפוליטיקה ,  בחברה ובכלכלה בישראל .  
הפוליטיקה הישראלית ,  שהיתה תקועה במשך עשרות שנים ,  אולי מאז קום המדינה ,  בתהליך השלום ,  בביטחון ובפטפטת מדינית-ביטחונית חסרת תוחלת ,  עוברת בחודשים האחרונים שינוי דרמטי .  לפתע רמת החיים ,  איכות החיים ,  פרצופה של החברה הישראלית ,  התרבות והערכים שלה תופסים נתח וגדל הולך בשיח הציבורי והפוליטי .  
הביטוי הטוב ביותר לכך הוא הכרזת הניצחון של שאול מופז ,  כשכבש לפני שבועיים את ראשות קדימה ,  המפלגה שהקים אריק שרון . " אני אוביל את המחאה ",  הכריז הגנרל ,  שלמעט קדנציה עלובה במשרד התחבורה מעולם לא זוהה עם עניינים כלכליים .  
אפילו מר טרור הבין בחג הפסח הנוראי שהוא כבר לא יוכל לשווק רק את סיפורי אירן .  את הסחורה הזאת קונים בשקיקה בארה"ב ,  אבל ציבור הבוחרים הישראלי רוצה שידברו אליו במונחים הרבה יותר ארציים וקרובים .  
וכך אנחנו מוצאים את עצמנו בראשונה אי פעם עם שלושה מנהיגים של שלוש המפלגות הגדולות ,  שממצבים את עצמם כמנהיגי הכלכלה הבאים של ישראל .  כמובן שאנחנו בתחילת הדרך - אבל השיח החדש יביא בסופו של דבר גם לשינויים משמעותיים במדיניות הכלכלית .
 שלי יחימוביץ' :  מנהיגת מפלגת העבודה היא הפוליטיקאית הראשונה בישראל שהפכה את הדגל הכלכלי לדגלה העיקרי והבלעדי .  עד עידן יחימוביץ' ,  פוליטיקאי שהתרכז בכלכלה או בחברה נחשב לפוליטיקאי שולי .  מי שרצה למצב את עצמו כמנהיג רציני ומרכזי היה חייב לאמץ לעצמו מלמולים סדורים ורציניים על תהליך השלום ,  היעדר תהליך השלום ,  השטחים או הכיבוש - ורצוי איומי הביטחון .  
יחימוביץ' היתה הראשונה ששברה את השיטה .  היא צללה לתוך העולם הכלכלי ומצאה בו מטמון - הון פוליטי אדיר .  היא פיתחה מומחיות אדירה ,  למדה את הנושאים במהירות ונהפכה לדוברת הרהוטה והמתוחכמת ביותר בזירה הכלכלית .  היא לא היתה צריכה לרכוב על המחאה של הקיץ :  המחאה היתה עבורה רק הזמן לקצור את פירותיה של עבודת הכנה שנמשכה שנים ארוכות .  
יחימוביץ' השפיעה דרמטית על השיח הציבורי בנושאי כלכלה ,  והעמידה חלופה רצינית לשיח של משרד האוצר ושל בנימין נתניהו .  היא כפרה בעיקר ,  בשורה של אקסיומות שחדרו עמוק לתוך השיח הציבורי .  
אבל האסטרטגיה והאידיאולוגיה של יחימוביץ' מתאימות בעיקר לשחקן פוליטי מהאופוזיציה .  יחימוביץ' יודעת לתקוף ,  לבקר ולהצביע על כשלים .  אבל עדיין אין לה תוכנית ברורה לשאלה כיצד מייצרים צמיחה במשק ,  כיצד דוחפים את ישראל לכיוון של מדינת רווחה עם מגזר ציבורי אפקטיבי ומתקדם ומשק תחרותי גלובלי .  הגדלת תקציבים ,  פתיחת גירעונות ולקיחת חובות אינן תוכנית .  אם יחימוביץ' עדיין לא הפנימה את זה היא צריכה ללמוד משרי האוצר של שוודיה ,  דנמרק ופינלנד ,  שמתעקשים לשמור על הקופה הציבורית תוך חתירה בלתי פוסקת להגדלת התחרותיות של המשקים שלהם .  
יחימוביץ' יהיה קשה מאוד לדבר על תחרותיות בסגנון הסקנדינווי ,  שבראשה גמישות בשוק העבודה ,  משום שהיא שואבת חלק גדול מכוחה מהוועדים הגדולים - כלומר מהמחוברים ,  מאלה שנהנים מהסדר הכלכלי הקיים ולא רוצים שינוי .  בכך הם אינם שונים מהטייקונים .  הפופולריות העצומה שלה נובעת בין השאר מכך שהיא נמנעת מלדבר על הנושאים המורכבים ,  דוגמת רפורמות מבניות וגמישות בשוק העבודה ,  שמאיימים על הוועדים של המונופולים הגדולים במשק .  
ליחימוביץ' יהיה קהל גדול שילך אחריה בעקבות האכזבה מהמדיניות הכלכלית של העשור האחרון .  אבל ככל שהשיח הכלכלי הציבורי יהיה מתוחכם יותר ;  ככל שהציבור יפנים שללא רפורמה דרמטית במבנה המגזר הציבורי ,  ביעילותו ובאפקטיביות שלו ,  לא תוכל לקום בישראל מדינת רווחה - כך הקושי של יחימוביץ' להתחמק מסוגיות אלה ילך ויגבר .  
שאול מופז :  מופז חושב שהוא חברתי .  הוא משוכנע בכך .  זה אותנטי אצלו לחלוטין .  הוא גם בטוח שהוא הדבר האמיתי ,  בעוד שנתניהו הוא קפיטליסט ציני וקר .  מופז טועה :  במשך שנים הוא נמנע מלהרים את הדגל הכלכלי והחברתי .  הוא העדיף להתחמם באזור הנוחות הביטחוני ,  ובכך הפנה עורף לכל הנושאים החברתיים .  נתניהו היה עד לא מכבר יותר חברתי ממופז ,  לפחות במובן זה שהוא ראה בכלכלה עניין מרכזי באג'נדה הפוליטית שלו .  
המחאה החברתית הפכה את מופז לחברתי .  הוא כבר לא מוכר רק את הסחורה הרגילה שלו , " יש פתרון מדיני ".  הוא מבין שהציבור לא קונה את זה יותר :  שהשירותים החברתיים ,  יוקר המחיה ,  מצב החינוך והבריאות ,  הפנסיה והפערים בחברה מטרידים כיום את הציבור יותר .  הוא כבר לא מוכן שיסממו אותו עם איומים ביטחוניים .  
אם ליחימוביץ' צפוי קושי בהתמודדות עם השינויים המבניים במגזר הציבורי ובמשק כתוצאה מהחיבור לוועדים - למופז זה יהיה קשה כפליים .  לא רק משום שמופז מחובר חזק לשורה של ועדי עובדים ויתקשה להיחלץ מלפיתתם ,  אלא גם מפני שבלי טיפול בבורות השומן בתקציב הביטחון אי אפשר יהיה ,  כלכלית ומוסרית ,  להתחיל ברפורמות בשירות הציבורי .  
מופז מחשיב את עצמו חברתי ,  אבל הפלטפורמה שלו - קדימה - היא מפלגת הטייקונים .  המפלגה היחידה שראשיה נמנעו בשנים האחרונות מלגעת בנושא הריכוזיות והשתלטות הטייקונים על המשק ועל הפוליטיקה היתה קדימה .  
נתניהו הוא שהקים את ועדת הריכוזיות ,  לא אהוד אולמרט .  נתניהו הוא שכשר אוצר יצא למלחמה בבנקים וניתק אותם מקופות הגמל ומקרנות הנאמנות .  אנשי קדימה לא עשו דבר בנידון .  ציפי לבני הסתפקה במלמולים לא ברורים ,  והמאכערים הפוליטיים סביבה היו עסוקים בעיקר בחנופה למועדון הטייקונים .  
הרקע האישי של מופז עשוי ליצור עבורו הזדמנות לעצב חלופה לכאורה אותנטית יותר לנתניהו בנושאים חברתיים .  אבל ההכרזות שלו ,  שהוא לא מאמין בתחרות ,  עלולות ללמד שהוא כבול עדיין בידי תומכיו מקרב המונופולים .  אם מופז באמת רוצה להיות חברתי ,  הוא צריך להפנים שאת מחיר המונופולים והאפקטיביות הנמוכה של ענפי משק רבים משלמים מיליוני ישראלים בלתי מחוברים ,  שהוא מתיימר להגן עליהם .  
בנימין נתניהו :  המחאה החברתית תפסה את נתניהו לא מוכן .  בשנתיים הראשונות של הקדנציה שלו הוא מיעט לעסוק בנושאים כלכליים .  מי שהתעניין אצלו בנושאים אלה גילה שהוא חוזר על מנטרות ישנות ושחוקות ,  ומתעלם מהאירועים שהתרחשו בישראל ובעולם בעשור שחלף מאז שמונה לשר האוצר בממשלת שרון .  
נתניהו המשיך עם סיסמאות ההפרטה ,  מבלי להבין שחלק גדול מההפרטה בישראל נכשל כי לא נוצרה תחרות אמיתית ,  או מפני שהשירותים לאזרחים הידרדרו .  נתניהו המשיך להיות שבוי בסיפור  " סטארט-אפ ניישן "  הישראלי ,  מבלי להבין שההיי-טק הוא רק חלק קטן משוק העבודה ,  שהוא כבר לא דוחף את המשק קדימה כפי שעשה עד לפני כמה שנים ,  ושאם לא יטפל באופן יסודי במבנה המגזר העסקי שאינו היי-טק ובאפקטיביות של המגזר הציבורי - המשק לא יוכל לממש את הפנטזיות שלו על הפיכתו לאחד המתקדמים בעולם .  נתניהו לא היה קשוב מספיק לאנשים שאמרו לו שהניסיון בכל העולם מראה שאי אפשר לייצר צמיחה מתמשכת ובת קיימא אם היא לא מחלחלת לכל השכבות .  
נתניהו מתחיל עכשיו להבין את טעותו .  הוא כבר לא מבטל את המחאה ומבין שהוא צריך לחזור ולשים את הכלכלה בראש סדר העדיפויות שלו ,  אם הוא רוצה לשרוד פוליטית .  
לנתניהו יש יתרון אדיר על יחימוביץ' ומופז ,  בניסיון ובידע שלו בסוגיות כלכליות .  אבל הניסיון הזה לא יעזור לו אם הוא לא יפנים שהמודלים הכלכליים שהוא העריץ במשך עשרות שנים לא עובדים יותר .  ארה"ב כבר לא יכולה לשמש מודל - לא של ישראל ולא של אף מדינה שרוצה לפרוץ קדימה מבחינה כלכלית ולספק לאזרחיה שירותים ברמה גבוהה .  
נתניהו רשם כמה הישגים משמעותיים בחודשים האחרונים ,  ובראשם ועדת הריכוזיות וועדת טרכטנברג .  מבקריו שוכחים שהעיוותים הכלכליים נוצרו בישראל במשך שנים ארוכות ואי אפשר לייחס אותם רק לתקופת כהונתו כראש ממשלה וכשר אוצר .  אבל נתניהו חייב להפנים שכל ההישגים האלה אינם אלא רק ההתחלה :  הציבור דורש וידרוש לראות שינוי משמעותי בסדר הכלכלי בישראל .  

שלושת המנהיגים הכלכליים החדשים
מאז קום המדינה היה תקוע השיח הפוליטי בישראל סביב הנושאים המדיניים והביטחוניים .  כעת לאחר המחאה מכריזים פתאום מנהיגי המפלגות הגדולות על האג'נדה החברתית שלהם

