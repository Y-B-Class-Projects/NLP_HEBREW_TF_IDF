מדהים שגם אחרי הריאיון-ביזיון אצל שרון ורני ,  נתניהו טוען שכולם נגדו
נתניהו יכול היה לשבת בסיפוק בריאיון אצל שרון ורני ,  להפריח את סיסמאות הבחירות שלו ,  ולדהור אל יום הבוחר .  הוא ימשיך לטעון גם בהזדמנות הבאה שהתקשורת עוינת ושהכל פייק ניוז .  מי שרצה לראות את ההבדל בין חרפה לבין עיתונות ,  היה צריך לראות את רינה מצליח מראיינת
לפעמים אנחנו מבקרים פוליטיקאים בטענה שבמקום להתעסק במהות של חיינו כאן ובדברים החשובים באמת ,  כפי שהם מתיימרים ,  הם עסוקים דווקא ברעש ובלכלוך ,  בכוללני ,  בשולי ובפופוליסטי ומסרבים לתיאורים מורכבים .  הנזק שנובע מכך הוא שהשיח הרדוד משתכפל ומחלחל מטה ,  ומי שחיפש דוגמה מושלמת יכול היה למצוא אותה ביום שישי האחרון אצל שרון גל ורני רהב . 
" שרון ורני בע"מ "  מדברת כל הזמן בשני קולות :  מתעקשת שהיא תכנית רצינית ,  אקטואלית ,  במה מכובדת בעיני עצמה אפילו ,  אך כמו תת מודע שמתפרץ בבלי דעת מוכיחה פעם אחר פעם עד כמה היא עסוקה בתפל .  בין מבחר הראיונות בענייני השעה ,  המרשים לכשעצמו ,  שהתקיימו בתכנית ניתן היה לשמוע שאלה כמו  " את מכינה ג'חנון לילדים ?  "   ( לאלונה ברקת ,  מספר 3 בימין החדש )  או המשפט  " בחיים לא ראיתי קונדיטורית כל כך רזה "   ( לגילת בנט ,  אשתו של )  .  הגימיק שכלל שיחה עם ילדים קטנים על הפוליטיקה השתלב יפה בתכנית ,  משום ששיקף את רמת השיח .  
גולת הכותרת הייתה אמורה ,  כמובן ,  להיות השיחה עם יו"ר הליכוד .  בנימין נתניהו כבר התראיין לתכנית הרדיו של שרון גל בתכנית הרדיו שלו ,  ולפני כמה שבועות התראיינה רעייתו באופן נדיר לגל ורהב .  אפשר להניח שבבלפור מרוצים מהמארחים .  מעניין לראות שבעוד שנתניהו נאלץ לענות לשאלות הקשות של קרן מרציאנו בקשת 12 ,  עם מערכת החדשות של הערוץ המתחרה הוא לא מתמודד ומסתפק בפינה המעיקה של רני ושרון בע"מ .
 זאת הייתה אמורה להיות גולת הכותרת ,  אבל לא רק הריאיון היה מפוהק ומשעמם ,  אלא שהסיפור הוא כנראה דווקא המראיינים ,  ולא המרואיין .  שרון גל חוזר שוב ושוב על כך שהוא איש ימין ומותר לו להביע את דעתו - כאילו שהוא חולק את הבמה עם איש שמאל רדיקלי שמנסה לרסן אותו ,  שמדובר בעמדה חתרנית או שלא הבחנו כבר קודם שהוא איש ימין - במין מופע מביך שמרמז על חוסר ביטחון .  כך הוא גם מתעקש ללגלג על הביקורות שבדרך ,  גם בפתח התכנית וגם בפני ראש הממשלה עצמו  ( "התלבטנו ,  אמרנו נעשה ראיון רך - יקטלו אותנו שהראיון רך מדי ,  נעשה חצי קשה חצי רך - יתמקדו בחלק הרך ,  ואם נעשה נוקב גם יגידו שרך ,  אז מה אתה בוחר ?  ")  .  אם אתה משוכנע ביחס למה שיכתבו עליך - אז מה אכפת לך ?  מה זה משנה ?  קצת פאסון .  
אלא שנדמה לי שהמטרה של גל היא לאו דווקא לקרוץ אלינו ,  מבקרי הטלוויזיה ,  אלא דווקא למרואיין הנכבד שישב לצידו .  הוא רומז לנתניהו :  גם אני איש ימין ,  שנינו באותה סירה ,  התקשורת נגדנו בכל מקרה .  כך הוא שואל גם שאלות שמהדהדות את המסרים שהופצו נגד המתחרה העיקרי : " גנץ לא שפוי בעיניך ?  ",   " אם תוכל לספר לנו מה היה בטלפון של גנץ ?  ".  כאן מתגלה האמת ,  כשגל הופך להיות תמונת המראה של הדמון שהוא מדמיין לעצמו :  עיתונות מטעם ברמה נמוכה ,  מעורבבת בצהוב וברדוד .
 והרי היה עוד אדם לידו :  כשרני רהב שאל את נתניהו שאלה על השלום עם הפלסטינים ,  היה זה גל שעונה לו : " שלום עם מי ?  ".   " אני מוכן שתמשיכו ",  אמר להם ראש הממשלה בסוף הדיאלוג .  ואמנם ,  יותר מאשר על ראש הממשלה ,  גל הקשה על רני רהב לשאול שאלות ולדבר בכלל .  זאת ,  כחלק מהדינמיקה העלובה בין השניים לאורך כל התכנית ששיאה בכך שרהב שפך דלי של פופקורן על גל בחלק אחר של התכנית ,  משל היה מדובר בשני ילדים קטנים שמציקים אחד לשני .  איזה בלאגן .  יותר מעיתונות גרועה ,  זאת טלוויזיה איומה .
 ונתניהו עצמו יכול היה לשבת בסיפוק ,  להפריח את סיסמאות הבחירות שלו ,  ולדהור בדרכו אל יום הבוחר .  הוא ימשיך לטעון גם בהזדמנות הבאה שהתקשורת עוינת ,  שאיש לא מפרגן לו ,  שהכל פייק ניוז .  את המציאות יכירו אחוזי הרייטינג הבודדים שצפו ברני ושרון בע"מ .  
מי שרצה לראות את כל ההבדל ,  יכול היה לצפות ברינה מצליח בערוץ המקביל ,  שראיינה במוצאי שבת גם את גנץ וגם את נתניהו .  מצליח שחטה את יו"ר כחול לבן ודרשה ממנו תשובה אחר תשובה ,  לעתים כלל לא נתנה לו להסתובב מסביב לתשובות ,  וגם לנתניהו - שאותו שאלה שאלות בנושאים דומים לאלו שגל ורהב שאלו - היא לא ויתרה והוציאה כותרות מרשימות יותר  ( על הריבונות ביהודה ושומרון ,  למשל )  .  בלי אפולוגטיקה ובלי מורא משיגים תוצאות טובות יותר .  

מדהים שגם אחרי הריאיון-ביזיון אצל שרון ורני ,  נתניהו טוען שכולם נגדו
נתניהו יכול היה לשבת בסיפוק בריאיון אצל שרון ורני ,  להפריח את סיסמאות הבחירות שלו ,  ולדהור אל יום הבוחר .  הוא ימשיך לטעון גם בהזדמנות הבאה שהתקשורת עוינת ושהכל פייק ניוז .  מי שרצה לראות את ההבדל בין חרפה לבין עיתונות ,  היה צריך לראות את רינה מצליח מראיינת

