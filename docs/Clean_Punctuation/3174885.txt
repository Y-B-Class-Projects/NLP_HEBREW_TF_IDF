אסד השתלט על הגבול עם ישראל - ונערך לקרב הגדול על עתידו
עם כיבוש אזור הגבול עם ישראל ,  אין ספק שידו של המשטר בסכסוך על העליונה .  עם זאת ,  עתיד שתי הטריטוריות האחרונות שלא בשליטתו ,  במזרח ובצפון ,  יוכרע במשחק שבין טראמפ ,  פוטין ,  ארדואן - וסולימאני ,  שאחרי תנועת כוחותיו פוקח צה"ל עין כל העת
ברחבי סוריה ,  בשטחי המשטר ההולכים ונערמים ,  שוררת תחושת ניצחון .  שלטי ניצחון מקבלים את פניהם של הבאים מלבנון ובדמשק הבירה הוסרו מחסומים שחנקו את העיר בשנות המלחמה .  אין בהם צורך עוד אחרי סילוק המורדים מהפרברים הסמוכים .  בדרום-מערב המדינה ,  דגלי מפלגת הבעת' חזרו להתנוסס בעיר דרעא ,  ערש המרד ,  ובקוניטרה ,  שמשקיפה על רמת הגולן .  
המבצע המוצלח באזור הגבולות עם ישראל וירדן ,  האחרון בשרשרת ההישגים של אסד ,  היה קטלני ,  מהיר ומוצלח למרות איומי סרק התחלתיים של ארצות הברית .  התסריט היה זהה לאלו של המבצעים הגדולים האחרונים בחאלב ובפרברי דמשק .  הפצצות שטיח של חיל האוויר הרוסי ,  ריכוך נוסף על ידי חיל האוויר הסורי והחימוש המועדף עליו - חביות נפץ ,  הפגזות ארטילריות של הצבא והמיליציות השיעיות ,  בהובלת חיזבאללה ועוד פעולות כירורגיות של יחידת העלית של אסד ,  כוח הנמר .   בהתאם להלך הרוח במלחמה כולה ,  בחזית הזו המורדים התייאשו מהר .  מעוזיהם נפלו בזה אחר זה ,  ללא קרבות הרחוב העזים שאפיינו את המתקפות בחאלב ובמזרח רוטה .  הם הבטיחו מלחמה שערה ,  אך אז מיד גילו ששוב האמריקנים הם משענת קנה רצוץ ולא מתכוונים לקיים את הבטחותיהם .  כך מבינים כעת גם הכורדים ,  שמעוגנים בצפון-מזרח המדינה וחשים בכוונות של נשיא ארצות הברית דונלד טראמפ להתקפל במהרה .  
לפני שיפלו בפני פעולה צבאית נוסף של ארדואן מצפון ,  הם פונים לאסד מדרום .  גם מתן אוטונומיה שולית עדיף על פני הכיבוש הטורקי שימחק את הזהות המקומית ,  כפי שקורה בעפרין שבצפון-מערב המדינה .
 עוד בוואלה !  NEWS:אם מסורה :  לוויתנית אורקה תועדה גוררת את הגור המת שלהאלפים הפגינו במוסקבה נגד העלאת גיל הפנסיה : " גונבים את העתיד"יום לפני הבחירות ,  רודן זימבבואה לשעבר קורא לתמוך באופוזיציה 
הכורדים ואסד הצליחו להימנע כמעט לחלוטין מעימותים במהלך שנות הסכסוך .  למשטר היה נוח שהמיעוט משולל הזכויות ייאבק הן במורדים והן בדאעש בצפון-מזרח המדינה ויטריד את טורקיה ,  ומאז שקיבל גם חיפוי אווירי של הקואליציה הבינלאומית בהובלת ארצות הברית היה זה מעשה איוולת לפתוח חזית נגדו .  ואולם ,  המאבק האמריקני בדאעש הגיע לישורת האחרונה ועל הכורדים ,  שפועלים תחת המטריה הרחבה יותר של הכוחות הסוריים הדמוקרטיים ,  לחשוב על העתיד .  
הם הפסיקו לקרוא לכוח השיטור המקומי שלהם בשמו הכורדי ,  אשאיש ,  ומנהלים שיחות עם הממשל על חזרתם של עובדי מדינה לשטחים שבשליטתם ועל תחילת עבודות תיקון של סכר אסטרטגי .  סכר טבקה ,  הגדול ביותר במדינה ,  שוחרר מידי דאעש בשנה שעברה ,  אולם הוא זקוק לתחזוקה משמעותית שתמנע אפשרות לקריסתו ואגב כך לאסון סביבתי חמור .  
מלבד מחוז אל-חסכה ומחצית ממחוזות דיר א-זור וא-רקה שבידי הכורדים ,  החלק הנוסף ,  והבעייתי יותר ,  שחסר בפאזל של אסד הוא מחוז אידליב וחלקים קטנים ממחוז חאלב .  
צבא טורקיה מבסס בשיטתיות את היותו כוח כובש באידליב ,  המחוז שאליו מפונים כל המורדים המסרבים לקבל את מרותו המחודשת של אסד בטריטוריות שכבש מחדש .  הוא מקים עמדות תצפית ,  בתי ספר ובתי חולים ודגלי טורקיה נצפים מכל עבר .  המחוז שבצפון-מערב המדינה סומן כמוקד הבא אחרי המתקפה הכימית הגדולה באפריל אשתקד ורק הלחץ של ארדואן והחשש מעימות גדול הפנה את אסד דרומה .
 בימים האחרונים שב ארדואן על אזהרותיו בשיחה שקיים עם ידידו הקרוב פוטין - ניסיון להכנעת האופוזיציה באידליב יוביל לקריסת מתווה אסטנה ,  שבו מעורבות טורקיה ,  רוסיה ואיראן .  
קשה לראות את פוטין מאשר לאסד לפתוח במתקפה שכזו ,  כשמולו עומד מנהיג לא פחות נחוש ממנו .  עדות נוספת לכך שהמשטר ובעלי בריתו יחוסו ,  לפחות לבינתיים ,  על המחוז האסטרטגי היא ההסכם שעשה החודש עם המורדים לפינוי שני הכפרים השיעיים הנצורים במחוז .  לא רק המשטר השתמש בטקטיקת המצור וההרעבה כדי לכפות שינויים דמוגרפיים בשטח .  
ללוח הזמנים האמריקני תהיה השפעה גדולה על הכרעת המלחמה .  בעוד שטראמפ משתוק להוציא את הכוחות מסוריה ,  בצבא ארצות הברית מעוניינים להשאירם בשטח בעתיד הנראה לעין מכמה סיבות מרכזיות - למנוע מדאעש לצמוח מחדש ,  כפי שהוכיח שביכולתו במתקפה הרצחנית נגד הדרוזים בסווידא ,  ולהצר את צעדיה של איראן .  
חוץ מהכורדים - ומישראל - כל יתר השחקנים בסוריה רוצים לראות את נסיגת ארצות הברית .  אמנם מדובר רק בכ-2,000 חיילים ,  אך איכותם וחיל האוויר המגבה אותם משמשים גורם מרתיע מסוים .  כך ,  לדוגמה ,  כשכוחות של המשטר ,  בגיבוי שכירי חרב רוסים ,  ניסו לסלק את הכורדים ממאחז אסטרטגי שלהם מוקדם יותר השנה הם ספגו מכה כבדה של מאות הרוגים .  
טראמפ משתוקק להוציא את הכוחות מסוריה ,  אך ההחרפה שחלה בימים האחרונים במשבר עם טורקיה ,  סביב מעצרו של הכומר האמריקני אנדרו ברונסון ,  עשויה לסבך את התכניות .  הממשל הבטיח להטיל סנקציות כואבות על אנקרה אם לא תשחרר את המטיף האוונגליסטי ,  שלו הוצמדו שורת עבירות טרור שההוכחות להן קלושות .  כיאה למשטר גאוותן ,  ארדואן ובכירים אחרים אמרו כי לא ייכנעו ללחצים ועתה נותר לראות מי ימצמץ ראשון .  
סנקציות אמריקניות על טורקיה יקרבו אותה עוד יותר לאיראן ,  שבעצמה מתקשה להחליט מה עליה לעשות לנוכח העיצומים שמקדמת נגדה ארצות הברית אחרי הפרישה מהסכם הגרעין .  אחרי שנים של מתיחות בשל התמיכה מחד והאיבה מאידך לאסד ,  שתי המעצמות האזוריות הלא ערביות הגבירו את שיתוף הפעולה נגד הכורדים ואת התמיכה בחמאס ,  ואנקרה מסרבת לאמץ את חרם הנפט שמובילה וושינגטון נגד טהראן .  
משבר של ממש בין ארצות הברית לטורקיה ,  שתיהן חברות נאט"ו ,  עלול לגרום להתלקחות מחודשת בצפון סוריה .  במקביל ,  גבולה הדרומי חווה בימים האחרונים כמה תקריות עם ישראל ,  המנסה להבטיח זליגה של הלחימה לשטחה וכן את התבססות איראן מעבר לגבול .  לנוכח חוסר יכולתם ו/או רצונם של הרוסים להזיזם ,  הפעולות האוויריות הממוקדות של ישראל ימשיכו להפתיע את הכוחות המופעלים על ידי טהראן .  
משוואת העמימות הדו-צדדית עלולה להשתנות רק במקרים חריגים ,  כפי שקרה לאחר חדירת המל"ט האיראני והתקיפה על רמת הגולן ,  אולם גם אירועים אלו לא גלשו לכדי מהלומות גדולות יותר .  
אלו ימי ההכרעה בסוריה ,  שכשני שלישים משטחה שבו לידי אסד ,  וכל מעצמה ושחקן באזור שואפים לקבל את נתחם אחרי שנים של השקעה והקזת דם .  
רוסיה ,  שרוצה לפרוע את שטרות ההשקעה במשטר שהיה על סף תהום בטרם התערבה לצדו ב-2015 ,  כבר קוראת למיליוני הפליטים שברחו לשוב למולדתם .  האו"ם וארגוני זכויות אדם מזהירים כי עדיין אין זה בטוח עבורם לשוב לארצם החרבה ,  אולם במוסקבה מודעים לרצונן העז של טורקיה ,  ירדן ולבנון השכנות ,  הנושאות במירב נטל הפליטות ,  לסלק אותם משטחיהן .  זהו קלף מיקוח חשוב בכל הסדר עתידי והקרמלין החל לשלוף אותו .  
אסד כאן כדי להישאר ,  כולם כבר יודעים ,  חלקם גם מברכים ,  גם אם לא בגלוי ,  על כך שלא יעלה עוד משטר בלתי-יציב באזור מועד לפורענות .  מה שנותר בחזקת נעלם זה כיצד תראה ארצו לאחר המלחמה ,  שאלה שתלויה יותר בבעלות בריתו ובאויביו מאשר בו עצמו ובהצהרותיו הלוחמניות על השבת כל סנטימטר מאדמת סוריה לידיו .  

אסד השתלט על הגבול עם ישראל - ונערך לקרב הגדול על עתידו
עם כיבוש אזור הגבול עם ישראל ,  אין ספק שידו של המשטר בסכסוך על העליונה .  עם זאת ,  עתיד שתי הטריטוריות האחרונות שלא בשליטתו ,  במזרח ובצפון ,  יוכרע במשחק שבין טראמפ ,  פוטין ,  ארדואן - וסולימאני ,  שאחרי תנועת כוחותיו פוקח צה"ל עין כל העת

