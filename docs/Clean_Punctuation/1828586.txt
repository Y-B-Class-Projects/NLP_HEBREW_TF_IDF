רה"מ במרכז הרב : " אחדות האומה תשמור על שלמותה "
 בחגיגות יום ירושלים בישיבה הבהיר נתניהו כי חשוב שתלמידיה ישמרו על קשר עם העם והסביר כי  " חלוץ שאין מאחוריו מחנה הופך לתועה במדבר ".  כמו כן ,  הוא הדגיש את חשיבות אחדות ירושלים
ראש הממשלה בנימין נתניהו השתתף אמש  ( שלישי )  באירוע הפתיחה של חגיגות יום ירושלים שנערך בישיבת  " מרכז הרב "  בעיר .  בנאום שנשא בפני רבני ותלמידי הישיבה מתח ראש הממשלה ביקורת מרומזת על הניתוק של הציונות הדתית מהעם .  נתניהו כינה את תלמידי הישיבה ורבניה  " סיירת של תורה "  תוך שהוא משווה אותם לסיירות הצבא .  נתניהו אמר בהקשר זה : " קחו עצה ממני :  תמיד שימרו על קשר עין עם המחנה .  כי חלוץ שאין מאחוריו מחנה הופך לתועה במדבר .  כולכם - רבנים ,  אברכים ותלמידים - אתם שומרים ותמשיכו לשמור על קשר עם עם ישראל כולו כי רק שמירה על אחדות האומה תשמור על שלמותה ". 
בין הרבנים ואישי הציבור שהשתתפו באירוע נכחו גם הרב שמואל אליהו ,  רבה של צפת ומי שזכור ממכתב הרבנים שלו נגד מכירה והשכרה של דירות לערבים .  כמו כן ,  נכח במקום גם הרב דב ליאור ,  רבה של חברון ומי שסרב לאחרונה להתייצב לחקירת משטרה בעקבות הסכמה שנתן לספר השנוי במחלוקת  " תורת מלך "  העוסק בהלכות הריגת גויים במלחמה .  חבר הכנסת מיכאל בן ארי  ( האיחוד הלאומי )  שהשתתף אף הוא באירוע ניצל את ההזדמנות ,  וכשהזכיר נתניהו את מחויבותו לבנייתה של ירושלים שאל אותו בפני כולם  " האם יש מכרזים שאנחנו לא יודעים עליהם ?  ",  בהתייחסו לדרישת הימין למתן אישורי בנייה נוספים לשכונות שמעבר לקו הירוק .  לדבריו השיב נתניהו בפשטות  " שלום לך חבר הכנסת ". 
מאות התלמידים לצד הרבנים שהשתתפו באירוע קיבלו את נתניהו בחום רב כשברקע עומד ביקורו האחרון בארצות הברית .  הרב איתן איזמן ,  מרבני הישיבה ומי שהנחה את האירוע ,  קידם את פניו של נתניהו באמרו כי  " זכינו שראש הממשלה קידש שם שמים ברבים ,  עמד בגבורה מול אומות העולם ומול ארצות הברית והביא כבוד לאומה ".  איזמן הוסיף ,  כי  " אנחנו מכבדים אותך ומעצימים אותך ".  ראש הממשלה השיב כי  " הייתי מעבר לים והגיעו אליי ברכותיכם .  ביקשתם לחזק אותי ועשיתם זאת ".  
ראש הממשלה אף התייחס בדבריו לאחדותה של ירושלים ואמר כי  " ירושלים שחוברה לה יחדיו לא תחולק לעולם ".  את דבריו סיים באמרו כי  " אין דבר שקדוש לנו מירושלים ,  אנחנו נשמור על ירושלים ,  על אחדותה ,  נבנה ונפתח אותה ",  ובאיחולי חג שמח .
 
רה"מ במרכז הרב : " אחדות האומה תשמור על שלמותה "
 בחגיגות יום ירושלים בישיבה הבהיר נתניהו כי חשוב שתלמידיה ישמרו על קשר עם העם והסביר כי  " חלוץ שאין מאחוריו מחנה הופך לתועה במדבר ".  כמו כן ,  הוא הדגיש את חשיבות אחדות ירושלים

