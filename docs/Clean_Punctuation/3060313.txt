מסתמן :  טראמפ יגיע לישראל ב-22 במאי ;  בתו וחתנו עשויים לבקר בכותל
נמשכים המגעים מול נציגי הבית הלבן על הסדרת ביקורו של נשיא ארצות הברית בארץ ,  המתוכנן להתקיים סמוך ליום ירושלים .  טרם התקבל אישור רשמי ,  אך מפגישות עם נציגי הבית הלבן עולה כי טראמפ ישהה בישראל במשך יממה אחת
 ( בווידאו :  טראמפ ונתניהו לאחר פגישתם בבית הלבן )  
המועד המתוכנן לביקורו בישראל של נשיא ארצות הברית דונלד טראמפ הוא 22 במאי ,  בעוד פחות מחודש .  טראמפ צפוי ללון בישראל לילה אחד ,  במועד הסמוך ליום ירושלים שיציין את אירועי ה-50 לאיחוד העיר .  עוד לא התקבל אישור רשמי לדבר הביקור ולמועד שבו יתקיים .
 ההכנות לביקור החלו היום  ( חמישי )  ,  כשנציגי השגרירות האמריקנית וסגל הבית הלבן שהגיעו לארץ נועדו עם אנשי משרד ראש הממשלה ,  משרד החוץ ובית הנשיא לצורך תיאומים לוגיסטיים .  מחר צפויה המשלחת לקיים סיור מלונות ולבקר בכותל ובעיר העתיקה בירושלים ,  במצדה ובמעבר אלנבי ,  אך אנשיה הדגישו כי הביקור עדיין ראשוני ,  ואין בכך כדי להעיד שהנשיא יבקר במקומות הללו .
 על פי הערכות במשטרה ,  בתו וחתנו היהודים של טראמפ ,  איוונקה וג'ארד קושנר ,  יבקשו לבקר בכותל המערבי ,  אך דבר הגעתם והרכב המשלחת כולו טרם נקבעו .  
לקריאה נוספת:בדרך לדיל הגדול ,  טראמפ עוצר לביקור קטן בישראל עם מסר : " אני לא אובמה"טראמפ לנתניהו : " אני רוצה לראות את ישראל עוצרת את ההתנחלויות"מרוחק מנתניהו ,  מקורב לטראמפ :  לאודר לוחש על אוזן הנשיא 
במסגרת המגעים בין ישראל לארצות הברית ,  טרם הוחלט מה יהיה אופי הביקור - ממלכתי ,  רשמי או ביקור עבודה .  נראה שהוא לא יוגדר ממלכתי ,  כך שלא כל כללי הטקס יתקיימו והמארח יהיה ראש הממשלה בנימין נתניהו ולא הנשיא ראובן ריבלין .
 גורם ישראלי אמר לוואלה !  NEWS כי אם טראמפ אכן יגיע לארץ ,  הוא צפוי להגיע גם ליד ושם ,  הנכלל בכל דרגי הביקורים .  השבוע נשא טראמפ שני נאומים לכבוד יום השואה ,  שבהם גינה את האנטישמיות כלפי יהודים והבטיח לשמר את זכר הניצולים .  אנשיו של טראמפ היו מעורבים בשורה של תקריות מביכות בנושא בחודשים האחרונים :  בסוף ינואר השמיט הבית הלבן את היהודים מהודעה ליום השואה הבינלאומי ,  ובתחילת החודש השווה דוברו של הנשיא ,  שון ספייסר ,  בין הטבח באידליב להשמדת היהודים בשואה וכינה את מחנות הריכוז  " מרכזי השואה ". 
במקביל לתיאומים המדיניים ,  עמלים אנשי היחידה לאבטחת אישית בשב"כ ופיקוד מחוז ירושלים במשטרה על בניית תוכנית האבטחה .  על פי הערכות הראשוניות ,  אלפי שוטרים ולוחמי משמר הגבול ייקחו חלק במבצע ,  שעשוי להיות אחד המורכבים והגדולים בתולדות המשטרה .  מפקד המבצע יהיה מפקד מחוז ירושלים ,  ניצב יורם הלוי ,  והוא יתוכנן על ידי ראש אגף המבצעים במשטרה ,  ניצב אלון לבבי .
 על פי נסיון העבר ,  הנשיא ינחת בנמל התעופה בן גוריון ,  כשבעת הגעתו של אייר פורס 1 ייסגר המרחב האווירי של ישראל .  לאחר הנחיתה ייערך טקס קבלת פנים רשמי ,  ומשם יוטס הנשיא במסוק אמריקני לירושלים .  במקביל תיערך המשטרה לסגירת כביש 1 ,  כחלופה למקרה שיהיה צורך להסיע את הנשיא על הקרקע .  
קודמו של טראמפ בתפקיד ,  ברק אובמה ,  ערך ביקור רשמי אחד בארץ ,  ארבע שנים לאחר שנכנס לבית הלבן .  הוא הגיע גם להלווית הנשיא לשעבר שמעון פרס ,  חודשים אחדים לפני תום כהונתו .  ראש הממשלה בנימין נתניהו נפגש עם טראמפ בוושינגטון לפני כחודשיים ,  ובחודשים האחרונים נועד שליחו המיוחד של טראמפ למזרח התיכון ,  ג'ייסון גרינבלט ,  עם בכירים ישראלים ופלסטינים באזור .
 אם הביקור ייצא לפועל ,  זו תהיה הפעם הראשונה שטראמפ יוצא מגבולות ארצות הברית מאז הושבע לתפקידו ב-20 בינואר .  על פי התכנון ,  ישראל תהיה אחת התחנות בשורה של מדינות באזור שטראמפ יגיע אליהן ,  ובהן סעודיה .
 המגעים לתיאום הביקור של נערכים על רקע הגעתה לוושינגטון של משלחת פלסטינית בכירה ,  שפועלת לתיאום הפגישה בין טראמפ ליו"ר הרשות אבו מאזן בשבוע הבא בבירה האמריקנית .
 על רקע הביקור האפשרי ,  אמור טראמפ לקבל החלטה בתחילת חודש יוני בנוגע להעברת שגרירות ארצות הברית לירושלים .  אחת לחצי שנה חותם הנשיא על צו המבטל החלטה של הקונגרס בנושא מ-1995 ,  והצו האחרון נחתם בחודשיו האחרונים של ברק אובמה בבית הלבן .  במהלך קמפיין הבחירות לנשיאות הבטיח טראמפ להעביר את השגרירות מתל אביב ,  אך מאז נכנס לתפקיד ציננו בבית הלבן את הציפיות בנושא .
  ( עדכון ראשון :  16:04 )  

מסתמן :  טראמפ יגיע לישראל ב-22 במאי ;  בתו וחתנו עשויים לבקר בכותל
נמשכים המגעים מול נציגי הבית הלבן על הסדרת ביקורו של נשיא ארצות הברית בארץ ,  המתוכנן להתקיים סמוך ליום ירושלים .  טרם התקבל אישור רשמי ,  אך מפגישות עם נציגי הבית הלבן עולה כי טראמפ ישהה בישראל במשך יממה אחת

