הפסקת האש בין נתניהו לבנט
נתניהו ,  שיודע שהרומן עם ליברמן נגמר ,  ובנט ,  שמבין היכן עוברת הדרך למשרדי החוץ והביטחון ,  מצננים את הגזרה אחרי המבצע .  ואיך ינהג לפיד ביום סגריר ?  הטור השבועי של כתבנו הפוליטי
בשקט-בשקט ,  מתחת לרדאר ,  נחתם בימים האחרונים הסכם הפסקת אש באחת הגזרות הטעונות והמתוחות באזור :  גזרת נתניהו-בנט .  לא צריך להכביר מילים עד כמה השניים הללו לא מחבבים אחד את השני .  ההיסטוריה שלהם לא ידעה פסגות  רק נקודות שפל .  ובכל זאת ,  אחרי  " צוק איתן "  התפנו ראש הממשלה והשר הסורר לסיכומים ולחישובים פוליטיים ,  והבינו שככל הנראה שניהם עומדים להיות זה בקרבתו של זה עוד די הרבה זמן כשני ראשי מפלגות מהגדולות בישראל .  
בנט מתחזק בסקרים ומתבסס בהם כראש המפלגה השנייה בגודלה ,  וכשנתניהו חושב על הקואליציה שיקים אחרי הבחירות הבאות ,  הוא יודע שימי הזוהר של השותפות עם ליברמן מאחוריו .  מצד שני ,  בנט מבין גם הוא שהדרך ללשכת שר הביטחון או שר החוץ עוברת בהפסקת אש עם נתניהו .  עד הסבב הבא ,  כמובן .  מאז תום המבצע ,  מספרים גורמים פוליטיים כי השניים החלו  " לנסות לאחות את הקרעים ,  מתוך הבנה שזה חשוב למדינה ".  בנט הוריד בשבוע האחרון הילוך בכל הנוגע לנתניהו ,  וגם ראש הממשלה  ( אם לא סופרים את פליטת הפה שלו לילד בגן : " אתה רוצה נחשים ?  אני אתן לך כמה ")  ,  מיתן את המסרים כלפי שר הכלכלה שלו .
 סיעת יחיד - טורים קודמים:נתניהו מבודד ומובס - אך לא יופלההתפרצות הרגשנית מגלה :  הבחירות בדרךהאם שאול מופז בדרכו חזרה לממשלה ?  
מדובר בחדשות רעות לליברמן וללפיד .  בימים האחרונים התרוצצה במסדרונות הכנסת הריקים-למחצה התיאוריה שלפיה נתניהו ינסה להכניס את הרצוג ואת החרדים לממשלה במקום בנט וליברמן ,  הצ'ילבות שלו .  אלא שהתנגדותו של לפיד לשבת עם החרדים ,  והעובדה שסיטואציה כזו הייתה משאירה את הליכוד מבודד בקואליציית שמאל ,  הרגו כל סיכוי לקדם את הרעיון .  
עכשיו ,  על רקע ההפשרה המסוימת ביחסים עם בנט ,  נולדה סופסוף קואליציה חלופית ליום סגריר :  קואליציית נתניהו-בנט-לבני-הרצוג והחרדים .  לא ממש ממשלת ימין ,  בטח לא ממשלת שמאל .  משהו שיוכל להתגבש מול  " אתגרים כבירים "  כלשהם ברגע שיינתן האות .  כרגע הדברים עדיין אינם בשלים .  בציבור החרדי יש רבים המתנגדים לכניסה לממשלה בגלל חוק הגיוס ,  והח"כים החרדים ודאי ידרשו את ביטולו .  נוסף על כך ,  נתניהו עדיין לא זנח את הניסיונות להשיב לעצמו משהו מהכוח שאיבד במחנה הימין במהלך  " צוק איתן ",  וההכרזה השבוע על 4,000 דונמים בגוש עציון כאדמות מדינה הן דוגמה מובהקת לכך .  
אבל היום הסגריר הזה ,  שבו יידרש נתניהו להחליף את הקואליציה ,  יכול להופיע בעוד כארבעה חודשים ,  עם ההצבעות על התקציב :  אתמול ,  בריאיון לערוץ 2 ,  סינדל את עצמו לפיד באומרו : " לא אשב בממשלה שתעלה מסים ".  גם הוא יודע שבסופו של דבר ,  בהחלט ייתכן שלא יהיה מנוס מהטלת גזירות על הציבור .  שר האוצר ,  שמאס בתפקיד השוטר הרע ,  יוכל באותה נקודה לפרוש ולגלגל את האחריות על נתניהו ,  שכרגע עושה רושם כי הוא נוטה להגדיל באופן משמעותי את תקציב הביטחון .  די היה לשמוע את דבריו בפתח ישיבת הממשלה השבוע ,  שבה קוצצו תקציבי הבריאות ,  החינוך והרווחה  ( "הביטחון קודם לכל ")  כדי להבין לאן הרוח נושבת .  
בין כל אלה ,  קשה שלא לשים לב להרצוג .  יו"ר האופוזיציה מבקר מתוקף תפקידו את הממשלה ואת מדיניותה ,  אבל נזהר מאוד בכבודו של ראש הממשלה .  את הטעות של מופז  לקרוא לראש הממשלה  " שקרן "  ולהתחייב שלא להיכנס לממשלה בשום אופן  הוא לא יעשה .  מי שקרא את ההודעות לתקשורת ואת הפוסטים שפרסם בפייסבוק בשבוע האחרון ,  יכול היה להתרשם שרובם עסקו דווקא בביקורת על לפיד ,  פחות בביקורת על נתניהו .  בין לבין ,  הרצוג עקבי בביקורת על  " מדיניות החוץ של ישראל ".  גורמים בעבודה משוכנעים כי הרצוג ירצה לעצור את דימום המנדטים האיטי שממנו סובלת המפלגה בשנה האחרונה בסקרים ,  ולהגיע לבחירות הבאות מעמדה של שר חוץ .  
לא רק ליברמן ולפיד .  הטרנד החזק בפוליטיקה הישראלית ב-2014 הוא מפלגות ריכוזיות עם סמכויות נרחבות ליו"ר .  אחרי שהרצוג העביר ,  בשקט וללא התנגדות ממשית ,  תיקון חוקה שמשריין אותו כמנהיג המפלגה לפחות עד הבחירות הקרובות לכנסת ,  עכשיו גם בנט רוצה לבצר את מעמדו .  בשבוע הבא תתכנס ועידת  " הבית היהודי "  לקבוע כי היו"ר יוכל למנות את השרים ,  לשריין אדם אחד בכל חמישייה ,  ולהחליט לאיזה מועמד חיצוני הוא מאשר להתמודד מבלי תקופת חברות מוקדמת במפלגה .  
מדובר בשינויים דרמטיים שיהפכו את בנט לשליט כל-יכול במפלגתו ,  ויפגעו במעמדה של סיעת  " תקומה ",  הפלג החרד"לי של המפלגה ,  אשר תחילה תוכנן כי יתמזג לתוך  " הבית היהודי ".  על פי כל ההערכות ,  אחרי העברת החוקה צפוי בנט להצהיר כי הוא משריין את אורי אריאל ,  חבר  " תקומה "  ונכס אלקטורלי בפני עצמו ,  כמספר 2 במפלגה .  ומה לגבי יתר החברים :  אורית סטרוק ,  אלי בן דהן וזבולון כלפה ?  הם לא יזכו לשריון ,  ויצטרכו להתמודד בפריימריז ,  כמו יתר חברי הכנסת .  
העתיד הפוליטי של שר האוצר נמצא ,  במידה לא מבוטלת ,  בידיו של יו"ר ועדת הכספים ניסן סלומיאנסקי מ"הבית היהודי ".  הוא האיש שמנהל את הדיונים וההצבעות על חוק  " מע"מ אפס "  על דירה ראשונה ,  בבת עינו של לפיד .  כדי שהחוק יתקדם בוועדת הכספים ,  הקואליציה צריכה להסיר 2,000 התנגדויות שהגישו סיעות האופוזיציה .  
בישיבת הוועדה אתמול נראה היה סלומיאנסקי כמי שאין לו עניין או יכולת לקדם את החוק .  במשך שעות ארוכות ישבו הח"כים מש"ס ויהדות התורה וניצלו את זכות הדיבור כדי לספר שוב ושוב את אותן בדיחות עבשות ,  לפני כל סעיף מחדש .  אנשים ששוחחו עם סלומיאנסקי התרשמו שאין לו מוטיבציה לקדם את החוק ,  שקשה למצוא כלכלן רציני שיגן עליו .  
את 2,000 ההסתייגויות ניתן יהיה להסיר אם לפיד יסכים להגדיל את סכום הסבסוד המגיע לחרדים ,  אבל ליו"ר  " יש עתיד "  אין שום כוונה לתת את תמונת הניצחון הזו לגפני ולליצמן ,  ולכן מה שראינו בשבועות האחרונים בוועדת הכספים הוא שילוב מנצח של כתישה והתשה .  בינתיים הזמן עובר ,  ולפיד עלול למצוא את עצמו בבעיה .  כדי לגרום לסלומיאנסקי להעביר הילוך ,  יהיה ככל הנראה צורך גם להעביר סכום משמעותי של כסף להתנחלויות ,  וכל יום שעובר מגדיל את כושר המיקוח של יו"ר ועדת הכספים מול שר האוצר .
 לפניות לכתב עמרי נחמיאס :  omri_n@walla.net.il 

הפסקת האש בין נתניהו לבנט
נתניהו ,  שיודע שהרומן עם ליברמן נגמר ,  ובנט ,  שמבין היכן עוברת הדרך למשרדי החוץ והביטחון ,  מצננים את הגזרה אחרי המבצע .  ואיך ינהג לפיד ביום סגריר ?  הטור השבועי של כתבנו הפוליטי

