נתניהו :  העם היהודי ימשיך לבנות בירושלים
על רקע ההתבטאויות בארה"ב לפיהן ישראל הבטיחה להקפיא את הבנייה בשכונת רמת שלמה ,  התחייב ראש הממשלה להמשך הבנייה בעיר .  בנאום לרגל יום ירושלים אמר :  איננו פולשים - ציון היא נשמת אפו של העם היהודי
 ( צילום :  גדעון צנטנר ,  עריכת וידאו :  גדי וינסטוק )  
" המאבק על ירושלים הוא לא פחות ולא יותר המאבק על האמת .  אנו בונים אותה ,  נמשיך לבנות בה ונמשיך לפתח אותה "  - כך אמר הלילה  ( רביעי )  ראש ממשלת ישראל בנימין נתניהו בטקס שנערך לכבוד יום ירושלים בישיבת מרכז הרב בעיר .  נתניהו הוסיף כי  " האמת היא שירושלים היא נשמת אפו של עמנו ,  ויש לנו קשר בל ינותק עמה .  מעולם לא ויתרנו על הקשר הזה .  לא ויתרנו עליו כשחרב הבית בראשונה ולא בשנייה .  קיימנו את ציון במובן הרחב של המילה .  מעולם לא ויתרנו על המושג ציון ". 
לדברי ראש הממשלה ,  הבנייה בירושלים תימשך ,  והניסיון להציג את עם ישראל ככובש הוא עקר מיסודו . " יש ניסיון להציג אותנו כפולשים זרים ,  ככובשים ,  כעם שאין לו שום קשר למקום הזה .  אך האמת היא שמעולם לא היה עם אחר עם קשר כשלנו לירושלים ". 
ראש הממשלה ביקש להדגיש את הקשר בן אלפי השנים שהתקיים בין העם היהודי לבין ציון וירושלים .  נתניהו הצהיר כי  " אין שום גורם ושום דבר שיעמוד בפני תקומת ישראל .  נמשיך לפתח את העיר שחוברה לה יחדיו .  אם יש דבר אחד שאני מאמין בו הוא שנצח ישראל לא ישקר ". 
באשר להיות העיר קדושה ליתר הדתות ,  הוסיף נתניהו כי בעוד  " שמעולם לא היה עם אחר עם קשר כמו הקשר של עמנו לירושלים - מעולם לא היה עם אחר שאפשר חופש דתות וחופש פולחן בעיר כמותנו .  תמיד אפשרנו זאת לבני הדתות האחרות ,  עוד מאמצע המאה ה-19 ,  כאשר חזרנו להיות רוב בעיר .  מאז אנו בונים ומתיישבים בה אך איננו מסלקים איש ". 
הצהרותיו של נתניהו בדבר המשך הבנייה בירושלים מגיעות לאחר שבמהלך השבוע האחרון נשמעו בממשל האמריקאי קולות בדבר הקפאת הבנייה .  בתחילת השבוע אמר השליח האמריקאי למזה"ת ג'ורג' מיטשל כי נתניהו הבטיח להקפיא את הבנייה בשכונת רמת שלמה שבירושלים למשך שנתיים .  
נתניהו הגיב לדבריו ,  וטען כי  " כאשר האמריקאים שאלו אותנו מה הערכת הזמן שלנו לגבי תחילת הבנייה בשטח ,  אמרתי שאני מעריך שזה לא יקרה בשנתיים הקרובות .  זה פשוט תיאור עובדתי של מצב הפרויקט .  לא ניתנה שום התחייבות אלא רק תיאור עובדתי נכון ומדויק ".  בתוך כך נתניהו אמר שלשום כי  " תהליכי הבנייה והתכנון בירושלים לא יעוכבו ". 

נתניהו :  העם היהודי ימשיך לבנות בירושלים
על רקע ההתבטאויות בארה"ב לפיהן ישראל הבטיחה להקפיא את הבנייה בשכונת רמת שלמה ,  התחייב ראש הממשלה להמשך הבנייה בעיר .  בנאום לרגל יום ירושלים אמר :  איננו פולשים - ציון היא נשמת אפו של העם היהודי

