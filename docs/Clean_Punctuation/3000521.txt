נתניהו וטראמפ נפגשו בניו יורק : " אכיר בירושלים כבירה המאוחדת "
 השניים שוחחו במשך יותר משעה בדלתיים סגורות .  לפי הודעת מטה המועמד ,  טראמפ אמר כי  " ישראל סבלה יותר מדי זמן מהטרור האסלאמי "  והשניים דנו בהסכם הסיוע ובנושאים ביטחוניים .  בהמשך ייפגש ראש הממשלה גם עם קלינטון
המועמד הרפובליקני בבחירות לנשיאות ארצות הברית דונלד טראמפ נפגש היום  ( ראשון )  עם ראש הממשלה בנימין נתניהו במגדלי טראמפ שבניו יורק ,  יום אחד בלבד לפני העימות הנשיאותי הראשון .  הפגישה ,  שנמשכה שעה ו-20 דקות ,  נערכה ללא נוכחות כלי התקשורת ,  והם לא נשאו דברים בפתיחתה .  
בהודעה שפרסם מטה הקמפיין של טראמפ לאחר הפגישה נמסר כי  " השניים מכירים אחד את השני כבר שנים ארוכות ,  והייתה להם ההזדמנות לדון בנושאים רבים החשובים לשתי המדינות ".  לפי ההודעה ,  טראמפ ונתניהו דנו  " בקשר המיוחד בין ארצות הברית וישראל ",  כמו גם בסיוע הביטחוני ,  בענייני ביטחון ,  בהסכם הגרעין שנחתם בין איראן למעצמות ,  ובמאבק בארגון  " המדינה האסלאמית "   ( דאעש ) 
במהלך השיחה טראמפ הכיר בכך שירושלים היא  " בירתה הנצחית "  של ישראל ,  וכי ממשלו תכיר בירושלים  " כבירת ישראל הבלתי-ניתנת לחלוקה ".  הוא אף שיבח את הקמת גדר הביטחון בגבולותיה של ישראל .  זאת ,  על רקע תכניתו לבנות גדר בגבול עם מקסיקו .
 עוד בוואלה !  NEWS:העימות הראשון והפגישה עם נתניהו :  השבוע הגורלי של טראמפ וקלינטוןטראמפ הזמין את המאהבת של ביל קלינטון לעימות : " שתשב בשורה הראשונה"מגבה את מירי רגב ,  נושא עיניו לאובמה :  נתניהו בריאיון מיוחד 
לפי ההודעה ,  טראמפ הסכים כי הסיוע הביטחוני שמקבלת ישראל מוושינגטון ושיתוף הפעולה הנוגע להגנה האווירית  " הם השקעה מצוינת של ארצות הברית ".  לדבריו ,  תחת ממשלו יתקיים  " שיתוף פעולה יוצא מן הכלל "  בתחום האסטרטגי ,  הטכנולוגי ,  הצבאי והמודיעיני .  הוא הכיר בכך שישראל היא שותף חיוני במאבק העולמי  " בטרור של האסלאם הקיצוני ".  
בהודעה אף נמסר כי איל הנדל"ן הכיר בכך שישראל סבלה מהטרור האסלאמי ,  והסכים עם נתניהו כי  " האזרחים מעוניינים בהסכם שלום צודק ומתמשך עם שכנותיה ,  אך דבר כזה יושג כשהפלסטינים יתכחשו  " לשנאה ולאלימות ויקבלו את ישראל כמדינה יהודית ".  
לפי הודעת לשכת ראש הממשלה בנושא , " נתניהו הציג בפני טראמפ את עמדותיה של ישראל בנושאים אזוריים הקשורים לביטחון המדינה ,  ושוחח עמו על מאמציה להשיג שלום ויציבות באזורנו ".  עוד נמסר כי ראש הממשלה הודה למועמד הרפובליקני על הידידות והתמיכה בישראל .  בפגישה השתתפו גם שגריר ישראל בארצות הברית רון דרמר וחתנו היהודי של איל הנדל"ן ,  ג'ארד קושנר .  במהלך הלילה  ( שעון ישראל )  ייפגש ראש הממשלה גם עם המועמדת הדמוקרטית הילרי קלינטון .  
טרם הפגישה כתב טראמפ בעמוד הטוויטר שלו כי הוא  " מצפה למפגש עם נתניהו ".  לאורך הקמפיין טראמפ נשבע להיות ידיד אמת של ישראל ,  ואף ,  בדומה לנתניהו ,  ביקר בחריפות את הסכם הגרעין בין איראן ושש המעצמות .  כמו כן ,  במהלך נאומו במרץ האחרון בוועידת השדולה הפרו-ישראלית איפא"ק הוא הדגיש כי  " הימים שבהם התייחסו לישראל כמו אזרח סוג ב' יסתיימו ביומי הראשון בתפקיד ".  עם זאת ,  זכורה גם הערה שנויה במחלוקת של המיליארדר מניו יורק ,  לפיה יישאר ניטרלי בכל הנוגע למשא ומתן עם הפלסטינים .  
קלינטון מנגד מגנה בנאומיה על ההסכם עם הרפובליקה האסלאמית ,  אך מדגישה שוב ושוב כי תסייע לשמירה על ביטחון ישראל .  שרת החוץ לשעבר אף אמרה כי אם תיבחר ,  היא תזמין את נתיהו לבית הלבן מיד עם השבעתה לתפקיד .  כמו כן ,  בריאיון לחדשות ערוץ 2 בחודש האחרון היא תקפה את טראמפ ואמרה כי הוא  " צריך להדאיג כל ישראלי ,  לא משנה מה עמדותיו הפוליטיות בישראל ".  
הפגישה של נתניהו עם שני המועמדים נרקמה ביומיים האחרונים .  אחרי פגישתו של ראש הממשלה עם הנשיא ברק אובמה ביום רביעי ,  גורם בכיר בפמליה אמר לכתבים המלווים את נתניהו כי אף אחד מהמועמדים לא פנה אליו בבקשה להיפגש עמו ,  אך אם יפנו הוא ייענה בשמחה .  יממה לאחר מכן נתקבלה פניה בלשכת נתניהו ממטה טראמפ ,  ולאחריה פנו אנשי ראש הממשלה גם למטה קלינטון .
 הפגישה צפויה לשרת את המועמדים ,  אשר נאבקים ,  בין היתר ,  גם על קולות היהודים .  אחת הקהילות החשובות מהבחינה הזו היא הקהילה היהודית בפלורידה המתנדנדת ,  המדינה השלישית בגודלה ,  שמשקלה בחבר האלקטורים הוא 29 צירים - מספר שיכול להכריע את הבחירות .  משקל הקהילה היהודית הוא אמנם רק שלושה אחוז מכלל האוכלוסיה בפלורידה ,  אבל כשממוצע הסקרים מראה על יתרון של פחות מאחוז לטראמפ במדינה זו ,  כל קול קובע .  
לדברי גורמים בסביבת ראש הממשלה , " הכוונה היא לשמור על איזון בין שני המועמדים ".  בחודשים האחרונים נתניהו מנסה להתרחק מקמפיין הבחירות לנשיאות ארצות הברית .  זאת על רקע הטענות כלפי התנהלותו בבחירות 2012 ,  אז הואשם בתמיכה במועמד הרפובליקני מיט רומני .  הוא מקפיד שלא לענות על שאלות בנושא ואף הבהיר כי הוא מעונין לאזן לגמרי את מגעיו עם שני הצדדים של הפוליטיקה האמריקאית .  בריאיון לוואלה !  NEWS בסוף השבוע נתניהו אמר כי  " אני בטוח שמי שייבחר לנשיאות יהיה או תהיה לישראל ידיד או ידידה ".  
נתניהו וטראמפ היו אמורים להיפגש בדצמבר האחרון ,  כשהמועמד הרפובליקני - אז עדיין אחד מיני רבים - תכנן ביקור בישראל .  עם זאת ,  הפגישה בוטלה בסופו של דבר לאחר שנתניהו גינה את אמירת טראמפ לפיה יש לאסור על כניסת מוסלמים לארצות הברית .  טראמפ אמר אז שהגינוי היה  " סוג של בלתי הולם ,  אבל זה בסדר ",  ובסופו של דבר ביטל את הביקור המתוכנן ואמר שהפגישה תתקיים אחרי שיהפוך לנשיא ארצות הברית .
 הפגישה בין נתניהו לאיל הנדל"ן מגיעה גם על רקע הדיווחים בארצות הברית ,  לפיהם המילארדר היהודי שלדון אדלסון ,  המקורב לראש הממשלה ,  צפוי לתרום לראשונה לקמפיין הבחירות של טראמפ .  לפי פרסום ברשת CNN ,  החליט אדלסון לתרום למפלגה הרפובליקנית 45 מיליון דולר ,  20 מיליון דולר להבטחת הרוב הרפובליקני בסנאט ,  ו-20 מיליון דולר נוספים יוקדשו לבחירות לבית הנבחרים .  חמשת מיליון הדולרים הנותרים צפויים להיתרם לארגון פוליטי שיתמוך בטראמפ .  

נתניהו וטראמפ נפגשו בניו יורק : " אכיר בירושלים כבירה המאוחדת "
 השניים שוחחו במשך יותר משעה בדלתיים סגורות .  לפי הודעת מטה המועמד ,  טראמפ אמר כי  " ישראל סבלה יותר מדי זמן מהטרור האסלאמי "  והשניים דנו בהסכם הסיוע ובנושאים ביטחוניים .  בהמשך ייפגש ראש הממשלה גם עם קלינטון

