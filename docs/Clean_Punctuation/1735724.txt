נמתח הקו בין רמאללה לעזה 
מטחנת המילים שנראתה אתמול במהלך המשא ומתן הישראלי ? פלסטיני בחסות ארה"ב ,  נתנה יסוד לתקווה כי הצדדים פתחו בדיון מעשי .  כצפוי וכמקווה ,  המשא ומתן חייב להתנהל בעת ובעונה אחת בשורה של נושאים .  לא מה קודם למה ,  אלא הכל ביחד .
 מי שטוען בתבונה כי אין לצפות שבנימין נתניהו יסכים להתקדם בסוגיית הגבולות כל עוד לא היתה התייחסות להכרה בישראל כבמדינה יהודית - מבין שגם ההפך נכון .  אבו מאזן לא יעניק לישראל בדל הכרה באשר לזהותה הלאומית ,  בלי שיידע כי ישראל מציעה לו שטח השווה בהיקפו לכל יהודה ושומרון .
 מידע מועט בלבד דלף לפי שעה משיחות המרתון ,  אבל אין ספק כי ההקפאה היא עתה  " מסמר בלי ראש "  והצדדים התחבטו ארוכות כיצד לחלצו מן הדיונים .  בקדימון לראיון עם עודד גרנות בערוץ 1 התבטא הנשיא חוסני מובארק כי אינו מבין מה הבעיה בבלימת הבנייה בהתנחלויות בעוד כמה חודשים .  תגובה קלאסית לאמירה הנדושה ,  שדברים אשר רואים מהנילוס לא רואים מבית אל .
 לא פחות מעיקה מכך היא מתיחת הקו בין רמאללה לבין רצועת עזה .  התגברות הירי לעבר הנגב ,  תוך שימוש בפצצות זרחן פלסטיניות אשר לא ימצאו את דרכן לדו"חות של האו"ם ,  מחזירה את הצדדים למועקה מוכרת .  אבו מאזן ירא את התנגדות חמאס ,  ונתניהו לא יוכל להתמיד בתגובה כה צמחונית לאורך ימים .
 אתמול ,  עוד בטרם הסתיימה ארוחת הערב במעון ראש הממשלה ,  הוכנו מנהלי המשא ומתן המעשי לפתוח בשורה של בירורים המבוססים על מה שנאמר בצמרת המרובעת .  זה סימן טוב ,  או לפחות נכון .  
כך צריך להתנהל המשא ומתן ,  אבל מי שקרוב לשיחות - אם כי לא נכח בהן - טרח להזהיר כי בהיעדר נוסחה כלשהי בסוגיית ההקפאה עלול הסיבוב הבא ,  שנועד להתקיים בעוד שבועיים ,  להתרחק פעם נוספת .  זאת ,  למרות הרצון המשותף לשאת חן בעיני ברק אובמה שעיניו נשואות לקלפיות האמריקניות .
 
נמתח הקו בין רמאללה לעזה 
nan
