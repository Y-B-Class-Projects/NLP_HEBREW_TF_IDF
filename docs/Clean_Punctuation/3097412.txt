 " אף אחד לא מאמין לאבי גבאי ":  הפרלמנט הירושלמי במלחה
שבעת הירושלמים הוותיקים מתכנסים מדי שבוע בקניון בעיר ומשוחחים על המשבר בהדסה ,  על טיולים בעולם ועל נתניהו .  מה הם חושבים על השרים בנט ושקד ?  ומה עתידו של העם היושב בציון ?  שולחן ערוך ,  ביקור בין פרלמנטים :  כתבה שנייה
פרלמנט העברית בירושלים מתכנס מדי שבוע בקניון מלחה בעיר לשיחה מעמיקה .  מיישי שחזר לאחרונה מחצי האי קמצ'טקה שברוסיה ;  אריה שהיה איש משאבי אנוש ונוסע הלילה ללונדון ;  מוטי  מורה שהפך לעיתונאי ;  מרסל האינטלקטואל שהיה דיפלומט כלכלי ויפתח עוד מעט בנאום מרתק על פשיזם וכיבוש ;  וצ'ארלי ,  עיתונאי שיושב מימיני .  דורון ומלי לא הגיעו היום כי הם עסוקים בקייטנת סבתא וסבא .  כולם פנסיונרים עסוקים בשיא כוחם המבקשים לעצמם קצת זמן איכות ביחד .  
מיישי מספר בהתרגשות כי חזר מהמזרח הרחוק הרוסי לאחר שנסע לשם לרגל סיור צלמים בקצה העולם .  קמצ'טקה היא ארץ בראשית בקצה רוסיה .  כאשר יורד הלילה במוסקבה עולה השחר בקמצ'טקה - ארץ של הרי געש ,  קרח נצחי על פסגות ההרים ,  ובעמקים הירוקים הדובים הגדולים נהנים מתפריט עשיר של צמחים ודגי סלמון ענקיים .  מיישי מספר כי זה מסע ארוך להגיע לשם .  עוברים תשעה אזורי זמן בעשרות שעות של טיסות ,  שמסתיימות בטיסה מפחידה בהליקופטר רוסי עתיק .  לדבריו ,  החוויה היא לא רק המקום אלא גם חבורה של ישראלים ,  צלמים חובבים ,  שבוחרים בקצה העולם כדי לצלם דוב ענק ממרחק של מטרים ספורים כשהוא צד לו בנחת דגי סלמון ענקיים ,  ואתה ממש לא מעסיק אותו . 
" נגמרה המלחמה בהדסה ,  מי ניצח ?  ",  זורק אריה שאלה . " ברור שרוטשטיין ניצח ",  מוטי מגיב מיד . " בחברה הישראלית יש אנשים מוגנים .  רוטשטיין הוא איש חזק ,  שמקבל גיבוי מוחלט מליצמן גם על דברים פחות מוצלחים שלו .  רוטשטיין יצא זכאי בבית הדין של נציבות שירות המדינה .  לפעמים קשה להבין את בתי המשפט .  צ'רלי ביטון וסעדיה מרציאנו מהפנתרים השחורים נתפסו ביחד על ידי המשטרה בהפגנה סוערת .  סעדיה קיבל חצי שנה וצ'רלי יצא זכאי .  סעדיה היה תמים ואכל אותה וצ'רלי היה מתוחכם .  רוטשטיין הוא מתוחכם שלא אוהב להפסיד והיה ברור שהוא ינצח .  הוא לא סופר אף אחד ,  וגם לא את הרופאים של המחלקה האונקולוגית לילדים .  נראה שהוא יצליח לשקם את הדסה וזה מה שחשוב לליצמן ",  הוא מוסיף . " מנחם בגין העריך ואהב את צ'רלי ביטון .  הוא קרא לו צ'רלס ".  אומר מיישי .
" נו מרסל ,  הכנת לנו כמה מילים על הפשיזם וכל השאר ?  ",  ממריץ אריה את חברו . " מי המציא את השיטה ?  ",  הוא שואל . " ממציא השיטה היה מוסוליני ,  שהיה חבר במפלגה הסוציאליסטית האיטלקית .  הפילגש שלו הייתה ,  כמה מפתיע ,  יהודייה .  רוב האנשים חושבים שבפשיזם יש ממד של גזענות ,  אבל לא .  בשביל הפשיזם החברה היא המטרה והאדם הוא אמצעי ,  בניגוד לסוציאליזם שהחברה היא האמצעי למען הפרט ".   " איזה תנועה בארץ שלנו נתפסת כפשיזם ?  ",  שואל אריה את מרסל שממשיך בשיח האקדמי שלו . " ברגע שהחברה הישראלית התחילה להתרחב בטריטוריה כאידיאולוגיה ,  צמח לו האינדיבידואליזם .  אידיאולוגיה קיימת תמיד והיא תוצאה של הרוח הקיימת בחברה בתקופה ".  
" ולאנשים האינדיבידואליסטים אין אידיאולוגיה ?  ",  אני שואל . " להם יש תסביך ,  אינדיבידואליזם לא אוהב להזדהות או להשתייך ",  הוא עונה . " אז רק משבר או מהפכה יכולים לשנות כיוון של מדינה ששולטת בה אידיאולוגיה כזו ?  ",  צ'רלי מאתגר . " נכון ,  ומאחר והשמאל לא יודע לאחד את האינדיבידואליזם תחת אידיאולוגיה ברורה ומערכת חברתית מסודרת ,  הוא מחכה לישועה מבחוץ שתכפה שלום עלינו .  בימין קוראים לזה בגידה ",  אומר מרסל . " יהודים הם עם ללא גבולות בתודעה .  רק הציונות הדתית היא קבוצה אידיאולוגית ברורה עם תפקידים וקשרים חברתיים מחייבים ",  אני משתתף .
 אחרי הקשבה ארוכה ,  מחליט מוטי להשתתף . " יש תופעה חדשה בשלוש השנים האחרונות .  הדתיים הלאומיים החליטו לנהל את עצמם ואת המדינה .  עד השנים האחרונות הדתיים סמכו על הליכוד שינהל עבורם את המאבק המרכזי על האידיאולוגיה שהם מאמינים בה .  בנט ושקד לא רק יצאו מתוך הלשכה של ביבי ,  הם יצאו לנהל את עצמם והם אלטרנטיבה .  הדתיים שולטים היום בתהליכים הפוליטיים ואחרי שהם החליטו לנהל את עצמם ,  ביבי הוא שלב בדרך ",  הוא אומר . 
" ומה הלאה ?  ",  שואל צ'רלי ,  ומוטי ממשיך : " אני מפחד שהחברה הישראלית תאבד את זכות הקיום כמרכז לעם היהודי .  אני מאמין שנחזור להיות חברה הומניסטית בשלב כלשהו .  ככה זה בעולם של מטוטלת ,  בעולם של תזה ואנטיתזה .  כללית ,  לרוב בהנהגה הישראלית היה שלטון ימני .  גלילי ,  גולדה ,  וכל האחרים הם ימין .  הם פשוט זזו הצידה .  אין ממש שמאל בארץ .  יש ימין ומרכז .  בסוף לא תהיה ברירה ,  באיזשהו שלב נצא לדרך השלום .  היוזמה הסעודית על השולחן ,  שתי מדינות בגבולות 67 ,  והדתיים היום בשיא כוחם ולא יכלו למנוע את השלום ",  הוא אומר .
" האליטות בסוף קובעות הכול ,  לא הציבור הגדול .  הם מובילים והם המשפיעים ביותר .  נראה שהאליטות האלה מתחילות להתעייף מביבי וזה אומר שהוא לקראת סיום .  שהימין לא ידאג ,  גם אם ביבי ילך מכל סיבה שהיא ,  הליכוד ימשיך להרכיב את הממשלה הבאה ".  
" ואבי גבאי ",  קורא מיישי , " עדיין לא ברור מי הוא .  מה שברור זה שהוא טעה כשיצא נגד האליטות המשפטיות כשהצטרף להפגנה ליד ביתו של היועץ המשפטי לממשלה .  ואם מפלגת העבודה חפצה בחיים היא חייבת להנהיג ,  לשלוט .  אם הוא לא מסוגל לשלוט ולהנהיג את המפלגה שלו ,  למה שהציבור יאמין שהוא יוכל להנהיג את המדינה ?  ".   
" אבי גבאי ,  יאיר לפיד והאחרים ,  צריכים להיות יצירתיים מאוד כדי לזכות בשלטון בתקופה כזאת ",  מסכם מיישי .  אריה מבקש ממנו לספר סיפור , " כדי שנלך עם טעם טוב הביתה ".   
" איכר מבוגר ולו שני בנים בכלא הגיע למצב שהיה צריך לחרוש את השדה כי לא היה מה לאכול ",  מספר מיישי . " רתם סוס אבל לא היה לו כוח לחרוש .  הוא ויתר ,  וכתב מכתב לבניו בכלא .  'בנים שלי ,  בקשו חופשה ובואו לעזור לי לחרוש את השדה' .  הבן הגדול כתב בתשובה כי לא מאשרים לו לצאת לחופשה .  הבן הצעיר ,  שפנה לשלטונות הכלא וסורב גם הוא בגלל שוד גדול שביצע ,  כתב לאביו :  'אבא ,  בבקשה אל תחרוש את השדה ,  כי בשדה הזה הטמנתי את כספי האוצר ששדדתי' .  למחרת קם האב וראה שוטרים על טרקטורים חורשים את השדה .  'מצטער שלא יכולתי לעזור לך לחרוש את השדה ,  אבל דאגתי שיעשו זאת' ,  כתב לו הבן ".  
רוצים שאיתן יגיע להתארח בפרלמנט שלכם ? כתבו לו - eytan.mizrachi@gmail.com  

" אף אחד לא מאמין לאבי גבאי ":  הפרלמנט הירושלמי במלחה
שבעת הירושלמים הוותיקים מתכנסים מדי שבוע בקניון בעיר ומשוחחים על המשבר בהדסה ,  על טיולים בעולם ועל נתניהו .  מה הם חושבים על השרים בנט ושקד ?  ומה עתידו של העם היושב בציון ?  שולחן ערוך ,  ביקור בין פרלמנטים :  כתבה שנייה

