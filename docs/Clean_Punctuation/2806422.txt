חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום
אתם צריכים לדעת שהיום ייפגשו ראש הממשלה בנימין נתניהו ושר האוצר יאיר לפיד .  אחרי הנתק בצמרת ההנהגה ,  שמקורו בחילוקי דעות קשים בנוגע למהלכי הממשלה ,  ייפגשו השניים בניסיון אחרון לפתור את המשבר בקואליציה .  גורמים בסביבת ראש הממשלה אמרו כי נתניהו ינסה בימים הקרובים לבדוק האם ניתן להגיע להסכמים שיאפשרו את המשך קיום הממשלה , " כך שניתן יהיה לנהל באופן תקין את ענייני המדינה ".  עוד צפוי נתניהו להיפגש עם יו"ר הבית היהודי נפתלי בנט ובהמשך גם עם יו"ר מפלגת התנועה ,  שרת המשפטים ציפי לבני .  
אתם צריכים לדעת שהיום יתקיים דיון בערעורו של יונתן היילו על הרשעתו וגזר דינו .  עשרות תומכים ופעילים צפויים להגיע לבית המשפט העליון בירושלים לדיון ,  והם צפויים לערוך תהלוכה שתסתיים מול שערי היכל הצדק .  היילו הורשע לפני כשנה ברצח ירון איילין בשנת 2010 בנתניה ,  ובית המשפט המחוזי גזר עליו 20 שנות מאסר .  זאת ,  לאחר שהשופטים קיבלו את טענת סנגורו ,  עו"ד אלון אייזנברג ,  לענישה מופחתת משום שהיה קורבן לסחיטה ולמעשי סדום מצד המנוח .  
אתם צריכים לדעת שהיום חל יום האיידס העולמי ,  להגברת המודעות למגפה .  על פי נתוני ארגון הבריאות העולמי - בסוף שנת 2013 חיו כ-35 מיליון אנשים עם נגיף ה-HIV ,  מתוכם 2.1 מיליון מקרים שדווחו לראשונה באותה השנה .  בין השנים 1981 לסוף 2013 ,  התגלו בישראל 7,990 מקרים חדשים של נשאי HIV וחולי איידס ,  מתוכם 6,454 בני אדם חיים היום בישראל .  בשנת 2013 דווחו למשרד הבריאות על 476 מקרים חדשים ,  עשרה מקרים פחות מהשנה שקדמה לה .  
אם עדיין נשאר לכם כסף מיום הרווקים הסיני ומיום שישי השחור שהפך לסוף שבוע שלם ,  אתם צריכים לדעת שהיום חל ה"סייבר מאנדיי ",  יום שני המקוון בתרגום חופשי .  זהו יום השני שמגיע אחרי חג ההודיה האמריקני ,  והוא  " נחגג "  לראשונה ב-2005 .  כבר בסוף השבוע האחרון עלתה כמות המכירות שבוצעו דרך האינטרנט בארה"ב בסביבות 20% .  נראה שהאמריקנים כבר פחות אוהבים ללכת מכות בחנויות עצמן ומעדיפים לעשות את המלחמות שלהם בבית מול כפתור ה-F5 על הסייל הלוהט התורן .  הסייבר מאנדיי הגיע גם לישראל ובמהלך היום יינתנו הנחות משמעותיות במגוון חנויות .  
קבוצת הכדורסל של מכבי תל אביב תארח הערב את בני הרצליה ,  במשחק במסגרת המחזור התשיעי בליגת העל .  אף שעל הנייר מדובר במשחק קל עבור הצהובים ,  המאמן גיא גודס לא מקל ראש בהתמודדות ,  מאחר שהפסד או אפילו ניצחון דחוק יערערו מאוד את מעמדו .  כזכור ,  לאחר התאוששות קלה של הצהובים הגיעה התבוסה הכואבת לצסק"א מוסקבה ביום חמישי ,  ובעקבותיה שבו ועלו הביקורות כנגד גודס .  בהמשך השבוע תתמודד מכבי תל אביב עם אלבה ברלין הגרמנית ,  והמשחק הקרוב ישמש הכנה טובה עבורה גם למפגש עם הגרמנים .  

חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום

