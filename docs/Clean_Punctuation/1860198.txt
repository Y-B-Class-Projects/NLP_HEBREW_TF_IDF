לשכתנו בוערה כולה
מתחזקת התחושה שלא בשגרירות קהיר התלקחה האש ,  אלא שדווקא בלשכת נתניהו אחזו להבות .  אוריה כנף סבור כי באמצעות הרעפת שבחים על המאבטח יונתן ,  מנסה נתניהו להסוות את כישלונו שלו
בדברי הימים אמנם יצניע נתניהו את אירועי ה-9 בספטמבר ,  אך כבר כעת אפשר להבחין בכמה ספינים שיצאו מלשכת ראש הממשלה ,  במטרה לגמד את אחריותו לאירועים הסוערים מול שגרירות ישראל בקהיר .  
הרחובות בבירת מצרים נרגעו מעט מאז סוף השבוע ,  אך הרוחות בירושלים טרם שככו ,  ומתחזקת התחושה שלא בשגרירות בשכונת גיזה התלקחה האש ,  אלא שדווקא בלשכת נתניהו אחזו להבות .  הבהלה שתקפה את ראשי המדינה בלילה שבין שישי לשבת הוסוותה היטב בצילום שנשלח לתקשורת מחדר המצב ,  למרות שפקידים רבים אמרו לעיתונאים לאחר מכן כי בכל זאת הורגשה זיעה קלה בחדר הממוזג .
 התמודדותו הכושלת של נתניהו עם המשבר תורגמה לגבורה ,  על ידי האצלתה ליונתן ,  מאבטח השגרירות ,  שהפך לאיש השעה באדיבות לשכת ראש הממשלה .  כדי שאיש לא יפספס את הרמז ,  יונתן  ( המאבטח )  קיבל שי - הספר  " מכתבים מיונתן "   ( נתניהו )  ,  גיבור מבצע אנטבה .  הוריו של המאבטח הוזמנו לטקס ,  ובנם קיבל חיבוק מצמית מראש הממשלה .  ברקע :  מפת אירן ,  תזכורת קלה לאיום הקבוע ,  נוסף לזה החדש ממצרים .  בנאום הוזכרו ביטויים כגון  " תודה לאלוהים "  או  " טוב שחזרת לארץ ישראל "  ו-"רק בזכות נתניהו נמנע לינץ' ביהודים ". 
כדי לחדד את את המסר ,  נמסרה לתקשורת תמונה מצונזרת של יונתן ,  אך לא כזו שלא ניתן להבחין שהוא חובש בה כיפה .  גם אם לא מדובר באדם דתי ,  לא קשה להניח שבכוונה תחילה נבחרה התמונה לייצג אותו ,  על פני תמונות נאות ומוצלחות יותר ,  לדעת כמה אנשים שצפו בהן .  
ומדוע ?  כדי לדחות את הביקורת .  כי באופן אירוני ,  כמו החומה מסביב לשגרירות שקרסה עם כניסת השבת ,  גם נתניהו הקיף עצמו ביועצים דתיים שמדי כניסת-שבת נמלטים מהלשכה ומותירים אותו פגיע .  אין פסול באדם דתי - אך הדתיים שבבכירי הלשכה נעדרו מחדר המצב ,  ממנו נאלץ נתניהו להטריד בבהלה את אובמה ,  ולהתחנן לחילוץ המאבטחים . " נתניהו מנע אסון-מצדה ",  אמרו אחר כך מקורביו הבכירים .  אחרים טענו שברגעי הלחץ ,  נתניהו נראה כמי שבעצמו עומד לשגר פקודת-מצדה ,  ושרק מזכירת המדינה קלינטון הצליחה להרגיעו לבסוף .
 הבולט שביועצי נתניהו הוא יעקב עמידרור ,  איש ימין מובהק שכיפתו אינה שמוטה ולו באף צילום .  יוסי ורטר כבר שאל ב"הארץ ",  בחודש פברואר , " מה יעשה נתניהו אם תתמוטט ממשלת מצרים באיזה וויקנד ,  והאם ייאלץ לחכות ראש הממשלה עד צאת שלושה כוכבים כדי לתדרך את יועציו ".  כעת נראה שממשלתו של נתניהו כמעט קרסה בעצמה בסוף השבוע האחרון ,  כי יועציו היו בוויקנד המסורתי  ( תרתי משמע )  ולא באו לסייע לו ,  כפי שכשלו לסייע לו בסוף השבוע שבו הכריזה טורקיה על ניתוק הקשרים עם ישראל ,  וגם בימי חול שבשגרה .
 נתניהו סיפר שבעת המשבר לא ענו לו בטלפון האדום בקהיר .  אולי אם ראש הממשלה ,  שאינו דיפלומט דגול ,  היה טורח להקשיב לביקורת ולמנות יועצים משכילים יותר - שאינם נוטים להסתכסך ולאיים ולהכחיש - הוא היה עשוי ללמוד כיצד לא להגיע למצבים כאלה מלכתחילה .  אז ,  אולי ,  ההישג האמיתי היה של ישראל - ולא כזה שנאנס על י' מהשב"כ ,  שבסך הכל רצה לחזור לוויקנד בבית שאן ולא להפוך ליונתן המפורסם .  יש לקוות שיונתן ,  שזכה לשבחים על שלא פתח באש לעבר המפגינים הזועמים ,  לא יגלה שעמידרור צוטט כמי שאמר ש"שצריך לירות בראש של כל סמרטוט שלא מסתער על האויב ",  כאשר יוזמן בוודאי להיפגש עמו בקרוב .
 
לשכתנו בוערה כולה
מתחזקת התחושה שלא בשגרירות קהיר התלקחה האש ,  אלא שדווקא בלשכת נתניהו אחזו להבות .  אוריה כנף סבור כי באמצעות הרעפת שבחים על המאבטח יונתן ,  מנסה נתניהו להסוות את כישלונו שלו

