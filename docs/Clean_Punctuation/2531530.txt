חשבו מחוץ לקופסה
כשהכל עמד לקרוס ,  וספינת-החלל עמדה להתרסק ,  והקפטן וצוותו היו כפסע לפני מוות ודאי - משך הצוער קירק את התקע של המחשב מן השקע ,  והאורות נדלקו בחדר-התירגול .  המשחק הסתיים - והצוער קירק ,  לימים קפטן קירק מה"אנטרפרייז ",  היה לצוער הראשון באקדמיה שסיים את המבחן הסופי בקורס הקצינים כשהוא חי .  כל קודמיו התרסקו במבחן ,  שהתבסס על ההנחה של  " נו-ווין "   ( No Win )  - אין דרך לנצח .  הצוער קירק שינה את חוקי המשחק ,  ונותר בחיים ,  מנצח .
 זו ,  בקליפת אגוז ,  תמצית אפיזודה מהסידרה המפורסמת  " סטאר טרק "   ( "מסע בין כוכבים ")  ,  וזה הלקח של קפטן קירק בהמשך הדרך :  אין כזה דבר מצב של  " נו-ווין "   ( הסיפור בסידרה קצת יותר מורכב ,  והצוער קירק למעשה משכתב את תוכנת המבחן ,  אבל זה לא חשוב - העיקרון חשוב )  .
 וזו ,  בקליפת אגוז ,  גם תמצית המהלך שהובילו אור ליום אתמול ראש הממשלה בנימין נתניהו ויו"ר קדימה שאול מופז .  הם מצאו עצמם בתוך מישחק שאחרים ניסו להכתיב בו את הכללים :  בעלי עניין ,  פוליטיקאים ועיתונאים .  מהלך שבו היה אמור מופז להימחק ,  ונתניהו להישחק ,  ואחרים היו אמורים להפוך לגיבורי היום .  מה עשו נתניהו ומופז ?  הוציאו את התקע מהשקע ,  שינו את הכללים ,  וניצחו .  
נתחיל במופז :  כחודש בלבד לאחר ניצחונו בפריימריז ,  ולאחר שהביס באורח דמוקרטי את יריבתו שכשלה ,  הוא מצא עצמו כשקווי-ההגנה שלו נפרצו ,  הבונקר שלו מתמוטט ,  גייסותיו נמלטים ,  יריביו מכתרים אותו ועומדים להנחית עליו מכת-מוות .  ציפי לבני החלה להצטייר שוב ,  באדיבות בעלי עניין ועיתונאים אוהדים ,  כתקווה הלבנה הגדולה .  הוא היה כפסע לפני מוות פוליטי .  ברגע האחרון ,  קרא נכון את תמונת הקרב ,  וביצע את המהלך היחיד שהותיר אותו בחיים .  מה ציפו ממנו ,  שיתאבד לקול תשואות  " בראבו קפיטן "? 
נתניהו הגיע לזירה מכיוון אחר .  אמנם נישא על סקרים מחמיאים ,  אבל ניצב בפני שדה מוקשים ,  הן בתחום הביטחוני-לאומי ,  הן בתחום הכלכלי ,  הן בתחום המפלגתי-פנימי .  ומעל לכל - אי-הוודאות בנושא האיראני וההתפתחויות הפוליטיות והכלכליות באירופה .  מלכתחילה ,  הוא רצה יציבות כדי לטפל בדברים .  אחרים הם שניסו לדחוף אותו לבחירות תוך שהם מעוררים מערבולת הולכת וגוברת ,  ותקוותם שיטבע בה .
 כך נוצר הצירוף נתניהו-מופז .  כך קמה ממשלת אחדות .  דווקא הספינות של בעלי העניין שניסו להכתיב את המהלכים הן שטבעו בים בבוקר אחד .  כך מצאו עצמם כתבים פוליטיים ופרשני-על בעיני עצמם ניצבים בפני הצורך להודות שלמרות שחצנותם - לא היה להם שום מושג .  שהשחקנים הראשיים סירבו למלא את התפקיד שייעדו להם אחרים ,  ופשוט הוציאו את התקע מהשקע .  הם חשבו מחוץ לקופסה ,  כמו אותו קפטן קירק .
 ואגב :  למגינת ליבם של הכתבים והפרשנים ,  המהלך הזה גם טוב למדינת ישראל ,  ולציבור הישראלי ,  ויוצר הזדמנויות של ממש כמעט בכל תחום ותחום .  יציבות תמיד עדיפה על אי-יציבות - אלא אם מישהו מעדיף לשיר  " עולם ישן נחריבה ",  ולהקים עולם חדש ,  בצלמו ובדמותו .
 בבקשה ,  אז שינסה להקים את העולם החדש הזה - בבחירות הבאות .  

חשבו מחוץ לקופסה
nan
