רה"מ נתניהו :  מאחל לליברמן שיוכיח את חפותו
רה"מ מיהר להגיב להודעת היועמ"ש בדבר כוונתו להגיש אישום נגד השר ליברמן בכפוף לשימוע . " אני עובד עם ליברמן זמן רב ,  הוא חבר מרכזי בממשלה ".  ליברמן עצמו אמר כי  " אין לי סיבה לדאגה "
  ( צילום :  קובי נתן .  עריכה :  טל רזניק ) 
ראש הממשלה בנימין נתניהו ,  הגיב אמש  ( רביעי )  להודעת היועץ המשפטי לממשלה יהודה וינשטיין ,  לפיה בכוונתו להגיש כתב אישום נגד שר החוץ ויו"ר ישראל ביתנו אביגדור ליברמן בכפוף לשימוע .  נתניהו אמר כי  " אני מאחל לשר החוץ שיוכיח את חפותו .  אני עובד עם ליברמן זמן רב ,  הוא חבר מרכזי בממשלה ואני מקווה שהוא ימשיך לתרום את תרומתו הציבורית ". 
ליברמן עצמו התייחס בקצרה להחלטת היועמ"ש בנאומו אמש בוועידת ישראל ביתנו שנערכה בבנייני האומה בירושלים .  ליברמן אמר לבאי הוועידה כי  " אני מניח ששמעתם את ההודעה שפרסמה הפרקליטות .  תמיד פעלתי על פי החוק ואין לי סיבה לדאגה .  אחרי 15 שנה תינתן לי סופסוף ההזדמנות להוכיח שפעלתי לפי החוק ,  ואתם יודעים  אצלי מילה זה מילה ". 
במערכת הפוליטית היו מי שקראו לליברמן להשעות את עצמו .  ח"כ זהבה גלאון  ( מרצ )  אמרה כי  " על ראש הממשלה להשעות מידית את שר החוץ .  לא ייתכן שמי שמואשם בהאשמות חמורות כל כך ימשיך לייצג את מדינת ישראל בעולם .  מהחלטתו של היועץ המשפטי עולה מי לא נאמן ,  מי הפר אמונים ומי הפר את החוקים .  מתברר שמבחני הנאמנות של ליברמן היו מפלטו של המושחת ". 
יו"ר סיעת מרצ ,  ח"כ אילן גילאון ,  ציין כי  " ההיגיינה הציבורית מחייבת שהשר ליברמן ישעה עצמו .  התעשרותו המופלגת והמואצת שעה שעסק כביכול בפרנסת ציבור ,  אכן מעוררת השתהות ובעיקר תמיהות .  מעודד ציבורית להיווכח שניסיונותיו של ליברמן לפרק את מערכת אכיפת החוק ולחמוק מאימת הדין ,  באמצעות מינוי שרי משפטים ,  ביטחון הפנים ויועץ משפטי לממשלה ,  לא הועילו ". 
מנגד ,  בימין הביעו תקווה כי ליברמן ייצא בסוף המהלך זכאי .  ח"כ אורי אריאל  ( האיחוד הלאומי )  ציין כי  " פתיחת הליכים נגד אישיות ציבורית היא תמיד מעשה עצוב .  אני מקווה לראות את השר ליברמן מסיים את הליך זכאי מחוסר אשמה ,  ונקי מכל רבב ".  חברו למפלגה ,  מיכאל בן ארי ,  אמר בתגובה להודעת היועמ"ש כי  " הודעת היועץ המשפטי לממשלה באשר לליברמן מעלה צחנה ותחושה של ציד מכשפות של הפרקליטות ,  כשידוע שרוב מקבלי ההחלטות שם הם אנשי שמאל .  אין לי ספק שאם לליברמן היו קוראים שמעון פרס או אהוד ברק ,  תיק החקירה היה נקבר ". 
במפלגת ישראל ביתנו הביעו הערכה לפועלו של ליברמן ,  והדגישו כי הם משוכנעים שלאחר הליך השימוע שצפוי לליברמן ,  יוחלט שלא להגיש נגדו כתב אישום .  שר התשתיות עוזי לנדאו אמר כי  " אנו ממשיכים בפעילות הפוליטית שלנו כאילו לא היתה החלטה ". 
שר התיירות סטס מיסז'ניקוב ,  אמר כי  " כמו שליברמן עמד בגבורה בפני עינוי דין 15 שנה ,  כך גם יעמוד בפני שימוע וייצא זכאי ".  ח"כ דוד רותם ציין כי  " אני חושב שלא יוגש כתב אישום .  בתי משפט פועלים לפי ראיות .  אז אומרים ,  אז מה קרה ?  הרבה פעמים כבר אמרו דברים .  ליברמן הולך לשימוע ותראו מה יהיה אחרי השימוע .  המפלגה ממשיכה בדרכה ". 
רותם הוסיף כי  " הציבור בישראל בחר בליברמן והציבור הוא עדיין הריבון ,  וכנראה שהוא לא מאמין שיש עליו רבב .  אני מכיר כמה שרים שהעבירו חברות לבנות שלהם והעבירו גם להם כסף .  אולי תבדקו גם את זה פעם ?  אבל לא קוראים להם אביגדור ליברמן אז לא בודקים ". 
ח"כ פאינה קירשנבאום אמרה כי  " סופסוף יש משהו שאפשר להגיב ולהתייחס לזה .  אני מאמינה בחפותו והוא יוכל להוכיח אותה עכשיו .  זה אור בקצה המנהרה כי זה התחלה של סוף שאנחנו יודעים עם מה אנחנו מתמודדים ,  אבל לשאול למה זה קרה היום בוועידת ישראל ביתנו ,  זו שאלה שלא צריל לשאול אותי אלא את היועמ"ש ". 
 ( עדכון ראשון :  21:12 ) 

רה"מ נתניהו :  מאחל לליברמן שיוכיח את חפותו
רה"מ מיהר להגיב להודעת היועמ"ש בדבר כוונתו להגיש אישום נגד השר ליברמן בכפוף לשימוע . " אני עובד עם ליברמן זמן רב ,  הוא חבר מרכזי בממשלה ".  ליברמן עצמו אמר כי  " אין לי סיבה לדאגה "
 
