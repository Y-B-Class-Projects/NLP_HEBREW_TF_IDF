מרקל לנתניהו : " הסכמנו שלא להסכים על ההתנחלויות "
 על רקע המתיחות בין ישראל וגרמניה ,  נפגש ראש הממשלה עם הקנצלרית ,  ואמר לה : " לא התייאשתי מלנסות להגיע להסכם ".  לצד הביקורת הדגישה מרקל : " היחסים החזקים בינינו לא ישתנו "
" על התנחלויות אנחנו מסכימים שלא להסכים ",  כך אמרה היום  ( חמישי )  קנצלרית גרמניה ,  אנגלה מרקל ,  בהצהרות משותפות שנשאה עם ראש הממשלה בנימין נתניהו במהלך ישיבת ממשלה משותפת בברלין .  על רקע הזעם הגרמני על החלטת ישראל לבנות בהתנחלויות בתגובה למהלך הפלסטיני באו"ם אמרה מרקל כי  " זה נושא שדובר עליו שוב ושוב .  אמרתי את דעתי בבירור .  אנחנו ,  כשותפים קרובים ,  יכולים לתת את ההערכה שלנו אם זה נכון או לא נכון לקידום פתרון של שתי מדינות ,  ויש אי-הסכמה על הנקודה הזאת ".  מרקל הדגישה כי  " היחסים בינינו לא משתנים והם חזקים מספיק כדי להתגבר על ההבדלים הללו בינינו ".  
מרקל קראה להמשיך לעבוד על פתרון של שתי מדינות ואמרה כי  " אנחנו רוצים לראות מדינה יהודית לצד מדינה פלסטינית ,  לחדש את המשא ומתן ולהימנע מצעדים חד-צדדיים ".  הקנצלרית הדגישה כי ביטחון ישראל הוא חלק מתפיסת הביטחון של גרמניה ,  כפי שבאה לידי ביטוי בתמיכה שהעניקה ממשלתה למבצע  " עמוד ענן "  ברצועת עזה . " יש קונצנזוס בין המדינות ורוח חברית .  ברור לנו שישראל היא המדינה הדמוקרטית היחידה באזור ,  ויש לנו איתה יחסים אסטרטגיים לאורך השנים ".  נתניהו הודה למרקל על דבריה ואמר כי הוא מעריך את הזמן שהיא מקדישה לחיזוק היחסים . " אין לי ספק לגבי המחויבות העמוקה שלך לביטחון ישראל ולרווחת המדינה היהודית ",  אמר נתניהו ,  שהדגיש כי במהלך השיחות  " דיברנו על ההסכמות הרבות שיש לנו בתחומים שונים ועל ההבדלים בעמדות - ויש גם כאלה ".  
נתניהו ומרקל נפגשו היום בפעם השנייה ,  במקביל לישיבת ממשלה משותפת של שרים בכירים משני הצדדים בה חתמו שתי המדינות על שורה של הסכמים להרחבת שיתוף הפעולה .  בראש סדר היום עמדו האירועים המדיניים האחרונים בחזית הפלסטינית ,  אך הפגישה עסקה גם בשורה ארוכה של נושאים אזוריים ,  ביניהם המאבק למניעת גרעין אירני ,  החשש מגורל מאגרי הנשק הכימי בסוריה ,  האירועים האחרונים במצרים והשמירה על הפסקת האש ברצועת עזה . " אני יוצא מהשיחות כשיש לנו חבר ושותף לביטחון ושלום במזרח התיכון ,  בזמן שאנחנו מבקשים להעניק תקווה לעמים שלנו דורות קדימה ",  אמר נתניהו בסוף הפגישה .
 מרקל ניסתה לעמעם את הביקורת בפומבי ,  ובתשובה לשאלה בנוגע להחלטת ישראל לבנות באזור E1 המחבר בין ירושלים ומעלה אדומים ,  שבה והדגישה : " אנחנו מסכימים שלא להסכים בסוגיית ההתנחלויות ,  אך זה לא מונע מאיתנו לחלוק דעות דומות בסוגיות ביטחוניות שחשובות לישראל .  ישראל היא מדינה ריבונית והיא תחליט בעצמה ".  
נתניהו הדגיש בפני מרקל כי  " כל ממשלות ישראל בנו בשכונות של ירושלים ובגושי ההתנחלויות .  מדובר בפרברים של ירושלים ותל אביב ,  ואין שינוי לגבי זה .  E1 זה פרוזדור קטן ליד ירושלים .  שני מיילים מירושלים ,  כך שלא שיניתי את המדיניות ".  נתניהו שב ואמר כי הוא קורא לאבו מאזן לזנוח את הצעדים החד-צדדיים . " אנחנו מחויבים להגיע לשלום על בסיס שתי מדינות לשני עמים ".  הוא הבהיר כי מבחינת ישראל מדובר ב"מדינה מפורזת שמכירה בישראל כמדינה יהודית ".   " הדרך היחידה היא באמצעות שיחות ישירות ,  ואני מקווה שהפלסטינים יחזירו לשולחן בלי תנאים מוקדמים כדי ליצור שלום שיחזיק מעמד שיענה על האינטרסים של ישראל והפלסטינים ",  הוא אמר .
 לדבריו ,  העובדה שהוא דן עם מרקל בנושא מוכיחה כי לא ויתר על רעיון שתי המדינות . " אנחנו לא מוותרים כל כך מהר ,  בשום דבר .  לא התייאשתי מלנסות ולהגיע להסכם עם הפלסטינים ".  מרקל מצדה חיזקה את אמירתו ואמרה כי  " לגבי ההתנחלויות אין בינינו הסכמה ,  אך העובדה שביבי פה היא ההוכחה הטובה ביותר שאנחנו מנסים למצוא פתרון ,  ולכן אני שמחה לראות את ביבי ואת שריו כאורחינו פה ".  
המפגש החגיגי בין ישראל וגרמניה נקבע כבר לפני כמה חודשים ,  והוא נערך על רקע מתיחות קשה בין המדינות בשבוע האחרון ,  בין היתר בשל החלטתה של מרקל להימנע ולא להתנגד בהצבעה על שדרוג מעמד הפלסטינים באו"ם ,  והגינוי החריף מברלין להחלטה הישראלית לבנות 3,000 יחידות דיור בירושלים ובגדה המערבית ולקדם את הליכי התכנון באזור E1 ,  המחבר בין ירושלים ומעלה אדומים .  נתניהו נחת כבר אמש בברלין לאחר גיחה בפראג ,  ונפגש לראשונה עם מרקל במעונה .  למרות המתיחות ,  בפמליה הדגישו כי האווירה הייתה חיובית ,  ובסיומה אמר נתניהו ש"הקנצלרית מרקל היא ידידת אמת של ישראל ,  שהמחויבות שלה לביטחון ישראל אמיתית ובלתי מותנית .  זאת הייתה שיחה פתוחה ומקיפה על כל הנושאים במזרח התיכון ".  
לצד השבחים ההדדיים ,  נתניהו הביע בפני מרקל את אכזבתו מאופן ההצבעה בעצרת הכללית של האו"ם . " מרקל בוודאי חשבה שהיא מקדמת שלום ,  אך בפועל קרה ההיפך .  אחרי ההצבעה הרשות הפלסטינית עושה דווקא מאמץ להתאחד עם הטרוריסטים של חמאס ",  אמר נתניהו בראיון לעיתון הגרמני  " די וולט ".   " מרקל עודדה את הפלסטינים להקשיח את עמדותיהם ולא להיכנס למשא ומתן ". 
נציגי שתי הממשלות ימשיכו מהישיבה לטקס זיכרון משותף בתחנת הרכבת  " רציף 17 "  בשכונת גרונוולד בברלין ,  ממנו נשלחו רבבות יהודים אל מותם על ידי הנאצים במלחמת העולם השנייה . " ששה מיליון מבני עמנו נטבחו על אדמת אירופה .  מתוך אפר השואה הקמנו מדינה וצבא .  ההתקפות על העם היהודי ומדינתם לא פסקו מאז עצמאותנו .  ההבדל הוא שהיום יש לנו צבא שמגן עלינו ,  ויש לנו ממשלה שאומרת את האמת לעולם ",  אמר נתניהו טרם צאתו מהארץ .  
באותו נושא:נתניהו נפגש עם מרקל : " ידידת אמת של ישראל"על רקע משבר התמיכה באירופה :  נתניהו יוצא לגרמניההסחף נמשך :  גם גרמניה לא תתנגד למדינה פלסטינית
לפניות לכתבת טל שלו :  tal_sh@walla.net.il 

מרקל לנתניהו : " הסכמנו שלא להסכים על ההתנחלויות "
 על רקע המתיחות בין ישראל וגרמניה ,  נפגש ראש הממשלה עם הקנצלרית ,  ואמר לה : " לא התייאשתי מלנסות להגיע להסכם ".  לצד הביקורת הדגישה מרקל : " היחסים החזקים בינינו לא ישתנו "
 
