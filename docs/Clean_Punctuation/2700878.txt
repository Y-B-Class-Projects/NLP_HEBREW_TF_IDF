הגלידות של נתניהו וההומור של ספי ריבלין
אני תמיד מעדיף את יהודה שמגיע מתוך העם ,  על פני יוסף היושב על כיסא המלכות .  כדאי לראש הממשלה לזכור שרוב העם מעדיף את דרך יהודה .  וגם הגעגועים להומור הנקי של ספי ריבלין
לפני כמה שבועות כתבתי פה על הניתוק של אייל גולן .  השבוע אנחנו עדים לאותה תופעה ,  אך באזור חמור בהרבה ,  אצל ראש הממשלה .  אומר מראש- אני בהחלט תומך בהענקת תנאים מושלמים לראש הממשלה ,  ראש הממשלה צריך וחייב להיות עסוק בנושאים הבוערים ביותר- כלכליים ,  מדינאיים ,  פוליטיים ,  והוא אינו אמור לתת את דעתו על קניית המזון ,  התפעול של ביתו וכד' .  בהחלט יש צורך בכך שהמדינה תקיף אותו בכול מה שהוא ומשפחתו צריכים ,  בלי להחסיר דבר ,  מקהלות הצדקנות מול דו''ח ההוצאות של בית ראש הממשלה לא מועילות ,  וגם לא התחושה שיש בה משהו כי במקרה של נתניהו המקהלות הללו חזקות מתמיד .
 אבל בין צורך זה לבין חוסר הטעם ,  ההגזמה והנהנתנות שברשימות שראינו השבוע יש מרחק עצום .  הבעיה המרכזית מצויה באותו אמון שאנו חייבים להעניק לראש הממשלה .  כיצד נוכל לגשר על הפער בין מי שמצהיר בפנינו שהוא עסוק ללא לאות במצבנו הקיומי ,  באיומים מבית ומחוץ ,  במצב הכלכלי הקשה לבין הדמות הנשקפת מהנרות והגלידה ולא ,  התירוץ של האישה לא עובד כאן .  אני מצפה ממי שטרוד בנושאים מורכבים כאלה להיות מוקף באנשים דומים ואם לא ,  לכול הפחות לדעת לרסן אותם .  כיצד אפשר לבנות אמון מול יכולת ההנהגה ,  קבלת ההחלטות והאופק המחשבתי של מי שמוקף בנרות ריחניים ומכלי גלידה .  חשש נוסף עומד מול דברים אלו והוא שאותם קניות קשורות לבעלי הון ומנהיגים המתארחים אצל ראש הממשלה ,  הדבר לגיטימי ,  אבל הקרבה הזאת למי שהממון בכיסו ,  אסור לה שתשפיע על הרגלי החיים של ראש הממשלה ,  המרחק בין חיים מרופדים למרחק מהעם הבוחר קל מדי ,  מהיר ולעתים חסר דרך חזרה .  
בפרשת השבוע אנחנו נמצאים עמוק בסיפורו של יוסף ,  הסיפור הזה מעמיד במרכזו אפשרויות שונות של הנהגה- חישבו על רגע העמידה של יהודה מול יוסף כרגע של התנגשות בין אותם אפשרויות ,  המנהיג הטבעי והמנהיג הזר ,  זה שכוח הזרוע ,  במובן הנכון של המילה ,  אותה עצמה שקטה של ביטחון מול זה שהתבונה ובמידה לא פחותה החלום והדמיון מובילים אותו .  
האם זה מקרה שבסופו של דבר יוסף הוא זה שמעצב בפרשה שלנו מודל כלכלי של ניצול העם ,  הגדלת כוחו של השליט עד למקסימום- קודם הרכוש ,  אחר כך האדמות ואז אפילו את עצמם ?  האם העובדה כי יוסף ,  בסופו של דבר ,  מרופד באותם מנעמים ,  יוסף שתמיד היה קרוב לבגדים ההדורים יותר ,  לעצלות של החולם ,  יוסף שחש מיד בנוח בחדרי המלכות אינה הסיבה שהוא מייצר בקלות כזו היגיון נצלני ?  אני תמיד מעדיף את מי שצועד מתוך דבוקת האחים ,  את יהודה שמגיע מתוך העם על פני יוסף היושב על כיסא המלכות ,  גם אם לאחר תלאות .  כדאי לראש הממשלה לזכור שרוב העם מעדיף את דרך יהודה .  
סביב פטירתו של ספי ריבלין צפיתי שוב בקטעים מצולמים שלו .  מעבר לרגש החם כלפי הדמות התזזיתית ,  חסרת המנוחה ,  בעלת העין הקורצת שלו חשתי געגוע להומור של פעם .  נדמה שכול מה שנותר מההומור שלנו הוא בדיחות על עדות ללא אותה אהבה לעדות השונות ,  אלא רק בוז ,  בדיחות שורה ראשונה על מי שבאים למופע ויותר מכול דבר אחד בדיחות סביב מין ומיניות .  אותו הומור עדין יותר ,  שלא נורה כמו מתוך תת מקלע אלא בדיבור מתון יותר ,  אותו הומור שידע לצחוק על  " הישראליות "  מתוך קרבה אליה ,  שלא הרגיש צורך לחקות כול הזמן ,  ללא הפסקה את נבחרי הציבור ,  הכוכבים לרגע ,  הדוגמניות .  מה קרה לדמויות ממוצאות ,  ליכולת המשחק האותנטית של בדחני ארצנו ?  
אבל דבר נוסף עבר בי מול היחס הציבורי החם והעוטף סביב פטירתו ,  כמו גם סביב פטירתו של אריק איינשטיין .  חשבתי על המכנה המשותף שלנו ,  גם על אותה עצמה של התקרבות אחד לשני בשעה של אבדן ותחושת קרבה למישהו .  על היכולת להספיד ,  אינני מדבר על נאומי הפוליטיקאים שאין להם הרבה טעם מלבד עוד שעת שיא במרקע ,  יכולת שאיננה מובנת מאליה .  היכולת לדבר את חווית הקרבה לאדם ,  ובטח כזה שהכרנו רק מרחוק מצריכה סוג של תחושת שותפות ,  אבל גם ראיתי מול עיניי את תחילת ההתפוררות של אותה חוויה משותפת .  
ראיתי את העתיד הלא רחוק שלנו ,  את העובדה כי בישראליות של ימינו תמיד יימצא מי שלא יוכל לאותו צו מוסרי של איפוק בין כמה ימים סביב השחרת דמותו של הנפטר או של אלו המתאבלים עליו .  נראה שכל כך דחוף לאנשים פה לתפוס את הכותרת ,  להכניס את שמם לסדר היום עד שהם מוכרחים מיד לגייס את אריק לדיונים של מזרח ומערב ,  ספרדיים ואשכנזים ואת ספי לעסקי בית''ר והליכוד .  מכנה משותף אינו אומר להסכים מיד ,  ובוודאי לראות דברים אחרת אבל גם לדעת מתי פשוט להגיד שלום אחרון למישהו ,  גם אם הוא לא אכל אתך בתנועת הנוער ועמד באותן עצרות ,  אלא בסך הכול שר או הצחיק אותנו ,  מעשים גדולים בהרבה מאותם עיתונאים קטנים של דעתם הפרטית ,  גם אם היא בפייסבוק .  
קצת באיחור ,  אבל כדאי מאוד להגיע לכתב העת  "  כביש אחד "  היוצא באופן עצמאי ביוזמתם של אילן לבנון ויחיאל נחמני .  אם דיברתי לפני רגע על מכנה משותף ,  נדמה לי שכתב העת הזה מבקש לעצב מכנה משותף חדש ,  פלורליסטי ,  לא מפחד מהמילה יהדות כמו שהוא לא מפחד מרוק או פסיכדליה ,  נדודים וחיי זוגיות .  כתב העת הזה קורן מפשטות  ,  אבל מציג את תמונת הקיום הישראלית באופן המורכב ביותר .  ואולי אפילו יותר חשוב מזה- מתוך כבוד למי ששותף לאותה ישראליות ,  למי שמנסה לחשוב עליה ולמי שלא מוכן לוותר עליה לטובת הבדיחות על מין ,  נרות וגלידה ותוקפנות מהירה לכול מי שהוא לא אני ,  גם אם רק עזב את העולם .  

הגלידות של נתניהו וההומור של ספי ריבלין
אני תמיד מעדיף את יהודה שמגיע מתוך העם ,  על פני יוסף היושב על כיסא המלכות .  כדאי לראש הממשלה לזכור שרוב העם מעדיף את דרך יהודה .  וגם הגעגועים להומור הנקי של ספי ריבלין

