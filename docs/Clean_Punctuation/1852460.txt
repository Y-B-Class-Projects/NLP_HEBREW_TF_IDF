 " הנושא החשוב לטיפול :  יוקר המחיה והיעדר התחרות "
 אודי ניסן ,  ראש אגף התקציבים הפורש ,  מאשים את מדיניות ראש הממשלה ,  מציע לתנועת המחאה למתן את הציפיות ,  מתנגד להפחתת המע"מ ומבהיר שאין כל סיכוי לחינוך חינם מגיל שלוש
אי אפשר להאשים את אודי ניסן - ראש אגף התקציבים הפורש והאיש שקבע בפועל בשנתיים האחרונות איך נראה התקציב שלנו - כי לא חזה את הנולד : " מדיניות המסים צריכה להביא בחשבון מהי מדיניות הממשלה בתחום אספקת המוצרים הציבוריים .  להמשך הפחתת המסים יכול להיות מחיר גבוה ".  את הדברים האלה אמר ניסן בפברואר 2010 - שנה וחצי לפני שפרצה מחאת האוהלים .
 באותו חודש ניסן גם אמר כי  " הקצב המהיר של הורדת הוצאות הממשלה מיצה את עצמו .  הגענו לרמה הרצויה של הוצאות הממשלה ,  והגיע הזמן להגדיל את התקציב ".  בהתאם ,  קבע ניסן כלל פיסקלי חדש ,  המאפשר להגדיל את תקציב המדינה ככל שהחוב הלאומי קטן .  הכלל הפיסקלי החדש איפשר להגדיל את ההוצאה הממשלתית בשנים 2011 ו-2012 בעוד 5 מיליארד שקל .
 אבל לפחות במקרה של המסים ,  ניסן לא הצליח לפעול בזמן . " בכמה דיונים לאורך השנתיים האחרונות ,  הכיוון של עצירת הפחתת המסים הוצג לראש הממשלה על ידי האוצר ",  מגלה ניסן השבוע ,  לאחר שפרש מתפקידו . " ראש הממשלה החליט להמשיך במתווה ההפחתות ,  בהתאם לתפישה שלו ". 
אולי ראש הממשלה צודק ?  הוא מאמין כי פחות מסים שווה יותר צמיחה ,  ויש לא מעט כלכלנים שחושבים כמוהו .
" חד משמעית התפישה של ראש הממשלה היא שגויה .  אי אפשר להמשיך ולהפחית מסים ,  כי זה יביא לכך שהממשלה לא תוכל לספק יותר שירותים .  אנשים שחיים במדינה עם תוצר של 30 אלף דולר לנפש מצפים לרמת שירותים גבוהה יותר בחינוך ,  בתרבות וברווחה .  כיום לאנשים יש צרכים יותר גבוהים ,  ולכן הגענו לרמת הוצאה ממשלתית קטנה מדי ". 
כשניסן אמר בראשונה לפני שנה וחצי ,  כי יש לשנות כיוון ולהגדיל את ההוצאה הממשלתית ,  הדברים הוגדרו על ידנו כמהפכה .  מדובר היה בשינוי חד בתפישה של משרד האוצר - מאז משבר 1985 דגל האוצר בהקטנת ההוצאה הממשלתית כמזור לחוליי החברה בישראל .  ב-2010 ,  תחת ניסן ,  התבטא האוצר לראשונה כי ההוצאה הממשלתית כבר קטנה מספיק ,  וכי צריך להפסיק להוריד אותה . " אחרי 25 שנים ",  כתבנו אז , " האוצר יצא מהבונקר ".  שנה וחצי מאוחר יותר ,  היציאה מהבונקר נראית מאוחרת ומהוססת מדי - והראיה כי מאות אלפים יצאו לרחובות בדרישה לצדק חברתי ,  עצירת ההפרטה ,  והחזרתה של מדינת הרווחה .
 אולי הכלל הפיסקלי החדש אינו מספיק ?  הוא מאפשר להגדיל את התקציב בקצב מתון בלבד ,  וכתלות בירידה בחוב .
" הכלל הפיסקלי שינה כיוון - ממצב של שחיקה מתמדת בהוצאות הממשלה ביחס לתוצר ,  למצב ששומרים על הוצאה קבועה של 42% מהתוצר ,  פחות או יותר כמו ממוצע ה-OECD .  זאת הוצאה נמוכה אמנם ,  אבל אי הוודאות אצלנו גבוהה מאוד ,  וחייבים להקפיד על הפחתת חוב .  הכלל הפיסקלי הוא איזון טוב מהבחינה הזאת .  אם נשמור עליו עוד חמש שנים ,  נצליח לרדת לחוב של 60% מהתוצר ,  ואז כבר נוכל להגדיל את ההוצאה בתקציב בשיעורים משמעותיים בהרבה .
 אין מקום להתנתק מהכלל הפיסקלי ,  ולשקול הגדלה חד-פעמית של ההוצאה הממשלתית - כמובן ,  על חשבון הגדלה מקבילה של שיעורי המס ,  כך שלא ייווצר גרעון ?  
" אני לא פוסל את האפשרות של הגדלת הוצאות הממשלה ,  ובתנאי ששומרים על מתווה הכלל הפיסקלי והפחתת הגירעון ". 
יש כלכלנים בעולם ,  זוכה פרס נובל ג'וזף שטיגליץ הוא אחד מהם ,  שאומרים שכל נושא החוב הלאומי הוא קיבעון מיותר ,  שמונע השקעה ממשלתית במדינות .
" שטויות .  אנחנו מדינה שעם זעזוע ביטחוני אחד קטן ,  מיד אנחנו טסים מחוב של 75% לחוב של 110% .  זה בדיוק מה שקרה לנו ב-2001 .  לכן אנחנו חייבים להקפיד על ירידה לרמת חוב שנחשבת מקובלת בעולם - 60% ביחס לתוצר .  זה הכרחי ,  זה אפילו לא שמרני .  אם היינו שמרניים ,  היינו דורשים מעצמנו לרדת לחוב נמוך מהממוצע העולמי ". 
בשבוע שעבר פרש ניסן מתפקידו ,  לאחר קדנציה קצרה - שנתיים בלבד - כראש אגף התקציבים .  אף שהוא נחשב לראש אגף מצליח ,  אפילו פורץ דרך ,  הוא בחר לפרוש לשם עריכת מחקרים כלכליים באוניברסיטת הרווארד .  ניסן ,  43 ,  הוא ד"ר לכלכלה מהאוניברסיטה העברית ,  עם התמחות ברגולציה כלכלית - והוא החליט לא לוותר על ההזדמנות לערוך כמה מחקרים בנוגע לכלכלת ישראל .  אף כי הוא הכחיש זאת ,  אחת ההערכות היתה כי פרישתו נבעה בין השאר על רקע המחלוקת עם ראש הממשלה ,  ותחושתו כי במצב הנתון לא יוכל לקדם רפורמות נחוצות נוספות בתקציב המדינה .
 אתה עוזב בנקודת זמן קריטית ,  אפילו בעייתית מבחינת היכולת להנהיג כלכלית את ישראל בתקופת משבר חיצוני ופנימי .
" כשהודעתי על העזיבה ,  חשבתי שאנחנו הולכים לחצי שנה משעממת כלכלית ,  בלי פוטנציאל לשינויים .  זה ,  יחד עם ההזדמנות מחו"ל ,  הביא להחלטה על הפרישה .  כשפרצה המחאה ,  הבנתי מיד שזה פוטנציאל אדיר לשינויים - אבל אז כבר היה מאוחר להחזיר את הגלגל לאחור ". 
הופתעת מהמחאה ?  
" מאיך שהיא פרצה - כן .  הקצב שבו הדברים מתרחשים ,  בעידן האינטרנט והפייסבוק ,  הוא מדהים .  אני צפיתי התפתחות אחרת ,  של ביקורת ציבורית ויותר דרישה למעורבות של הציבור דרך האינטרנט ". 
המחאה מוצדקת ?  
" תלוי .  נושא המיסוי הוא צודק מאוד .  גם הדרישה לשנות סדר עדיפות היא חשובה ,  כי היא תחדד את הצורך להקטין את תקציבי הביטחון כדי להגדיל את תקציבי הרווחה .  הנושא הכי חשוב לטיפול הוא סוגיית יוקר המחיה ,  והיעדר התחרות במשק .  עם זאת ,  בסך הכל ,  יש לנו כלכלה טובה - ואסור להרוס מדיניות כלכלית מוצלחת וחשובה ". 
אז מה צריך לעשות במדיניות במענה למחאה ?  לניסן התשובה ברורה - ולו הוא היה נשאר בתפקיד ,  לשם בדיוק היה מכוון את מסקנות  " צוות רוטשילד "  בראשותו של מנואל טרכטנברג .  עיקר השינויים שהוא מציע הם בתחום המיסוי : " לעצור את המשך הפחתת המסים ,  ואפילו להחזיר אחורה קצת חלק מההפחתות ". 
ההצעה של ניסן היא להעלות את מס החברות מ-24% כיום ל-27%-30% ;  להעלות את המדרגה המירבית של מס הכנסה ל-48%-49% במקום 45% כיום ;  להעלות את מס רווח הון מ-20% ל-25% ;  להעלות את הביטוח הלאומי המוטל על מעסיקים ,  ששיעורו בישראל הוא אחד הנמוכים בעולם ;  וכן לשקול להטיל מדרגת מס נוספת של בעלי הכנסות גבוהות של יותר מ-1-1.5 מיליון שקל בשנה ,  על כל הכנסותיהם .  משמע ,  מי שיימצא במדרגה של 1.5 מיליון שקל ישלם גם מס הכנסה וגם מס רווח הון גבוהים יותר - אבל בכמה אחוזים בודדים בלבד .
 אתה לא חושש שהעלאת מס חברות תהפוך את ישראל למדינה לא אטרקטיבית לפתיחת עסקים ?  
" לא .  מס חברות בשיעור של 27%-30% לא חריג במונחים עולמיים ,  מה עוד שלנו יש הוצאות ביטחון חריגות ,  אז זה מחייב אותנו גם למסים חריגים .  וחוץ מזה ,  טיפלנו כבר בצד העסקי שחשוף לתחרות גלובלית - היצואנים קיבלו הטבות מס במסגרת חוק עידוד השקעות הון .  אפשר ,  ברגע שמעלים את מס חברות ,  להעלות גם את שיעורי המס המופחתים המשולמים ליצואנים - אבל עדיין להקפיד שיצואן ישלם 3%-5% פחות מכל חברת אחרת .  חברות מקומיות ,  שלא יכולות לברוח לעולם ,  יכולות לשלם מס גבוה יותר ". 
ומה לגבי מס ירושה ?  
" אני לא בעד .  זהו מס שקשה מאד לאכוף אותו ,  בעוד שמס שבח על דירות להשקעה קל יותר לאכוף ,  ולכן הייתי מאוד בעדו .  במס ירושה קשה מאוד לסתום את כל הפרצות המאפשרות התחמקות ,  ובכל מקרה לא מדובר בהכנסה גדולה לקופת המדינה ". 
ומה לגבי הפחתת מסים עקיפים ,  כמו מע"מ ?  
" אני נגד הפחתת מע"מ .  הפחתת מסים משמעה שהממשלה לא יכולה לספק שירותים .  להוריד מע"מ כיום זה לא לאפשר שינוי בסדר העדיפויות ,  כי פשוט אין מספיק מקורות פנויים ". 
ההתנגדות של ניסן להפחתת המע"מ ,  אם אכן זו תתקבל על ידי צוות טרכטנברג ,  תהווה אכזבה גדולה מבחינת תנועת המחאה שחרתה את הפחתת המע"מ על דגלה .  זאת לא האכזבה היחידה שיש לניסן להציע למחאה .  אף כי הוא היה קובע המדיניות הכלכלי הראשון שזיהה את המצוקות בתחום האזרחי בתקציב המדינה ,  ואף כי הוא תומך באופן בסיסי בקריאה לערוך שינויים בסדרי העדיפות הכלכליים ,  ניסן גם ממתן את הציפיות :  השינויים האפשריים בתקציב הם מינוריים ,  ותו לא .
 אילו שינויים בסדר העדיפות אפשר לעשות בתקציב ?  
" אפשר וצריך לקצץ 2-2.5 מיליארד שקל בתקציב הביטחון .  ועדת ברודט קבעה למערכת הביטחון תוספת תקציב ,  ובתנאי שהמערכת מתייעלת בהיקף של 30 מיליארד שקלים בעשור .  מערכת הביטחון רחוקה מאוד מלהשיג את יעדי ההתייעלות שנקבעו לה .  הם מציגים התיעלות חלקית בלבד ,  וחלק מהדברים המוצגים על ידם כלל לא יכולים להחשב כהתיעלות .  חשבנו מלכתחילה שההצעות של ברודט היו נדיבות מדי עם מערכת הביטחון ,  וכיום אנחנו משוכנעים בכך .  חד משמעית צריך לקצץ בביטחון ,  הגם שאני מעריך שיהיה קשה לקצץ יותר מ-2.5 מיליארד שקל בשנה ". 
זהו ?  מה עם שינויים נוספים בסדרי העדיפויות ?  
" בסך הכל סדרי העדיפויות בתקציב הם לא רעים ". 
על מה אתה מדבר ?  איפה כאן המענה לתנועת המחאה לשינויים מרחיקי לכת בתקציב החינוך ,  הבריאות הרווחה ?  איפה חינוך חינם מגיל שלוש ?  
" בעשור הקרוב אני לא רואה סיכוי לחינוך חינם מגיל שלוש .  החינוך זינק כבר אל ראש סדר העדיפות התקציבי - בשנה האחרונה עשינו בחינוך שתי רפורמות ענקיות ,  גם עוז לתמורה בתיכונים ,  וגם השקעה של 7 מיליארד שקל ברפורמה בהשכלה הגבוהה .  בנוסף העלינו את תקציב מעונות היום המסובסדים ליותר ממיליארד שקל .  יש עוד מה להשקיע בחינוך ,  אבל לחינוך חינם מגיל שלוש פשוט אין מקורות תקציביים ". 
על חשבון קצבאות הילדים ?  
" אל תגזימו .  יש לקצבאות הילדים תפקיד חשוב ,  וגם האוניברסליות שלהן - העובדה שהן משולמות לכל ללא מבחני הכנסה - חשובה .  אני מסכים שצריך להוסיף עוד כסף ברווחה ,  וחשוב גם להשקיע בתרבות הפנאי .  מדינה ברמת תוצר של 30 אלף דולר לנפש צריכה להציע מוצרים יותר מתוחכמים מחינוך בסיסי ,  כמו פארקים ,  שבילי אופניים ופעילות קהילתית ". 
זה הכל More of the Same .  איפה בדבריך הבשורה למעמד הביניים המוחה ?  
" הפחד הגדול שלי הוא שהתוצאה של המחאה תהיה שיתנו חינוך חינם מגיל שלוש כדי לרצות את המוחים ,  ומכיוון שאין די מקורות תקציביים יביאו את המימון על חשבון פגיעה בשעות הוראה או הרפורמה בהשכלה גבוהה .  אסור שזה יקרה .  צריך להבין שהמקורות מוגבלים ,  שבסך הכל סדר העדיפות הקיים בתקציב הוא סביר ,  ושהשינויים שיכולים להינקט צריכים להיות זהירים ומדודים .
" המחאה פרצה על רקע מצוקת הדיור ,  ששם היתה תקלה נקודתית על רקע ירידת הריבית ,  תפקוד חסר של מערך התכנון - שנה שלמה לא היה ראש מנהל תכנון - וגם ניהול לא נכון של מלאי הקרקעות .  כל הבעיות האלה ,  עם זאת ,  נמצאות כבר בטיפול ,  ואני חוזה שהשוק נמצא בדרכו לחזור לשפיות .  משאר הבחינות ,  ופרט לשאלת גודלו של תקציב הביטחון ,  אין בעיות קשות במבנה של תקציב המדינה .  אם אני מסתכל על הדרך שבה מוקצים ה-284 מיליארד שקל של התקציב  ( ללא קרן חוב ,  מ"א )  ,  בסך הכל אני רואה את הכסף מושקע במקומות הנכונים ". 
ניסן ,  שידע לבקר את מבנה התקציב לפני שנה וחצי ולקבוע כי התקציב קטן וכי הפחתת המסים מסוכנת ,  מגן בגופו על ההקצאה הפנימית בתוך התקציב .  בניגוד גמור לעמדה הרווחת ,  כי תקציב מדינת ישראל הוא תקציב סקטוריאלי המייצג את האינטרסים של קבוצות לחץ קטנות ולא של רווחת כלל אזרחי ישראל בטווח הארוך ,  ניסן דווקא סבור כי התקציב יעיל והגון .  וזה כולל גם את התקציבים המופנים לחרדים ולהתנחלויות .
 אתה לא חושב שהתקציב שלנו הוא סקטוריאלי ,  ומייצג קבוצות אינטרסים ?  חרדים ,  למשל ?  
" כמה כסף הולך לחרדים ?  מיליארד שקל בתקציב הישיבות ". 
נו ,  באמת .  יש עוד כספים רבים שזורמים לתמיכה בחינוך החרדי הנמוך יותר ,  וחוץ מזה יש אינספור קצבאות שמגיעות לחרדים ,  ומאפשרות להם להתקיים ללא עבודה .  הם גם צורכים קצבאות וגם פוגעים בצמיחה בגלל אי השתתפות בשוק העבודה .
" ישנה שורה ארוכה של תמיכות - הבטחת הכנסה ,  הנחות בארנונה ,  קצבאות ילדים - שתלויות בגודל המשפחה ובהכנסתה .  גם הערבים וגם החרדים נהנים מהקצבאות האלה .  האם אנחנו רוצים להגיד שמי שלא עובד לא יהיה זכאי לתמיכות האלה ?  האם אנחנו ערוכים להשלכות הכלכליות-חברתיות של אמירה כזו "? 
מה ההשלכות ?  
" אם יחליטו שמתנים שורה של תקציבים חברתיים ביציאה לעבודה ,  זה אכן יחסוך הרבה כסף למדינה ,  זה גם יוציא אותם לעבודה וייצר צמיחה - אבל זה גם ייצור יותר עוני ,  כי תמיד יהיו חרדים שיבחרו להישאר בישיבה בכל זאת .  לכן צריך להתקדם בכיוון הזה ,  אבל לעשות זאת בזהירות ובחוכמה .  מה שהצענו לעשות עם קצבת הבטחת הכנסה לחרדים - לקצוב אותה בזמן ,  ולאחר כמה שנים להפחית אותה למי שלא יוצא לעבוד - זאת הדרך הנכונה .  את זה הייתי עושה גם לגבי הנחות בארנונה ". 
ומה לגבי הכספים הסקטוריאליים שזורמים להתנחלויות ?  
" היו השקעות כבדות בשטחים כשבנו שם תשתיות .  כיום כבר לא בונים תשתיות חדשות ,  כך שהכספים שם אינם גדולים ". 
ומה עם הוועדים הגדולים ,  זה לא כסף סקטוריאלי ?  
" הוועדים הגדולים זאת בעיה קשה .  מה ששר התחבורה ישראל כץ עשה עכשיו עם שדה התעופה החדש בתמנע ,  שהוא נתן אותו למונופול של רשות שדות התעופה במקום להקים סוף סוף שדה תעופה פרטי שייצר תחרות לנתב"ג ,  זאת טעות איומה .  זה גם משדר מסר מאוד לא טוב לגבי הכניעה של הממשלה לכוחם של הוועדים הגדולים .
" הדוגמה הקיצונית ביותר לוועד ששולט במדינה זה ועד הנמלים - גם נהנים ממשכורות גבוהות וגם נותנים שירות גרוע ,  שמעמיד את הנמלים בישראל בין האחרונים בעולם .  לפחות בחברת חשמל ,  ייאמר לזכותם ,  הם נהנים ממשכורות גבוהות אבל השירות הוא טוב ".  
" המלחמה בוועדים הגדולים היא מלחמה מתמדת .  מצער אותי שיש חברי כנסת כמו שלי יחימוביץ' שמגנה עליהם ,  ואומרת שזה בסדר גמור שהם מרוויחים 40 אלף שקל בחודש ושהלוואי שכולם ירוויחו כמוהם ". 
מה רע בזה שכולם ירוויחו 40 אלף שקל בחודש ?  
" אין שום רע ,  חוץ מזה שיוקר המחיה אז יהיה גבוה פי שבעה ". 
ההגנה של ההסתדרות על ועדי העובדים החזקים מונעת מהממשלה להתייעל ?  
" כן ,  ההסתדרות בהחלט לא חפה מהרצון לנצל כל שינוי ארגוני כדי לסחוט עוד תוספות שכר ,  אבל גיליתי שאם רוצים באמת להניע שינוי ארגוני ,  ניתן להגיע להסכמות עם ההסתדרות .  ההסתדרות היא חלק מבעיית התחרותיות ,  אבל היא גם חלק מהפתרון ". 
אחת מנקודות המחלוקת העיקריות בין ניסן למובילי המחאה נוגעת להסכמי השכר הקיבוציים במגזר הציבורי ,  והקביעות שהם מבטיחים .  ניסן ,  כמו מרבית המנהלים בממשלה ,  סבור כי יכולת הניהול והביצוע של ממשלת ישראל היא ירודה ,  בין השאר בשל הקיבעון בתחום השכר ,  ולכן יש צורך בהפרטה .  בכך הוא חלוק אידיאולוגית ומעשית על תנועת המחאה .
 היו שגיאות בהפרטה ?  
" בוודאי ,  תמיד יש שגיאות .  אבל צריך להבחין בין הפרטה של אספקת שירות ,  ובין הפרטה של אחריות לשירות .  לא תשכנעו אותי שניהול שוטף של שירותי רווחה ,  נניח ,  ניהול של מעון לילדים בעלי פיגור שכלי - צריך להינתן בבניין ממשלתי ,  על ידי עובדי ממשלה ,  כולל השומר בכניסה והמנקה .
" ברור שהאחריות הכוללת היא של המדינה ,  שצריכה לתקצב ולפקח .  ברור שאם אין יכולת פיקוח ממשלתית ,  אז עדיף אולי לא להפריט בכלל .  אבל אני משוכנע שהמדינה לא יודעת לספק שירותים .  היא בקושי רב מצליחה לפקח עליהם .  קחו לדוגמה את הדיור הציבורי ,  שנהפך למצבור של דירות מוזנחות .  במקומו התחלנו בשנים האחרונות לתת סבסוד שכר דירה לזכאים - שאת הדירות הם שוכרים בשוק הפרטי .  זה לכאורה הפרטה ,  אבל מה רע בזה "? 
היו לא מעט הפרטות שנכשלו ,  כשהמטופלים הוזנחו כדי להגדיל את רווחי בעלי המעון .
" נכון ,  וכשמדובר במוסדות ממשלתיים יש לא פחות כשלונות ,  הזנחה ובזבוז .  אני מסכים עם התביעות של תנועת המחאה בענין המיסוי וסדר העדיפויות - אבל דגל ההפרטה שהם הניפו הוא פשוט מיותר ". 
ומה לגבי ריכוז ההון שגרמה ההפרטה של חברות ?  
" איפה היה ריכוז הון ?  חוץ מבתי הזיקוק שנמכרו לחברה לישראל ,  כמעט שלא היו הפרטות שיצרו בשעתן ריכוז הון .  כשמכרו את התדרים של סלקום לאי.די.בי באמצע שנות ה-90 ,  אי.די.בי היתה קבוצה הרבה פחות משמעותית עסקית מכיום .  וחוץ מזה ,  מי יכול לקנות בהפרטות אם לא החברות הגדולות ?  בסוף הבעיה היא הריכוזיות ,  ולא ההפרטה ". 
לאור הנפילות בבורסה ,  יש סכנה ליציבות חברות האחזקה הגדולות .  האם זה יכול להכניס את המשק למשבר ?  
" הנתונים מלמדים שיש חברות שיש סכנה ליציבותן ,  אבל גם אם חברת אחזקה גדולה תקרוס ,  אני לא חושש להשפעות רוחב על המשק .  מרבית חברות האחזקה מורכבות מהרבה מאוד חברות בנות יציבות שיכולות גם לפעול עצמאית ". 
בנושא הריכוזיות ניסן הוא שותף מלא לקריאות של תנועת המחאה .  הוא מצדד בתביעה להפריד את האחזקות של הקבוצות העסקיות הגדולות בחברות פיננסיות - בעיקר האחזקה של קבוצת דלק בהפניקס ושל אי.די.בי בכלל ביטוח .  בנוגע לאחזקות בבנקים הוא מזהה פחות בעיה ,  אבל מסכים שגם שם צריכה להיעשות הפרדה כלשהי .
 בנוגע לפירמידות ,  ניסן סבור כי ניתן להסתפק בשלב זה בתיקון 16 לחוק החברות שהגדיל מאוד הממשל התאגידי ,  ואת הפיקוח של הציבור הרחב על החברות דרך האסיפה הכללית .  עם זאת ,  הוא ממליץ להרחיב את התיקון לגבי הפירמידות . " התיקון צריך היה ללכת רחוק יותר במקום שבו יש פער בין ההחזקה בהון להחזקה בשליטה - כלומר בפירמידות .  שם ההתנהלות העסקית ,  לרבות מינוי דירקטורים חיצוניים ,  צריכה היתה לעבור לאישור הציבור ". 
לדבריו ,  השינוי החשוב ביותר שיכול להתחולל במדיניות הכלכלית בעקבות המחאה הוא התחרותיות . " זה הדבר שיכול לחולל את השינוי הכי גדול ,  וגם להיות מוחמץ בקלות הרבה ביותר .  צריך לקחת את כל הענפים הפחות תחרותיים ,  ולטפל בהם אחד אחד ". 
ניסן מביא את הטיפול במשק החלב כדוגמה - ומתייחס להמלצה לפתוח את היבוא של אבקת חלב  ( חומר הגלם העיקרי בייצור גבינות )  לתחרות . " זה יהיה מבחן קלאסי ,  אם נצליח לקבוע קריטריונים מעודדי תחרות בפתיחה ליבוא - כך שדווקא השחקנים הקטנים והמחלבות הקטנות יזכו לעדיפות ". 
להערכתו ,  עצם האיום בפתיחה ליבוא עשוי כבר לחולל ירידות מחירים ,  ובתחום הזה יש לו ביקורת נוקבת דווקא למשרדי הממשלה המונעים יבוא תחרותי . " כל טיפול במשק הוא טיפול נגד קבוצות אינטרסים ,  נגד לובי כזה או אחר או נגד תעשיין כזה או אחר ,  ובעד הציבור .  זה שעד היום התמ"ת מוציא היטלי היצף בשביל להגן על ייצור מקומי ,  כשברור שזה פוגע בצרכן ,  זה מזעזע ". 
למה אתה מלין על התמ"ת ?  גם משרד התחבורה מונע את פתיחת השמים לחברות תעופה מתחרות ,  בשל הרצון להגן על אל על ,  וכך פוגע גם בצרכן הישראלי וגם מסכן את תעשיית התיירות לישראל .
" נכון ,  וזאת עוד דוגמה שלילית .  ראינו איך שר התקשורת משה כחלון ,  בשיתוף פעולה מלא עם משרד האוצר ,  פתח את ענף התקשורת לתחרות .  אם כל השרים היו נוהגים כמוהו ,  הכל היה נראה אחרת .  גם השר לאיכות הסביבה גלעד ארדן לא יכול לצאת כאן בידיים נקיות .  לא מעט מעליות המחירים זה בגלל רגולציה סביבתית - לדוגמה ,  ההשקעה באנרגיה סולרית ,  שאין לה שום הצדקה כלכלית .  כל הריצה הזאת לאנרגיה ירוקה היא קצת יותר מדי מהירה - זה מייקר את החשמל ,  ולא כולם יכולים לשאת בזאת .  צריך איכות סביבה ,  אבל צריך להיכנס אליה בצורה יותר הדרגתית ,  כי צריך לראות איך הצרכן בעשירונים 3-5 מצליחים לשלם זאת ". 
יש גם ביקורת נגד שר האוצר יובל שטייניץ .  מניסיונך הוא לחיץ ?  
" בהרבה נושאים ,  ולמרות הרבה לחצים פוליטיים ואחרים ,  שר האוצר לא פחד לקבל החלטות לא פופולריות ,  והוא בהחלט משלם על זה ". 
למה אתה מתכוון ?  
" למשל ,  לגבי העובדים הזרים ,  הוצאת החברה לישראל מהחוק לעידוד השקעות הון והגיבוי שלו בנושאי איכות סביבה .  הוא משלם על זה גם מחיר פוליטי וגם של גופים המנסים לפגוע בו ". 
מי למשל ?  
" ח"כ חיים כץ  ( הליכוד )  הוא דוגמה לגורם פוליטי שלוחץ לקבלת החלטות כאלה ואחרות ,  והוא לא היחיד ". 
הביקורת החריפה ביותר של ניסן בנוגע לתנועת המחאה היא שמדובר בתנועה שאינה סולידרית .  משמע ,  תנועה שדואגת רק לעצמה ולחבריה ,  בני מעמד הביניים ,  תוך שהיא מזניחה את כל האחרים - בעיקר את העניים .
" ניסינו להוביל מהלך של שינוי סדרי עדיפות ברשויות המקומיות ",  הוא מספר . " רצינו לשנות את סלי התמיכה הממשלתיים ,  כך שרשויות חזקות תשלמנה יותר ורשויות חלשות פחות .  אותו מודל שעשינו במועצות הדתיות - הרשויות החזקות נושאות בנתח גדול יותר מעלות המועצה הדתית ,  כשהכסף שנחסך מכך מועבר לרשויות החלשות כדי להקטין את נתח העלות שלהן .
" מהלך דומה רצינו לעשות גם עם הארנונה של מוסדות ממשלתיים - להקים קרן כלל ארצית של ארנונה כזו ,  שתופנה בעיקר לרשויות החלשות - וגם בהשתתפות של המדינה בתקציבי החינוך .  רק שזה לא הצליח .  פורום 15 הרשויות החזקות התנגד ,  והחזקים בסוף תמיד מנצחים .  התברר ש-200 הרשויות המקומיות החלשות לא רצו לריב עם 15 החזקות ,  כי הן חשבו שיצטרכו את תמיכת 15 החזקות למאבקים עתידיים ,  ולכן הרשויות החלשות לא הצטרפו כאן לממשלה בתביעה מהרשויות החזקות לשלם יותר ".  
" מתברר שהרבה מסיסמאות הסולידריות זה טוב עד שזה מגיע לרגע שבו אתה נדרש לתת יותר .  שם הסולידריות נעצרת .  זה מדאיג גם לגבי מעמד הביניים שתובע לעצמו יותר ,  ושוכח בדרך את חמשת העשירונים הנמוכים .  צריך להיזהר מאוד שהמחאה הזו לא תביא לכך שיקחו מעשירונים 1-5 כדי לתת יותר לעשירונים 6-9 .  צריך לוודא שהלקיחה נעשית רק מעשירון 10 ".  
" מי שממחיש זאת הכי טוב כרגע זה הסטודנטים - מי שרוצה השכלה גבוהה טובה בישראל ,  חייב לשלם עליה .  צריך לייקר את שכר הלימוד ,  והנהגת הסטודנטים יודעת זאת היטב .  הסטודנטים אינם סובלים באמת מיוקר המחיה בישראל ,  כי אין להם משפחות וילדים ,  ולכן חייבים להכביד עליהם את הנטל באמצעות שכר הלימוד .  זה שהם צועקים נגד לא הופך אותם לציבור שמצדד בשינוי סדר עדיפויות ,  להפך ". 
הכלכלה החופשית היא קפיטליזם חזירי ?  
" בכלכלה החופשית תמיד היו בעיות ,  והיא תמיד חייבה רגולציה .  זה לא חדש ,  וזה לא הופך אותה לחזירית ". 
זה לא כישלון של משרד האוצר ,  העובדה שכלכלה חופשית נתפשת כחזירית ?  
" בטח לא כישלון של האוצר בתקופתי .  אנחנו היינו אלה שנלחמו לעצור את הפחתות המסים ,  להגדיל את ההוצאה ,  ולהעביר מיליארדי שקלים לתיכונים ,  להשכלה גבוהה ולהשקעות בתחבורה ". 
אבל אומרים לכם שאתם חזירים ?  
" המחאה הנוכחית היא לא נגד מדיניות משרד האוצר .  היא נגד מדיניות ראש הממשלה - מסים ,  ביטחון והתנחלויות .  כל זה לא קשור למשרד האוצר ". 
יש סיכוי שראש הממשלה ישנה את המדיניות שלו ,  בעקבות המחאה ?  
" אני לא בטוח שראש הממשלה מסוגל לשנות את דעתו ,  אבל אין ספק שהשינויים בעולם בשנתיים האחרונות חידדו את הצורך בהבנה חברתית עמוקה יותר ". 
מי שצריך להגן כיום על הכלכלה החופשית ועל צרכי הציבור זה משרד האוצר - עם מנכ"ל שהתפטר ,  ראש אגף תקציבים שזה עתה פרש ,  חשכ"לית שנכנסה לתפקידה לפני חודש ,  וראש רשות מסים שעומד כל רגע לעזוב .  האוצר במשבר ?  
" האוצר חייב להיות חזק ,  והוא ימשיך להיות חזק .  אין ברירה ".  

" הנושא החשוב לטיפול :  יוקר המחיה והיעדר התחרות "
 אודי ניסן ,  ראש אגף התקציבים הפורש ,  מאשים את מדיניות ראש הממשלה ,  מציע לתנועת המחאה למתן את הציפיות ,  מתנגד להפחתת המע"מ ומבהיר שאין כל סיכוי לחינוך חינם מגיל שלוש

