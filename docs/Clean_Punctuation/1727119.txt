המאבק נגד המשך ההקפאה : " שכונת מדורגי סילבן "
 פעילי מועצת יש"ע הפגינו מול ישיבת הממשלה נגד האפשרות להאריך את תקופת הקפאת הבנייה בהתנחלויות .  הם נשאו שלטים שמטרתם להזכיר לשרי הליכוד את מחויבותם לחידוש הבנייה
 ( צילום :  גדעון צנטנר ,  עריכה :  יאיר דניאל ) 
מועד סיום הקפאת הבנייה בהתנחלויות מתקרב ,  אולם בימין חוששים מפני הארכה בלתי רשמית של הצו .  לשם כך ,  השיקה מועצת יש"ע קמפיין נרחב במחאה על ההקפאה תחת הכותרת  " בונים על המילה שלכם "  המכוון בעיקר לשרי הליכוד שהביעו בעבר את מחויבותה של הממשלה לחדש את הבנייה בתום תקופת ההקפאה ב-26 בספטמבר .
 פעילי מועצת יש"ע הפגינו הבוקר  ( ראשון )  מול ישיבת הממשלה בבירה כשבמהלך ההפגנה הונפו שלטים עליהם צוין שמן של  " שכונות הוקרה "  שיוקמו לכאורה על שם שרי הליכוד בגדה .  בין השכונות החדשות ניתן למצוא את  " רמת ארדן "  שבמעלה אדומים , " נווה בגין "  בגבעת זאב , " מדורגי סילבן "  באלפי מנשה ו"נופי לבנת "  באפרת .
 במועצת יש"ע הסבירו כי  " אנו מחזקים את השרים בהבטחתם לחידוש הבנייה ולחתימה על המכרזים החדשים ביהודה ושומרון ,  ופרויקט 'שכונות ההוקרה' הינו דרך נאותה להוקיר אותם על עמידתם בהבטחתם ,  ומי יודע  אולי בסופו של יום השרים גם יזכו לעבור לגור בשכונות הנושאות את שמם ".  
" המטרה להגיד לראש הממשלה אל תיכנע ,  אל תתקפל .  מאז ימי המנדט ומדיניות 'הספר הלבן' לא היתה מדיניות כל כך חמורה לגבי ההתיישבות בארץ ,  צריך לשים לזה סוף ",  אמר נפתלי בנט ,  מנכ"ל מועצת יש"ע . " נתניהו עומד בלחצים בלתי אפשריים של אובמה ,  שלא רואה את טובת ישראל לנגד עיניו .  כמו מנהיגים גדולים לפניו הוא צריך לעשות את מה שטוב לישראל ולא להילחץ לברק חוסין אובמה ",  אמר בנט .
 המחאה של מועצת יש"ע איננה מגיעה יש מאין .  בימים האחרונים נוכח ההודעה על פתיחת המשא ומתן הישיר בין ישראל והפלסטינים מתחזקת ההערכה כי ראש הממשלה יצטרך להגות פתרון  " יצירתי "  לסיום ההקפאה .  זאת ,  שכן הפלסטינים מתנים את השיחות בהמשך ההקפאה .  השר לענייני מודיעין דן מרידור הציע לפני שבוע מתווה לפיו הבנייה תחודש רק בגושי ההתיישבות שבכל מקרה על פי הגישה הישראלית יישארו בידיה גם בהסדר עתידי .
 אלא שנתניהו מתנגד למתווה ,  כך לפי המשנה לראש הממשלה השר סילבן שלום .  לדברי שלום בישיבת שרי הליכוד שהתקיימה הבוקר , " בשבוע שעבר ראש הממשלה אמר שישיבת פתיחת השיחות הישירות תהיה טקסית ,  זאת בעקבות דברי דובר הבית הלבן שעל פיהם ידונו גם בהקפאה .  שאלתי היום את ראש הממשלה האם יהיה גם דיון מהותי בפתיחת השיחות .  רה"מ השיב שאולי יהיו דיונים אך לא יוחלפו ניירות ". 
ראש הממשלה בנימין נתניהו התייחס הבוקר לפתיחת השיחות הישירות עם הפלסטינים בוושינגטון .  לדבריו , " ביום שלישי אצא לוושינגטון לפתיחת שיחות השלום .  עמדנו על כך שהן יתקיימו ללא תנאים מוקדמים וכך אכן יהיה .  מטרתנו לקדם הסכם שלום על העקרונות הבאים :  הכרה בישראל כמדינת הלאום של העם היהודי ,  קץ הסכסוך וקץ התביעות מישראל וכן כינון סדרי ביטחון אמיתיים בשטח שיבטיחו שלא יישנה ביהודה ושומרון מה שהתרחש בלבנון ובעזה .  ישנם נושאים רבים נוספים אך אלו נדבכי היסוד ". 
נתניהו הוסיף כי  " אם ההנהגה הפלסטינית תיגש לשיחות באותה רמת רצינות נוכל להתקדם להסכם יציב .  אני ער לקשיים ,  יהיו הרבה מהמורות אך השאלה היא האם יש נכונות לקדם שלום שיפתור את הסכסוך לדורות .  לא רק הפסקה טקטית אלא שלום שמושתת על הכרה ביטחון יציבות ותמיכה כלכלית .  זו המטרה שלי ,  אני מקווה שזו גם מטרת הפלסטינים ". 

המאבק נגד המשך ההקפאה : " שכונת מדורגי סילבן "
 פעילי מועצת יש"ע הפגינו מול ישיבת הממשלה נגד האפשרות להאריך את תקופת הקפאת הבנייה בהתנחלויות .  הם נשאו שלטים שמטרתם להזכיר לשרי הליכוד את מחויבותם לחידוש הבנייה

