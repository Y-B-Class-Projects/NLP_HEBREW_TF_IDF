ליברמן : " נתניהו רימה ושיקר את ציבור הבוחרים "
 יו"ר ישראל ביתנו תקף בישיבת סיעתו את ראש הממשלה : " מקורבים לנתניהו הציעו לי את תיק הביטחון ".  קודם לכן אמר נתניהו כי משימת חלוקת התיקים היא  " לא פשוטה ".  דיווח מאולפן וואלה !  NEWS
יו"ר ישראל ביתנו אביגדור ליברמן התייחס בפתח ישיבת סיעתו לעובדה כי בחר להתפטר מתפקידו כשר החוץ ולהישאר מחוץ לקואליציה הנכנסת . " ראיתי טענות כאילו ליברמן הטעה את הבוחרים שלו .  קודם כל ,  מבחינה עובדתית  לאורך כל מערכת הבחירות סירבתי להתחייב מראש שאתמוך בנתניהו .  אמרתי שההתחייבות שלנו לעולם לא תהיה פרסונלית ,  אלא לקווי יסוד ומצע .  חזרתי על כך עשרות פעמים ,  אשמח אם מישהו ימצא ציטוט אחר .  גם במהלך הכנסת ה-19 הוצעו אינספור הצעות ופיתויים כדי שאתמוך בשינוי הרכב הקואליציה ,  לזרוק את יש עתיד ולהכניס את החרדים ,  ואמרתי עשרות פעמים - בלי טריקים ובלי שטיקים :  רוצים שינוי של הרכב הקואליציה ,  אז נלך לבחירות ".  

ליברמן המשיך בקו התקיף נגד הליכוד וראש הממשלה בנימין נתניהו ,  בעיקר לנוכח ההסכמים הקואליציוניים . " גם לאור תוצאות הבחירות היינו מאוד ברורים ,  ניסינו להתמקח ,  המלצנו לריבלין על נתניהו כי זו הייתה הכרעה ברורה .  הדגשנו שאנחנו רוצים להיות בקואליציה ,  אבל לא בכל מחיר .  כל תיאוריות הקונספירציה כאילו ליברמן החליט מראש לא להיכנס ,  זו אג'נדה פרטית של אנשים שרוצים להתעלם מהעובדות .  ההחלטה לא להיכנס התקבלה אחרי דיונים רבים ולבטים עם חברי המפלגה ,  אחרי שראינו מה נחתם בהסכם עם יהדות התורה והיה ברור גם מה מתגבש בהסכם של ש"ס ". 
שר החוץ לשעבר טוען כי ראש הממשלה הבטיח לציבור העולים ממדינות ברית המועצות לשעבר דבר אחד ,  ואילו לציבור הרחב הוא מספר דבר אחר . " מי שבאמת רימה את הבוחרים זה בנימין נתניהו  אין ספק שהבן אדם רימה ושיקר ,  קודם כל לציבור העולים מחבר העמים .  יש לי עשרות הקלטות של נתניהו מופיע בפני כלי תקשורת ברוסית .  מה הוא לא הבטיח ?  הרים וגבעות ..  .  עברתי על ההסכמים שהוא חתם עם כל ארבע המפלגות - כל נושא העלייה והקליטה לא קיים ,  לא מופיע בכלל .  אין זכר לכל מה שהבטיח על שכר דירה ,  עזרה לעולים ..  .  זה נקרא לרמות את הציבור ".  
" אנחנו נכריח את נתניהו להכניס את כל ההתחייבויות האלה לקווי היסוד !  נחלק היום את הטלפונים של נתניהו ואלקין לכל עולי חבר העמים ,  כדי שיתקשרו אליהם ויגידו להם מה נאמר על ידם במערכת בחירות ,  וישאלו למה זה נעלם בהסכמים הקואליציוניים .  גם מהאופוזיציה נכריח אותם להיכנס את הדברים האלה פנימה ,  נתקוף אותם על התרמית שעשו במערכת הבחירות .  אין לזה שום מילה אחרת .  אני הרבה שנים בפוליטיקה ,  אבל כמה מהפרסומים בסוף השבוע חצו כל קו אדום :  מעולם לא פניתי לכחלון ולא דיברתי איתו על ההצהרה שלו שהוא לא יכנס לממשל של 61 חברי כנסת ,  מעולם לא דרשתי את זה ממנו ,  וזה לא נדון בינינו .  אחרי שהוא שחרר את ההצהרה הזאת הוא אמר לי פעם אחת :  'נו ,  ראית שאמרתי את זה ",  אמרתי לו תודה ,  זה הכול .  להגיד פה שליברמן סחט מכחלון הבטחה שלא להיכנס לממשלת 61 ?  קריסטל  ( העיתונאי חנן קריסטל מתכנית  " היומן "  בערוץ 1 )  מרוויח את התואר שקרן ביושר ". 
הוא הוסיף במתקפה על הפרסומים בתקשורת ואמר : " את תואר גזען השבוע אני מעניק לאיילה חסון וחנן קריסטל .  הם אמרו בערוץ 1 כי 'משרד הקליטה שהביא לליברמן כמה מנדטים לא רעים ,  ייכבש על ידי איש ליכוד וייעשה שם טיהור כדי לשבור את המנגנון של ליברמן' .  הם אמרו שליברמן השתלט על מרכזי הקליטה ,  שעולים הגיעו עם 'אינפוזיות' לקלפיות .  זה גזענות נטו ,  עלבון והשתלחות בקהילה שלמה ".  
יו"ר ישראל ביתנו התייחס בישיבת סיעתו גם למגעים הקואליציוניים להרכבת הממשלה ואמר כי  " גורמים מקורבים מאוד לנתניהו פנו אליי בשבוע האחרון  ( אחרי הודעתו כי לא יצטרף לקואליציה )  עם הצעות משופרות ,  כולל תיק הביטחון ". 
על הרחבת מספר השרים בקואליציה הנכנסת אמר : " מרחיבים את כמות השרים בלי הגבלה  זה להיטיב עם העם ?  זה להיטיב עם המקורבים ולתת להם ג'ובים ".  לדבריו , " אנחנו נציג אלטרנטיבה לאומית אחראית לנתניהו .  אין לנו שום כוונה לשתף פעולה עם האופוזיציה של השמאל ,  אנחנו נציג אלטרנטיבה מימין ". 
שר החוץ לשעבר תקף אישית את ראש הממשלה : " נתניהו רימה ושיקר את ציבור הבוחרים .  יש לי יותר חברים שרי ופעילי ליכוד מאשר לנתניהו ,  הם מדברים איתי .  אני לא זוכר כזה מרמור וכעס נגד יו"ר התנועה ".  על הניסיון  " לקנות "  חברי כנסת מישראל ביתנו אמר : " ההתנהלות של לשכת ראש הממשלה מבזה .  שמעתי את הפרסומים כאילו הליכוד ינסה  " לגנוב "  לנו חברי כנסת .  שינסו לגנוב חברי כנסת מהרשימה המשותפת ,  שם יש להם יותר סיכוי ". 
נוסף על כך ,  פנה ח"כ ליברמן ליועץ המשפטי לממשלה יהודה וינשטיין בדרישה לנקוט בצעדים בשל אמירות גזעניות ,  לדבריו ,  מצד העיתונאים חסון וקריסטל בתכנית  " היומן "  ששודרה ביום שישי האחרון בערוץ 1 .  לדברי יו"ר ישראל ביתנו ,  השניים תקפו באופן  " ברוטלי "  את ציבור העולים מחבר העמים ואת מצביעי מפלגתו בפרט .  ליברמן אף העביר בקשה לעורך הראשי של רשות השידור ,  יונה ויזנטל ,  להשעייתם של שני העיתונאים .  
ראש הממשלה בנימין נתניהו התייחס למאמצים לחלוקת התיקים בין חברי הליכוד ,  והוא נתן ביטוי גם לכניסתם של חברי כנסת רבים לשורות סיעתו . " בימים אלה אני פוגש כל אחד ואחת מכם אפשר לומר שזה לוקח הרבה יותר זמן מהכנסת הקודמת ,  וטוב שכך .  יש לי משימה לא פשוטה  איך לחלק את התיקים לכך כך הרבה חברות וחברי כנסת מצוינים ,  ואני לומד להכיר כמה מהחדשים ,  עם סיפורי חיים מדהימים .  לכן המשימה הזו היא לא פשוטה ,  אבל היא הרבה יותר קלה מאשר לחלק תפקידים באופוזיציה ". 
עוד אמר כי בממשלה הבאה יישארו בידי הליכוד תיקים בנושאים מרכזיים בניהול המדינה דוגמת החוץ ,  הביטחון ,  הכלכלה ,  והחברה . " בממשלה הזו יש יותר תיקים לליכוד והיא עדיין תהיה יותר קטנה מהממשלה הקודמת ",  טען והוסיף כי יפעל להורדת מחירי הדיור ויוקר המחיה . " נעשה את כל זה למען כל אזרחי ישראל ,  גם אלה שלא בחרו בנו ".  
יו"ר המחנה הציוני יצחק הרצוג תוקף בחריפות את ראש הממשלה בנימין נתניהו וקורא לערוך בחירות חוזרות . " כבר חודשיים נתניהו לא מסוגל להרכיב ממשלה ולהביאה לאישור הכנסת .  יש פה רגע נדיר ,  ממש נדיר למחנה פוליטי גדול וחזק ,  למנוע הקמתה של ממשלה איומה לישראל ",  אמר בפתח ישיבת הסיעה . " כאשר אני אומר ,  וגם פועל כבר זמן ,  לבדיקת ההיתכנות לממשלה חלופית שאף אחד לא יתבלבל :  אני מדבר על ממשלה בראשותי ,  כי בכנסת הזו ובמערכת הפוליטית כולה ,  רק אני מסוגל לכך ".  הוא סיכם את דבריו כשאמר : " נתניהו מנסה להקים ממשלת 61 .  אינני מתכוון לעזור לו .  אלא להחליף אותו .  אם לא בתוך הכנסת הזו  אז בבחירות חוזרות ".  
יו"ר הבית היהודי נפתלי בנט התייחס במהלך ישיבת הסיעה להצמדת אבטחה לח"כ איילת שקד ממפלגתו ,  המיועדת להיות שרת המשפטים בממשלה החדשה . " קמנו לידיעה שתוצמד אבטחה לשרת המשפטים המיועדת .  אני קורא להרגיע את השיח ולהתעלות מעל דימויים שוביניסטיים ",  אמר בהתייחסו לאמירות סקסיסטיות שהופנו נגד שקד לאחרונה בכלי התקשורת .  
יו"ר יש עתיד ח"כ יאיר לפיד ניצל את ישיבת הסיעה כדי לתקוף את ראש הממשלה בנימין נתניהו ,  בנוגע לקידום החוק להרחבת הממשלה . " הוא לא נבחר להיות ראש ממשלה רק של המקורבים שלו ",  טען והוסיף : " ההחלטה הראשונה שלקח נתניהו הייתה לבגוד באמון הציבור .  אתמול הוא ביצע מחטף .  הוא ניצל את הישיבה האחרונה של ממשלת המעבר ,  שאין לה סמכות לקחת שום החלטות מהותיות ,  כדי לשנות חוק יסוד ".  
לדבריו ,  נתניהו רוצה  " לנפח "  את הממשלה ,  להחזיר את השרים ללא תיק ,  ו"לבזבז מאות מיליונים על נוחות פוליטית ".   " שלא ירמו אתכם .  זה לא 20 שרים ,  זה גם לא 22 .  לפי נוסח החוק שעבר הוא יכול למנות כמה שרים שמתחשק לו וזה מה שהוא יעשה .  המחטף הזה הוא ניצול בזוי של הכנסת ,  וזו דרך עלובה להתחיל את פעילותה של הממשלה החדש ,  ואנחנו נלחם בזה בכל הדרכים העומדות לרשותנו ויש לא מעט כאלה ".  
ח"כ מיקי רוזנטל  ( המחנה הציוני )  תקף את ראש הממשלה בנוגע לתיקון חוק יסוד הממשלה . " לא הבנתי מה תכלית החוק ?  סידור עבודה לחברי הליכוד כדי שלא תהיה בעיה לראש הממשלה .  כל השאר זה רק מילים ועוד מילים ",  אמר בישיבת הוועדה המסדרת בכנסת .  
בג"ץ דחה את העתירה שהגישה סיעת יש עתיד ,  בנוגע להרחבת הממשלה החדשה של בנימין נתניהו ל-20 שרים . " לאחר שעיינתי בתגובת המשיבים  ( הכנסת ,  ג"ג )  ובעמדת היועץ המשפטי ,  לא ראיתי  ( לנכון ,  ג"ג )  לתת את צו הביניים המבוקש ,  המכוון בעיקרו כנגד הליכי חקיקה הנמצאים במהלכם ",  כתבה שופטת בית המשפט העליון דפנה ברק-ארז .
 בנוסף ,  היועץ המשפטי טען כי העתירה אינה רלוונטית - מאחר שהוקמה ועדה מיוחדת שתפקידה להכין את החוק . " מדובר בבקשה חסרת כל בסיס וחריגה ביותר ,  המבקשת באופן חסר תקדים לעכב מראש הליכי חקיקה בשעה שהצעת החוק טרם הונחה על שולחן הכנסת וטרם נדונה על ידי גורם כלשהו בכנסת ",  נכתב .  

ליברמן : " נתניהו רימה ושיקר את ציבור הבוחרים "
 יו"ר ישראל ביתנו תקף בישיבת סיעתו את ראש הממשלה : " מקורבים לנתניהו הציעו לי את תיק הביטחון ".  קודם לכן אמר נתניהו כי משימת חלוקת התיקים היא  " לא פשוטה ".  דיווח מאולפן וואלה !  NEWS

