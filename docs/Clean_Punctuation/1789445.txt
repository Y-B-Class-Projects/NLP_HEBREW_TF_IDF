נדחתה בקשת גלנט להוציא צו ביניים לביטול מינויו
בג"ץ דחה את בקשת האלוף גלנט להוציא צו ביניים שיאסור על דיון בממשלה במינוי הרמטכ"ל החדש .  נתניהו בישיבת הממשלה : " יציבות צה"ל חשובה לאור הזעזועים באזור "
 בג"ץ דחה הבוקר  ( ראשון )  את בקשתו של האלוף יואב גלנט להוציא צו ביניים שיאסור על דיון במינוי הרמטכ"ל החדש .  יחד עם זאת ,  השופט אליקים רובינשטיין קבע כי ביום שלישי יתקיים דיון בעתירה שהגיש גלנט וכי יש להודיע ליועץ המשפטי לממשלה ולשרים הנוגעים בדבר כי העתירה עדיין עומדת .  
לדברי פרקליטו של גלנט ,  עורך הדין מנחם מאוטנר ,  ההחלטה של השופט רובינשטיין היא צו ביניים  " דה פקטו ".  לדבריו ,  למרות שהשופט נמנע מלהורות באופן מפורש לממשלה שלא לקבל החלטה לגבי המינוי ,  ההבהרה שלו שהעתירה עדיין עומדת למעשה מונעת מהממשלה לקבל החלטה .  לפני החלטת בג"ץ בעניין העתירה שהגיש גלנט ,  התייחס ראש הממשלה בנימין נתניהו למינוי הצפוי של האלוף גנץ .  בפתח ישיבת הממשלה אמר נתניהו כי  " יציבותו של צה"ל תמיד חשובה ,  אך היא חשובה שבעתיים לאור הזעזועים העמוקים הפוקדים את אזורנו .  לכן החלטתי להכריע בדבר מינוי הרמטכ"ל .  אני מבקש להביע הערכה רבה לאלוף גלנט ,  מפקד ולוחם מוכשר ,  עתיר ניסיון .  בשבועות האחרונים הוא חווה חוויות לא פשוטות ואני מבין את גודל אכזבתו .  זה טבעי ואנושי ,  אך בנסיבות שנוצרו חובתי לקבל החלטות ברורות שיסירו את עננת אי-הוודאות ".  
נתניהו המשיך ואמר : " לכן שר הביטחון בידיעתי יודיע היום על כוונתנו למנות את האלוף גנץ .  גנץ עשה את כל המסלול שמכשיר אותו להיות המפקד הבא של צה"ל .  הוא מנוסה ,  הוא קצין מצטיין ויש לו את התכונות והניסיון הנדרשים .  אני מבקש להביע הערכה לאלופים נוה ואייזנקוט .  שניהם הביעו הסכמה מלאה לשרת תחת האלוף גנץ .  אני מקווה שנראה מטכ"ל מגובש שיפעל יחד בשיתוף פעולה מלא .  זה חשוב לצה"ל ולמדינת ישראל ". 
מאוחר יותר תקיים הממשלה דיון בנושא ביטול מינויו של האלוף גלנט לתפקיד הרמטכ"ל ובהמשך צפויים השרים לקיים דיון על הצעתו של שר הביטחון למנות את האלוף גנץ למחליפו של רב-אלוף גבי אשכנזי ,  שצפוי לסיים את תפקידו ב-14 בפברואר .
 ההחלטה למנות את גנץ לרמטכ"ל תועבר לבחינת ועדת טירקל כבר בימים הקרובים ,  ואם תאושר שם היא תובא לאישור הממשלה שצפויה להתכנס בהמשך השבוע לישיבה מיוחדת בנושא .  ככל הנראה ,  שאלת מינויו של האלוף יאיר נוה לרמטכ"ל זמני כלל לא תעלה בדיון שייערך הבוקר .
 גלנט עתר הבוקר לבג"ץ נגד היועץ המשפטי לממשלה יהודה וינשטיין והממשלה ,  בדרישה להשהות את ההחלטה לבטל את מינויו .  בעתירה ,  שהוגשה באמצעות עוה"ד שירה דונביץ ופרופ' מנחם מאוטנר ,  דורש גלנט משופטי בג"ץ להוציא צו ביניים להקפאת הליך המינוי ,  על מנת לאפשר לוועדת טירקל לדון בשנית במועמדותו .  למעשה מבקש גלנט מבית המשפט ,  להורות לוועדת טירקל לדון בעניינו במקביל לדיון שייעשה בעניינו של המיועד לתפקיד ,  האלוף בני גנץ .  
ברק הודיע אתמול כי ימליץ על האלוף גנץ לתפקיד הרמטכ"ל .  ברק וראש הממשלה בנימין נתניהו גיבשו את עמדתם בנושא במהלך סוף השבוע ,  לאחר שברק קיים שיחה עם גנץ וכן המועמדים האחרים לתפקיד ,  סגן הרמטכ"ל המכהן יאיר נוה ואלוף פיקוד צפון גדי אייזנקוט .
 
נדחתה בקשת גלנט להוציא צו ביניים לביטול מינויו
בג"ץ דחה את בקשת האלוף גלנט להוציא צו ביניים שיאסור על דיון בממשלה במינוי הרמטכ"ל החדש .  נתניהו בישיבת הממשלה : " יציבות צה"ל חשובה לאור הזעזועים באזור "
 
