שכתוב ההיסטוריה נוסח אולמרט
עם כל כך הרבה חמאה על הראש ,  לא כדאי לראש הממשלה לשעבר אהוד אולמרט להסתובב מתחת לחום אורם של הזרקורים .  כשהוא זחוח ומדושן עונג ,  מתרווח לו בסביבה אוהדת ומתרפק על סולם הערכים האטום והזיכרון הקצר של הציבור ,  מתח ראש הממשלה לשעבר ביקורת על ראש הממשלה המכהן נתניהו באומרו : " מתגעגעים לימים של תמיכה בינלאומית בישראל ". 
בערב השקת ספרו של הרמטכ"ל לשעבר ,  דן חלוץ ,  שותפו למלחמת לבנון השנייה ,  מלחמת ברירה יזומה ,  כושלת ומיותרת ,  בחר אולמרט להצטרף לניסיון הרהביליטציה של  " הסופר ",  תוך שהוא מנצל את ההזדמנות על רקע המשבר החמור והחריף ביחסי ישראל ? ארה"ב זה 35 שנה ,  לשכתב את ההיסטוריה .
 מתגעגעים ?  ממש לא !  ובוודאי שגם לא מוכנים להשלים עם הניסיון הציני להסיט את הדיון מהאחריות למלחמת לבנון השנייה ,  שבה נהרגו 164 חיילים ואזרחים ,  כתוצאה מהחלטות שהתקבלו כמו ברפובליקת בננות ועל סמך מצג שווא .
 ההזדמנות נפלה לידיו של אולמרט כפרי בשל .  ג'ורג' מיטשל דחה את ביקורו בישראל .  הילארי קלינטון נאלצה לנהל עם נתניהו שיחת נזיפה קשה ,  והטילה ספק בתמיכתו ברעיון שתי המדינות .  כשראש ממשלה מצליח לחבל בניסיונות לחדש את שיחות  " הקירבה "  העקיפות עם הפלסטינים וקיימת סכנה של פגיעה בתמיכה האמריקנית בישראל ,  זו העת ,  מבחינתו של אולמרט ,  לנצל את הסיטואציה המשברית ולהסיח את הדעת מהמסכת הארוכה של מעשי השחיתות המיוחסים לו ,  וממשפטו הפלילי המתנהל בבית המשפט המחוזי בירושלים .
 שנה בלבד לאחר שנאלץ לפרוש בבושת פנים מכס ראש הממשלה ,  אנו עדים לניסיונות נלוזים של אולמרט להשכיח את מחדליו וחטאיו שלו .  הן את קופת השרצים ושחיתותו הציבורית והן את מופקרותו המדינית והביטחונית .  הוא מקווה להעלים מזיכרוננו את הביקורת החריפה שמתחה עליו ועדת וינוגרד ,  שקבעה שהוא וממשלתו יצאו למלחמת לבנון השנייה בפזיזות ,  ללא שיקול דעת ,  ללא מידע מתאים ,  ללא בדיקה נאותה ,  ללא מטרה ,  בלי כיוון ובלי מושג .
 ככל שנתניהו מקרב אותנו לסכנה של אינתיפאדה שלישית בירושלים ,  מעצים אולמרט את הופעותיו הפומביות ,  בהן הוא מבקש לעביר מסרים על המהפך התודעתי שהוא עבר .  על הנכונות והמוכנות שהיתה לו להגיע לפשרות מרחיקות לכת עם אבו מאזן ,  תוך התעלמות מהעובדה שהן כראש עיריית ירושלים והן כראש הממשלה היה אחראי להפיכתה של עיר הבירה לחבית אבק שריפה .
 התבטאויותיו נועדו אמנם לקעקע את ממשלת הימין של נתניהו ,  אך בהזדמנות זו גם לגמד את אחריותו לטראומת המלחמה .  ובעיקר להדחיק בתודעה הציבורית את המבצע הקרקעי הנפסד ,  שבו נהרגו לשווא 33 חיילים ,  רק כדי להשיג  " תמונת ניצחון "  שתיצרב בתודעה .
 שום כישלון של נתניהו וממשלתו ,  ושום ניסיון להיתלות בגיבוי בינלאומי כזה או אחר ,  לא ימחקו את הקלון המוסרי של שחיתותו הציבורית ומחדלי הדמים של אולמרט .
 
שכתוב ההיסטוריה נוסח אולמרט
nan
