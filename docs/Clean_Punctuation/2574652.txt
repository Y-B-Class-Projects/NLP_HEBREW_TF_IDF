מסתמן :  התאריך המוסכם לבחירות - 22 בינואר
מטיוטת תזכיר החוק לפיזור הכנסת ה-19 עולה כי הן יתקיימו ככל הנראה כ-100 ימים לאחר פיזור הכנסת ביום שני הקרוב .  נתניהו מעדיף לקיימן במועד המוקדם ביותר האפשרי
הבחירות לכנסת ה-19 ייערכו על פי המסתמן ב-22 בינואר 2013  כך עולה מטיוטת תזכיר החוק לפיזור הכנסת שהופצה היום  ( חמישי )  .  ביום ראשון תדון ועדת שרים לחקיקה באישור החוק לקראת קריאה ראשונה ,  וביום שני ,  עם כינוס מושב החורף של הכנסת ,  צפוי החוק לעלות להצבעה בקריאה ראשונה ,  שנייה ושלישית .  
מאז הודעתו שלשום של ראש הממשלה ,  בנימין נתניהו ,  כי בכוונתו להקדים את הבחירות ,  הוא קיים פגישות עם ראשי סיעות הקואליציה בנוגע למועד אפשרי .  תחילה ההערכה הייתה כי הבחירות יתקיימו ב-12 בפברואר ,  אך כיוון שמדובר ביום פטירתו של הרב ישראל אלתר ,  האדמו"ר הרביעי בחסידות גור ,  הוחלט לפסול את האפשרות לקיום הבחירות באותו תאריך .  
ראש הממשלה הבהיר כי הוא מעוניין בקיומה של מערכת בחירות קצרה ככל האפשר ,  ופעל לכך שהבחירות יתקיימו עוד במהלך חודש ינואר .  התאריך שנבחר ,  22 בינואר ,  יובא ביום שני להצבעה בוועדת הכנסת ,  ולפי ההערכה ,  צפוי להיות מאושר למרות התנגדות מפלגת קדימה .
 אתמול נפגש נתניהו עם הנשיא ,  שמעון פרס ,  בבית הנשיא בירושלים ,  ודן עמו בהקדמת הבחירות  יממה לאחר שהודיע על כך בכלי התקשורת באופן רשמי . " אני יודע שמערכת הבחירות תהיה קצרה ,  אך הנושאים העומדים על סדר היום הם כבדים ונוגעים לעניינים ביטחוניים ,  חברתיים וכלכליים ",  אמר פרס לנתניהו ,  והוסיף : " לא חסרים לנו אויבים אך גם לא חסרות אפשרויות והזדמנויות .  בארבע השנים הבאות תעמודנה בפני ישראל הכרעות גדולות ורציניות .  אין זו הפעם הראשונה בהיסטוריה של המדינה בה מונחות לפנינו בעיות כה כבדות ,  אך גם הפעם אני מאמין כי נתמודד איתן היטב כפי שעשינו בעבר ".  

מסתמן :  התאריך המוסכם לבחירות - 22 בינואר
מטיוטת תזכיר החוק לפיזור הכנסת ה-19 עולה כי הן יתקיימו ככל הנראה כ-100 ימים לאחר פיזור הכנסת ביום שני הקרוב .  נתניהו מעדיף לקיימן במועד המוקדם ביותר האפשרי

