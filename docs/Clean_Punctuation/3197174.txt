 " נפלתי בפח כשהאמנתי ש'חתונה ממבט ראשון' זה דוקו "
 העיתונאי תומר אביטל חתום על סקופים רבים אבל זוכרים אותו בעיקר מ"חתונה ממבט ראשון ".  עם עליית תכנית התחקירים  " הרשת החברתית "   ( הערב ,  22:00 ,  רשת 13 )  הוא מדבר על האיומים מח"כ מיקי זוהר ,  על הוויכוח החריף עם מנכ"ל רשת וחושף מה יצא לו מ"חתונה ממבט ראשון ".  ריאיון
עולם כמנהגו :  בתחילת השנה ,  הוצבה תכנית התחקירים  " המערכת "  בהגשת מיקי חיימוביץ' ברשת 13 באותו ערב מול תכנית הריאליטי  " חתונה ממבט ראשון "  בקשת 12 ,  שאחד ממשתתפיה היה תומר אביטל .  באופן לא מפתיע ,  הריאליטי ריסק את תכנית התחקירים .  הערב  ( חמישי )  שוב תוצב בפריים טיים של רשת תכנית תחקירים , " הרשת החברתית "  שאחד ממגישיה הוא תומר אביטל ,  ראש בראש מול ריאליטי אחר של קשת , " MKR המטבח המנצח ".  סביר להניח שריאליטי הבישול יאכל את תכנית התחקירים בלי מלח .  אביטל אמנם עובר מהצד המנצח ברייטינג לצד שיובס ,  אבל מלבד נתוני ועדת המדרוג מדובר בניצחון עבורו ועבור רשת .  מבחינת אביטל זה הישג כי המקום הטבעי לו הוא העיתונאי והפעיל החברתי ולא מתמודד הריאליטי .  מבחינת רשת זהו צעד אמיץ ומעורר הערכה לשבץ בפריים טיים תכנית תחקירים בהובלת שלושה עיתונאים אקטיביסטים שאינם מוכרים לקהל הרחב .
" הרשת החברתית ",  שמוגדרת גם כתכנית דוקו אקטיביסטית ,  מעלה על המוקד גופים גדולים בישראל כמו המשטרה ,  משרד הפנים ,  ביטוח לאומי וההוצאה לפועל ,  תוך שאיפה לשנות את השיטה הבירוקרטית שמתעמרת באזרחים .  לצד אביטל מגישים אותה אור-לי בר לב וערן הילדסהיים ,  שלושה עיתונאים עצמאיים ופעילים חברתיים .  שמות מכובדים מאוד עומדים גם מאחורי הקלעים :  לירן עצמור עורך ראשי ואבנר הופשטיין עורך .  התכנית מציפה פניות שהגיעו דרך הרשתות החברתיות ,  בהם מטפלים המגישים ,  תוך מטרה להגיע לדיאלוג נוקב וישיר עם המנכ"לים של המשרדים והמוסדות בהם התכנית תעסוק ,  ודרישה לתיקון המצב הקיים . 
" זה מה שנקרא 'עיתונות פתרונות' ",  אומר אביטל . " זה ז'אנר של עיתונות שלא רק מצביעה על בעיות ,  אלא עושה הכל כדי לפתור אותן ולהעלות אותן למרכז הבמה כך שהן לא יישארו כאייטם שגורם לאנשים רק לצקצק בלשון ולעבור הלאה .  ניקח את המקרים הקשים ,  נבדוק איך הם השפיעו על הציבור ,  וננסה ללכת למנכ"לים ולשרים וללוות את התהליך של התיקון .  הקטע של הפתרונות נותן את הערך המוסף ". 
הגבול בין היותך בלוגר פוליטי להיותך אקטיביסט לא מטושטש מדי אצלך ?  מה ההבדל בין הבלוגר לאקטיביסט ?  האם אינך מחויב לכללי העיתונות ,  ויכול לכתוב ולעשות מה שאתה רוצה ?  
" זאת שאלה מעולה ,  שאני שואל את עצמי כל הזמן .  אחד הדברים שעוזרים לי ,  כשאני מסתכל סביב ,  נגיד בטוויטר ,  אני רואה את העיתונאים האחרים ומבחין שכולם פחות או יותר כמוני .  אתה כבר לא רואה עיתונאי שאך ורק כותב 'אתמול עבר חוק איקס' .  אתה רואה את כל העיתונאים המוכרים תמיד מוסיפים את חוות הדעת של עצמם .  כך שאני לא כזה מקורי וחדשן ,  בסוף כולם ככה .  אני פשוט לוקח את זה עוד כמה רמות .  העידן של היום הוא מות האובייקטיביות .  עזבתי את זה לפני ארבע שנים ,  כי הרגשתי שאני יכול להשפיע יותר אם אני אשכרה אטשטש את התחומים ואגיד יש כמה דברים שמצאתי בתחקירים שלי שהם לא בסדר ,  ואף אחד אחר לא מרים את הכפפה ,  ומה שמחבר את כולם זה חוסר השקיפות במנגנון השלטוני .  כן ,  הלכתי בכל הכוח גם לכיוון של להגיד מה צריך לעשות ,  ולא רק להגיד שמשהו לא בסדר .  ובינתיים זה עובד בסדר ".  
קיבלתם חופש עיתונאי מוחלט מרשת 13 ?  
" קיבלנו חופש מוחלט ,  במסגרת המנדט של התכנית להתעסק רק במשרדי ממשלה ויחידות ציבוריות .  אנחנו מקווים שכשתהיה עונה שניה נתעסק בעוד נושאים ,  כמו הבנקים .  אבל בתוך המנדט שהיה לנו לא יתערבו לנו בכלום .  בתחילת הדרך ,  כשישבנו לשיחה עם מנכ"ל רשת ,  אבי צבי ,  זה היה מטורף .  באנו בקטע של - או שנותנים לנו חופש עיתונאי מוחלט ,  או שאנחנו פשוט מוותרים על זה .  ישבנו איתו במשך שעה וחצי ,  דיברנו בטונים די גבוהים ,  אני על שקיפות ,  ערן על בנקים ואור-לי על מתווה הגז ,  ולא הייתה ממש הסכמה .  אמרנו לעצמנו ,  זה אבוד ,  הוא הולך להעיף אותנו ,  אנחנו יותר מדי אקטיביסטים .  למשל ,  אני אמרתי בישיבה ,  שאסור לוותר על השקיפות ולא צריך לוותר לח"כים ,  ואבי אומר :  'תקשיב ,  אתה חושב שכולם מושחתים ,  זה ממש לא ככה ,  זה הרבה יותר מורכב מזה' .  אתה מבין ,  זה לא שהוא אמר לשלושתנו :  אני חולה על הפעילות שלכם ,  ובואו קחו תכנית .  היו ויכוחים ובגלל זה חשבנו שרשת לא יקחו אותנו .  ולהפתעתנו ,  אחרי ויכוחים של שעה וחצי ,  אבי צבי אומר :  טוב ,  יאללה ,  ברוכים הבאים לרשת !  איזה כיף הולך להיות !  ".  
אביטל בן ה-35 הוא עיתונאי עצמאי מוערך ורב הישגים ,  המסקר את הכנסת והשלטון ,  ומקים  " שקוף ",  כלי תקשורת עצמאי בו תומכים כיום 1,500 איש מדי חודש בהוראת קבע .  בין תחקיריו הבולטים :  הוצאות המעון המופרזות של ראש הממשלה שהובילו לחקירה פלילית ;  תקציב הגלידה של ראש הממשלה ;  פרשת תרומות הארגון  " נוצרים מאוחדים למען ישראל "  לתנועת  " אם תרצו "  כאשר הסוכנות היהודית משמשת כצינור להעברת הכספים בניגוד לנהלים שלה עצמה ;  סדרת התחקירים על השלמות ההכנסה של העוזרים הפרלמנטרים ,  שהובילה לביטול האפשרות לפצל משרות ליועצים פרלמנטריים ולאפשר להם לעבוד במקביל כלוביסטים ;  וחשיפת ניגוד העניינים של ח"כ מיקי זוהר בחשד לקידום אינטרסים אישיים בבנייה בקרית גת .  לתומר עשרות אלפי עוקבים ברשתות החברתיות .  בנוסף ,  הוא מרצה ומלמד סדנאות כתיבה ואקטיביזם .  
עם כל הרזומה המכובד שלך ,  מה שהציבור הרחב זוכר יותר מכל הוא השתתפותך ב"חתונה ממבט ראשון ".  מה עיתונאי רציני כמוך חיפש בתכנית ריאליטי שידוכים ?  מה יצא לך מזה ?  
" שמע ,  אני באמת האמנתי בזה .  שכנעו אותי .  זה נשמע לי מגניב .  לא קיבלתי שקל על זה .  מה יצא לי מזה ?  אני עדיין תוהה .  האמת שכן יצאו דברים מגניבים .  הייתי עכשיו במסע ב'קראוון השקיפות' .  הלכנו לרשויות הכי מושחתות ,  נפגשנו עם תושבים ועם ראש העיר .  אתה מבין שהרוב המוחלט בפריפריה זיהה אותי בגלל 'חתונה ממבט ראשון' .  ואז הם באו ושאלו אותי 'אתה עדיין עם יעל ? ' .  אני עונה ,  ואז הם אומרים :  'תקשיב ,  אם אתה כבר פה ,  המועמד כאן לא שקוף ,  תשאלו אותו למה הוא לא חושף את ההצבעות שלו' ,  וכולי .  אז ברמה הזאת זה כן עזר .  לחוגי בית הרבה יותר אנשים באים ומקשיבים .  אז ברמה הזאת זה כן עזר לי שמזהים אותי כ'ההוא שיצא עם זאתי עם הקעקועים' ,  ככה הם קוראים לי .  יש לזה יתרונות ויש גם חסרונות .  אבל אני שלם עם זה שעשיתי את זה .  בסוף אני בנאדם ,  לא רק עיתונאי ולא רק אקטיביסט ,  אני בנאדם שבחר ללכת לשם כי זה נשמע לו כיף ומגניב ,  ולא רציתי להימנע מזה בגלל מה שאנשים אחרים יחשבו .  גם באמת חשבתי שיש לזה סיכוי להצליח ,  באמת באמת האמנתי בזה ,  אמרו לי ארבעה מומחים הכי טובים בארץ יושבים ומוצאים לך את בת הזוג האידיאלית .  כן ,  תשמע ,  נפלתי גם בפח הזה של 'זה לא ריאליטי ,  זה דוקו' ". 
אז לטובת תושבי הפריפריה הסקרנים :  האם אתה נמצא עכשיו בזוגיות ?  
" לא .  אני יוצא עם בנות ,  ולא במערכת יחסים רצינית עכשיו .  בדיוק מחקתי אפליקציות היכרות נוראיות ".  
אני מניח שלא קל להיות עיתונאי עצמאי כמוך .  עד כמה מתישה הרדיפה אחרי הכסף ?  
" ברור שהרדיפה אחרי הכסף מתישה ,  אבל יש לי סיפוק מטורף ואנחנו יוצרים משהו חדש .  הקמנו את 'שקוף' ,  הציבור הסכים לממן אותנו !  יש לנו כיום יציבות מרשימה עם 1,500 איש שתומכים בהוראות קבע .  אנחנו חמישה עובדים בשכר ,  שאותה משלם במאה אחוז הציבור ,  בלי פרסומות .  ויש לנו חופש טהור לגמרי .  אנחנו קובעים את האג'נדה .  אף אחד לא יכול להגיד לא לכתבה שאני רוצה לעשות .  הסיכוי שמאות תומכים כספיים יעזבו הרבה יותר נמוך מהסיכוי שמפרסם אחד יגיד 'אני מפסיק לעשות קמפיין' ואז מפטרים ".  
האם מהיותך עיתונאי עצמאי אתה סופג יותר איומים והפחדות ?  
" כן .  שמע ,  אבל זה שונה .  מאיימים עליי אנשים רבי עוצמה ,  שעדיין חיים בעידן הישן ,  לאחר שראו כתבה .  הם מתקשרים ומנסים להבין מי מעלינו כדי להוריד אותה .  אבל אין אף אחד מעליי .  אז אני אומר להם :  זה אנחנו .  זהו .  ואז הם ישלחו את המכתב הקבוע של עורך הדין שכבר לא מפחיד אותי .  כי יש לנו גם עורכי דין פרו בונו כמו אילן יונש .  אחד מנסיונות ההפחדה היה מצד חבר כנסת מיקי זוהר ,  ששלח לנו מכתבי הפחדה שהוא הולך לתבוע אותנו על כך שהתעסקנו בנכסים שלו ובניגוד העניינים שלו .  תביעות השתקה לא מפחידות אותנו ".  
למה פרויקט  " 100 ימים של שקיפות ",  שהקמת במהלך צוק איתן ,  לא עוסק גם בשקיפות לגבי פעילות צה"ל בגדה ?  
" פעילות צה"ל ,  נושאים ביטחוניים וענייני התנחלויות הם סופר חשובים .  אבל אין לי שום ערך מוסף לתת שם ,  יש אינסוף עיתונאים שמבינים יותר טוב ממני בזה .  המנדט שלי ומה שאני מקצוען בו זה הכנסת והשלטון .  זה גם מה שיכול להביא ציבור רחב לתמוך בסוגיה הזאת .  כי כולם רוצים שלטון נקי ". 
בתחילת הפרק הראשון ב"הרשת החברתית ",  שעוסק במשטרה ,  מוזכר הנאום של רוני אלשיך עם מינויו כמפכ"ל ,  שבו התחייב  " לתת שירות לאזרח ,  להיות שם בשבילו ".  מהבדיקה שלכם בנושא ,  האם המפכ"ל עמד במילתו ?  
" לדעתי המפכ"ל שכח אותנו .  אמנם הפרופיל של המשטרה היה מאוד גבוה בנושאים של שחיתות ,  שזה חשוב ,  למרות שגם בזה הם מצליחים לירות לעצמם ברגל בכל תנועה אפשרית .  אבל בסוגיות של האזרח הקטן הוא בא מול שוקת שבורה .  ישבתי בכמה תחנות משטרה עם אדם שמתלונן ,  מעבירים אותו מחדר לחדר ,  בסוף הוא שואל איך הוא מתעדכן ,  ואומרים לו 'תשלח פקס' .  זה פשוט מטורף שב-2018 המשטרה ,  שיש לה תקציב אדיר ,  היא עדיין גוף מסורבל שלא עושה את הדבר הכי בסיסי שהוא אמור לעשות :  לגרום לנו להרגיש בטוחים ושקטים .  הלוואי והפרק הזה היה מסתכל טוב יותר ".  
כבלוגר פוליטי ,  על רקע השחיתויות השלטוניות ,  האם אתה יותר אופטימי או יותר פסימי ?   
" מה שעושה אותי פסימי זה הנורמות כאן .  שיש ממצאים נגדך ואתה ממשיך לכהן .  העובדה שנתניהו לא הועמד לדין יצרה כל כך הרבה נזק ,  משום שהציבור יושב ורואה איך בכיר ,  מקבל ההחלטות מספר אחת ,  שכבר הודה בכמה דברים נוראיים - למשל שקיבל במתנות בשווי בלתי נתפס מטייקונים שהוא עזר להם ,  וכולם שמעו את השיחות שלו עם המו"ל של ידיעות אחרונות - העובדה שעדיין לא קרה כלום זה נזק אדיר לאמון הציבור ברשויות ,  זה תרם לכל הפילוג שגם ככה קיים בין ימין ושמאל .  הרי תומכי נתניהו התחילו לפקפק באמינות הממצאים ובשומרי הסוף ,  והשמאל מפקפק במנהיגים .  זה מאוד מצער .  לעומת זאת ,  מה שגורם לי להיות אופטימי הוא שהיום יש יותר שקיפות מאי פעם .  יש נגיד 30 ח"כים שחשפו את היומן שלהם ,  חצי מהח"כים חשפו את הנכסים שלהם .  זה הרבה יותר לגיטימי לשאול עם מי נפגשת ,  איך נולד החוק הזה ומי ירוויח ממנו .  וזה עושה אותו אופטימי מאוד ". 
תכניות הסאטירה והרשתות החברתיות חגגו על חשיפת תקציב גלידות נתניהו שלך .  עוררת נחשול של דאחקות .
" הדבר הכי מגניב קרה יומיים אחרי הפרסום הזה .  באותה גלידרייה היו תורים ארוכים ואנשים ביקשו את 'הגלידה של ביבי' .  מי היה מאמין .  חשבתי לבקש אחוזים ".   

" נפלתי בפח כשהאמנתי ש'חתונה ממבט ראשון' זה דוקו "
 העיתונאי תומר אביטל חתום על סקופים רבים אבל זוכרים אותו בעיקר מ"חתונה ממבט ראשון ".  עם עליית תכנית התחקירים  " הרשת החברתית "   ( הערב ,  22:00 ,  רשת 13 )  הוא מדבר על האיומים מח"כ מיקי זוהר ,  על הוויכוח החריף עם מנכ"ל רשת וחושף מה יצא לו מ"חתונה ממבט ראשון ".  ריאיון

