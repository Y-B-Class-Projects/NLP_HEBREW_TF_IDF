מותג מנצח :  למה כולם מנסים להיות בגין ? 
כחלון ,  נתניהו ואפילו ש"ס - כולם רוצים להיות בגין ,  ובבתים רבים בישראל נותר הוויכוח על מיהו ממשיך דרכו האמיתי .  כיצד קרה שמנהיג שירד מהבמה הפוליטית לפני יותר מ-30 שנה עדיין שולט בשיח ? 
לפני שבועיים ,  כבכל שנה ,  פיזר מאיר המאירי ,  בן 84 ,  מודעות ברחבי העיר צפת .  זה היה כמה ימים לפני ד' באדר ,  יום מותו של מנחם בגין ,  והמאירי הזמין את התושבים לאזכרה שהוא מקיים בכל שנה לראש הממשלה הנערץ עליו בבית הכנסת על שם הרב דב מאבריטש שבעיר העתיקה בצפת .
 המאירי ,  בן לאחת המשפחות הוותיקות בעיר ,  הוא איש האצ"ל והוא חש מחויב להנציח את שמו של בגין .  דמותו של מקים מפלגת חירות מלווה אותו תמיד ,  והוא מתרגש מעומקי לבו כשהוא חושב על טקסי הזיכרון הנערכים בבית העלמין בעיר ,  ששם קבורים שבעה מעולי הגרדום .  
עם זאת ,  נוכחותו של בגין מורגשת בימים אלה גם הרבה מעבר לגבולות העיר צפת .  שמו של המנהיג שהעלה את הליכוד לשלטון עושה קאמבק ,  והמפלגות המועמדות בבחירות לכנסת ה-20 משיבות אותו למרכז הבמה .  

יו"ר כולנו משה כחלון ,  למשל ,  שב ואומר בכל הזדמנות כי הוא הוא הליכוד האמיתי .  לשם כך הוא מגייס את בגין ומדגים כיצד הוא ממשיך את דרכו ,  אותה דרך שהליכוד נטש ,  לדבריו .  מנגד ,  לרשימת הליכוד שב בני בגין ,  בנו של מנחם ,  אולי כמשקל נגד וכהוכחה שבגין והליכוד  אחד הם .  גם בסרטון שפרסם ראש הממשלה בנימין נתניהו לקראת נאומו בקונגרס בנושא הגרעין האיראני ,  בניגוד לעמדת האמריקנים ,  השווה את המצב עם זה של בגין ב-1981 כשעמד בפני ההחלטה אם להפציץ את הכור הגרעיני בעיראק . " האם היינו פה היום אם בגין לא היה עושה את הדבר הנכון ?  ",  נשאל בסרטון .
 אפילו בש"ס עשו שימוש בשמו של בגין רק אתמול ,  כשהביע יו"ר המפלגה אריה דרעי את תמיכתו בנתניהו והתחייב להמליץ עליו לראשות הממשלה . " אנחנו רוצים אותך ביבי-בגין ,  לא ביבי-לפיד ",  הדגיש דרעי בכנס בחירות בתל אביב .
 המאירי לא מקבל את השימוש שעושים המועמדים לכנסת בשמו של בגין . " הפוליטיקאים היום רק משתמשים בשם שלו ",  אומר המאירי , " אבל הם מאוד רחוקים ממנו ,  ממעשיו ,  מצניעות הליכותיו ".  
אז איך קרה ש-32 שנים אחרי שבגין ירד מהבמה הפוליטית והסתגר בביתו ו-22 שנים אחרי מותו ,  דמותו שבה ומוזכרת בתדירות כה גבוהה בבחירות הנוכחיות ? 
ד"ר אבי שילון ,  שכתב ביוגרפיה על מנחם בגין  ( "בגין 1992-1913 ")  ,  סבור כי דמותו הפכה עם השנים למיתית .  עבור שילון המצב מעט שונה : " אני מעריך אותו כמנהיג בעל משקל ובעל חשיבות היסטורית ,  אבל זוכר שהוא גם דמות מורכבת עם חולשות ".  שילון סבור כי יש לעשות הבחנה בין דמותו ההיסטורית של בגין לדמותו הנוסטלגית ,  כפי שהוא מכנה אותה . " היום הוא נבחן רק כדמות נוסטלגית ",  מסביר שילון . " הוא הפך להיות דמות מאוד פלקטית ;  זוכרים דברים מסוימים לגביו ושוכחים דברים אחרים .  הגעגועים אליו נובעים מאותה נוסטלגיה ומתעלמים מסיפור היסטורי מורכב ". 
לדברי שילון ,  אותה מורכבות נובעת מכמה דברים : " בגין מזוהה בעיקר עם הפן החברתי ,  עם תחושת השייכות שידע להעניק לחלק גדול מהעם .  לדמותו של בגין ממד סוציאלי  המחויבות להעניק שירותים לאזרחי המדינה ,  שינקה מחמשת המ"מים של ז'בוטינסקי  ( מזון ,  מעון ,  מלבוש ,  מורה ,  מרפא )  .  עם זאת ,  אנשים שוכחים את המהפך החברתי שהתחולל בימיו  את תהליך הליברליזציה ותחילת ההפרטה שהתרחשה בזמנו ".  בשל כך שילון סבור כי  " יש משהו מגוחך בלהסתכל על בגין כעל נביא חברתי ".  לדבריו ,  כחלון צודק בכך שלבגין הייתה רגישות חברתית גדולה מאוד ,  אבל הוא מתעלם מכך שלא הייתה לו אמנה כלכלית .
 תופעה נוספת שלדבריו מסייעת לבגין לשוב למרכז הבמה כדמות המעוררת געגוע הוא דווקא השימוש שעושה השמאל בבגין . " בשמאל ,  כדי לנגח את הימין הנוכחי ,  נוטים להגיד שהימין היום הוא לא כמו שהיה בימים של בגין ,  שאצל בגין היה אחרת ",  מסביר שילון . " בימין ממהרים לאמץ את זה שבגין זוכה כעת ללגיטימציה ".  

אנשים פרטיים רבים מתגעגעים לבגין ,  ל"דמותו הממגנטת שידעה לסחוף אחריה ",  כדברי אבי ג'מאל מחיפה .  ג'מאל שומר אמונים לליכוד מאז ימי בגין ,  ועבורו המנהיג המיתולוגי  " מייצג המהפכה החברתית בישראל ".  לדבריו ,  במעמדם של יוצאי ארצות המזרח ,  בגין הוא סמל עבור כולם .  ג'מאל רואה בנתניהו מי שראוי להמשיך את דרכו של בגין . " רק ביבי יכול להיכנס לנעליו ",  הוא אומר . " אין להתווכח עם הניסיון שלו ועם הניסיון של תנועת הליכוד ". 
אלא שבנו ,  יוסי ג'מאל ,  דווקא סבור כי כחלון הוא המייצג את דרך הליכוד המקורית ,  ולכן החליט לתמוך בו בבחירות הבאות .  על בגין רק שמע וקרא ,  אבל הוא מודה : " השם בגין עושה משהו .  הוא מנהיג נערץ ".  ההחלטה של כחלון לנטוש את המפלגה שבה תמך אביו כל השנים לא נראית לו מדאיגה . " לעבור ממפלגה למפלגה הוא לא דבר כל כך חריג היום ,  מה עוד שלא מדובר בשינוי קיצוני כל כך ",  הוא טוען . " משה הולך לפי הערכים שהיו כאן בתקופת בגין ומנסה ליישם אותם ".  
ג'מאל הבן מודה כי חשב רבות על המעבר לתמיכה בכחלון ,  וכי לפני שהחליט על הצעד הוא התייעץ עם אביו ושיתף אותו בהחלטתו . " הוא קיבל את זה ואמר שהוא מכבד אותי ",  סיפר .  האב ,  מצדו ,  אומר : " פעם זו הייתה ממש בגידה לעזוב את המפלגה ,  היום זה לא באמת חריג ". 
יוסי עמר מטבריה ,  המגדיר את עצמו כ"מעריץ של בגין ",  לא מקבל את הטענות האלה . " עבורנו הליכוד זה בגין ובגין זה הליכוד ",  הוא אומר . " אני ,  אשתי וילדיי ,  כולם מצביעים לליכוד .  זה עובר אצלנו בתורשה ".  
לצד הערגה לשאיפה לצדק חברתי שעמה בגין מזוהה ,  ברקע גם כמיהה למדיניות בגין בסוגיית הגרעין .  על שמו קרויה המדיניות הלא רשמית המיוחסת לישראל ,  שזכתה לשם  " דוקטרינת בגין ",  ולפיה ישראל לא תאפשר לשום מדינה באזור להחזיק בנשק גרעיני .  מדיניות זו יושמה ב-1981 כשבגין והממשלה בראשותו החליטו להפציץ את הכור הגרעיני בעיראק ,  לאחר שהתקבלו הערכות כי הכור עומד להגיע לכושר ייצור נשק גרעיני ולאחר שניסיונות דיפלומטיים ומאמצים מודיעיניים להכשיל את התכנית ,  לא צלחו .  
ד"ר שילון מזכיר כי השמדת הכור העיראקי הייתה קלה בהרבה מתקיפה באיראן . " בתנאים של היום קשה מאוד ליישם את 'דוקטרינת בגין' .  גם בנושא הזה יש מורכבות שלא רואים ",  הוא אומר . " מה שנשאר הוא ההנחלה של הפרדיגמה מבחינה תודעתית שישראל לא תאפשר דבר כזה והדיון על הגרעין בתוך ההקשר של השואה .  בגין דיבר רבות על הכור בעיראק בהקשר של השואה ,  וזה נשאר מבחינה תודעתית  גם היום מתייחסים לכור באיראן בתוך הקשר זה ". 
ג'מאל האב אומר כי השמדת הכור העיראקי ודברים רבים אחרים שעשה בגין מראים עד כמה היה מנהיג אמיץ .  כעת הוא סבור כי נתניהו הוא האיש היחיד שיכול להמשיך את דרכו גם בנושא זה .  

מותג מנצח :  למה כולם מנסים להיות בגין ? 
כחלון ,  נתניהו ואפילו ש"ס - כולם רוצים להיות בגין ,  ובבתים רבים בישראל נותר הוויכוח על מיהו ממשיך דרכו האמיתי .  כיצד קרה שמנהיג שירד מהבמה הפוליטית לפני יותר מ-30 שנה עדיין שולט בשיח ? 

