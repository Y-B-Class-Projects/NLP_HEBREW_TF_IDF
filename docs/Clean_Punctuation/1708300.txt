בשל מחלת מובארק ?  הפגישה עם נתניהו שוב נדחתה
נשיא מצרים דחה פעם נוספת את מועד הפגישה שנקבעה בינו לבין רה"מ נתניהו .  הבוקר דווח כי מובארק ייצא לסדרת טיפולים בגרמניה ,  ארבעה חודשים אחרי שעבר שם ניתוח להסרת כיס המרה
על רקע הדיווחים ההולכים ומתרבים על הידרדרות במצב בריאותו של נשיא מצרים חוסני מובארק ,  הודיעה היום  ( שלישי )  לשכתו של מובארק שהיא דוחה ליום ראשון את פגישתו הצפויה עם ראש הממשלה בנימין נתניהו ,  שהייתה אמורה להיערך מחר .  זוהי הפעם השנייה שלשכתו של מובארק מודיעה על דחיית הפגישה בין השניים :  פגישתם המקורית הייתה אמורה להיערך היום ,  אולם נדחתה למחר .  
בנוסף ,  הודיעה לשכתו של מובארק כי היא דוחה ליום ראשון את פגישת הנשיא המצרי עם יו"ר הרשות הפלסטינית ,  אבו מאזן ,  שהייתה אמורה להתקיים ביום חמישי .  גורם המקורב לנשיאות מצרים מסר לסוכנות הידיעות הצרפתית כי אבו מאזן יגיע לקהיר ביום שבת וייפגש עם מובארק ביום ראשון בבוקר .  לאחר מכן צפוי מובארק להיפגש עם נתניהו .  הגורם הבהיר כי הפגישות יתקיימו בנפרד .  לא נמסרה הסיבה לדחיית ביקוריהם של אבו מאזן ונתניהו במצרים .
 הבוקר דיווח העיתון המצרי  " א-ספיר "  כי נשיא מצרים צפוי לטוס בימים הקרובים לסדרת טיפולים נוספים בגרמניה ,  למשך עשרה ימים .  לא נמסר מהו הטיפול שצפוי מובארק לקבל בגרמניה ,  והאם מדובר במעקב כלשהו אחר הניתוח שעבר בגרמניה לפני כארבעה חודשים .
 לפני כארבעה חודשים עבר מובארק בן ה-83 ניתוח להסרת כיס המרה בבית חולים בגרמניה ,  דבר שעורר שמועות רבות בדבר מצבו הבריאותי המידרדר .  בנוסף ,  דיווח בסוף השבוע האחרון העיתון  " אל-קודס אל-ערבי "  כי בשבוע שעבר יצא מובארק במפתיע לצרפת כדי לקבל טיפול רפואי .
 
בשל מחלת מובארק ?  הפגישה עם נתניהו שוב נדחתה
נשיא מצרים דחה פעם נוספת את מועד הפגישה שנקבעה בינו לבין רה"מ נתניהו .  הבוקר דווח כי מובארק ייצא לסדרת טיפולים בגרמניה ,  ארבעה חודשים אחרי שעבר שם ניתוח להסרת כיס המרה

