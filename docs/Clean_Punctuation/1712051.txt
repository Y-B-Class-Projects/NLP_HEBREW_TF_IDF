נתניהו מהדק את שיתוף הפעולה עם ישראל ביתנו
בצל המשבר נפגשו ראש הממשלה ושר החוץ במטרה ליישב המחלוקות ביניהם בנושא אישור תקציב המדינה ובסוגיית אישור חוק הגיור .  מלשכת נתניהו נמסר כי הפגישה התנהלה ברוח טובה
ראש הממשלה בנימין נתניהו נפגש אמש  ( שני )  במעונו שבירושלים עם שר החוץ ויו"ר מפלגת ישראל ביתנו אביגדור ליברמן ,  במטרה ליישב המחלוקות בין השניים .  בתום כשעתיים ,  במהלכן דנו השניים בנושא אישור תקציב המדינה בממשלה ובסוגיית אישור חוק הגיור ,  נמסר מלשכת רה"מ כי הפגישה התנהלה ברוח טובה וחיובית על מנת להדק את שיתוף הפעולה בכל התחומים .  
עקב השמועות על משבר בין ליברמן לנתניהו הצהיר אתמול שר החוץ בפתח ישיבת סיעת ישראל ביתנו כי  " אני רוצה להרגיע :  אין משבר ,  ואין כוונה לפרוש ".  עם זאת ,  אמר ליברמן : " יש מחלוקת חריפה בנושא התקציב והחקיקה ,  לא רק חוק הגיור ".  לדבריו , " לא יכול להיות שלוקחים תקציבים של משרדינו ומעבירים אותם למשרדים אחרים .  לא נפרוש ,  אך גם לא נוותר .  אדבר עם רה"מ .  ואני חושב שאני לא מבין את ההתעקשות של האוצר ".  
" ישראל ביתנו ",  הצהיר שר החוץ , " היא השותף הבכיר והנאמן ביותר ,  ותמיד נתייצב לדגל .  כשהוקמה הקואליציה ,  ביקש רה"מ שנחתום ראשונים כדי ליצור דינמיקה להקמת ממשלה .  רק לפני שבוע ,  כשהיו קשיים עם שכר המינימום ,  ישראל ביתנו היתה היחידה שתמכה בעמדת הליכוד .  לא יכול להיות שנהיה הראשונים להקים קואליציה והאחרונים בנושא התקציב ". 
להצעת חוק הגיור שיזמה מפלגתו ושראש הממשלה הביע את התנגדותו לאישורה ,  אמר ליברמן : " חוק הגיור היה נושא מרכזי בהסכם הקואליציוני .  עבדנו קשה שנה שלמה להגיע לאותן הבנות ,  והחוק שהוגש ,  הוגש בתיאום מלא עם יו"ר הקואליציה .  הניסיון הזה להתנפל על ישראל ביתנו ולהשמיץ ולהשחיר ולומר שהחוק בא לפלג את העם ,  זאת עמדה מבישה ,  שלא מקובלת עלינו .  זה לא פילוג העם ". 
מלשכת ראש הממשלה בנימין נתניהו נמסר בתגובה לדברי ליברמן כי  " ראש הממשלה ציין כי ישראל ביתנו היא שותפה מרכזית וחשובה בממשלה .  נתניהו מאמין שניתן לפתור את רוב המחלוקות בהידברות ובהסכמה ".  
המתיחות בין נתניהו לליברמן החריפה לאחרונה ,  מאז פגישת שר התשתיות ,  בנימין בן אליעזר ,  עם שר החוץ הטורקי ללא ידיעת ליברמן .  בנוסף ,  נתניהו וליברמן אינם רואים עין בעין בשורה של מינויים במשרד החוץ ,  הבכיר בינהם - שגריר ישראל באו"ם .  ביום שישי הודיע ליברמן לשגריר ישראל בקולומביה ,  מירון ראובן ,  כי הוא יחליף את השגרירה באו"ם גבריאלה שלו ,  המסיימת את תפקידה .  ראובן יחליף את שלו בתפקיד ממלא מקום השגרירה ,  עד שהממשלה תצביע על המינוי .  בהודעה על המינוי לא נמסר האם הוא תואם עם נתניהו והאם הוא על דעתו ,  מכיוון שעל פי הנוהג ,  מינוי של קבע של שגריר הוא על דעת ראש הממשלה .
 עדכון ראשון :  23:30 19.7

נתניהו מהדק את שיתוף הפעולה עם ישראל ביתנו
בצל המשבר נפגשו ראש הממשלה ושר החוץ במטרה ליישב המחלוקות ביניהם בנושא אישור תקציב המדינה ובסוגיית אישור חוק הגיור .  מלשכת נתניהו נמסר כי הפגישה התנהלה ברוח טובה

