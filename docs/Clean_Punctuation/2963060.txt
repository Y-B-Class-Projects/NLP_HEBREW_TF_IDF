יעלון אחרי ההתפטרות : " אשוב להתמודד על ההנהגה הלאומית "
 שר הביטחון נשא דברים לאחר התפטרותו ,  בין היתר בטענה כי איבד אמון בנתניהו ,  אמר כי גורמים קיצוניים השתלטו על המפלגה וכי הוא חרד לעתיד המדינה . " במשך תקופה ארוכה הייתי במחלוקות ערכיות קשות עם ראש הממשלה ,  שרים וח"כים ,  אך אני שלם עם דרכי "
 שעות בודדות אחרי שהודיע על פסק זמן מהחיים הפוליטיים ,  מסר היום  ( שישי )  משה יעלון הצהרה מיוחדת לתקשורת ובה אמר כי ישוב בעתיד להתמודד על ההנהגה הלאומית .  לדבריו ,  הוא נאלץ לעזוב את המפלגה כי  " גורמים קיצוניים השתלטו על הליכוד ".  שר הביטחון הודיע הבוקר על התפטרותו מהממשלה ומהכנסת בעקבות  " חוסר אמון בנתניהו ".   
" הבוקר הודעתי לראש הממשלה כי אני מתפטר מהממשלה ומהכנסת ונוטל פסק זמן מן החיים הפוליטיים .  אין לי כל כוונה לעזוב את החיים הציבוריים והפוליטיים ,  ובעתיד אשוב להתמודד על ההנהגה הלאומית של ישראל .  הצטרפתי לחיים הפוליטיים מתוך שליחות וכדי לפעול לטובת מדינת ישראל ,  ובעיקר לביצור ביטחונה .
" בכל מעשיי והחלטותיי ראיתי לנגד עיניי את ביטחון ישראל ואזרחיה ,  וטובת המדינה עמדה מעל לכל שיקול אחר .  כך בנושאים הביטחוניים והמקצועיים ,  וכך בנושאים הערכיים ושלטון החוק .  בכל תפקידיי ,  גם בהיותי במדים וגם כשר ,  ראיתי שליחות ,  ולא הייתי מוכן להקריב צרכים לאומיים ואת ביטחונם של אזרחי ישראל ,  לטובת שיקולים פוליטיים או אינטרסים אישיים .
" עבדתי בהרמוניה ובאופן רציני וענייני ומתוך הערכה עם ראש הממשלה ,  במשך תקופה ארוכה ,  בוודאי במהלך 'מבצע צוק איתן' ,  ועל כך אני מודה לו .  אך לצערי הרב מצאתי את עצמי ,  לאחרונה ,  במחלוקות קשות בסוגיות ערכיות ומקצועיות עם ראש הממשלה ,  כמה שרים וכמה מחברי הכנסת .  נאבקתי בכל כוחי נגד תופעות של הקצנה ,  אלימות וגזענות בחברה הישראלית ,  המאיימות על חוסנה ומחלחלות גם לצה"ל וכבר פוגעות בו .  נאבקתי בכל כוחי בניסיונות הפגיעה בבית המשפט העליון ובשופטי ישראל .  תהליכים שתוצאתם פוגעת קשות בשלטון החוק ועלולה להיות הרת אסון למדינתנו .
 טלטלה פוליטית - ליברמן בדרך לתפקיד שר הביטחון || כותרות אחרונותמחליפו של יעלון בכנסת :  פעיל הר הבית יהודה גליקתומך בהסכם שלום אזורי - אבל קורא לכיבוש עזה :  מה יעשה ליברמן בביטחון ? הרצוג קרא ליעלון וללוי-אבקסיס להצטרף למחנה הציוני  
" ככלל ,  החברה הישראלית היא חברה בריאה ,  והרוב בה שפוי וחותר למדינה יהודית ,  דמוקרטית וליברלית .  מדינה המקבלת כל אדם באשר הוא אדם ,  ללא ההבדל דת ,  גזע ,  מין ,  מוצא עדתי או נטייה מינית .  מדינה סבלנית וסובלנית לחלשים בה ולמיעוטים ,  שחובתנו לקרב ולא להסית נגדם .  מדינה הנאבקת בחורמה בהדרת נשים ,  בהטרדות מיניות כלפיהן ,  ובהפיכת המתלוננת לנאשמת . 
" לצערי הרב השתלטו על ישראל ,  וגם על תנועת הליכוד ,  גורמים קיצוניים ומסוכנים ,  המטלטלים את הבית ומאיימים לפגוע ביושביו .  זו לא תנועת הליכוד שהצטרפתי אליה - הליכוד של זאב ז'בוטינסקי ומנחם בגין - ומן הראוי שהרוב המכריע של מצביעי הליכוד ,  ציבור שפוי ,  ממלכתי ואחראי ,  יבין את עומק השבר ואת הרוח המתלהמת שמשתלטת על התנועה .
" אני מקווה שגם הציבור הרחב ,  מימין ומשמאל ,  יבין את המשמעות החמורה של השתלטות המיעוט הקיצוני על המרכז ,  ויאבק בתופעות הללו .  זה בנפשנו .  זה בנפשה של המדינה .  לדאבון הלב ,  פוליטיקאים בכירים במדינה בחרו בדרך של שיסוי והפרדה בין חלקי החברה הישראלית ,  במקום לאחד ולחבר . 
" בלתי נסבל בעיניי שנהיה מפולגים בינינו מטעמים של ציניות ותאוות שליטה ,  והבעתי לא אחת את דעתי בנושא ,  מתוך דאגה כנה לעתידה של החברה בישראל ולעתידם של הדורות הבאים .  תפקידה של מנהיגות הוא להוביל באופן ערכי ,  על פי מצפן לעתים בניגוד לרוח הנושבת .  להתוות דרך ולא להיסחף ולהיגרר מטעמים אלקטוראליים ובעקבות סקרי דעת קהל ,  ולא לנהל או להסכים לשיח מופקר וחסר אחריות . 
" אינני מתחרט כהוא זה על עמדותיי המקצועיות והערכיות ,  גם אם הדבר הביא לסיום תפקידי כשר הביטחון .  אני שלם עם דרכי ,  ולא אסטה ממנה .  אני חרד לעתידה של ישראל ,  ואמשיך במאבק הזה גם הלאה ,  כי אין לנו ארץ אחרת . 

" לאורך כל הדרך ,  גם בשעות קשות ,  ניווטתי את ספינת הביטחון של ישראל בנחישות ,  באחריות ,  בשיקול דעת ,  ובחרדת קודש .  מתוך הבנה כי מדובר בחיי אדם ,  הן של חיילים והן של אזרחים .  על אף הטלטלה במזרח התיכון ,  מבצע 'צוק איתן' וגל הטרור הפלסטיני שהולך ודועך בזכות התנהלות נבונה ולא מתלהמת ,  ישראל נהנית היום משקט יחסי בגבולות ,  מעוצמה צבאית חסרת תקדים המרתיעה את אויבינו ,  ומאינטרסים משותפים עם מדינות שונות באזור .  גם זו תוצאה של ניהול והתנהלות שקולים ואחראיים של המערכת הביטחונית .
" אני מבקש להודות לרמטכ"ל לשעבר ,  רב-אלוף במילואים בני גנץ ,  ולרמטכ"ל המכהן ,  רב-אלוף גדי איזנקוט ,  על העבודה המשותפת .  עבורי זו היתה זכות גדולה לעבוד עמכם ,  עם אלופי צה"ל ושאר המפקדים בדרגי הפיקוד השונים .  אין לי ספק כי תדעו להוסיף ולהוביל את צה"ל באחריות ובשיקול דעת ,  ולבלום תופעות ערכיות פסולות . 
" חיילי וחיילות צה"ל באוויר ,  בים וביבשה ,  לוחמים ותומכי לחימה ,  בסדיר ובמילואים ,  הסבו לי גאווה רבה .  אתם הטובים ביותר שיש לנו ,  ועם ישראל יכול להיות גאה ובטוח בכם .
" אני מבקש עוד להודות לאנשי התעשיות הביטחוניות היצירתיים ובעלי המעוף ,  ולעובדי ועובדות משרד הביטחון בראשות המנכ"ל דן הראל .  ציבור מסור ומחויב ,  אשר עושה את עבודתו בצנעה ,  אך התרומה שלו לביטחונה של ישראל לא תשוער .  אני מבקש להודות לראשי ואנשי ארגוני הביטחון האחרים ובראשם המוסד והשב"כ ,  על שיתוף הפעולה הפורה למען ביטחון ישראל .
" בעת הזו אני זוכר את חיילי צה"ל שנפלו בתקופת כהונתי כשר הביטחון .  נופלי הפעילות השוטפת ,  גל הטרור ומבצע 'צוק איתן' ,  גיבורים אשר יצאו למערכה ,  לצד חבריהם ששבו משדה הקרב ,  כדי להגן על תושבי הדרום .  אני זוכר אותם ,  ומחבק את המשפחות השכולות ,  הנמצאות לנגד עיניי כל העת .
" אני זוכר את פצועי צה"ל מהמבצע ,  מהפעילות השוטפת ומגל הטרור ,  שמאבקם לחזור לחיי עשייה ויצירה מרגש ומפעים בכל פעם מחדש . 
" אני זוכר את חללי ופצועי צה"ל מכל התקופות ומשפחותיהם ,  ביניהם חבריי לנשק ,  פקודיי ומפקדיי .  אני זוכר היום את סמל ראשון אורון שאול וסגן הדר גולדין זכרם לברכה ,  שאנו מחויבים להשיב לישראל ;  האזרחים הישראלים המוחזקים ברצועת עזה ;  ושאר נעדרי צה"ל .
" אני מבקש להודות להמוני האזרחים בישראל שפנו בדברי עידוד מרגשים .  אתם מעניקים לנו שליחי הציבור ,  את הכוח להמשיך להיאבק למען דמותה של מדינת ישראל ".  
מיד לאחר נאומו של יעלון נמסר ממקורבי נתניהו : " מעניין מאוד שאיבד את האמון בראש הממשלה רק כשהבין שלמען הרחבת הממשלה יצטרך לוותר על תיק הביטחון .  לפני זה היה לו אמון מלא ".  קודם התפטרותו של יעלון הוא שוחח עם נתניהו ,  שהציע לו את תיק החוץ .
 התפטרותו של יעלון תיכנס לתוקף בתוך 48 שעות מרגע הגשתה .  לפי הפרוטוקול ,  ראש הממשלה יחליפו בתפקיד ויקבל את סמכויותו עד למינוי השר החדש .  לפי המסתמן ,  ח"כ אביגדור ליברמן צפוי לקבל את תפקידו ,  נוסף על תיק הקליטה שיעבור למפלגת ישראל ביתנו .  
הרוחות בליכוד סערו היום בעקבות ההודעה הדרמטית .  בכיר במפלגה הזהיר כי  " פרישתו של יעלון היא מכה אנושה שעלולה לפרק את התנועה ". 
השרה לשוויון חברתי ,  גילה גמליאל ,  הלינה על היחס שקדם להתפטרות . " זו אבדה גדולה למחנה הלאומי בכלל ולמפלגת הליכוד בפרט .  במשך עשרות שנים ,  עוד בימיו כקצין ומפקד בסיירת מטכ"ל ובהמשך כרמטכ"ל ,  יעלון תרם רבות למדינה וכולנו ,  ללא יוצא דופן ,  חייבים לו רבות על כך .  אין לי ספק שאם ההתנהלות מולו היתה שונה ולא מזלזלת ,  היינו חוסכים את התפטרותו היום ". 
מנגד ,  שר הקליטה זאב אלקין ביקר את יעלון : " לא באים לחיים הפוליטיים כדי להגיד אני אהיה שר הביטחון או שאני הולך אני חושב שזה לא טוב לליכוד .  אוי ואבוי לנו אם פוליטיקאים יעזבו תפקידים ויחליפו מפלגות בגלל עלבונות ".  

יעלון אחרי ההתפטרות : " אשוב להתמודד על ההנהגה הלאומית "
 שר הביטחון נשא דברים לאחר התפטרותו ,  בין היתר בטענה כי איבד אמון בנתניהו ,  אמר כי גורמים קיצוניים השתלטו על המפלגה וכי הוא חרד לעתיד המדינה . " במשך תקופה ארוכה הייתי במחלוקות ערכיות קשות עם ראש הממשלה ,  שרים וח"כים ,  אך אני שלם עם דרכי "
 
