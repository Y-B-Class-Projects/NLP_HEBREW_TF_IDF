נאומי המסך המפוצל :  כל מערכת הבחירות ברגע מזוקק אחד
המסך המפוצל בנאומי לפיד ונתניהו היה הפסד תקשורתי ללפיד ,  אבל יותר מזה מדובר במעמד קומי-טרגי שמייצג את רוח התקופה ,  וייכנס לפנתיאון של רגעי הטלוויזיה הגדולים בישראל
ואז ,  אחרי שהתפזר ענן האבק מעל המשלשלים והמטיילים ,  האינסטגרמיסטים והמצייצים ,  הסטיריקנים והחקיינים ,  הסוקרים והפרשנים ,  המנצחים והמפסידים ,  התנקזו מערכת הבחירות ,  תוצאות המדגם ,  הדמיית הקואליציות וסיכומי הנאומים לרגע אחד מזוקק ומענג ,  כאשר סמוך לחצות וחצי עלו במקביל לנאומי ניצחון שני ראשי המפלגות הגדולות ביותר .  מצד אחד ,  ראש הממשלה בנימין נתניהו שהפסיד רבע מכוחו אבל הבטיח את נצחון גוש הימין .  מצד שני ,  יאיר לפיד שהפתיע את כולם וגרף 19 מנדטים בדרך לראשות המפלגה השנייה בחוזקה בישראל .
 עד אותו הרגע היה זה ערב סיכום בחירות דרמטי שכלל הרבה הפתעות ,  הרבה אופציות ,  הרבה מנצחים מול הרבה מפסידים ,  הרבה ייאוש מול הרבה תקווה ,  בעיקר הרבה מלל לשרוף מבלי שהצופים ירצו לזפזפ .  עד אותו הרגע הביאו פרשני שלושת הערוצים חלקיקי מידע על שיחות טלפון בין נתניהו ללפיד ,  טענו שזו שיחת הטלפון הראשונה שצריכה להיערך ,  דיברו על הקואליציה שתתבסס על  " הליכוד-ביתנו "  ו"יש עתיד ".  אבל את מה שקרה אף אחד לא היה יכול להעלות בדעתו .  לא הפרשנים ,  לא הסוקרים ,  לא המגישים ,  לא נתניהו ולא לפיד .  
11 שנים אחרי היום שבו המשיכה זכיינית ערוץ 2 טלעד ז"ל לשדר בחוסר היגיון חצי משחק כדורגל מול חצי פיגוע בירושלים במסך המפוצל ,  זה קרה שוב.הם עלו לנאום על הבמה באותו זמן בדיוק והמסך נחצה לשניים .  תאונת הדרכים היתה בלתי נמנעת .  לפיד התחיל לדבר .  כמה שניות אחריו נתניהו פצח בנאומו .  קקופוניה של שמאל-מרכז-ימין .  בליל של דברים שמתערבב לכדי נאום אחד .  משל להפרעת הקשב שמייצגת יותר מכל את דור ה-Z .  זעקות שבר בחדרי הקונטרול של שלושת אולפני הטלוויזיה הופכות תוך שברירי שנייה להחלטות חפוזות :  קודם משאירים את שניהם ושהצופים יתמודדו ,  אחר כך משתיקים את לפיד ומאפשרים לצופים להאזין לדברי ראש הממשלה ולקרוא את שפתי לפיד ,  ולבסוף נתניהו משתלט על כל המסך ולפיד מתגמד מולו לממדים של מתרגמת טלוויזיונית לשפת הסימנים .
 הרגע הטלוויזיוני המעולה הזה מלמד המון בפרט על בחירות 2013 ובכלל על מה שקורה כאן בשנים האחרונות :  באופן סימבולי ,  עבור לפיד מדובר בשיעור ראשון בפוליטיקה למתחילים .  לפיד היה צריך להבין שהוא זה שצריך לתאם עם נתניהו את תזמון הנאומים ,  אחרת הוא יתגמד ,  בלי קשר לעובדה שהוא המנצח הגדול של הבחירות .  לכאורה ,  עורכי המשדרים היו צריכים לקבל החלטה קשה ,  לבחון איפה הדרמה ,  להחליט אם נכון יותר לתת במה לסיפור הגדול של נצחון לפיד או לסיפור הגדול של כאילו-נצחון נתניהו .  אבל ההתרגשות וחוסר הניסיון של לפיד הביאו אותו לקראת המפגש עם נתניהו נחות יותר ,  קטן יותר ,  ברירת מחדל של מסך מפוצל .  פסיכולוגית ,  מדובר בנוקאאוט הראשון בדרך לניסיון להיות המפלגה המשמעותית ביותר בקואליציה ,  בפארסה פוליטית-תקשורתית ,  בטעות טקטית שמקורה בצעירות .  
אבל יותר מכך  מדובר ברגע טלוויזיוני קומי-טרגי כזה ששום תסריטאי לא היה מצליח לכתוב בעולם המוקפד של הוליווד .  הבלגן המפוצל ומחריש האוזניים שנולד ברגע שהיה אמור להיות שיאה של מערכת פוליטית עמוסה בספינים ,  מסרים ,  מיזוגים וקאמבקים ,  הוא סמל למציאות שבה ממש לא ברור מי ניצח ומי הפסיד ,  מציאות של כאוס פוליטי שמורכב מכל כך הרבה מפלגות קיקיוניות וקשקשניות ,  מציאות של פוליטיקה חדשה שמנסה להחליף את הפוליטיקה הישנה ,  מציאות של עמימות וחוסר אג'נדה ,  מציאות של קקופוניה ,  חוסר נימוס ,  חוסר ריספקט וים של גאוותנות .  קולנועית ,  מדובר ברגע ששייך לפנתיאון הרגעים הגדולים ,  הקלאסיים והקסומים של כל הזמנים .
 מה חשבתם על המסך המפוצל ?  דברו על זה בפייסבוק 

נאומי המסך המפוצל :  כל מערכת הבחירות ברגע מזוקק אחד
המסך המפוצל בנאומי לפיד ונתניהו היה הפסד תקשורתי ללפיד ,  אבל יותר מזה מדובר במעמד קומי-טרגי שמייצג את רוח התקופה ,  וייכנס לפנתיאון של רגעי הטלוויזיה הגדולים בישראל

