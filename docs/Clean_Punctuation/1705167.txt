מהפך :  אנטומיה של פסגה מוצלחת
אין ספק ,  מדובר במהפך .  את מקומה של הצינה המקפיאה שאפיינה את הפגישה הקודמת בין אובמה לנתניהו תפסה התנהלות ידידותית להפליא מצידו של היושב בבית הלבן .  על רקע תמורה דרמטית זו ,  שהתרחשה שלושה חודשים וחצי בלבד לאחר הפגנת הלעומתיות הנשיאותית הבוטה ,  נשאלת השאלה מה הביא את הנשיא לשנות ממנהגו .  
בחינת גישתו המפויסת של הנשיא כלפי ראש הממשלה משקפת ,  לפחות בחלקה ,  תהליך למידה מזורז ,  שבטבורו ההכרה בכך שהסביבה הגלובלית ,  האזורית והפנימית פועלת על יסוד סדר קדימויות ולוח זמנים השונים ממה שגובש מלכתחילה בוושינגטון .  
הציפייה שרווחה בממשל ,  ושבאה לידי ביטוי בביקורו הקודם של נתניהו ,  ולפיה ניתן לקדם תהליך מואץ במישור הפלשתיני רק על יסוד הפעלתם של מנופי לחץ על ישראל ,  נכזבה .  לא זו בלבד שהתברר לאובאמה שהמפתח נמצא לא רק בירושלים אלא גם ,  ובעיקר ,  ברמאללה ,  בקהיר ובריאד ,  אלא שמרכזיותה של הסוגיה הפלסטינית וחשיבותה ליציבות האזורית דעכו לאחרונה .  זה קרה על רקע מסכת רחבה של קשיים שחווה הממשל :  זירת המלחמה באפגניסטן טרם הניבה את ההצלחה המקווה ,  אתגר ההתמודדות עם האסון הסביבתי בעטיו של כתם הנפט ,  והכלכלה .  
אחרי ככלות הכל ,  מעמדו הפוליטי של הנשיא וסיכוייו להיבחר מחדש יהוו נגזרת של הצלחותיו או כישלונותיו במכלולים אלה ,  הרחוקים מן הגזרה הישראלית .  כתוצאה ,  ועל רקע הבנתו שאין בנמצא נוסחת קסמים שתבטיח התקדמות ,  משקפת התנהלותו את זניחתו בפועל של חזון יישוב הסכסוך באבחה אחת .  אובאמה ביטא ביחסו לנתניהו את הכרתו במגבלות המציאות הממשית ובאילוציה .  
מציאות זו מכתיבה דפוס פעולה חדש ,  שבמרכזו הרצון לייצב את הזירה ,  וזאת תוך התמקדות בצעדים לבניית אמון בין ישראל לבין הרשות כיעד מיידי ובר ביצוע .  התוצאה הישירה מתהליך התפכחות זה ,  כמו גם מנכונותו של נתניהו לתרום את תרומתו המלאה לתהליך בניית האמון בשטח ,  השתקפה בסגנונו הידידותי והנינוח של הנשיא .  
בניגוד בולט לעבר הקרוב נעדר מהמפגש הנוכחי ממד הדחיפות בכל הקשור לגיבושו של המתווה להסדר הקבע ,  ולעומת זאת נכללו בו הנכונות להשלים עם איים של עמימות והבנות בלתי פורמליות עם בעלת הברית הישראלית  ( כמו ,  למשל ,  בסוגיית הבנייה בשטחים לאחר תום תקופת ההקפאה )  .  יתרה מזאת ,  ההיסטוריה הפוליטית של ארה"ב מצביעה על כך שעונת הבחירות - בין שמדובר בבחירות לקונגרס ובין שבבחירות לנשיאות - לא נתפסה בוושינגטון הרשמית ,  החל בשנות ה ? 60 ,  כפרק הזמן המתאים להפעלת לחצים על ישראל .  נהפוך הוא ,  על רקע תשתית התמיכה הרחבה בישראל בדעת הקהל האמריקנית ,  זה בדרך כלל זמן המחוות ,  הפיתויים והפיצויים לישראל .  
ביטוי מוקדם ובולט למגמה רווחת זו ניתן לראות בהחלטתו התקדימית של הנשיא ג'ון קנדי מאוגוסט 1962 - חודשיים וחצי לפני מועד הבחירות לקונגרס - לספק לישראל מערכת נשק מתקדמת בדמותם של טילי ההוק .  גם במקרה הנוכחי אין ספק שבחירות הביניים  ( בעוד כארבעה חודשים )  הן מרכיב משמעותי ,  אם גם לא בלעדי ,  בהחלטה הנשיאותית לשוות לביקור אופי השונה שנות אור מהפעם הקודמת .  
שאיפתו של אובמה למנוע פגיעה בבסיס התמיכה היהודי שלו השתלבה בתהליך הלמידה וההתפכחות שלו מאשליות העבר .  בייחוד אמורים הדברים בזיקה לאירן .  ואכן ,  במכלול זה הפגין הבית הלבן נכונות להסלים את צעדי הענישה הכלכליים כלפי טהרן מעבר לחבילת הסנקציות שאישרה מועצת הביטחון זה לא מכבר ,  וכך העניק את ברכתו ואישורו ליוזמת החקיקה מרחיקת הלכת של הקונגרס .  על רקע ההכרה באיום האיראני המתעצם לא מפתיע שהנשיא הדגיש את מחויבותה של ארה"ב לביטחונה של ישראל ,  ושלל בתוקף את האפשרות שתתבע מישראל לנקוט צעדים העלולים לסכן את ביטחונה .  
השאלה המרכזית שנותרה פתוחה גם לאחר סיומה של פסגה מוצלחת זו נוגעת למשקלם היחסי של השיקולים והתחשיבים הפוליטיים בהשוואה למכלול שיקוליו המדיניים והאסטרטגיים של אובמה .  כלומר ,  טרם ברור אם מקור המטמורפוזה שעבר הנשיא הוא בחישובים טקטיים של עלות ? תועלת או בהתאמה של תפיסת עולמו למציאות הממשית ולזרמים והכוחות הפועלים בה .  מן הסתם תתבהר התמונה לקראת תום השנה ובעקבות בחירות הביניים לקונגרס .
 
מהפך :  אנטומיה של פסגה מוצלחת
nan
