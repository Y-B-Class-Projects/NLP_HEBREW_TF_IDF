על העיני ועל הביבי - ביזה בעניבות 
תוכנית הגזירות שהציג האוצר הביאה לשיא את ביזת נכסי הציבור ,  בשם האולטרה קפיטליזם .  משה קריף לא מתפלא על נתניהו שפירק את החברה הישראלית ועל עופר עיני שעסוק בעיקר בקידום עצמו
צריך להגיד את האמת ,  לא מגיע לו לראש הממשלה בנימין נתניהו לספוג את גל ההתקפות שנחת על ראשו כתוצאה מתוכניתו המופרעת של האוצר לחתוך כל מה שזז .  בנימין נתניהו הוא מהעקביים והאידיאולוגים שנחתו כאן  ( פעם שניה )  על כסא ראש הממשלה .  אין שום דבר במה שעושה נתניהו שהוא לא אמר ,  כתב או עשה בעבר .  
נתניהו שומר בעקביות על האידיאולוגיה הקפיטליסטית שאליה הטיף תמיד .  בין שהיה ראש ממשלה ,  דרך כהונתו כשר אוצר - תקופה בה פירק את החברה הישראלית לקול תשואותיהם של כתבים כלכליים ואליטה אוהדת ,  שעשו ממנו קוסם כלכלי .  ועכשיו הוא פשוט ממשיך ליישם את מה שחשב תמיד דרך תלמידו שטייניץ ,  שאף אחד לא סופר באמת .  
נתניהו הוא הסוכן הגדול של האולטרה קפיטליזם ,  שכבש כאן כל חלקה טובה .  הוא המיישם של האידיאולוגיה חסרת האלוהים של הקפיטליזם מבית מדרשו של נביאו ,  מילטון פרידמן .  אידיאולוגיה זו פירקה את מדינת ישראל מנכסיה הכלכליים ,  העמיקה בה את הפערים ,  את העוני ועשתה את החברה הישראלית למדינת עולם שלישי בה כל ילד רביעי רעב .
 אבל הפעם הביא נתניהו חידוש ,  הוא למד שאם תקיף את עצמך בלהקת מעודדות חברתית ,  להקת שבע  ( ש"ס ,  ברוורמן ,  עיני )   ,  כאלה שירוצו מתחת לכל מיקרופון רענן ובפנים ארוכות ומתייסרות יוציאו הודעה לעיתונות על דאגתם לשכבות החלשות ,  אבל בחדר עם ביבי יקרעו להם את הצורה .  נתניהו למד שאפשר להראות פרצוף חברתי ולבזוז כאן את הקופה הציבורית עם כמה שותפי סוד  " חברתיים ". 
בכלל ,  מבית ההסתדרות ברחוב ארלוזרוב יוצאים כבר פעם שנייה בזמן קצר מנהיגי עובדים שהם אופרטוניסטיים פוליטיים  ,  שהשררה עלתה להם לראש .  פעם ,  כמו בסיפור של עמיר פרץ ,  זה עובר דרך משרד הביטחון בתל אביב ופעם דרך התחושה שיש היום ,  לפיה יו"ר הועדים הגדולים בישראל הוא ממליך המלכים של הפוליטיקה הישראלית .  למי שמתעניין באמת כדאי לדעת :  הכתובת לאשמה החברתית על הממשלה הנוכחית נופלת על מנהיג העובדים עיני שבחמדנות פוליטית שבינה ובין דאגה חברתית אין כלום ,  הקים את הממשלה הרעה הזאת והוא גם מודה בזה .
 רק לפני יותר מחודש רעשה הארץ לתמונות של ביזה מסופרמרקט גלילי .  מורא החוק לא הפריע להם וגם השוטרים לא מנעו מהם להיכנס ולקחת את מה שיכלו .  איך ,  אמרו כולם ,  איך הם לא התביישו :  ככה זה .  עם ביזה אין כללים ,  פשוט לוקחים ולא משנה מה היה קודם ,  באים ונוטלים רגע לפני שיהיה מאוחר מידי ולא יישאר .
 צריך רק להסתכל סביב ולראות כי ביזה מתנהלת מול עינינו כמעט באופן יומיומי .  מדורי הכלכלה מלאים בסיפורי ביזה ,  אלא שבמקרה הזה זו ביזה בעניבות .  ביזה מהוגנת מדיפה אפטר שייב יוקרתי וחזות של שפה כלכלית ושיטה כלכלית נקייה ,  לא מיוזעת ולא עצבנית .  אין כאן צעקות ,  אין כאן מכשירי חשמל על כתפיים חשופות ,  כי אם עמודי פרשנויות מנוסחים היטב ,  זו לא ביזה של מוצרי צריכה וטיטולים זו בזיזתם של נכסים שיותר לא יהיו לנו ,  בעת בה נצטרך אותם כולנו ,  מחר .
  נתניהו ולהקת מעודדיו החברתיים מוכיח לנו איך אפשר לבזוז את עצמך והכול בהסכמה פוליטית ובלי חשבון .  השבוע שהתחיל עם  " רפורמה "  במינהל מקרקעי ישראל שאותה מוביל נתניהו בכוונה לרוקן את בנק הקרקעות של המדינה נגמר בפלישה חוזרת לכיסם הריק של שכבות רחבות בישראל .  
בעולם כבר הבינו מזמן שצריך אחרת ,  מיסי ענק הושתו על בעלי הון ,  גדל הגירעון והממשלות חזרו לתפקיד החיוני של לשמור בפני חמדנותו הבלתי נגמרת של  " ההומו אקונומיקוס ".  ואילו כאן ,  נתניהו ,  כבוש תמידית על ידי המילה  " רפורמה "  ממשיך להעביר נכסי ציבור לקבוצת מקורבים ולהחזיר לנו את הילדים מבית הספר באחת עשרה בבוקר .  הכול מותר עכשיו ,  אין רשות מבצעת והחלטותיה ,  אין רשות שופטת ופסיקותיה ,  לוקחים הכול ,  עכשיו ומהר .  כמו בסופרמרקט הגלילי ההוא .
 



על העיני ועל הביבי - ביזה בעניבות 
תוכנית הגזירות שהציג האוצר הביאה לשיא את ביזת נכסי הציבור ,  בשם האולטרה קפיטליזם .  משה קריף לא מתפלא על נתניהו שפירק את החברה הישראלית ועל עופר עיני שעסוק בעיקר בקידום עצמו

