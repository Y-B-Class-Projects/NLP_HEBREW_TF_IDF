נתניהו - תתעורר מהחלום
לעם ישראל אין יותר כוח לרעיונות והבטחות שווא .  ד"ר ישראל בוקסר סבור כי רק משנה סדורה מעל ומתחת לאלונקה תניח את דעת המוחים
תאמין לי ביבי שלא קל לכתוב על ואל ראש הממשלה .  אני רק מרצה שמנסה ללמד סטודנטים איך לחשוב .  אינני פוליטיקאי ,  מעולם לא הייתי וגם לא אהיה .  אני אזרח ותיק בארץ ,  עשיתי את כל מה שנדרש ממני כאזרח ,  כמו שרובנו עשינו .  מה שאני רוצה ,  רוצים כולם ,  לא משהו גרנדיוזי .  אני יותר מבוגר ממך ,  לכן ארשה לעצמי לקרוא לך ביבי .
 תראה ביבי ,  מה יש לנו בסל :  רמת מחירים דמיונית ,  שנובעת ממיסי הקניה המטורפים שהטלתם ,  ומהריכוזיות במשק ,  שאפשרתם את התפתחותה .  מיסים מטורפים .  המיסים העקיפים הם הגבוהים בעולם והם שוחטים את האזרחים .  בשביל מה הקמתם את 54 תאגידי המים והעליתם את מחיר המים לשמיים .  מי צריך את הבזבוז הזה ?  מהו הרציונל ,  למעט מתן ג'ובים למקורבים ?  מחירי הדיור הם בלתי אפשריים ,  מכיוון שנבנו כאן רק דירות לעשירים ,  ומנהל מקרקעי ישראל לא הפשיר מגרשים .  אם הופשרו מעט מגרשים ,  השר אריאל אטיאס דאג בעיקר לצאן מרעיתו של הרב עובדיה יוסף .  האוצר חגג ונהנה ממיסים בקופתו .  אתה יודע שמחיר שכירת דירה עלובה בתל אביב ,  הוא יותר גבוה משכר המינימום בישראל ?  
יש לנו אבטלה נמוכה ,  נכון ,  אבל השכר בישראל הוא שכר רעב ,  כאשר כ-1,700,000 שכירים מקבלים שכר של עד 5.670 שקל בחודש ,  חלקם פחות .  מי יכול לחיות עם שכר כזה בארץ שבה המשוואה :  שכר-מחירים ,  היא הכי בעייתית בעולם ?  גם מעמד הביניים ,  שהדרדר מאוד לאחרונה ,  לא מסוגל לגמור חצי חודש .  אתה חושב שסתם הרופאים בשביתה ?  הם צודקים ,  המתמחים למשל מרוויחים פחות ממלצרים במסעדות .  הבעיה היא לא רק במהות ,  אלא בדרך .  אם אנשי האוצר היו מנהלים את המו"מ עם הרופאים בכנות ,  בפתיחות ובהגינות מלכתחילה ,  פני הדברים היו שונים .  אבל פקידי האוצר מתנשאים ,  ארוגנטיים ויודעי כל ,  וזה גורם לפיצוץ  .  
קופת האוצר מלאה ,  הטייקונים חוגגים והציבור מתמרד .  גם אתה במקומם היית מתמרד .  אתה יודע טוב מאוד ,  שכל הכאוס הגדול הזה קורה על הרקע של קופת האוצר שעולה על גדותיה ממיסים ,  עשירים שמתרבים ומתעשרים וחוגגים מכל השבר הגדול הזה .  אתה מבין שזה אבסורד שאי אפשר לעבור עליו לסדר היום .
 הציבור האינטליגנטי רואה ,  שומע ,  מבין וליבו נחמץ .  תבין ביבי ,  כל כך הרגזתם את הציבור ,  שהוא נכנס למצב רוח שלא יוצאים ממנו בלחיצה על מקש המחשב .  המחשב נשבר ,  צריך חדש ,  הבנת את זה ?  מה יש כאן להשתומם על זה שהוא מתמרד .  אני מודיע לך ,  שגם אתה במקומם היית מתמרד ברבוע .
 אתה יודע ביבי ,  שמנהיגים גדולים מתבססים על צוות טוב .  לאחרונה ציינת כי אתה מצפה מהשרים שיהיו יצירתיים ,  כפי שהשר כחלון טיפל בסלולר .  אתה מבין מה בעצם אמרת ?  ששרים אחרים לא מסוגלים .  השר כחלון הוא איש פשוט שלא שכח מאיפה הוא בא .  חלק מהאחרים שכחו ,  הם פופוליסטים מקצועיים ,  מתנשאים ,  מנותקים ,  לא יצירתיים ,  לא מנהלים ,  ואין להם אסטרטגיה ,  גם לא ראיה לטווח ארוך .  הם לא הרימו אתמול את האלונקות והם לא יעשו זאת גם מחר .  תגיד לנו ביבי ,  למה אתה לא שולח אותם הביתה ,  חסר אנשים מוכשרים בישראל ? 
ביבי ,  תסתכל בבקשה בראי ותראה מה שאנחנו רואים :  איש לחוץ ,  עצבני ,  שקופץ לכל הצדדים ומנסה לרצות את כולם .  ראש ממשלה שלא סומך על השרים ,  אחרת הם היו מופיעים בתקשורת ,  כל אחד בתחום אחריותו ,  ולא אתה .  אתה שם לב ביבי כמה גיבוי אתה נותן לשרים לאחרונה ?  אתה יודע למי נותנים גיבוי ?  מי שבסדר לא צריך גיבוי .  במיוחד שטייניץ קיבל גיבוי חם מעורר שאלות .  מה כל ההצגה הזאת ?  תאמר לציבור ביבי ,  כמה תכניות עלו וירדו בשנתיים האחרונות ?  כמה החלטות שהוסכם עליהן לא בוצעו ?  תגיד ביבי ,  מי מנהל עכשיו את הדינאמיקה של התהליך ?  התקשורת ?  יושבי האוהלים ?  הציבור רואה מישהו שנגרר ,  לא מנהל .  נכון שהפלונטרים שיצרתם הם מורכבים וקשים לפתרון .  לפיכך לא ניתן לפרום אותם ולתפרם מחדש במכה אחת .  זה הרי לא רציני .  אסטרטגיה לא בונים בקפיצות ובפזיזות .
 תראה ביבי ,  אידיאולוגית השוק החופשי לא תצלח בעת זו .  השוק לא יתאזן מעצמו אחרי שממשלתך כל כך עיקמה אותו .  הרציונל : " יש לך ,  תחיה עם זה .  אין לך ,  זו הבעיה שלך ",  לא יכול לעבוד יותר .  כאן זה לא אמריקה .  ראה מה שקורה ברחובות שלנו בגין אידיאולוגיה כלכלית שאימצת .  אל תספר שזו גם ירושה ממשלות קודמות .  את מי זה בדיוק מעניין ?  תפסיק עם הפופוליזם הזול .
 תבין ביבי ,  אתה צריך להכניס את היד עמוק לתוך הכיס הנפוח של האוצר ולהחזיר לציבור כסף .  זה לא הציבור של ימי  " סאלח שבתי ".  זה ציבור משכיל ,  רציני ,  חכם ותובעני .  אל תצפה שהציבור יסכים למשהו שהוא פחות מתכנית סדורה ,  אמינה ,  רצינית ,  מקשה אחת ,  עם שינוי סדרי עדיפויות ,  ומתן קדימויות לנושאים שעל סדר היום ,  ולוחות זמנים לביצוע .  ואל תצא בהצהרות על פתרונות קסם ,  או שבירת קרטלים ,  הרי אלו רק סיסמאות ,  לא כן אדוני ראש הממשלה ?  היום כשתציג תוכנית אחרי 10 ישיבות ארוכות תתאמץ לא להפוך שוב למערכון של הגשש .  חם ולח ,  עייפנו מדברי הבל והבטחות שווא .
 ד"ר ישראל בוקסר ,  מרצה בכיר במרכז ללימודים אקדמיים אור יהודה

נתניהו - תתעורר מהחלום
לעם ישראל אין יותר כוח לרעיונות והבטחות שווא .  ד"ר ישראל בוקסר סבור כי רק משנה סדורה מעל ומתחת לאלונקה תניח את דעת המוחים

