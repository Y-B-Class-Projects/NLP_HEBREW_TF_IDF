נחשף יומן המבצעים של אנטבה : " מבצע צבאי היה הדרך היחידה "
 ארכיון צה"ל פרסם את פרטי המבצע החשאי לשחרור בני הערובה באוגנדה ,  לצד חלופת פתקים בין ראש הממשלה רבין לשר הביטחון פרס .  בשיחה עם וואלה ! NEWS סיפר פרס : " כשהודיעו לי על מותו של יוני נתניהו ,  זו הייתה הפעם היחידה שירדו דמעות מעיניי "
" יש אישור "   כך נפתח יומן המבצעים של מבצע אנטבה ,  שפורסם היום  ( חמישי )  על ידי ארכיון צה"ל . " 3/7/76 ,  'כדור הרעם' ",  כתב החייל האחראי את שם המבצע לשחרור בני הערובה שנחטפו בידי מחבלים והוחזקו באוגנדה ,  ולימים שונה שמו .  מה שנחשב לאחד המבצעים הנועזים ביותר של הצבא הישראלי ,  בסיוע מודיעיני של המוסד ,  תומצת לכמה עמודים בלשון לקונית של יומן מבצעי סודי .  ללא תמונות וללא פסקול ,  המתח חסר התקדים של המבצע ניכר בכל שורה של 21 דפי היומן .
 במסגרת פרסום המסמכים ,  התיר ארכיון צה"ל לפרסם גם חלופת פתקים בין ראש הממשלה דאז יצחק רבין ,  לבין הנשיא לשעבר שכיהן אז כשר הביטחון ,  שמעון פרס .  באותו יום לפני 39 שנים ,  מטוסי חיל האוויר כבר חנו בסיני . " מטוסים נשלחו לשארם א-שייח בטרם התקבלה החלטת הממשלה ,  כדי לקצר זמן ,  אם הממשלה תאשר את המבצע ",  סיפר פרס לוואלה ! NEWS . " אמרתי זאת לראש הממשלה ,  והוא אישר ".  באותו היום ,  כתב פרס לרבין : " איך מתחיל מבצע ?  1 .  אומרים הוא בלתי-אפשרי 2 .  המועד אינו מתאים 3 .  הממשלה לא תאשר .  השאלה היחידה שראיתי ואני רואה עדיין היא 'איך זה מסתיים' .  שמעון פרס ".   
" נשארתי כמעט לבד בממשלה בדעתי שצריך לשחרר את החטופים במבצע צבאי ",  סיפר פרס . " תמך בי רק חיים צדוק  ( שר המשפטים ,  א"א )  .  אמרו שיש להיכנע לחוטפים .  הם רצו מאה אנשים שלהם ,  ואני אמרתי שאסור להיענות להם .  שזו לא אופציה .  הקמנו צוות קצינים צעירים שנקרא 'צוות הפנטזיות שלי' והם תמכו במבצע ". 
לדבריו , " היה מתח גדול מאד ,  הרי זה לא משחק ילדים .  החבר'ה הצעירים  ( קציני סיירת מטכ"ל ו"צוות הפנטזיות ")  היו בטוחים בעצמם ואני קיבלתי ביטחון מהם ".  פרס הוסיף : " ידעתי את כל התירוצים לא לצאת למבצע ,  אבל אמרתי ,  הדרך היחידה הפתוחה היחידה היא רק מבצע צבאי ,  כי עם אנשים כמו שיש לנו ,  בורכנו בדור יוצא מן הכלל ואני נושא בלבי את גאוותם ואת גבורתם ".  
לשליט אוגנדה באותה העת ,  אידי אמין ,  היה עוזר ישראלי שכונה  " בורקה ".  היה זה אלוף-משנה ברוך בר-לב ,  שיצא לאוגנדה בשנת 1968 כנספח צה"ל וכראש משלחת משרד הביטחון במדינה המזרח-אפריקנית .  אמין עמד אז בראש הצבא ,  ובשנת 1971 הפך לשליטה ,  לא לפני שהכתיר את עצמו  " הוד מעלתו ,  הנשיא לכל החיים ,  פילד-מרשל חאג' דוקטור אידי אמין ,  אדון כל חיות האדמה ודגי הים ,  כובש האימפריה הבריטית באפריקה בכלל ובאוגנדה בפרט ".   
" נזכרתי שלאידי אמין היה עוזר ישראלי ,  בורקה ,  והזמנתי אותו כדי שיתאר אותו ",  סיפר פרס . " הוא סיפר עליו שני דברים שעשו עליי רושם :  הראשון הוא שאמו אמרה לו :  'בני ,  אל תהרוג יהודים ,  אתה תשלם על כך ביוקר' ,  והדבר השני - שאיפתו הגדולה לקבל פרס נובל .  אמרתי לבורקה :  'אמור לו שהוא יזכה בפרס נובל ושיזכור דברי אמו' .  בורקה היה אתו בקשר ודיבר אתו ".  
מאותה שיחה וממקורות נוספים נודע אז כי אמין יצא למאוריציוס לוועידה פאן-אפריקנית . " לקראת יום שישי ,  כשראינו שאידי אמין לא חזר ,  התכנית התגבשה יותר ויותר ",  שחזר פרס .  הוא העביר אז פתק לרבין ,  יום לפני המבצע : " יצחק ,  השכלול האחרון בתכנון :  במקום כלי רכב של השדה - ירד מרצדס גדול + דגלים .  אידי אמין חוזר הביתה ממאוריציוס .  אינני יודע אם זה אפשרי אבל מעניין .  ש"פ ".  רבין ענה בפתק נוסף : " 1 .  מתי חוזר אידי אמין ממאוריציוס ?  למה מרצדס ?  יצחק ".  
הסוף הידוע הוא מימוש הרעיון בהצלחה על ידי לוחמי סיירת מטכ"ל .  ימים של התחבטויות אינספור הגיעו לסופם עם היציאה למבצע ,  וביומן המבצעים מפורט כי דקות אחדות לאחר הינתן האישור ,  הוחלט לאפשר לאנשי הרפואה  " לקחת מבחינת משקל כל מה שדרוש מבחינה רפואית ".  לדברי פרס ,  לשיקולים המבצעיים באותם רגעים גורליים נוסף מטען רגשי ,  בגלל ששניים מהחוטפים היו גרמנים ,  ואלה הפרידו בין בני ערובה יהודים ללא יהודים . " אמרתי :  אלה לעולם לא יראו את החיים .  ראיתי בזה דבר נורא אחרי מה שקרה לנו ",  סיפר .  
בשעות שלאחר המראת המטוסים משארם א-שייח תועדו ביומן דיווחים מעטים על צוותי המטוסים ונקודות קוד שהצביעו על מיקומם .  בשעה 22:30 ,  מוצאי שבת ,  דיווח המטוס הרפואי על נחיתה בניירובי שבקניה .  בשעה 23:02 דווח ביומן על נחיתת מטוס ראשון באוגנדה ולאחר מכן ,  ב-23:18 ,  דווח כי נחתו כל המטוסים .
 רגעי הקרב אינם מפורטים ביומן המבצעים .  ב-23:40 נכתב  " כרגע שקט ",  וכעבור שתי דקות דווח כי הכוח סיים את המשימה . " הפצועים בתוך מטוס המשוחררים ",  נכתב ,  ולאחר מכן דווחה החלטה לגבי מיקום נחיתת המטוסים בישראל ,  בבסיס חיל האוויר בלוד ,  בח"א 27 ,  ובתל נוף .  
באותם רגעים ,  תמונת המצב עוד רחוקה מלהתבהר . " בני ערובה - שני הרוגים .  לכוחותינו - אחד פצוע ",  נכתב .  רק מאוחר יותר יתברר כי לכוח צה"ל היה הרוג אחד ,  יוני נתניהו ,  ופצוע אחד באורח קשה ,  סורין הרשקו .  פרס נזכר כי בשעה שהרמטכ"ל מוטה גור סיפר לו על נפילתו של יוני נתניהו הוא בכה . " זו הפעם היחידה שירדו דמעות מעיניי ",  אמר .  מקרב בני הערובה נהרגו שלושה בני אדם - פסקו כהן ,  אידה בורוביץ' וז'אן ז'ק מימוני .  בת ערובה נוספת ,  דורה בלוך ,  שפונתה עוד לפני הפעולה לבית חולים ,  נרצחה שם .
 ב-23:59 המריא מטוס ה"הרקולס "  ובו בני הערובה ,  בדרכו לניירובי .  כעבור 19 דקות תועדה ביומן המבצעים הבקשה לצוות הרפואי בקניה  " להכין תנאי חירום ,  כנראה פצוע קשה ".  עוד נכתב : " לא למסור בניירובי שיש בני ערובה במטוסים ".  ב- 00:28 תועדה בקשתו של הרמטכ"ל לדעת את שמו של הפצוע .  שתי דקות לאחר מכן נכתב כי מטוס אחרון עזב את אנטבה .  ב-00:46 נכתב : " שם הפצוע הרשקו ". 
בשעה 01:55 ,  כשהכוח כולו ,  יחד עם בני הערובה שחולצו ,  עדיין בניירובי ,  נכתב ביומן : " מהקשר נודע כי יש עוד פצוע בשם יוני ".  ב-02:03 המטוסים המריאו מניירובי בדרכם חזרה לישראל .  היומן מסתיים בבוקר יום ראשון ,  4 ביוני 1976 ,  בשעה 07:21 . " החפ"ק נוחת בעוד כ-7-8 דקות ",  נכתב . " פצועים ,  זמן משוער ב-0800 ".  מסע של 4,000 קילומטרים לכל כיוון הסתיים .  

נחשף יומן המבצעים של אנטבה : " מבצע צבאי היה הדרך היחידה "
 ארכיון צה"ל פרסם את פרטי המבצע החשאי לשחרור בני הערובה באוגנדה ,  לצד חלופת פתקים בין ראש הממשלה רבין לשר הביטחון פרס .  בשיחה עם וואלה ! NEWS סיפר פרס : " כשהודיעו לי על מותו של יוני נתניהו ,  זו הייתה הפעם היחידה שירדו דמעות מעיניי "
 
