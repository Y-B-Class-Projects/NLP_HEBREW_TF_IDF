פרס במאהל שליט : " אני אופטימי שנראה את גלעד חי "
 נשיא המדינה ערך ביקור ראשון במאהל המחאה למען שחרור החייל החטוף גלעד שליט ונפגש עם הוריו נעם ואביבה . " אני גאה מאוד בעם שמאוחד כולו בשחרור גלעד .  אני בצד של הממשלה ,  לא מולה "
  ( צילום :  גדעון צנטנר ,  עריכת וידאו :  גדי וינסטוק ) 
בפעם הראשונה מאז שנעם ואביבה שליט הקימו בירושלים את מאהל המחאה למען שחרור בנם החטוף גלעד ,  ביקר הבוקר  ( שני )  במקום נשיא המדינה שמעון פרס .  במהלך הפגישה אמר הנשיא להוריו של החייל שנמצא בשבי חמאס 1,758 ימים ,  כי  " אני מרגיש את עצמי בצד של הממשלה ,  לא מולה אלא איתה .  אני אופטימי שנראה את גלעד חי ,  בריא ושלם .  כבר חמש שנים הוא שוהה בתנאים קשים מאוד ,  חמש שנים זה אלפי ימים ולילות ". 
הנשיא הוסיף בשיחתו עם בני הזוג שליט כי  " זה לא דבר קל ,  אני מאוד גאה במשפחה ואני גם מאוד גאה בעם שמאוחד כולו בשחרור גלעד שליט .  אני חש כמו כל העם שהנושא הזה צריך להעסיק אותנו .  יצאנו ממצרים לפני 3,500 שנה ויש לי הרגשה מיוחדת שאנשי מצרים רוצים לצאת מעבדות לחירות .  ברגעים כאלה אני לא מוצא מקום יותר מתאים מאשר להיות באוהל עם משפחת שליט ,  שזה בעצם ההזדהות של העם כולו .  כל דור ודור צריך לספר את יציאת מצרים ,  הפעם היעד שלנו הוא שגלעד ישוב הביתה ". 
נעם שליט אמר בתום הפגישה כי  " אנו מודים לנשיא המדינה שהגיע לאוהל המחאה ,  להביע את הזדהותו ואת תמיכתו ולשמוע את התומכים שלנו ואת הפעילים .  מעבר להזדהות ואמפתיה ,  ביקשנו מהנשיא להפעיל את השפעתו אחרי חצי עשור בשבי ,  שכולם חושבים שהגיע הזמן שגלעד שיחזור הביתה ,  בעיקר לאור העובדה שאתמול שמענו מראש הממשלה שהמגעים לשחרור גלעד כשלו .  כרגע אין אור בקצה המנהרה .  הנשיא ,  כמבוגר אחראי ,  צריך לעשות סוף כדי שגלעד יחזור הביתה ". 
נעם ואביבה נפגשו כאמור אמש עם ראש הממשלה בנימין נתניהו ורעייתו שרה ,  על מנת לקבל עדכון בדבר מינויו של דוד מידן לתפקיד הממונה על המשא ומתן לשחרורו של גלעד .  בתום הפגישה אמר נעם כי  " לצערי ,  העדכון היחיד שקיבלנו זה לגבי מינוי מתאם חדש במקום חגי הדס .  לא קיבלנו שום דבר חדש לגבי המהלכים לשחרור גלעד .  לצערי נאמר לנו שהמעשים נמשכים אבל אין תוצאות .  במבחן התוצאה לא רואים שום דבר ולמעשה ,  לראשונה ,  ראש הממשלה מודה שלא מתרחש שום דבר ולא מתקדם שום דבר ". 

פרס במאהל שליט : " אני אופטימי שנראה את גלעד חי "
 נשיא המדינה ערך ביקור ראשון במאהל המחאה למען שחרור החייל החטוף גלעד שליט ונפגש עם הוריו נעם ואביבה . " אני גאה מאוד בעם שמאוחד כולו בשחרור גלעד .  אני בצד של הממשלה ,  לא מולה "
 
