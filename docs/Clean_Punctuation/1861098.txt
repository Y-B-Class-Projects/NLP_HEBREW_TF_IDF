שבוע של הכרעה :  ברק וליברמן יצאו לפגישות בארה"ב
רכבת אווירית לארצות הברית :  שרי הביטחון והחוץ יצאו לדון עם בכירי הממשל האמריקאי בנושא הבקשה הצפויה של הפלסטינים להכרה באו"ם השבוע .  נתניהו יגיע באמצע השבוע לניו יורק
על רקע נאומו של יו"ר הרשות הפלסטינית ,  אבו מאזן ,  שלשום  ( שישי )  ברמאללה בו פתח ואמר כי הרשות מתכוונת לבקש ממועצת הביטחון של האו"ם הכרה מלאה בה כחברה בארגון ,  יצאו הלילה שר הביטחון ,  אהוד ברק ,  ושר החוץ ,  אביגדור ליברמן ,  לסדרת פגישות בארצות הברית .  כמו כן ,  ייצא גם ראש הממשלה ,  בנימין נתניהו ,  לניו יורק ביום רביעי הקרוב ,  שם צפוי לנאום בעצרת הכללית של האו"ם ביום שישי ,  וכן להיפגש עם נשיא ארצות הברית ,  ברק אובמה .  
עוד באותו נושא:אבו מאזן ברמאללה : " נדרוש חברות מלאה באו"ם"תכנית הרשות ל-20 בספטמבר :  שביתה שתעודד הפגנותלשכת ראש הממשלה : " שלום לא משיגים בצעד חד צדדי "" נציגי הקוורטט ייפגשו במטרה למנוע ההצבעה באו"ם "
 שר הביטחון ברק ייפגש בוושינגטון עם שר ההגנה האמריקאי ,  לאון פנטה ,  ועם ראשי מערכת המודיעין של ארצות הברית ,  בהם ראש ה-CIA ,  דיוויד פטראוס .  ברק צפוי לדון עם עמיתיו בפניית הפלסטינים לאו"ם ,  כמו גם בנושא אירן ובקשרי הביטחון בין ישראל וארצות הברית .
 שר החוץ ,  אביגדור ליברמן ,  יצא הלילה לביקור בקנדה ,  ומשם יגיע לעצרת הכללית של האו"ם בניו-יורק .  בקנדה ייפגש השר ליברמן עם שר החוץ ג'ון ביירד ,  יו"ר האופוזיציה ,  ניקול טורמל ,  יו"ר המפלגה הליברלית ,  בוב ריי ,  וכן יקיים באוטווה ,  בטורונטו ובוונקובר פגישות עם הקהילות היהודיות .  בניו-יורק ישתתף השר באירועי פתיחת העצרת הכללית של האו"ם . " בפגישות המתוכננות אסביר לעמיתיי כי מי שמעוניין בהשארת סיכוי להגיע להסדר בין ישראל לפלסטינים ,  עליו להבהיר להנהגה הפלסטינית כי הקהילה הבינלאומית תדחה כל יוזמה חד צדדית ,  ותתמוך רק בהסדר שיושג באמצעות משא ומתן בין הצדדים ",  אמר ליברמן .
 בתוך כך ,  צפויים נציגי הקוורטט להיפגש היום בניו יורק ,  במטרה למנוע את ההצבעה על בקשת הרשות הפלסטינית להכיר בה כמדינה עצמאית .  כך דיווח גורם דיפלומטי באיחוד האירופי לסוכנות הידיעות רויטרס .  על פי הגורם ,  הנציגים ייפגשו במטרה לבחון דרכים להמריץ את המשא ומתן בין ישראל לפלסטינים ,  ובכך לאפשר את ביטול המהלך החד-צדדי עליו הכריז יו"ר הרשות ,  אבו מאזן .  עם זאת ,  ההערכות היא שלמרות המאמצים של הקוורטט לחדש את המשא ומתן ,  אותן מרכזים האירופיים בשבועות האחרונות ,  לא יהיה בידן כדי לעצור את הפלסטינים .
 בכיר פתח וחבר צוות המשא ומתן הפלסטיני ,  ד"ר נביל שעת' ,  הביע אתמול תמיכה מלאה בהצהרתו של יו"ר הרשות הפלסטינית ,  אבו מאזן ,  כי יפנה למועצת הביטחון של האו"ם על מנת לזכות בהכרה מלאה .  על פי דיווח ב"ניו יורק טיימס "  הסיבה לכך ,  לטענת שעת' ,  היא טיוטת ההצעה שהוגשה לאבו מאזן ביום חמישי האחרון מטעם הקוורטט והשליחים האמריקאים למזרח התיכון ,  דניס רוס ודיוויד הייל .  נוכח האכזבה מההצעה ,  הוא שב ואומר כי הפנייה הפלסטינית לאו"ם תשנה את פני הסכסוך הישראלי-פלסטיני וכי על ארצות הברית לשקול שנית את הטלת הוטו לאור ההתקוממויות בעולם הערבי . 
" זהו הקש ששבר את גב הגמל ",  אמר שעת' על נוסח ההצעה שהוגשה לו על ידי רוס והייל . " כשראיתי את ההצעה של הקוורטט נדהמתי .  האם זו ההצעה שהייתה אמורה למנוע מאבו מאזן לפנות למועצת הביטחון ?  ",  התרעם שעת' .  בהמשך ,  הוא אף ביקר את שליח הקוורטט למזרח התיכון ,  טוני בלייר ,  ואמר כי  " לעתים הוא נשמע כמו דיפלומט ישראלי ". 
השתתפו בהכנת הידיעה :  פנחס וולף וניר יהב

שבוע של הכרעה :  ברק וליברמן יצאו לפגישות בארה"ב
רכבת אווירית לארצות הברית :  שרי הביטחון והחוץ יצאו לדון עם בכירי הממשל האמריקאי בנושא הבקשה הצפויה של הפלסטינים להכרה באו"ם השבוע .  נתניהו יגיע באמצע השבוע לניו יורק

