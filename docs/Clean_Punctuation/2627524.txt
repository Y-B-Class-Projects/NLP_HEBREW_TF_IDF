אובמה בישראל :  זה לא רק צבע העור ,  טמבל
מהורדת הז'אקט על מסלול הנחיתה בנתב"ג ,  דרך ההפרעה לנאום שלו בבנייני האומה ועד תקרית כוס היין אצל הנשיא פרס - ברק אובמה הוא תמצית כל מה שנתניהו לעולם לא יהיה - COOL
השאלה היא לא האם הייתם קונים מברק אובמה במחיר מופקע מערכת כיפת ברזל משומשת .  ברור שהייתם קונים .  השאלה היא מתי לאחרונה נתקלתם בישראלי שמתנהל בטבעיות ובחן מול העולם .  לא פוליטיקאי ישראלי - ישראלי כלשהו .  מישהו שמסוגל לעמוד מול נציגי המדיה ומול קהל ,  מול עמיתים ומול יריבים ולהיראות נינוח לחלוטין ,  בטוח בעצמו ,  רגוע .  בקיצור - השאלה היא מה זה Cool ולמה זה מצרך כל כך נדיר בצד הזה של כדור הארץ .
 קחו למשל את הרגע שהגדיר את הביקור הנשיאותי מיד עם תחילתו .  נשיא ארצות הברית וראש ממשלת ישראל צועדים על מסלול האספלט בנמל התעופה בן גוריון .  אובמה פושט את הז'אקט ומטיל אותו על הכתף .  נתניהו מתלבט רגע ומחליט לחקות אותו .  שני המנהיגים צועדים זה לצד זה ,  המצלמות מתקתקות ולכולם ברור איזו תמונה תופיע בעוד דקות אחדות בכל ההומפייג'ים של אתרי החדשות בעולם ותככב למחרת על כל שערי העיתונים .  אי אפשר היה שלא להיזכר באותו רגע אומלל של בנימין נתניהו לפני בחירות 99' ,  כשעמד מול אולם מלא אוהדים ופשט באנחת רווחה מאולצת את השכפצ שהשב"כ אילץ אותו ללבוש להגנתו ,  רק לאחר שווידא שכל הנוכחים חברי ליכוד .  
14 שנה חלפו אבל נתניהו לא למד איך עושים זאת נכון .  רגע אחרי שאובמה פשט את הז'אקט אפשר היה לראות על פניו של נתניהו את המצוקה .  כשפתח את כפתורי הז'אקט הוא הכניס בצורה מגוזמת את הסרעפת פנימה .  כמו רובנו ,  גם הוא יודע שכשמזניחים את שרירי הבטן ,  הז'אקט התפור על פי מידה מסתיר את מה שאל גור היה מכנה  " אמת מטרידה ".  וכך אותה פעולה לכאורה אגבית  ( שככל הנראה תוכננה מראש בקפידה )  ,  זו שבזכותה אובמה נראה סופר-קול ,  הציגה את ביבי כתלמיד המתאמץ מדי של הכיתה ,  זה שמנסה לתפוס את מקומו בספסל של המקובלים מאחור על ידי כך שהוא מחקה כל מחווה גופנית של מלך הכיתה .
 חכו רגע לפני שאתם גוללים מטה להוסיף טוקבק מנאץ .  זו לא ביקורת על התנהגותו של נתניהו או על מנהיגותו .  הוא הרוויח בצדק את מעמדו כפוליטיקאי הישראלי הראשון שלמד את אמריקה לעומק .  הראשון שהבין את הפוליטיקה שלה ,  את הרטוריקה שלה ,  את הטלוויזיה שלה .  נתניהו הרי נחשב ,  לטוב ולרע ,  כמי שייבא לישראל את הקודים האמריקאים של התנהלות מול מצלמות ומול קהל ,  יישם אותם כאן בהצטיינות והפיק מהם את מקסימום התועלת :  קדנציה שלישית במשרד ראש הממשלה .  
אבל אפילו אוהדיו יסכימו  נתניהו לא Cool .  לא במובן העמוק של המילה .  כשהוא במיטבו  והאמת היא שכבר זמן רב הוא לא במיטבו  הוא יודע מה לומר ולפעמים אפילו איך לומר את זה ,  אבל כמעט תמיד אפשר לזהות אצלו את המאמץ .  את החזרות .  את ההשתדלות .  את הזיעה .  את התפרים .  והם אלה שעומדים בינו לבין הגביע הקדוש של הנונשלנט :  הקוליות.ברור שהילת נשיא ארצות הברית ,  ראש המטות המזוינים ,  מנהיג העולם החופשי וכל זה אף פעם לא מזיקה .  אבל שני הנשיאים לבית בוש או ג'ימי קרטר לא היו קולים במיוחד .  גם מריצ'ארד ניקסון הייתם מהססים לקבל בחינם רכבת אווירית מהניילונים .  כך שהמגורים בבית הלבן לא מבטיחים דבר מהבחינה הזו .
 גם צבע העור הוא לא הסיפור  אפילו היום ,  שנים אחרי שעזב את הבית הלבן ,  ביל קלינטון יכול להעביר סדנת מאסטר בתחום - ובכל זאת יש לו קשר .  בספר  " Street Cool "  העוסק בגבריות שחורה בארצות הברית ,  כותבת המחברת ,  מרלן קים קונור ,  כי Cool היה קוד התנהגות שפותח ושוכלל על ידי גברים שחורים בתקופת העבדות במאה ה-19 .  שם נולד המונח . " הם עטו על עצמם כסות של פאסיביות ואדישות לכאורה כלפי מעשי בעלי האחוזות הלבנים ומעשיהם .  זו הייתה הדרך שלהם לשרוד את מעשי הזוועה ,  העינויים וההשפלות שעברו נשותיהם והם עצמם .  רק כך הם נשארו בחיים ",  כותבת קונור .  
ממטעי הכותנה נדד המושג אל מאורות הג'ז בדלתא של המיסיסיפי ומשם אל מועדוני הסווינג בערים הגדולות .  מוזיקאים ניסו להיראות ולהישמע Cool .  לאלתר כאילו הנגינה נולדת מעצמה והיא לא תוצאה של אימון מפרך .  מיילס דייויס קיבע את המושג בתקליט המופת  " Birth Of Cool "  מ-1949 .  נגני ג'ז אימצו אותו כמודל לנגינה איכותית .  מאז זה תו התקן להתנהגות אורבנית נחשקת .  בדיבור ,  בלבוש ,  בהומור ,  בבילוי ,  בפוליטיקה .  בכל .
 אובמה שולט בתורה הזו בטבעיות .  שמתם לב איך הגיב לקריאת הביניים של הסטודנט הערבי בבנייני האומה ?  ראיתם איך התבדח בסעודה החגיגית בבית הנשיא עם פרס שלקח לו את כוס היין וקלקל לו את התוכנית להרים כוס לכבודו ?  זה Cool .  הנאומים  עם אזכורי  " ארץ נהדרת ",   " תיקון עולם ",  מנהגי הפסח ,  הרב אשל וכל המשפטים בעברית - הם מקצוענות אמריקאית שרק אפשר לחקות .  הצגה מתוכננת היטב שמוכרת לכל כוכב רוק שמגיע להופיע בפריפריה של העולם .  את הקלילות ,  הטבעיות והחן אי אפשר ללמד וקשה מאוד לחקות .  בטח לא במקום שקוד ההתנהגות שלו הוא  " אל תצא פראייר ".  זה לא מקרי שאפילו למילה Cool אין תרגום סביר לעברית .  
ספיריטס :  האיש שנולד בלי ידיים ורגליים וניצח את כולם
פליפ פלופ :  איך להציל 110 אלף דולר בפוקר אחרי שכבר זרקת לפח 60 אלף
אשת הכדורגלן המתוסבכת שניסתה להתאבד 

אובמה בישראל :  זה לא רק צבע העור ,  טמבל
מהורדת הז'אקט על מסלול הנחיתה בנתב"ג ,  דרך ההפרעה לנאום שלו בבנייני האומה ועד תקרית כוס היין אצל הנשיא פרס - ברק אובמה הוא תמצית כל מה שנתניהו לעולם לא יהיה - COOL

