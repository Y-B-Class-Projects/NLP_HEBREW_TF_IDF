 " נתניהו לא הביע התנגדות לסנקציות אישיות נגד חרדים "
 מקורבים לראש הממשלה טוענים כי בניגוד לדעה הרווחת ,  לא פסל נתניהו את האפשרות לענישת המתחמקים מגיוס - בה תומך מופז . " הוא לא עסק בזה ,  בשלב זה הוא עמל על המתווה הכולל "
 בניגוד לשמועות לפיהן ראש הממשלה מנוי וגמור עם החלטתו להתנגד להטלת סנקציות אישיות על צעירים חרדים שיתחמקו מגיוס ,  מקורביו דווקא טענו הלילה  ( שני )  כי עד כה הוא כלל לא נגע בנושא .  בשיחה עם וואלה !  חדשות הסבירו המקורבים כי בדומה לפיתרון סוגיית שכונת האולפנה בבית אל ,  גם כאן ראש הממשלה עסוק כעת בשכנוע הצדדים ,  במטרה להביאם להסכמה על  " נוסחת המאקרו "  שלו .  לדברי המקורבים ,  לאחר מכן ,  הוא ירד לפרטים ויביע את עמדתו גם בעניין הסנקציות האישיות . 
" ראש הממשלה אומר כל הזמן שימצא פתרון ושהוא חותר לפתרון ריאלי ",  הסבירו מקורביו . " הוא חדור מטרה  להביא לפיתרון שגם יביא לשוויון בנטל וגם לא יקרע את החברה .  הוא ראש ממשלה ,  אין לו את הפריבילגיה לטפס על העצים .  האחריות על כתפיו והוא שומע את כל הצדדים ,  כשעד היום הוא כלל לא התייחס לסנקציות אישיות ". 
לדברי אותם מקורבים ,  השמועות על עמדתו כלפי הסנקציות האישיות הגיעו מכך שבפגישות עימו ,  נוטה נתניהו להישאל בנושא ,  ומשיב בביטול : " אני לא מתייחס לזה ".   " אנשים יוצאים מהפגישות וגוזרים מכך שהוא מתנגד לזה ",  הסבירו . " כרגע ראש הממשלה עסוק במתווה הכולל .  ברגע שהוא יצליח לשכנע את הגורמים בנחיצות המתווה הכולל של ארבעת העקרונות :  יצירת השוויון בנטל ;  לעשות זאת בהדרגתיות ;  לשלב בזאת חרדים וערבים ;  וכל זה - מבלי לשסות ציבור בציבור ,  רק אז הוא יוכל לרדת לפרטים .  אין כאן רדיפה אחרי ציבור מסוים ,  יש רצון להביא לשוויון כולל של כל אזרחי המדינה ".  
דבריהם של מקורבי ראש הממשלה הגיעו לאחר שאתמול הנציג החרדי בוועדה ,  עו"ד יעקב ויינרוט ,  הודיע על פרישתו ממנה .  במכתב ששלח לראש הממשלה ,  כתב ויינרוט כי  " פעולות כוחניות ,  גם אם הן נושאות תוצאות בטווח הקצר ,  הן הרסניות בטווח הארוך .  לעניות דעתי ,  הטלת סנקציות אישיות תסתום את הגולל על תהליך השילוב שהחל לעשות את דרכו בציבור החרדי ,  תגרום לניכור ולהתקפדות של ציבור זה ותכלא אותו בתוך מרחב גדור ומנותק ,  תוך סיכול של כל ניסיון קונסטרוקטיבי לפתור את הבעיה .  התקבלו החלטות בתוך זמן שלא איפשר מיצוי הדיון בהן ,  האיזון הופר בוועדה ללא תקלה ". 
כנראה שמדובר בזגזוג של ויינרוט ,  בשל העובדה שרק ביום שישי האחרון הוא אמר לאתר החרדי  " לדעת נט "  כי הוא לא החליט לפרוש מהוועדה .  למרות שמאז ועד היום לא השתנה דבר בשטח ,  אתמול כבר החליט לפרוש ,  ובכך הוועדה נותרה מרוטת נוצות ,  לאחר שביום חמישי האחרון גם ישראל ביתנו והבית היהודי הודיעו על פרישתן ,  בשל העובדה שהוחלט לא להטיל סנקציות אישיות על ערביי ישראל שישתמטו משירות צבאי ,  בניגוד להחלטה בנוגע לחרדים .  בניגוד לשמועות אמש ,  בש"ס הבהירו כי יו"ר המפלגה השר אלי ישי מתנגד להטלת סנקציות אישיות על חרדים שישתמטו .  
מוועדת פלסנר נמסר בתגובה להתפטרות ויינרוט כי  " כנראה שעו"ד ויינרוט שהיה חבר בוועדת טל המקורית חשב שהוא יצליח להפוך את ועדת פלסנר לוועדה שתחוקק את חוק טל השני .  משהסתבר שהוועדה מתכוונת להמליץ על חלופה עם כלי אכיפה חזקים המאפשרים לחולל שינוי מציאות אמיתי ,  הוא מנסה כעת לייצר דה-לגיטימציה למסקנות הוועדה טרם פרסומם .
 בימים הקרובים הוועדה תפרסם את מסקנותיה שיתבססו על עשרות דיונים ועל עבודת מטה מקיפה .  הצעת הוועדה תהווה את החלופה היחידה האפשרית שתחזיר את התקווה לסדר אזרחי חדש בישראל ".  
ביום שישי נערכה פגישה בין נתניהו ליו"ר קדימה ,  שאול מופז ,  במטרה להגיע להבנות ,  אך הפגישה הסתיימה ללא תוצאות .  במוצאי שבת וביום ראשון מופז ערך התייעצויות עם חברי סיעתו ,  שרובם ככולם גיבו את עמדתו להתעקש על קיום סנקציות אישיות כלפי החרדים .
 בסביבת מופז אמרו לאחר הפגישה ביום שישי כי  " ההתרשמות היא שאנחנו בדרך למשבר קואליציוני .  זאת לא התעקשות לשם התעקשות ,  אם לא יהיו סנקציות - עתיד החוק יהיה כמו חוק טל .  המדדים להצלחת החוק הן הגדלת ההשתתפות בנטל ומבחן הביצוע של מסקנות הוועדה .  אנחנו עושים הכל כדי שההמלצות ילוו בסנקציות אישיות ".   

" נתניהו לא הביע התנגדות לסנקציות אישיות נגד חרדים "
 מקורבים לראש הממשלה טוענים כי בניגוד לדעה הרווחת ,  לא פסל נתניהו את האפשרות לענישת המתחמקים מגיוס - בה תומך מופז . " הוא לא עסק בזה ,  בשלב זה הוא עמל על המתווה הכולל "
 
