ממשיכים בתיאום :  נתניהו ואובמה דנו במו"מ ובאיראן
על פי הודעת הבית הלבן ,  שני המנהיגים הסכימו להמשיך בשיתוף הפעולה ההדוק בנושאים בעלי חשיבות .  בתוך כך הגיש שגריר ישראל באו"ם תלונה למועצת הביטחון על ירי הרקטות מעזה
 ( הפגנה נגד שחרור האסירים הפלסטינים ליד כלא עופר ,  אתמול )  
על רקע הדיווחים על האצת השיחות עם הפלסטינים ,  ראש הממשלה בנימין נתניהו ונשיא ארצות הברית ברק אובמה שוחחו אמש  ( שני )  בטלפון ודנו בהתפתחויות האחרונות בכל הנוגע לתהליך המדיני ,  הגרעין האיראני ונושאים אזוריים אחרים . " שני המנהיגים הסכימו להמשיך בשיתוף הפעולה ההדוק בנושאים בעלי החשיבות ",  נמסר מהבית הלבן .  שיחתם של השניים נערכה גם על רקע שחרורם הצפוי של 26 אסירים פלסטינים במסגרת הפעימה השנייה ,  על פי הסיכומים שגובשו עם נציגי הרשות הפלסטינית במסגרת המשא ומתן .  
נתניהו אף התייחס אתמול לסוגיית שחרור האסירים .  בפתח ישיבת סיעת הליכוד בכנסת אמר נתניהו כי ההחלטה לשחרר אסירים הייתה  " מההחלטות הקשות שקיבלתי כראש ממשלה .  לבי עם המשפחות השכולות ,  הלב כואב ".   " אבל ",  הוסיף , " ההחלטה הזאת היא כורח המציאות בה אנו חיים ".  לדברי נתניהו , " אנו נאלצים לנווט בזירה בינלאומית מורכבת ורבת אתגרים המחייבת לעשות תמרונים למען מדינת ישראל ,  ומרגע שהתקבלה ההחלטה כולם צריכים לנהוג בשיקול דעת ".  
נתניהו אף התייחס שלשום בישיבת הממשלה למשא ומתן המדיני ,  והבהיר : " אנחנו רוצים להגיע להסדר שלום עם הפלסטינים ".  לדבריו , " בהסדר כזה נשמור על יכולתנו להגן על גבולנו המזרחי ונעמוד על האינטרסים החיוניים של מדינת ישראל ". 
ואולם ,  בעקבות שיגור מטח הרקטות מרצועת עזה לעבר אשקלון אתמול ,  פנה אמש שגריר ישראל באו"ם רון פרושאור ,  למועצת הביטחון של האו"ם באיגרת תלונה רשמית ,  זאת בעקבות ירי הרקטות מרצועת עזה לשטח ישראל .  בין השאר כתב פרושאור : " במקום להתחייב לשיפור חייהם של הפלסטינים ,  חמאס מוכיח פעם אחר פעם כי מחויבותו היחידה היא לטרור ;  בעוד ישראל פועלת לקידום השלום חמאס מגיב בירי לעבר אזרחי ישראל ;  בעוד ישראל מכניסה משאיות עם חומרי בנייה לעזה ,  חמאס משתמש בהם לבניית מנהרות טרור ".  
פרושאור הוסיף בפנייתו כי  " לאחר שבע שנות שתיקה ובעוד שיחות השלום נמשכות ,  הגיע הזמן שמועצת הביטחון תגנה פה אחד את ירי הרקטות מעזה ואת פעולות הטרור הבלתי פוסקות .  גינוי של המועצה יוכיח לכל הגורמים המתונים את תמיכתה של המועצה בתהליך השלום ". 

ממשיכים בתיאום :  נתניהו ואובמה דנו במו"מ ובאיראן
על פי הודעת הבית הלבן ,  שני המנהיגים הסכימו להמשיך בשיתוף הפעולה ההדוק בנושאים בעלי חשיבות .  בתוך כך הגיש שגריר ישראל באו"ם תלונה למועצת הביטחון על ירי הרקטות מעזה

