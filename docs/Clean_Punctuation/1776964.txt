מובארק לנתניהו :  עליכם לבחון מחדש את עמדותיכם
רה"מ נפגש עם נשיא מצרים ושמע ממנו ביקורת על המדיניות הישראלית מול הפלסטינים ועל הצורך  " ליצור אווירה נכונה לקראת חידוש המשא ומתן ".  בנוסף הזהיר מובארק ממתקפה בעזה
 ( צילום :  רויטרס .  קריינות :  אביב אברמוביץ' ) 
נשיא מצרים חוסני מובארק נפגש  ( חמישי )  בשארם א-שייח' עם ראש הממשלה בנימין נתניהו ודן עמו במאמצים לקדם את תהליך השלום בין ישראל לפלסטינים .  סוכנות הידיעות הרשמית במצרים דיווחה כי מובארק אמר לנתניהו כי  " ישראל חייבת לנקוט בצעדים מעשיים בשטח ,  לבניית אמון עם הפלסטינים ".  
כמו כן דווח ,  כי מובארק הבהיר לנתניהו שהוא מתנגד בתוקף לפתרונות זמניים או חלקיים . " יש להגיע להסדרים סופיים ,  שיביאו לסיום הכיבוש הישראלי ולהקמת מדינה פלסטינית עצמאית ",  אמר .
 מובארק אף אמר לראש הממשלה ,  על פי הדיווחים ,  כי קיים צורך  " שישראל תבחן מחדש את עמדותיה ומדיניותה ,  באופן שייצור אווירה נכונה לקראת חידוש המשא ומתן ".  שני האישים דנו בפגישתם במאמצים לפתור את מה שהגדירו במצרים כ"משבר הנוכחי בתהליך השלום שנגרם כתוצאה מהמשך הבנייה הישראלית בהתנחלויות ,  ובעיקר בירושלים המזרחית ".   בהתייחסו למצב ברצועת עזה אמר הנשיא מובארק כי הוא מתנגד בתוקף לכל אפשרות של מתקפה ישראלית חדשה על רצועת עזה .  הוא הזהיר גם מפני הסכנה שבאיומים הישראלים האחרונים נגד עזה ומפני  " השפעתם על הביטחון והיציבות במזרח התיכון ".  נתניהו ענה לו כי ישראל מחויבת להלחם בתקיפות בגורמי הטרור בעזה שמסכנים את בטחונה ואת השלום .
 מלשכת נתניהו נמסר כי השיחה בין השניים הייתה  " ידידותית ומקיפה "  ועיקרה היה  " המאמץ המשותף של ישראל ומצרים להתניע את התהליך המדיני ".  לפי הודעת לשכת ראש הממשלה  ,  נתניהו  " עמד בפני הנשיא מובארק על חשיבותה של מצרים כגורם מרכזי בהתנעת תהליך השלום .  נתניהו חזר והדגיש שהוא מאמין שהסכם שלום בין ישראל לפלסטינים הוא אפשרי ,  בהינתן רצון פלסטיני לסיים את הסכסוך .  הוא אף ביקש ממובארק לפעול לשכנע את הפלסטינים לעבור בהקדם למו"מ ישיר ,  אינטנסיבי ורציני  ,  שבו יועלו כל נושאי הליבה ". 
נתניהו אף עדכן עוד את מובארק על  " ההתקדמות המהירה בהקמת הגדר בגבול עם מצרים ",  ואמר לו כי  " גדר זו תעזור לצמצם את מספר המסתננים מאפריקה לישראל העוברים דרך מצרים ,  וחלקם נותרים שם ". 
בסיום הפגישה התקיימה ארוחת צהרים מורחבת בה נכחו שר התמ"ת בנימין בן אליעזר ,  היועץ לביטחון לאומי עוזי ארד והמזכיר הצבאי האלוף יוחנן לוקר .  מן הצד המצרי הצטרפו שר החוץ אחמד אבו אל רייט ,  ראש הקבינט של הנשיא זכריה עזמי ,  מזכיר הנשיא השגריר סלימן עואד ומושל דרום סיני מחמד שושה .
 
מובארק לנתניהו :  עליכם לבחון מחדש את עמדותיכם
רה"מ נפגש עם נשיא מצרים ושמע ממנו ביקורת על המדיניות הישראלית מול הפלסטינים ועל הצורך  " ליצור אווירה נכונה לקראת חידוש המשא ומתן ".  בנוסף הזהיר מובארק ממתקפה בעזה

