בין קרי לרוחאני :  הפורום הכלכלי בסימן מדיני
נתניהו ופרס ימריאו מחר לוועידת דאבוס ,  אליה יגיע גם נשיא איראן רוחאני .  למרות הכותרת הכלכלית של האירוע ,  בירושלים צופים התרחשויות מעניינות דווקא בתחום המדיני
ראש הממשלה ,  בנימין נתניהו ,  ימריא מחר  ( רביעי )  לשווייץ ,  שם ייקח חלק בפורום הכלכלי העולמי ,  אירוע יוקרתי שמפגיש מדי שנה את הצמרת המדינית והכלכלית של העולם בעיירת הסקי דאבוס .  נתניהו יגיע לדאבוס בראש משלחת ישראלית מורחבת הכוללת גם את נשיא המדינה ,  שמעון פרס ,  שר האוצר ,  יאיר לפיד ושרת המשפטים ,  ציפי לבני .  הדגש של האירוע הינו כלכלי ,  אבל במהלך ימי הפורום צפויות התרחשויות מעניינות גם בתחום המדיני .  
בהודעה שהפיצה לשכתו של נתניהו נכתב כי הוא יישא ביום חמישי בצהריים נאום שיעסוק במדינת ישראל כמוקד לחדשנות כלכלית .  כמו כן צוינו מספר פגישות שהוא יערוך עם מנהלים בכירים בחברות המובילות בעולם ,  בהם מנכ"לית יאהו ,  מריסה מאייר ומנהל העסקים הראשי של גוגל ,  ניקאש ארורה .  נתניהו ייפגש גם עם ראש ממשלת אוסטרליה ,  נשיא מקסיקו ועם שר החוץ הסיני ,  אותו אירח רק לאחרונה בלשכתו בירושלים .
 דאבוס נחשבת לעיירה הגבוהה ביותר באירופה ,  אבל הלחצים והדילמות של המשא ומתן הישראלי-פלסטיני צפויים לרדוף את נתניהו גם אל פסגות האלפים .  במהלך הוועידה ייערך אירוע מיוחד של היוזמה  " שוברים את הקיפאון ",  המאגדת אנשי עסקים ישראלים ופלסטינים שקוראים לשים קץ לסכסוך .  באירוע ישתתפו אנשי עסקים בכירים מישראל ,  הרשות הפלסטינית ומדינות העולם ,  כמו גם השליח האמריקני למשא ומתן ,  מרטין אינדיק ושרת המשפטים ,  ציפי לבני .  האירוע צפוי לעורר עניין תקשורתי והוא זוכה לתמיכתו הנלהבת של יו"ר הפורום הכלכלי העולמי ,  קלאוס שוואב .  
בשולי הוועידה עשויה אף להתקיים פגישה בין נתניהו לבין שר החוץ האמריקני ,  ג'ון קרי ,  שנפגש ביומיים האחרונים בוושינגטון עם השרה לבני והשליח המדיני של נתניהו ,  עו"ד יצחק מולכו .  השיחות בוושינגטון התרכזו בניסוחים אחרונים לקראת הצגת  " נייר המסגרת "  של קרי לשני הצדדים ,  והניסוחים העדינים הללו יעסיקו את נתניהו ,  לבני ואינדיק גם בדאבוס .  האמריקנים זנחו לחלוטין את הכינוי  " הסכם מסגרת ",  כי נתניהו ואבו מאזן לא יידרשו לחתום על הנייר האמריקני - ובכל זאת ,  גם הסכמה שבעל פה להמשיך ולקיים משא ומתן על סמך גבולות 1967 תהיה החלטה קשה עבור ראש הממשלה .  
אם קרי אכן יגיע לדאבוס ,  הדבר יקרה רק בתום ועידת השלום בנושא סוריה שתיפתח מחר בקצה השני של שווייץ ,  בפרבר יוקרתי של ז'נבה .  עצם כינוסה של הוועידה ,  בה יישבו נציגי משטר אסד והאופוזיציה הסורית סביב אותו שולחן ,  מהווה הישג דיפלומטי עבור שר החוץ הפעלתן של ארה"ב .  כל הסכמה שהיא בין הצדדים ,  אפילו ברמה של הפסקת אש מקומית או חילופי אסירים בין המשטר למורדים ,  תחזק אותו עוד יותר ,  ותגדיל את הגיבוי שהוא מקבל מהנשיא אובמה למסעותיו במזרח התיכון .  
הגעתו של קרי לדאבוס אינה ודאית ,  אבל מי שבוודאות ייקח חלק באירועי הפורום הכלכלי העולמי הוא נשיא איראן ,  חסן רוחאני .  כניסתו לתוקף של הסכם הביניים בין איראן למעצמות אתמול בשעות הבוקר ,  עברה בשתיקה מפתיעה מכיוון ירושלים .  ראש הממשלה נתניהו אמנם אמר במסיבת עיתונאים משותפת עם ראש ממשלת קנדה ש"לאיראן לא יהיה גרעין צבאי ",  אבל האמירה לא יצרה כותרות ,  בישראל או בכל מקום אחר בעולם .  רוחאני צפוי להתקבל בדאבוס כאורח מוערך ורצוי ,  על רקע הצילומים של הפסקת העשרת האורניום .  
נוכחותו של רוחאני בפורום עשויה ליצור סיטואציות מעניינות .  כך למשל ,  ביום שישי בבוקר תתכנס מליאת הפורום לאירוע הצדעה מיוחד לנשיא המדינה ,  שמעון פרס ,  שנחשב למשתתף ותיק של הפורום .  פרס יקבל פרס מיוחד על עידוד חדשנות טכנולוגית וכלכלית ,  ולאחר מכן יישא נאום מדיני מקיף ,  בו יתייחס לסוגיה הפלסטינית וגם לגרעין האיראני .  האם רוחאני יצטרף לעשרות המנהיגים מרחבי העולם שאזינו נאומו של פרס ?  
לפני חמש שנים הפך הפורום הכלכלי בדאבוס לזירת התגוששות בין ישראל לטורקיה ,  כאשר ראש הממשלה הטורקי ,  טייפ ארדואן ,  נהג בגסות ותוקפנות כלפי הנשיא פרס במהלך פאנל בו השתתפו השניים .  מנהלי הפורום ראו באותו עימות מתוקשר כתם מיותר ,  שפגע ברוח האחווה שהפורום מנסה לקדם .  ייתכן שהשנה יתבצע תיקון ודאבוס תהפוך שם נרדף להתקדמות בתחום המדיני .  

בין קרי לרוחאני :  הפורום הכלכלי בסימן מדיני
נתניהו ופרס ימריאו מחר לוועידת דאבוס ,  אליה יגיע גם נשיא איראן רוחאני .  למרות הכותרת הכלכלית של האירוע ,  בירושלים צופים התרחשויות מעניינות דווקא בתחום המדיני

