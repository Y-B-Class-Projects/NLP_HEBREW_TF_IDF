נתניהו לא הראשון :  היסטוריה של התערבות ישראלית בענייני ארה"ב
הנשיא אובמה האשים את נתניהו בהתערבות חסרת תקדים בפוליטיקה הפנים-אמריקנית .  האמת היא שנתניהו אמנם שבר שיאים בתחום ,  אבל ודאי לא המציא את השיטה :  בגין ניסה לנקום בקרטר ,  שמיר ניסה לעקוף את בוש ,  ואילו קלינטון סייע לניצחון של ברק
המאבק המילולי בין נשיא ארצות הברית ,  ברק אובמה ,  לבין ראש הממשלה בנימין נתניהו ,  עלה מדרגה נוספת .  בריאיון לרשת CNN ,  ששודר אתמול  ( ראשון )  ברחבי ארצות הברית ,  האשים אובמה את נתניהו בהתערבות חסרת תקדים בפוליטיקה הפנים-אמריקנית ,  כפי שאף מנהיג זר לא עשה לפניו . " לא זכור לי דבר דומה ",  העיד אובמה .  זו האשמה חמורה מצד הנשיא ,  שמטרתה לעורר את תומכיו ולגייס את השמאל האמריקני למאבק לאישור הסכם הגרעין ,  אל מול הלחץ האדיר שמפעילים נתניהו ,  השדולה הפרו-ישראלית איפא"ק ,  וארגוני ימין נגד ההסכם .  
אל האמירה של אובמה הצטרף ,  אולי לא מדעת ,  יו"ר האופוזיציה בישראל ,  ח"כ יצחק הרצוג ,  שאמר בשיחה עם חברי קונגרס מהמפלגה הדמוקרטית כי בדומה לנתניהו ,  הוא מתנגד להסכם הגרעין ,  אולם הדגיש כי  " אני לא אתערב בפוליטיקה האמריקנית ולא אגיד לכם איך להצביע ".  זו הפעם השנייה בימים האחרונים שדמות ישראלית בכירה יוצאת נגד נתניהו בנושא האיראני .  קדם לו נשיא המדינה ,  ראובן ריבלין ,  שהזהיר בשורת ריאיונות כי המאבק הפוליטי של נתניהו מול אובמה בארצות הברית ,  מסכן את ישראל .  ריבלין אף קרא לנתניהו  " לרסן את עצמו ",  רמז לכך שהוא רואה בהתנהלות של נתניהו מניע אישי ופוליטי ,  לא ענייני .  
כל האמירות הללו מצטרפות לכדי קביעה ברורה שנתניהו מתערב באופן חסר תקדים בפוליטיקה פנים-אמריקנית .  האם זה באמת המצב ?  בהיסטוריה של יחסי ישראל-ארצות הברית כבר היו כמה מקרים שמנהיגים ישראלים הפשילו שרוולים ויצאו למאבקים פוליטיים נגד נשיא ארצות הברית בסוגיות שהיו חשובות להם .  המקרה הנוכחי אמנם יוצא דופן ,  בעיקר בגלל שנתניהו הוא ראש הממשלה הכי אמריקני שהיה למדינת ישראל ,  אבל אי אפשר לומר שהוא חסר תקדים לחלוטין .  
העיתונאי החוקר האמריקני לורנס רייט ,  חתן פרס פוליצר ,  פרסם לפני כשנה וחצי ספר מרתק בשם  " שלושה עשר ימים בספטמבר ",  הסוקר את אחורי הקלעים של ועידת קמפ דייוויד משנת 1978 ,  שבה נחתם הסכם השלום הישראלי-מצרי .  אחד הפרטים המרתקים בספר מופיע לקראת סופו ,  כשרייט מספר על המתיחות הקשה שההסכם הוליד בין ראש הממשלה דאז ,  מנחם בגין ,  לבין נשיא ארצות הברית ,  ג'ימי קרטר . " חודש לאחר ועידת קמפ דייוויד ,  סאדאת ובגין קיבלו פרס נובל לשלום ",  כתב רייט . " קרטר כתב ביומנו בזעם כי 'לסאדאת זה באמת הגיע' .  באותו זמן התברר לבית הלבן שבגין עובד בפעלתנות כדי להדיח את קרטר בבחירות הבאות בארצות הברית ".  

רייט לא פירט בספרו מה בדיוק כללה ה"פעלתנות "  של בגין להחלפת קרטר ,  אולם קרטר עצמו אמר כעבור עשור ש"היה לי ברור כבר כמה חודשים לפני הבחירות שהישראלים תומכים ברונלד רייגן ",  המועמד הרפובליקני שהתמודד מול קרטר ולבסוף גם ניצח בבחירות ב-1980 .  בגין ,  על פי קרטר ,  מעולם לא סלח לו על כך ש"תמרן "  אותו לקבל את הסכם השלום עם מצרים ,  והיה נחוש לנקום בו על כך .  בנוסף ,  טען קרטר ,  בגין חשש שאם הנשיא ייבחר לכהונה נוספת ,  הוא יקדם את השלב הבא בתהליך השלום הישראלי-ערבי ,  הקמת מדינה פלסטינית בגדה המערבית .  כתוצאה מכך ,  השדולה הפרו-ישראלית איפא"ק וגופים נוספים בקהילה היהודית המאורגנת ,  פעלו לטובת יריבו רייגן .  
ההתערבות של בגין ,  אם אכן הייתה ,  בוודאי הייתה הרבה פחות בולטת מזו של נתניהו במערכת בחירות אחרת בארצות הברית ,  זו של שנת 2012 .  גם על התוצאות העגומות שקרטר זכה להן בקרב המצביעים היהודים בארצות הברית  ( ירידה מ-71% הצבעה בשנת 1976 ל-45% בלבד בבחירות 1980 )  ,  אפשר להתווכח :  אין שום הוכחה שהסיבה לירידה בהצבעה היא התגייסות הממסד היהודי נגדו ,  שכן קרטר ספג מפלה אלקטורלית קשה כמעט בכל המגזרים והמדינות בארצות הברית .  אבל בשורה התחתונה ,  הפרשה הזו מוכיחה שאובמה בוודאי לא היה הנשיא הראשון שהאשים ראש ממשלה ישראלי בהתערבות בפוליטיקה הפנים-אמריקנית .  
בגין ,  אגב ,  מצא את עצמו מהר מאוד בעימות חזיתי גם עם הממשל הבא ,  זה של רונלד רייגן המועדף כביכול .  בשנת 1981 החליט הממשל של רייגן למכור את מערכת ההתראה AWACS לחיל האוויר הסעודי .  ישראל התנגדה בתוקף למכירה ,  ואיפא"ק נכנסה לפעולה בניסיון לסכל אותה .  השדולה העוצמתית שלחה מאות לוביסטים לגבעת הקפיטול  ( בדומה למה שמתרחש בימינו סביב ההסכם עם איראן )  ,  ואילו הממשל של רייגן האשים את ישראל בהתערבות בוטה במדיניות החוץ האמריקנית .  בסופו של דבר ,  הממשל ניצח והמכירה יצאה לפועל כמתוכנן .  
ג'ורג' בוש האב ,  שכיהן כסגן הנשיא תחת רייגן ,  זכר היטב את העימות של הממשל מול איפא"ק בנושא המכירה לסעודיה .  כאשר נכנס לבית הלבן ב-1988 ,  הוא אימץ מדיניות תקיפה יותר מקודמו בנושא ההתנחלויות .  בשנת 1991 ביקשה ממשלת שמיר מארצות הברית ערבויות בסך 10 מיליארד דולר לטובת קליטת יהודי ברית המועצות בארץ ,  אולם בוש רצה להתנות את העברת הכספים בהתחייבות מצד ממשלת שמיר שהכסף לא ישמש לבנייה בהתנחלויות .  
שמיר סירב ,  ובדומה לדפוס של נתניהו ,  ניסה לעקוף את הנשיא האמריקני דרך הקונגרס .  מאות לוביסטים של איפא"ק שוב  " הסתערו "  על גבעת הקפיטול בניסיון לשכנע מחוקקים משתי המפלגות להצביע נגד הנשיא ,  ולאשר את העברת הערבויות המבוקשות לישראל .  הסירוב של בוש הוצג כצעד שעשוי לדון את ישראל לאסון כלכלי וביטחוני ,  עד כדי סכנה של קריסה .  בשיאו של המשבר ,  נשא בוש את אחד הנאומים הזכורים ביותר בקדנציה שלו ,  כאשר הזהיר כי  " אני בחור אחד בודד שעומד אל מול אלף לוביסטים וכוחות חיצוניים חזקים במיוחד ".  רבים בקהילה היהודית פירשו את התבטאותו של בוש כאמירה אנטישמית  ( הוא התנצל על כך בהמשך )  .  
העיתונות האמריקנית תיארה את התגייסותו של הלובי הפרו-ישראלי בנושא הערבויות כ"הימור נואש של שמיר ",  שבסופו של דבר לא השתלם .  הנשיא נשאר איתן בעמדתו והמהלך העוקף של שמיר נכשל .  אלא שזו לא הייתה המילה האחרונה .  כעבור כשנה התקיימו בחירות לנשיאות ,  ועל פי דברים שבוש עצמו אמר בשנת 2005 ,  הלובי הפרו-ישראלי התגייס באותן בחירות כדי להוציא אותו מהבית הלבן ולהחליף אותו במועמד הדמוקרטי ,  ביל קלינטון .  כמו במקרה של קרטר ,  לטענה הזו אין גיבוי עובדתי ,  מלבד ירידה משמעותית באחוזי ההצבעה עבור בוש במחוזות בעלי ריכוז יהודי גבוה ,  ירידה שאינה חורגת בהרבה מהסטטיסטיקה הכלל-ארצית ,  כמו גם מהנטייה הידועה של יהדות ארצות הברית להצביע עבור המפלגה הדמוקרטית .  
כל הדוגמאות הללו מוכיחות שנתניהו ודאי אינו הראשון להתערב בפוליטיקה האמריקנית ,  אבל הן גם מדגישות עד כמה ההתנהלות שלו בכל זאת חריגה .  במקרים של שמיר ובגין ,  את עיקר העבודה הפוליטית עשו בפועל אזרחים אמריקנים ,  במסגרת הלובי הפרו-ישראלי .  המקרה של נתניהו שונה קודם כל בגלל אישיותיו :  הוא גדל בארצות הברית ,  דובר אנגלית במבטא אמריקני מושלם ,  קורא מדי יום באדיקות מה נכתב עליו בתקשורת מעבר לים ,  ומקפיד כבר שלושים שנה לרקום קשרי ידידות עם פוליטיקאים אמריקנים .  
הדברים הללו באו לידי ביטוי כבר במהלך כהונתו הראשונה של נתניהו כראש ממשלה ,  כאשר הנשיא קלינטון חשד שנתניהו עובד בתיאום עם מנהיג הרפובליקנים בקונגרס ,  ניוט גינגריץ' ,  כדי לסכל את יוזמותיו בתחום מדיניות החוץ .  חמור מכך ,  בינואר 1998 הגיע נתניהו לביקור רשמי בוושינגטון ,  ומשדה התעופה נסע היישר לעצרת תמיכה בישראל שארגן הכומר הפונדמנטליסט ג'רי פאלוול ,  שבאותה תקופה ממש טען בדרשותיו שקלינטון הינו סוחר סמים ורוצח .  הדבר משול לכך שנשיא ארצות הברית ינחת בישראל ועוד לפני פגישה עם ראש הממשלה ,  יסע להשתתף בעצרת של מפלגת בל"ד .  
קלינטון ,  עם זאת ,  לא היה  " פראייר ".  בניגוד לקרטר ובוש האב ,  שהיו נשיאים לא פופולריים בישראל  ( בדומה לאובמה )  ,  הוא נהנה מפופולריות גדולה בקרב הציבור הישראלי ,  וידע לנצל אותה נגד נתניהו .  כאשר הקואליציה של נתניהו קרסה וישראל הלכה לבחירות ,  היוצרות התהפכו ,  וההתערבות הפוליטית הגיעה דווקא מוושינגטון .  נתניהו האשים בפאניקה את מקורביו היהודים של הנשיא ,  בהם איש העסקים סטיב רבינוביץ' ,  בהדלפת מסמכים מביכים עבורו לעיתונות הישראלית .  אחד מאותם מסמכים היה מסמך שהעיד כי נתניהו החליף את שמו בתקופת מגוריו בארצות הברית מ"בנימין נתניהו "  הישראלי והיהודי ל"בן ניתאי "  הכל-אמריקני .  ההדלפה סייעה לתחושה הכללית בציבור הישראלי באותה תקופה ,  שנתניהו אינו אמין .  
בבוקר הבחירות במאי 1999 התפרסמה ידיעה בולטת בעיתון  " ניו יורק טיימס ",  תחת הכותרת  " הבית הלבן תומך בשקט בברק ".  בידיעה נכתב כי  " לאחר שנכווה מתמיכתו הפומבית בשמעון פרס בשנת 1996 ,  הפעם הנשיא קלינטון לא אמר כלום על התחרות בין ראש הממשלה המכהן נתניהו לבין המתמודד העיקרי מולו ,  אהוד ברק .  אלא שלאף אחד בוושינגטון או בישראל אין צל של ספק שברק הוא המועמד המועדף על קלינטון ".  
בכיר בבית הלבן צוטט בכתבה מסביר כי בניגוד לבחירות 1996 ,  אז קלינטון נפגש כמה פעמים במהלך מערכת הבחירות עם פרס ובכך הצטייר כמי שתומך בראש הממשלה המכהן אל מול נתניהו ,  הפעם הנשיא נזהר יותר .  

קלינטון ,  הסביר אותו בכיר ,  הסתפק ב"שליחת רמזים "  לציבור הישראלי ,  לפיהם אם ברק ינצח בבחירות ,  מערכת היחסים הישראלית-אמריקנית ,  שהגיעה לשפל בתקופת נתניהו ,  תשתפר באופן משמעותי .  אותו בכיר בבית הלבן העריך כי  " הרמזים שלנו בוודאות משפיעים על הציבור בישראל ,  וסקרי דעת הקהל מוכיחים זאת ".  אחד הרמזים הזכורים הייתה ארוחת ערב לזכרו של ראש הממשלה יצחק רבין ,  שקלינטון קיים בבית הלבן בתחילת 1999 ,  ובמהלכה אמר   " אנחנו צריכים אנשים שיהיו מחויבים לשלום ". 
הקרבות הפוליטיים בין נתניהו לקלינטון היו קשים ,  אבל הם היו רק ההכנה למה שיתרחש כאשר נתניהו יפגוש בבית הלבן בשנת 2009 את אובמה .  פעמיים במהלך כהונתו ,  נתניהו הוזמן על ידי המנהיגות הרפובליקנית בקונגרס לנאום נגד מדיניות החוץ של הנשיא ,  כאשר בפעם השנייה ההזמנה אפילו לא תואמה באופן רשמי עם הבית הלבן .  בנוסף ,  איש העסקים המקורב לנתניהו ,  שלדון אדלסון ,  שמרעיף מדי שנה מאות מיליוני שקלים על העיתון  " ישראל היום ",  השקיע יותר ממאה מיליון דולר בניסיון להחליף את אובמה בבחירות 2012 .  הסכום היה חסר תקדים ,  והסיבה המוצהרת להשקעה  מדיניותו של אובמה כלפי מדינה זרה ,  ישראל  הייתה חסרת תקדים גם היא .  
גם השימוש שעשה קמפיין הבחירות של המועמד הרפובליקני ,  מיט רומני ,  בנאומים של נתניהו ,  כדי לתקוף את הנשיא אובמה בפרסום בטלוויזיה ,  היו מעשה חסר תקדים .  נתניהו לא ניסה להרחיק את עצמו מהפרסומות של רומני .  יועצו הקרוב ,  רון דרמר ,  סייע לקמפיין של רומני לארגן ביקור מתוקשר בישראל ארבעה חודשים לפני הבחירות .  ביקור שכלל פגישה מצולמת וחמה מאוד עם נתניהו ,  לצד ארוחת ערב עם תורמים יהודים עשירים ,  כולל אדלסון .  מי שהתייצב אז אל מול נתניהו ,  אגב ,  היה שר הביטחון שלו ,  אהוד ברק ,  שכמה שבועות לאחר הביקור של רומני ,  התראיין לרשת CNN והחמיא לנשיא אובמה במילים : " הממשל של אובמה עשה למען ביטחון ישראל יותר מכל ממשל אחר שאני זוכר ".  דבריו של ברק הפכו במהרה גם הם לפרסומת בחירות ,  הפעם מהצד הדמוקרטי .  
הפרק הנוכחי ,  ובוודאי לא האחרון ,  של ההתערבות של נתניהו בפוליטיקה האמריקנית ,  נכתב בימים אלה ממש .  אולם חשוב לזכור שבמקביל למאבק האיתנים שנתניהו מנהל מול אובמה בוושינגטון ,  הרי שבירושלים הוא דווקא מצוי בברית אסטרטגית עם הממשל האמריקני בנושא חשוב לא פחות  מתווה הגז .  
השגרירות האמריקנית בתל אביב תומכת במתווה הגז שנתניהו לחוץ מאוד לאשר בכנסת ,  ובכירים בשגרירות אף שוחחו בנושא עם חברי כנסת וביקשו מהם להצביע בעד המתווה .  המצב האבסורדי הזה מוכיח את מה שהנשיא אובמה ונתניהו מקפידים שניהם לומר בפומבי בשבועות האחרונים ,  בשיאה של המחלוקת :  למרות חוסר ההסכמה התהומית ביניהם בנושא האיראני ,  בסופו של דבר ,  מערכת היחסים בין ישראל וארצות הברית תשרוד ,  ולו רק בגלל אינטרסים משותפים של השלטונות .  
לפניות לכתב אמיר תיבון :  amir.tibon@walla.co
 ( עדכון ראשון :  23:30 )  

נתניהו לא הראשון :  היסטוריה של התערבות ישראלית בענייני ארה"ב
הנשיא אובמה האשים את נתניהו בהתערבות חסרת תקדים בפוליטיקה הפנים-אמריקנית .  האמת היא שנתניהו אמנם שבר שיאים בתחום ,  אבל ודאי לא המציא את השיטה :  בגין ניסה לנקום בקרטר ,  שמיר ניסה לעקוף את בוש ,  ואילו קלינטון סייע לניצחון של ברק

