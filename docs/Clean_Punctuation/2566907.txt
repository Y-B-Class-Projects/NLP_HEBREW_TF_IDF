נתניהו : " ללא קו אדום לאירן ,  אין לעצור את ישראל "
 ראש הממשלה התייחס בדבריו למסרים מארה"ב ,  לפיהם היא לא תציב דד-ליין לאירן בעניין הגרעין . " מי שמסרב להציב קווים אדומים - אין לו זכות מוסרית לשים אור אדום בפנינו "
 ראש הממשלה ,  בנימין נתניהו ,  תקף היום  ( שלישי )  בחריפות את המסרים היוצאים בימים האחרונים ממשרד החוץ האמריקני בנושא אירן ,  ואמר כי  " מי שבקהילה הבינלאומית מסרב להציב קווים אדומים לאירן - אין לו זכות מוסרית לשים אור אדום בפני ישראל ".  במסיבת עיתונאים משותפת עם ראש ממשלת בולגריה ,  בויקו בוריסוב ,  נשאל נתניהו לגבי ההתבטאויות האחרונות בנושא ,  וזה השיב כי  " העולם אומר לישראל - תמתינו יש עוד זמן .  אני שואל - לחכות למה ?  לחכות למתי ?  ".  
" עד עכשיו אנחנו יכולים לומר בוודאות שהדיפלומטיה והסנקציות לא עובדות .  הסנקציות משפיעות על הכלכלה האירנית אבל אינן עוצרות את תכנית הגרעין האירנית .  זו עובדה "  ציין נתניהו .  הוא עוד הדגיש : " כל יום שעובר ,  אירן מתקרבת עוד ועוד לנשק גרעיני .  אם אירן יודעת שאין קו אדום ,  שאין דד-ליין  מה היא תעשה ?  בדיוק אתו דבר ,  ותמשיך ללא התערבות לעבר יכולת גרעינית ומשם לנשק גרעיני ".  
בימים האחרונים מתנהלים חילופי דברים בין ארה"ב לישראל ,  אשר דורשת מהקהילה הבינלאומית להציב קווים אדומים לאירן ,  לעצירת תכניתה הגרעינית .  מזכירת המדינה של ארה"ב ,  הילרי קלינטון ,  הודיעה אתמול כי חרף הלחצים המגיעים מכיוון ירושלים ,  ארצות הברית  " לא מציבה דד-ליין לאירן ",  וכי הממשל האמריקאי סבור עדיין שמשא ומתן הוא  " הגישה הנכונה בהרבה "  במטרה למנוע מטהרן מלהשיג נשק גרעיני .  
מזכירת המדינה חזרה על עמדת הממשל לפיה וושינגטון וירושלים חלוקות בניתוח מסגרות הזמן לגבי התקדמות האירנים בפרויקט הגרעין . " הם דוחפים לפעולה מהירה מאחר והם מרגישים במרכז המטרה ",  הסבירה קלינטון בראיון לסוכנות  " בלומברג ",   " אולם אנחנו בטוחים שיש עוד זמן להתמקד בסנקציות ולעשות כל מה שאפשר כדי להביא את אירן לקיים שיחות כנות "  עם המערב .  
בתוך כך ,  קיבלה הסוכנות הבינלאומית לאנרגיה אטומית של האו"ם  ( סבא"א )  מידע מודיעיני חדש לפיו אירן מתקדמת בתכניתה לפתח ראש חץ גרעיני להרכבה על טיל - כך דווח בסוכנות הידיעות AP .  על פי הדיווח ,  המידע המודיעיני התקבל מישראל ,  מארצות הברית וממדינה נוספת ,  וממנו עולה כי התקדמותה של אירן כוללת חישובים בשלוש השנים האחרונות ,  כדי לבדוק את הדרך היעילה ביותר ,  ואת הגובה המתאים ,  להטיל את הפצצה .  
הדיווח מסתמך על שישה דיפלומטים מערביים ,  הפועלים ליד מטה סבא"א בווינה .  יודגש כי דיווח בא לקראת כינוס של מועצת הנגידים של הארגון בשבוע הבא ,  שתדון גם בסוגיית אירן .  המידע החדש אינו נזכר בדו"ח של סבא"א על אירן שהוגש לאחרונה .  אם אכן המידע החדש נכון ,  הרי הוא מעיד כי אירן פועלת ללא הפסקה בכל הקשור לשלושת השלבים שיאפשרו לה להגיע בו זמנית ליכולת להרכיב נשק גרעיני :  העשרת אורניום ,  עבודות הנדסיות של הרכבת הפצצה ומזעור של ראש החץ הקרבי והחישובים הקשורים בנושא זה .  
המפגש המשותף בין ממשלות ישראל ובולגריה בא כחודשיים לאחר הפיגוע הקטלני בבורגס ,  שגבה את חייהם של חמישה ישראלים .  נתניהו התייחס בפגישה לפיגוע ,  ואמר : " יש לנו מידע ברור שההתקפה בוצעה בידי חיזבאללה ,  בדומה להתקפה שחיזבאללה תכנן על תיירים במדינות אחרות .  אנחנו יודעים מה אנחנו אומרים ,  זה לא ניחוש .  חיזבאללה עובד בצמוד עם אירן ".  
נתניהו שיבח את יחסי שתי המדינות ,  והודה לבולגריה על עמידתה לצד ישראל והעם היהודי ,  עוד מתקופת השואה ,  בה בולגריה פעלה רבות להצלת הקהילה היהודית במדינה . " הידידות הזו נבחנה בטרגדיה הגדולה שהתרחשה בבורגס ",  ציין נתניהו . " ידידים נבחנים בעת מצוקה .  אתם עמדתם באתגר ,  ואנו מעריכים זאת מאוד ".  ראש ממשלת בולגריה הדגיש גם הוא את שביעות רצונו מהתפתחות הקשרים .
 נתניהו נשאל גם לגבי ההפגנות ברשות הפלסטינית ,  ואמר : " אנחנו פועלים בכמה מישורים כדי לסייע לרשות להתמודד עם הבעיות הכלכליות שלה .  עשינו כמה שינויים בהסכמי המסים ,  אנחנו מקדמים העברות מסוימות ,  סייענו לעובדים פלסטינים ,  ושורה של צעדים אחרים במטרה להקל ".  הוא הדגיש כי מדובר במציאות שהיא חובקת עולם והיא קשורה גם בניהול הפנימי של כל כלכלה וכלכלה .  עם זאת ,  ציין : " אנחנו מצדנו עושים מאמצים כדי לסייע ".  
עוד באותו נושא:וושינגטון משיבה לישראל : " אין טעם בדד-ליין לאירן"ארה"ב לא מתקפלת : " לא מציבים דד-ליין לאירן"נתניהו : " העולם אינו מציב קו אדום ברור לאירן "
 בהכנת הידיעה השתתף יוסי מלמן
לפניות לכתבת :  tal_sh@walla.net.il 

נתניהו : " ללא קו אדום לאירן ,  אין לעצור את ישראל "
 ראש הממשלה התייחס בדבריו למסרים מארה"ב ,  לפיהם היא לא תציב דד-ליין לאירן בעניין הגרעין . " מי שמסרב להציב קווים אדומים - אין לו זכות מוסרית לשים אור אדום בפנינו "
 
