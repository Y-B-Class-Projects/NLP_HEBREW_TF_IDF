נתניהו בכנסת : " די להתלהמות נגד החרדים "
 ראש הממשלה ניצל דיון בכנסת בנושא מדיני ,  כדי להתייחס למאבק הסטודנטים נגד  " חוק האברכים ".  נתניהו ביקש להתייחס בכבוד לחרדים : " הם בני עמנו וצריך להתייחס אליהם ככאלה "
  ( צילום :  ערוץ הכנסת ) 
ראש הממשלה בנימין נתניהו התייחס הערב  ( רביעי )  למאבק הסטודנטים נגד חוק המלגות לאברכים וכן למצב ההשכלה הגבוהה .  במהלך דיון בנושא  " ממשלת נתניהו בודדה את ישראל בזירה הבינלאומית "  שאותו יזמה האופוזיציה ,  אמר ראש הממשלה כי  " הציבור החרדי הם בני אדם ,  הם גם בני עמנו ,  ואני חושב שצריך להתייחס אליהם ככאלה ולא להתלהם ולומר דברים שאני חושב שאין מקום לאומרם ".  
נתניהו התייחס למצב ההשכלה הגבוהה בארץ ואמר כי  " השקענו 1.3 מיליארד שקלים שנוסיף בחמש השנים הקרובות להשכלה הגבוהה .  זו הקצאה גבוהה שיכולה לחולל מהפכה אמיתית בהשכלה הגבוהה לטובת סטודנטים ,  לטובת עם ישראל .  גם העברנו החלטה בדבר שנה אקדמית חינם לחיילים משוחררים בגליל ובנגב ".  
נתניהו המשיך ואמר כי  " עם הסטודנטים עשינו דבר שלא נעשה עשרות שנים .  אבל באברכים עשינו דבר שנעשה מדי שנה ,  אותו סידור .  יש דבר אחד שאני מוסיף שלא היה :  הדבר החשוב ביותר שעלינו לעשות הוא לעודד את הציבור הזה לצאת לעבודה .  אני מדבר כאדם שיש לו קבלות בנושא הזה ,  ואני חושב שאם אתם מתייחסים לעובדות אתם יודעים שזו האמת .  צריך להביא את הציבור הזה להתחיל או להמשיך את המסלול של כניסה לשוק העבודה .  כולנו יודעים את האמת ,  ולכן אני מציע שנשמור על האמת ונימנע מהתחסדות ומעל הכל ,  להימנע מהצביעות ". 
נתניהו התייחס גם למשא ומתן הישיר עם הפלסטינים ,  ואמר כי  " במשא ומתן שאנחנו מנהלים על פיסת הקרקע הקטנה שלנו ,  אנחנו לא יכולים להיות פזרנים וקלי דעת .  יש צורך בעמידה אל מול התביעות שמגיעות אלינו ללא הצדקה .  יש נכונות גדולה בישראל לתהליך שלום אמיתי ,  ואין נכונות מקבילה כזו ברשות ".  
נתניהו הוסיף כי  " אני חושב שזה נובע לא מתוך רצון להתחמק מהחלטות ומהתפשרות אמת עם מדינת ישראל ,  אלא מחוסר הרצון להתעמת מול אותה תעמולה ,  להתייצב בפניה כמו שאנו נאלצים להתייצב מול עמנו ולומר :  הנה מחיר ההסכם .  אנחנו עוד לא רואים את אותה הבשלה ואני מקווה שניווכח אחרת .  כדי לדעת נצטרך להיכנס לתהליך .  לא צריכה להיות האשמה והלקאה עצמית .  היא איננה במקום ,  איננה נכונה ". 
נתניהו גם ספד לשרה לשעבר שרה דורון שהלכה הבוקר לעולמה בגיל 88 .  לדבריו , " שרה דורון גילמה את הלאומיות והליברליות .  לאומית במובן של מחויבות לרעיון הציוני וליברלית כי היא רצתה קידמה ,  נאורות ורפורמות .  יצא לי לשוחח איתה במהלך השנים .  היא הייתה נאורה ,  חכמה ומשכילה מאוד .  אני מאמין שאולי הדבר הטוב ביותר הוא לנסות להידמות לה ולהשכיל ללכת בדרכה ". 
יו"ר האופוזיציה ציפי לבני  ( קדימה )  אמרה בדיון כי ישראל הפכה להיות  " מדינה תקועה ",  כדבריה ,  וכי ממשלת נתניהו  " זורמת על הזרם העכור ששוטף את המדינה ,  ומאבדת את הערכים עליהם נלחמו עם הקמת המדינה ".  לבני התייחסה לרצון ,  שהביעו לדבריה גורמים מדיניים שונים ,  לראות בהיחלשות הדמוקרטים בבחירות בארה"ב כסימן חיובי לישראל .  היא שאלה את חברי הכנסת האם  " השתגעו "  והצהירה כי הרצון לראות נשיא חלש וארצות הברית חלשה  " זה לא רק שטות  זה דבר מסוכן לישראל ".  
לבני התייחסה גם לדברים שאמר נתניהו בעניין  " חוק האברכים "  ומחאת הסטודנטים .  לדבריה ,  מצער שנתניהו אמר ש"גם החרדים הם בני אדם ",  מאחר ו"אף אחד לא פקפק בכך .  החרדים לא רק 'בני אדם' ,  אלא גם אחינו ".  לבני הוסיפה כי לישיבות ישנו ערך בשמירה על צביונה היהודי של המדינה ,  כמו שלאוניברסיטאות יש ערך בהפיכת המדינה  " אור לגויים ".  עם זאת ,  אמרה ,  האפליה בין שני המוסדות היא בלתי אפשרית ,  ותירוצים מהסוג של  " האפליה הייתה גם לפני "  אינם מקובלים . " הממשלה ",  אמרה לבני , " נמדדת לא רק על העניין המדיני ,  אלא גם מה שקורה לנו כחברה .  כשיש הזדמנות לבצע שינוי כזה ,  צריכה המדינה לבוא ולקרוא לביצועו ". 

נתניהו בכנסת : " די להתלהמות נגד החרדים "
 ראש הממשלה ניצל דיון בכנסת בנושא מדיני ,  כדי להתייחס למאבק הסטודנטים נגד  " חוק האברכים ".  נתניהו ביקש להתייחס בכבוד לחרדים : " הם בני עמנו וצריך להתייחס אליהם ככאלה "
 
