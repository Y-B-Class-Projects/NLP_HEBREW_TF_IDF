נתניהו מאיים : " אם אסד יזמין כוחות איראניים - הוא לא חסין יותר "
 ראש הממשלה אמר בביקורו בלונדון כי ישראל לא התערבה במלחמת האזרחים בסוריה ,  אך עכשיו משהיא הסתיימה : " יש משוואה חדשה - לא נסבול התבססות איראנית ".  לדבריו  " ההשלכות הן גם על אסד בעצמו ".  בנוסף לכך הוא טען כי אפשרי לקדם פתרון עם הפלסטינים
ראש הממשלה בנימין נתניהו אמר היום  ( חמישי )  במכון המחקר  " פוליסי אקצ'יינג' "  בלונדון כי אם נשיא סוריה בשאר אסד יזמין לארצו כוחות איראניים - הוא לא חסין יותר מפני ישראל . " כל עוד אסד נלחם במלחמת האזרחים לא התערבנו ",  הבהיר נתניהו . " עכשיו שהמלחמה נגמרה ודעאש נגמר ,  והוא מזמין את הכוחות האיראניים פנימה ,  הוא לא חסין יותר ,  והמשטר שלו לא חסין יותר ". 
לדברי נתניהו איראן רוצה להעביר לסוריה טילי קרקע-קרקע מדויקים וחימוש מדויק ,  עם ראשי קרב של חצי טונה . " יש משוואה חדשה שסוריה צריכה להבין - שישראל לא תסבול התבססות איראנית ",  הוסיף נתניהו . " ההשלכות הן לא רק על הכוחות האיראניים אלא על אסד בעצמו ,  והוא צריך לשקול זאת ברצינות ".  
ראש הממשלה ,  שעורך בימים אלה ביקור מדיני באירופה ,  התייחס בנאומו גם לנושא המדיני וטען כי  " אפשרי לקדם פתרון עם הפלסטינים "  וכי  " האמריקנים עובדים על זה ".  עוד הוסיף : " אמרתי שאקשיב לתכנית האמריקנית ,  אבל אבו מאזן מסרב כי הוא אומר שהממשל פרו-ישראלי .  אני לא אמרתי את אותו הדבר לג'ון קרי ולממשל אובמה ,  שהוא פרו-פלסטיני ".  
" עמדתי לא השתנתה ",  המשיך נתניהו בדבריו . " לפלסטינים צריכים להיות כל הכוחות למשול אבל לא כוחות לאיים עלינו .  לפלסטינים צריכה להיות עצמאות ומשילות ,  לא אכפת לי מזה ,  אבל הכוח הביטחוני חייב להישאר בידי ישראל .  אם זה מביא לגינויים או מאמרים לא מחמיאים בעיתון בריטי לא אכפת לי .  לי אכפת לביטחונה של מדינת ישראל ". 
בנוגע להפגנות בגבול רצועת עזה והביקורת נגד צה"ל על הירי במפגינים אמר נתניהו : " ניסינו אמצעים שונים לעצור את המפגינים בעזה בלי להרוג אותם .  ניסינו הרבה כלי נשק לא קטלניים .  המטרה שלהם הייתה שיהיו כמה שיותר הרוגים ,  והמטרה שלנו הייתה לצמצם את מספר ההרוגים ",  הוסיף . " אם אמצא פתרון לא קטלני כדי לעצור את ההפגנות האלה ,  אשמח .  ביקשתי שימצאו פתרון טכנולוגי לכך .  לא מצאנו עדיין את האמצעי שיעצור אותם ,  וכל מדינה הייתה עוצרת התקפה ישירה על אזרחיה אם הם היו במקומנו ".  
נתניהו נפגש אתמול עם ראשת ממשלת בריטניה תרזה מיי בדאונינג 10 שבלונדון .  בשיחתם התייחס נתניהו להידרדרות בעזה : " הבעיות ברצועה מתחילות ברצון הבסיסי של חמאס להשמיד את ישראל .  הם שורפים את שדותינו ,  מנסים לפרוץ את הגדרות ,  לחטוף חיילים ולפגוע באזרחים .  אנחנו עושים כל מה שאנחנו יכולים כדי למנוע אובדן חיים .  הסיבה שעזה במשבר הומניטרי היא בגלל שהחמאס מפנה הרבה משאבים מצרכים אזרחיים למנהרות טרור ומשום שהרשות הפלסטינית מקצצת בכספים וחונקת אותה ".  מיי מצדה ,  ציינה כי בריטניה מכירה בזכותה של ישראל להגן על עצמה אך אמרה כי  " בעזה יש פלסטינים הרוגים והסלמה ,  ואני מעוניינת שנקל על המצב וגם לשוחח על האפשרות לשוב לפתרון שתי המדינות ".  

נתניהו מאיים : " אם אסד יזמין כוחות איראניים - הוא לא חסין יותר "
 ראש הממשלה אמר בביקורו בלונדון כי ישראל לא התערבה במלחמת האזרחים בסוריה ,  אך עכשיו משהיא הסתיימה : " יש משוואה חדשה - לא נסבול התבססות איראנית ".  לדבריו  " ההשלכות הן גם על אסד בעצמו ".  בנוסף לכך הוא טען כי אפשרי לקדם פתרון עם הפלסטינים

