יחימוביץ' :  נתניהו זיהה שהעבודה מתחזקת וחבר לליברמן
יו"ר מפלגת העבודה אמרה בכנס אילת לעיתונות כי ראש הממשלה נלחץ מהתחזקות מפלגתה בסקרים .  היא גם האשימה ש"ידו הארוכה של נתניהו מגיעה לתקשורת הפרטית "
" אם נתניהו לא היה מרגיש שמפלגת העבודה מזנבת בעורפו ,  לא היה מתקיים האיחוד עם אביגדור ליברמן ".  כך אמרה היום ( שלישי )  יו"ר מפלגת העבודה שלי יחימוביץ' בכנס אילת לעיתונות .  לדבריה , " אומרים שהבחירות הוכרעו ונתניהו ניצח ,  אבל נראה שהוא היה הראשון לזהות שהבחירות לא נגמרו ". 
יחימוביץ' ,  שדיברה בפאנל בנושא סדר היום החברתי במערכת הבחירות לכנסת ,  טענה כי  " האג'נדות החברתיות-כלכליות והמדיניות-ביטחוניות יתחככו זו בזו ,  ובאופן ברור לא תהיה אחת מרכזית ואחת בשוליים ".  חברת הכנסת שללה את הביקורת המופנית כלפיה לגבי חוסר התמקדותה בנושא הפלסטיני . " אין שמאל בעולם שמתעסק רק בפלסטינים ולא בעניי עירו  זו השגיאה הקשה והחמורה ",  ציינה . " כל השיח בישראל נסוב סביב שמאל וימין מדיני .  מרוב עיסוק בסוגיית הגבולות שכחנו שבתוכם יש מדינת ישראל ".  
בסקרים האחרונים זוכה העבודה ל-23-24 מנדטים - עלייה משמעותית בהשוואה לשמונת הנציגים בכנסת היוצאת .  לדברי יחימוביץ' ,  חלק מן המצביעים החדשים מגיעים דווקא ממפלגות הימין . " בסקר עומק שאנחנו הזמנו ,  רואים שההתחזקות של מפלגת העבודה מגיעה בשמונה אחוזים מהליכוד ובחמישה אחוזים מישראל ביתנו ",  טענה , " אנחנו רוצים שאנשים יזדהו איתנו בלי להידרש להבדלים של ימין ושמאל .  המטרה שלי היא שסדר יום סוציאל דמוקרטי יהיה נחלתם של רבים ככל האפשר ".  
היא המשיכה לתקוף את מדיניותו הכלכלית של ראש הממשלה : " נתניהו הוא ניאו ליברל קיצוני וקפיטליסט של שנות השמונים .  העשור הזה הוא בצד השני של המתרס מבחינת סדר יום כלכלי .  מה משמעות של צמיחה אם היא בקרב האלפיון העליון ?  אני מדברת על הגדלת מעמד הביניים ".  
יחימוביץ' לא חסכה שבטה גם מיחסה של הממשלה לתקשורת ,  נוכח המשבר האחרון בענף וגלי הפיטורים . " לחץ של הון הוא יותר גרוע מלחץ של שלטון .  אם פעם הלחץ היה שמור לתקשורת הממלכתית ,  היום ידו הארוכה של נתניהו מגיעה גם לתקשורת הפרטית .  מתוך לשכת ראש הממשלה הייתה בלימה מכוונת ולא עניינית של המהלכים להצלת ערוץ 10 ,  למשל ".  
היא הוסיפה כי על המדינה  " לקחת אחריות על העובדה שתקשורת חופשית היא חלק מאבן היסוד של דמוקרטיה .  בארצות מתקדמות החליטו שפרינט הוא ערך שצריך לשמר ,  ואין סיבה שימות ".  במקביל היא שיבחה את התקשורת הכלכלית ,  אשר  " עשתה כברת דרך אדירה .  יש ידע מצטבר אצל עיתונאים שעוסקים באקטואליה  עד לפני כמה שנים היה עיוורון מוחלט לדברים האלה ".  

יחימוביץ' :  נתניהו זיהה שהעבודה מתחזקת וחבר לליברמן
יו"ר מפלגת העבודה אמרה בכנס אילת לעיתונות כי ראש הממשלה נלחץ מהתחזקות מפלגתה בסקרים .  היא גם האשימה ש"ידו הארוכה של נתניהו מגיעה לתקשורת הפרטית "
 
