נתניהו : " ההקפאה מוכיחה שישראל רוצה שלום "
 רה"מ נועד עם ראשי מועצת יש"ע והבהיר כי לא יבטל את צווי הקפאת הבנייה .  עם זאת ,  הודה : " היו דברים במסגרת יישום הצו שנעשו בשגגה ".  יו"ר מועצת יש"ע דני דיין : " הפגישה היתה טעונה .  נמשיך במאבק "
  ( צילום :  טל אנגלנדר ,  ועד מתיישבי השומרון ,  רויטרס ,  עריכה:גדי וינסטוק ) 
ראש הממשלה בנימין נתניהו נועד היום  ( חמישי )  עם ראשי מועצת יש"ע ,  על רקע העימותים ההולכים וגוברים מול המתנחלים ,  כוחות הביטחון ופקחי המנהל האזרחי .  במהלך הפגישה הטעונה ,  שנמשכה כשעתיים ,  אמר נתניהו לראשי המתנחלים : " הצו להקפאת הבנייה יישאר ,  אבל היו דברים במסגרת יישום הצו שנעשו בשגגה .  אופן יישום ההחלטה טעון שיפור ".  עוד אמר ראש הממשלה לנוכחים : " אל תתייחסו לצו ,  כאילו מדובר כאן על הרס וחורבן ,  אחרת זו תהיה תחושת התושבים .  לא תהיה התנתקות ב ' "  .  נתניהו הוסיף : " אני לא האויב שלכם ,  ויש לי אוזן קשבת אליכם ". 
לדברי נתניהו , " החלטת ההקפאה שהתקבלה בקבינט היא המיטבית למדינת ישראל במצב המדיני המורכב בו אנחנו נמצאים לנוכח האתגרים המובנים שניצבים .  קיבלנו את ההחלטה הקשה הזו כדי לקדם את האינטרסים הרחבים ביותר של ישראל .  הצעד הזה מבהיר לגורמים המרכזיים בעולם שישראל רצינית בכוונותיה להשיג שלום ,  בעוד שהפלסטיניים מסרבים לפתוח במו"מ לשלום .  יש צד שרוצה ויש צד שאינו רוצה .  הצעד הזה הבהיר מיהם סרבני השלום ". 
ראש הממשלה הוסיף ,  כי  " צריך להיות בתהליך הזה ביטוי מעשי לכך שצו ההקפאה הזה הוא זמני ,  כלומר שהשהיית הבניה זמנית ואחר כך תתחדש הבנייה .  המדיניות שלנו היא ליישם את החלטת הקבינט תוך התחשבות מרבית בכם .  אני לא מתכוון לחזור בי מההחלטה ,  אך נעשה זאת תוך הידברות איתכם .  נעשה הכל כדי לעבור יחד איתכם את תשעת החודשים ושלושת השבועות שנותרו ".  
" זו הייתה פגישה מאוד טעונה ",  אמר בסיומה יו"ר מועצת יש"ע דני דיין , " אבל אנחנו ממשיכים במאבק .  לא באנו לנהל משא ומתן על פרגולות או על כסף ,  אלא לדרוש את ביטול ההקפאה וכך נמשיך ".  חננאל דוראני ,  ראש מועצת קדומים ,  הביע אכזבה בתום הפגישה .  לדבריו , " אני לא יוצא מעודד מהפגישה .  לא ציפיתי שהצו יבוטל .  אני לא מאמין שהראש הממשלה יוכל לעמוד בהבטחתו שהצו יבוטל לאחר עשרה חודשים .  יש כאן נזקים שהם בלתי הפיכים בהתיישבות ,  ולכן צריך להיאבק בכל המישורים על מנת לבטל את הצו ".  הוא הוסיף ,  כי  " על הציבור להמשיך ולהיאבק ". 
לעומתו ,  דוד אלחייני ,  ראש מועצת בקעת הירדן ,  אמר בתום הפגישה כי  " ראש הממשלה הפגין נכונות ורצון לנסות לשפר את הצו ודרך יישומו ,  וזה כבר צעד בונה אמון .  מבחינתי האמירה הכי חשובה שנאמרה היא שלא חל שינוי בעמדת נתניהו בעניין עתידה של בקעת הירדן ,  ושהיא תישאר בריבונות ישראלית בכל הסדר ". 
שיא הדרמה בפגישה התרחש כשראש מועצת בני אריה ,  אבי נעים ,  בכה כשסיפר על אירועי אתמול ,  כשנפצע ולאחר מכן נעצר על ידי כוחות הביטחון שהגיעו ליישובו .  נעים סיפר כי בנו התקשר אליו אתמול ושאל אותו מדוע נעצר .  נעים הוסיף כי בנו אמר לו  " אבא ,  תמשיך להלחם ",  אז פרץ בבכי .
 ראשי הרשויות הביעו במהלך הפגישה את תחושותיהם הקשות והעלו טענות חריפות נגד נתניהו .  הפגישה הגיעה לשיאה כאשר ראש מועצת בני אריה אבי נעים בכה בעודו מגולל את אירועי אתמול .  נעים נעצר אתמול על ידי כוחות הביטחון ונפצע ,  בעת שפקחי המנהל האזרחי הגיעו עם צווי הקפאה למועצה בראשה הוא עומד .
" אתה ואנשיך מנותקים מהשטח ",  אמרו ראשי המועצות לנתניהו . " הכוחות מבצעים את עבודתם עם קצף על השפתיים ועם להט שמגיע מכיוונו של שר הביטחון ,  שמפעיל את כל המשאבים רק כדי שיוכל לפקח על זוג צעיר שבונה את ביתו באישור ".  
שאול גולדשטיין ,  ראש מועצת גוש עציון ,  אמר בתום הפגישה : " אנחנו שומעים בקולו שהוא רוצה לחזק את ההתיישבות ,  אבל מצד שני אנו רואים בשטח דברים אחרים .  אבל אנחנו חושבים שיש לו מרחב תמרון בין ההתחייבויות לאמריקאיים לבין הצורה הברוטלית שבו הצה נאכף .  אנו חושבים שגם בהקפאה אפשר לגלות גם חמלה וגם רוך ". 
מקורבי נתניהו מסרו ,  כי במהלך הפגישה הוא רשם את טענות המתנחלים והבטיח לבדוק אותן .  עם זאת ,  הוא שב והדגיש כי על ראשי הרשויות מוטלת האחריות להרגיע את הרוחות .  נתניהו סירב למסור לידי המתנחלים את סיבותיו להקפאה מעבר להתחייבויותיו לאמריקאיים ,  והוסיף : " יש דברים שאיני יכול לפרטם ". 
פרסום ראשון :  13:22 .
 
נתניהו : " ההקפאה מוכיחה שישראל רוצה שלום "
 רה"מ נועד עם ראשי מועצת יש"ע והבהיר כי לא יבטל את צווי הקפאת הבנייה .  עם זאת ,  הודה : " היו דברים במסגרת יישום הצו שנעשו בשגגה ".  יו"ר מועצת יש"ע דני דיין : " הפגישה היתה טעונה .  נמשיך במאבק "
 
