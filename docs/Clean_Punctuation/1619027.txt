לאזן את נטל ההקפאה
הוועדה למקצה השיפורים שהקים בנימין נתניהו בהשתתפות אהוד ברק ,  בני בגין ומזכיר הממשלה צבי האוזר היא דבר בעיתו ,  אבל גם סכנה בצידה .  הקפאת הבנייה בהתנחלויות לעשרה חודשים היא נטל כבד על ציבור  " האחים הכתומים ",  שחושש כי ההפסקה תימשך ללא מגבלה ותחניק את החיים היהודיים ביהודה ובשומרון .
 זה ציבור ייחודי ,  אהוד וערכי שבתוקף הנסיבות אין ברירה אלא להטיל עליו את כל נטל ההקפאה .  אין אפשרות לחלקו בין כלל האזרחים .  אשר על כן חייב המהלך להתנהל ברמת רגישות גבוהה ,  בהבנה עמוקה לקשיי הנפגעים ותוך צמצום מרבי של הנזק הנגרם להם .
 בנייה שהוחל בה חייבת להימשך .  סמכויות שהיו בידי ראשי מועצות ביש"ע לא יופקעו מהם .  האיסור אינו חל על בנייה שהחלה אלא על מה שנועד להתרחש .  ההתחלה של מערכת הביטחון היתה תקיפה מדי ,  ונכון לבלום את להיטותה בהמשך הדרך .
 ברק ובגין הצביעו בוועדת השבעה ובקבינט בעד ההקפאה ,  וברדתם לפרטים - לכל מזגן ומרפסת ואריח - ראוי שימצאו את שביל הזהב .  רק סומים ,  אמרו חכמים ,  וכנראה גם קיצוניים הולכים בשולי הדרך .  הציבור צועד באמצעה .
 במילים אחרות ,  על השלישייה שתטפל בפניות של מתנחלים לשפר את מצבם בחודשי ההקפאה - להציב לנגד עיניה שני יעדים ,  שלא תמיד עולים בקנה אחד עם האינטרס הלאומי :  להמשיך בבנייה ולהתיר סגירת מרפסת ולהוסיף חדר ,  אך תוך בלימה של התחבולות הנארזות בחדרי חדרים בהתנחלויות כדי ליצוק יסודות בנייה חדשים ממש בימים אלה .
 שכן עם כל החיבה למתנחלים ,  האופק המדיני של ישראל אינו נעצר בחוות גלעד ובעפרה המשקיפים על ארץ ישראל ימה וקדמה ,  אלא מול גדרות הבית הלבן והקיי ד'אורסיי .  מטרת הממשלה היא גם להשיג הבנה בינלאומית כי ההקפאה ממשית וכי כוחה של הממשלה במותניה להביא למימושה .
 תפקיד השלישייה למצוא את נקודת האיזון בין שני יעדים נחוצים ,  שלרוב אינם עולים בקנה אחד .  חזיון הבלהות של פינוי עמונה מזה או קולות לעג העולים מהעולם בשל אוזלת ידה של הממשלה בישראל מזה ייהפכו לכישלון מובהק בארץ ולאסון בעולם שתוצאותיו - מי ישורן .
 בפעילותה צריכה הוועדה לפעול על פי שני מדריכים :  לאט ונחוש ,  נחוש ולאט .  כפי שנהוג לומר בעגה - בשכל .
 
לאזן את נטל ההקפאה
nan
