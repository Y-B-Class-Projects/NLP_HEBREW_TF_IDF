נתניהו וחופש המידע :  החוק קם על יוצרו
בטווח של חודש ,  הפסיד רה"מ בשתי חזיתות וייאלץ לחשוף הן את מועדי שיחותיו עם ראשי  " ישראל היום "  והן את תנאי העסקתה של רעייתו בעיריית י-ם .  בשני המקרים נצמדו השופטים לחוק חופש המידע .  מעניין לגלות מה נתניהו חושב על מי שחתם על החוק .  טור אורח
בשבועות האחרונים התפרסמו שני פסקי דין הנוגעים לראש הממשלה בנימין נתניהו ולרעייתו .  האחד ,  בעתירתו של העיתונאי רביב דרוקר לקבלת מידע ממשרד ראש הממשלה אודות השיחות של ראש הממשלה עם שלדון אדלסון ועמוס רגב ,  בעל השליטה והעורך הראשי של ישראל היום .  והשני ,  בעתירתו של העיתונאי בן כספית לקבלת מידע מעיריית ירושלים אודות העסקתה של רעיית ראש הממשלה ,  שרה נתניהו ,  כפסיכולוגית חינוכית .
 ראש הממשלה ורעייתו התנגדו בתוקף ,  בשני ההליכים ,  לחשיפת הפרטים המבוקשים ,  תוך העלאת שורה של טענות ובראשן זכותם לפרטיות .  מנגד ,  טענו העיתונאים דרוקר וכספית כי חוק חופש המידע מחייב את גילוי המידע המבוקש על ידם וכי מדובר במידע מהותי לציבור .  בסופם של ההליכים ,  קבעו בתי המשפט כי על משרד ראש הממשלה ועיריית ירושלים לגלות חלק ניכר מהמידע שהתבקש בעתירות ,  תוך שימת דגש על זהות העותרים  ( עיתונאים )  ויצירת איזונים מתאימים בין חשיבות גילוי המידע לבין אינטרסים נוגדים ,  כדוגמת פרטיותם של בני הזוג נתניהו .
 פסקי הדין שניתנו בענייניו לאחרונה מלמדים כי בתי המשפט נוטים יותר ויותר לקבל בקשות של עיתונאים לקבלת מידע ,  ככלי ל"בקרה טובה יותר של הציבור על מעשי השלטון ",  ברוח החוק .  

לנוכח התפתחויות אלה ,  מעניינת מאוד דווקא ההיסטוריה החקיקתית של חוק חופש המידע .  רבים יופתעו ,  אך הייתה זו ממשלת נתניהו הראשונה שקידמה את חוק חופש המידע שחוקק בתקופת כהונתה .  זאת ,  לאחר שהצעת חוק רבות קודמות ,  שהחלו עוד בשנת 1982 ,  לא הביאו לחקיקת החוק המיוחל .  בסופו של דבר ולאחר יותר מ-16 שנים של ניסיונות הייתה זו דווקא ממשלת נתניהו שהציגה הצעת חוק ממשלתית ,  שהובילה לחקיקת חוק חופש המידע בשנת 1998 ,  החתום על ידי לא אחר מראש הממשלה נתניהו בעצמו .
 בפתח אותה הצעת חוק ממשלתית שהובילה לחקיקת חוק חופש המידע ,  נכתבו הדברים הבאים ,  שספק רב אם עולים בקנה אחד עם גישתם הנוכחית של נתניהו ורעייתו : " הזכות לקבל מידע מרשויות ציבוריות היא אחת מזכויות היסוד במשטר דמוקרטי .  היא תנאי בסיסי להגשמתו של חופש הביטוי ולמימוש זכויותיו הפוליטיות והאחרות של אדם בכל תחומי החיים .  נגישות רבה יותר למידע תסייע לקידומם של ערכים חברתיים ובהם שוויון ,  שלטון החוק וכיבוד זכויות האדם ,  ותאפשר גם בקרה טובה יותר של הציבור על מעשי השלטון .  הזכות למידע הוכרה למעשה בפסיקה :  ואולם בפועל נראה כי לציבור לא ניתנת מידה ראויה של גישה למידע שבידי הרשויות ,  וכי קשה לשרש את נטיית הרשויות לראות במידע נכס שלהן ולא נכס המוחזק בנאמנות על ידיהן עבור הציבור ומטעמו ".  
ניתן לראות בקידום חוק חופש המידע דוגמה לתפיסה ליברלית ,  שיש שטוענים שאפיינה את נתניהו באותה התקופה .  דוגמאות נוספות לגישה של ממשלת נתניהו הראשונה ניתן למצוא גם במהלכים נוספים שבוצעו באותה הממשלה ,  בעיקרם כלכליים ,  כדוגמת הפרטת גופים ממשלתיים שונים  ( וביניהם בזק )  ,  פתיחת שוק התקשורת לתחרות ועוד .
 למקרא דברי ההסבר להצעת חוק חופש המידע שקידמה ממשלת נתניהו הראשונה ,  אל מול גישתם הנוכחית של בני הזוג ,  מתחדדת הטרנספורמציה שעבר בנימין נתניהו .  בעוד בכהונתו הראשונה נתפסו מעשיו ועמדותיו  ( לכל הפחות כלפי חוץ )  כעמדות ליברליות המושפעות מהשיטה האמריקאית ,  כיום רואים בו בעיקר ראש ממשלה שמרן ,  המתנגד בכל תוקף לחשיפת מידע מהותי לציבור בעניינו .
 ניתן רק להניח שנתניהו לא העלה על דעתו אי שם בשנת 1998 כי עשרים שנה לאחר מכן יימצא בהתנגשות חזיתית עם חלקים נרחבים מהתקשורת ,  המשתמשים כנגדו בכלי - שממשלה בראשותו יצרה .
  *  הכותב הוא עורך דין במשרד עמית ,  פולק ,  מטלון ושות' .  

נתניהו וחופש המידע :  החוק קם על יוצרו
בטווח של חודש ,  הפסיד רה"מ בשתי חזיתות וייאלץ לחשוף הן את מועדי שיחותיו עם ראשי  " ישראל היום "  והן את תנאי העסקתה של רעייתו בעיריית י-ם .  בשני המקרים נצמדו השופטים לחוק חופש המידע .  מעניין לגלות מה נתניהו חושב על מי שחתם על החוק .  טור אורח

