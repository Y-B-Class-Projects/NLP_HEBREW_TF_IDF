רה"מ יכריז :  תוקפא הבנייה בהתנחלויות
נתניהו יודיע הערב כי הבנייה הישראלית בגדה תוקפא למשך 10 חודשים .  יופעלו סנקציות נגד ראשי רשויות המעורבים בחריגות בנייה ,  יורחקו מפרי סדר ויוגשו יותר כתבי אישום נגד מבצעי הבנייה הבלתי חוקית
ראש הממשלה בנימין נתניהו יכריז היום  ( רביעי )  על הקפאת הבנייה בהתנחלויות למשך עשרה חודשים .  ההקפאה לא תכלול בנייה לצורך גידול טבעי ובנייה בשטח ירושלים .  נתניהו ימסור הודעה בעניין בתום ישיבה של הקבינט המדיני-ביטחוני .  המהלך מתואם עם שר הביטחון אהוד ברק ,  וככל הנראה גם תואם עם נשיא ארצות הברית ברק אובמה .
 מלשכת ראש הממשלה נמסר בתגובה לפרסום כי  " כחלק מהמאמצים להנעת שיחות השלום עם הרשות הפלסטינית ולקידום אינטרסים לאומיים מקיפים של ישראל ,  ראש הממשלה יבקש היום מהקבינט המדיני-ביטחוני לאשר השהייה זמנית של אישורי בנייה חדשים למגורים והתחלות בנייה חדשות למגורים ביהודה ושומרון למשך 10 חודשים ". 
לפי ההערכות ,  הכרזה כזו של נתניהו עשויה לסייע לחיזוק מעמדו של יו"ר הרשות הפלסטינית אבו מאזן ,  בייחוד על רקע המשא ומתן המתקדם עם חמאס על עסקה לשחרור החייל החטוף גלעד שליט .  אם העסקה תצא לפועל ,  ייזקף שחרור מאות האסירים הפלסטינים לזכותו של חמאס .
 ההקפאה בבנייה לא תכלול מבני ציבור מוסדות חינוך ובנייה במזרח ירושלים .  על פי מסמך מתאם פעולות הממשלה בשטחים שמפרט את הדרכים והאמצעים לשמור על הקפאת הבנייה בהתנחלויות ,  משרד הביטחון יפקח על כל בנייה חריגה בהתנחלויות באמצעות גיחות צילום ,  שהמעקב והפענוח שלהם יהיה באחריותו .  כמו כן ,  מתאם הפעולות בשטחים טוען כי יידרשו משאבים רבים לקיום הצווים החדשים והוא מצר על כך שכ-40 תקנים חדשים עדיין לא מולאו .  
במסגרת מאמצי האכיפה על הבנייה בהתנחלויות ,  ממליץ המתאם לפתוח בנוהל סילוק של  " פלישה טרייה מכל סוגי הקרקע באיו"ש ,  כולל באדמות בבעלות פלסטינית פרטית ".  הוא מוסיף שיש  " לסכם את נושא תיחום המאחזים הבלתי חוקיים ,  להפעיל סנקציות מול ראשי יישובים ומועצות אשר מעורבים באופן ישיר בביצוע חריגות תכנוניות וחריגות בנייה ".  כמו כן ,  ממליץ המתאם על מעצר והרחקת צעירים אשר מעורבים בחריגות הבנייה ו"משמשים כמפרי סדר סדרתיים ומטרידים ". 
בנוסף ,  מהמסמך עולה כי יש לייעל את תהליך האכיפה הפלילית נגד מבצעי בנייה בלתי חוקית ולהגיש יותר כתבי אישום נגדם .  מפעלי היבילים  ( קרוואנים )  יופללו ויסגרו כחלק ממאמץ אכיפת הבנייה הבלתי חוקית בשטחים .  ואולם ,  בעניין עתירות שהוגשו נגד מאחזים בלתי חוקיים שהוקמו בעיקר על אדמות פלסטיניות פרטיות ,  טוען המתאם כי  " יש להודיע לבית המשפט שבעת הזו ,  ובשל האילוצים המדיניים והמו"מ מול האמריקאים ,  אנו מבקשים דחייה בהריסת מאחזים בלתי חוקיים ". 

רה"מ יכריז :  תוקפא הבנייה בהתנחלויות
נתניהו יודיע הערב כי הבנייה הישראלית בגדה תוקפא למשך 10 חודשים .  יופעלו סנקציות נגד ראשי רשויות המעורבים בחריגות בנייה ,  יורחקו מפרי סדר ויוגשו יותר כתבי אישום נגד מבצעי הבנייה הבלתי חוקית

