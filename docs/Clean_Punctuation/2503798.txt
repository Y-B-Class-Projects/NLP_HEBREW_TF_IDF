פרשת נתן אשל :  מדוע חזר בו משרד המשפטים ? 
ר' סיפרה על ההטרדה לראש מערך ההסברה ששיתף בכירים נוספים במידע .  אלה פנו ליועץ המשפטי וזה הורה לפתוח בחקירה .  אז מדוע מיהר משרד המשפטים להודיע כי חקירה שכזו לא נפתחה ? 
פרשת הטרדתה לכאורה של עובדת לשכת ראש הממשלה ר' בידי בכיר הלשכה נתן אשל ,  הצליחה להסעיר את הרוחות במקום ,  אולם נראה כי דווקא משרד המשפטים לא ייחס לה חשיבות של ממש .  עם חשיפת הפרשה בגלי צה"ל לפני מספר ימים ,  מסרו במשרד המשפטים כי  " אנו מאשרים שבעקבות מידע שהגיע למשרדנו ,  הורה היועץ המשפטי לממשלה לאגף המשמעת בנציבות שירות המדינה לקיים בדיקה ראשונית של אמינות מידע זה .  בשלב זה לא נמצא ביסוס ממשי למידע ולא נפתחה חקירה ".  
עם זאת ,  לאחר הסיקור הרחב שקיבלה הפרשה בתקשורת ,  מסר אתמול דובר משרד המשפטים ,  משה כהן ,  כי  " הבדיקה הראשונית עליה הורה היועץ ,  בעניינו של נתן אשל ,  טרם נשלמה ,  ונעשית בליווי ובעדכון של משרדנו ". 
הפרשה החלה להתגלגל כאשר ר' ,  עובדת במשרד ,  סיפרה לראש מערך ההסברה בלשכה יועז הנדל כי אשל עקב אחריה ,  חיטט במסרונים שהיו בטלפון הסלולרי האישי שלה ,  ואף צילם תמונות שלה בטלפון הסלולרי שלו .  הנדל סיפר למזכיר הממשלה צבי האוזר ,  וככל הנראה גם למזכיר הצבאי ,  אלוף יוחנן לוקר .  הבכירים חשו מחויבים מתוקף תפקידם לעדכן את הגורמים המקצועיים במידע ,  ובעצה עם היועץ המשפטי לממשלה לשעבר מני מזוז ,  הוחלט שלא לערב את ראש הממשלה בפרשה כדי להימנע ממצב בו הוא עשוי להיקלע לניגוד עניינים .  
במקום זאת ,  פנו השלושה ישירות ליועץ המשפטי לממשלה עורך הדין יהודה וינשטיין .  יצויין כי על פי כללי האתיקה של עובדי המדינה ,  חלה חובה מפורשת לדווח על אמירות או מעשים שיש חשד כי מהווים עבירת משמעת או עבירה פלילית .  כך גם נמסר אתמול ממשרד המשפטים ,  שהבהיר כי  " מצופה היה ממי שהמידע הגיע לידיו במסגרת תפקידו להעבירו לידיעתם ולבדיקתם של הגורמים המוסמכים ".  
ר' עצמה בחרה בינתיים שלא להתלונן ,  אך בימים הקרובים היא צפויה להגיע לעדות באגף החקירות של נציבות שירות המדינה ,  כמו גם אשל עצמו .  מי שמנהל את החקירה הוא ראש אגף החקירות בנציבות שירות המדינה ,  זאת לאחר שהנציב ,  משה דיין ,  העדיף לפסול עצמו מעיסוק בנושא בעקבות טענות לניגוד עניניים עקב היותו של אשל האחראי למינויו .
 
פרשת נתן אשל :  מדוע חזר בו משרד המשפטים ? 
ר' סיפרה על ההטרדה לראש מערך ההסברה ששיתף בכירים נוספים במידע .  אלה פנו ליועץ המשפטי וזה הורה לפתוח בחקירה .  אז מדוע מיהר משרד המשפטים להודיע כי חקירה שכזו לא נפתחה ? 

