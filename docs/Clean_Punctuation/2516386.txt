המבקר יבדוק טענות ארד על התנהלות לשכת נתניהו
הוועדה לביקורת המדינה דנה בטענותיו של יועצו לשעבר של נתניהו ,  עוזי ארד ,  שתקף בראיון את התנהלות הלשכה . " מותר לשקר לביקורת מכיוון שנתניהו משוכנע שהמבקר זומם להשמידו "
 הוועדה לביקורת המדינה קיימה הבוקר  ( שלישי )  דיון בנושא התנהלות לשכת ראש הממשלה ,  זאת על רקע ראיון שהעניק לפני כשבועיים ל"ידיעות אחרונות "  עוזי ארד ,  יועצו לשעבר של ראש הממשלה ,  בנימין נתניהו ,  וראש המטה לביטחון לאומי שהודח מתפקידו ,  בו תקף את נתניהו והתנהלותו .  בין היתר אמר ארד כי התנהלותו של ראש הממשלה היא כזו שבמסגרתה  " מותר לשקר לביקורת ,  כיוון שנתניהו משוכנע שמבקר המדינה זומם להשמיד אותו ",  ואף הפנה אצבע מאשימה לתככים שהיו ,  לכאורה ,  בלשכת ראש הממשלה .  בדיון השתתף גם מבקר המדינה ,  מיכה לינדנשטראוס ,  שבתומו אמר כי יבדוק את הטענות שהעלה ארד לגבי התנהלות לשכת נתניהו .
 במהלך הדיון המשיך והאשים ארד שבלשכת נתניהו יש גישה בעייתית כלפי מבקר המדינה וציין מסמך שנכתב על ידי היועצת המשפטית של משרד ראש הממשלה ,  שלומית ברנע-פרגו ,  בו לטענתו באה לידי ביטוי גישה זו .  לדברי ארד , " מהמסמך עולה שיש גישה שונה משלי לביקורת המדינה הרואה בביקורת גוף שיש לשלול ממנו מידע שהוא אולי עוין ".  הוא הוסיף כי  " זאת גישה שקיימת במסדרונות .  כך חשים וכך מונחים לעתים עמיתיי .  מי שכתב את המסמך  ( היועצת המשפטית של משרד ראש הממשלה  פ.ו )  טוען לשם המפקד  ( ראש הממשלה  פ.ו )  ".  מנגד ,  ברנע-פרגו הגיבה להאשמות ואמרה כי מדובר ב"מניפולציה "  וכי המסמך המדובר לא היה ממוען לאיש .  
ראש הממשלה בנימין נתניהו ,  התייחס לפני כשבוע וחצי לדבריו של ארד בראיון ואמר כי  " לא תופסים אדם בשעת צערו ".  עוד ציין נתניהו כי  " המבחן האמיתי של ממשלת ישראל ,  כל ממשלה ,  הוא קודם כל הביטחון ,  הכלכלה והשדה המדיני :  בביטחון ,  ישראל חזקה וההרתעה עובדת ;  הכלכלה משגשגת מול מפולת במדינות רבות אחרות ;  ובשדה המדיני השקענו מאמצים גדולים מאוד ,  על מנת לשכנע מנהיגים בקהילה הבינלאומית שאירן גרעינית מהווה סכנה לשלום וביטחון בעולם כולו .  אלה המבחנים האמיתיים שצריך לבחון את הממשלה בראשותי ". 
על פי הדיווחים בעבר ,  ארד הודח מתפקידו לפני כשנה לאחר שהדליף מידע לתקשורת והיועץ המשפטי לממשלה ,  יהודה וינשטיין ,  החליט שלא להגיש כתב אישום בעניינו ,  בהתניה שיפרוש .  על פי הפרסומים ,  ביולי 2010 הטיל ראש הממשלה על שירות הביטחון הכללי לחקור בכירים בלשכתו ,  בחשד שאחד מהם הדליף מידע ביטחוני רגיש ,  שגרם לנזק ממשי ביחסיה הדיפלומטיים של ישראל עם אחת מבנות בריתה הקרובות .  במסגרת בדיקת השב"כ ,  נבדק ארד בפוליגרף ,  ו"צלח "  את הבדיקה הראשונה .  מלבד ארד נבדקו במכונת האמת כל בכירי הלשכה ,  וכולם נמצאו דוברי אמת .  בינתיים ,  נמשכה בחשאי בדיקת השב"כ ,  וראיות חדשות שהגיעו לשב"כ הפכו את התמונה .  לפי ראיות אלה ,  בניגוד להודעת השב"כ ,  לאחר שצלח את הפוליגרף הראשון התברר שארד היה זה שאחראי להדלפה ,  ככל הנראה בהערה שנאמרה בשיחת רקע עם עיתונאי ,  שלא יועדה לפרסום .
 בהמשך דווח בערוץ 2 כי הקלטה של ארד כאשר הוא מדבר עם עיתונאי על יחסי הגרעין האזרחיים בין ישראל לארה"ב ,  היא זו שככל הנראה הובילה לפיטוריו .  על פי הדיווח ,  ארד הוקלט כאשר הוא מספר על ההבנות הרגישות שהתגבשו בין ירושלים לבין וושינגטון ,  שלפיהן הוחלט על שדרוג הקשר הגרעיני האזרחי בין שתי המדינות .  לצד זאת דווח כי לא מדובר בהדלפה שנעשתה בכוונת זדון ,  אלא בפליטת פה .
 עוד באותו נושא:נתניהו בקנדה על עוזי ארד : " לא תופסים אדם בצערו "" הקלטה של עוזי ארד מדליף מידע הובילה לפיטוריו"עוזי ארד פוטר כי הדליף מידע לתקשורת 

המבקר יבדוק טענות ארד על התנהלות לשכת נתניהו
הוועדה לביקורת המדינה דנה בטענותיו של יועצו לשעבר של נתניהו ,  עוזי ארד ,  שתקף בראיון את התנהלות הלשכה . " מותר לשקר לביקורת מכיוון שנתניהו משוכנע שהמבקר זומם להשמידו "
 
