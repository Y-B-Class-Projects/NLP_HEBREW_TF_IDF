שגריר ישראל בוושינגטון : " לנתניהו יש מחויבות מוסרית להגיע לקונגרס "
 השגריר רון דרמר ,  שהואשם בעקיפת הבית הלבן ,  אמר הלילה כי  " לא הייתה כוונה להפגין חוסר כבוד כלפי הנשיא ".  בנאום שנשא הוא הודה לממשל אובמה על הסיוע הביטחוני והמודיעיני הנרחב לישראל
אחרי הסערה הפוליטית והתקשורתית בוושינגטון ,  מגיעים הניסיונות להסביר ולהתנצל .  שגריר ישראל בארצות הברית ,  רון דרמר ,  האיש שיזם את הגעתו של ראש הממשלה בנימין נתניהו לנאום בקונגרס ,  נשא הלילה  ( שני )  נאום באירוע של הקהילה היהודית ,  בו ניסה להסביר כי ביקורו של נתניהו בוושינגטון אינו נועד להביע זלזול בנשיא ברק אובמה .  בנוסף ,  הדגיש דרמר עד כמה ישראל מעריכה את הסיוע שקיבלה מהממשל האמריקני הנוכחי בתחומי הביטחון והמודיעין .  
עוד על נאום נתניהו בקונגרס :" פוקס "  נגד נתניהו : " מתעלם מהנשיא ומתגנב לקונגרס"הבית הלבן נגד הזמנת נתניהו : " הפרה של הפרוטוקול"נתניהו ינאם בקונגרס האמריקני שבועיים בלבד לפני הבחירות 
דרמר הסביר בנאומו כי  " הביקור של ראש הממשלה נתניהו כאן לא נועד להפגין חוסר כבוד כלפי הנשיא אובמה .  ישראל מעריכה עמוקות את התמיכה החזקה שקיבלנו מהנשיא אובמה בתחומים רבים  שיתוף הפעולה הביטחוני המוגבר ,  שיתוף המודיעין הגובר ,  התמיכה הצבאית הנדיבה ,  המימון לכיפת ברזל וההתנגדות ליוזמות אנטי-ישראליות בזירה הבינלאומית ".  
לדברי השגריר דרמר ,  המטרה האחת והיחידה של נאום נתניהו בקונגרס הינה  " לדבר כל עוד אפשר לדבר ,  ולנסות להשפיע כל עוד אפשר להשפיע ",  על הסכם הגרעין בין המעצמות לבין איראן .  דרמר ערך השוואה בין המצב הנוכחי לבין המצב ערב השואה ב-1938 ,  ואמר כי  " למדנו מההיסטוריה שלנו שהעולם הופך למקום מסוכן יותר עבור העם היהודי כאשר היהודים שותקים .  זו הסיבה שראש הממשלה חש מחויבות מוסרית להופיע בפני הקונגרס ולדבר על איום קיומי ".  דרמר אף שאל במהלך נאומו אם יש ניצולי שואה בקהל וביקש מהם לקום ,  כדי להדגיש את הנקודה .  
הדברים החיוביים שאמר דרמר על ממשל אובמה לא צפויים לשנות את הלך הרוח בוושינגטון ,  שם נחשב השגריר שמינה ראש הממשלה נתניהו ל"שגריר ישראל למפלגה הרפובליקנית ".  דרמר ספג ביקורת קשה על כך שיממה בלבד לפני פרסום ההודעה על נאום נתניהו בקונגרס ,  הוא נפגש למשך כשעתיים עם שר החוץ האמריקני ,  ג'ון קרי ,  ולא הזכיר את הנושא אפילו במילה .  הביקורת נגדו הושמעה לא רק בקרב תומכי הנשיא אובמה ,  אלא גם בערוץ  " פוקס ניוז ".  
במקביל ,  נמשך מאחורי הקלעים המאבק בתוך הסנאט האמריקני בנושא הסנקציות על איראן .  הסנאטור הרפובליקני הבכיר לינדזי גראהם ,  שביקר לאחרונה בישראל והבטיח לנתניהו לסייע לו בנושא האיראני ,  אמר אתמול כי הוא מגבה לחלוטין את ההזמנה ששוגרה לראש הממשלה להופיע בפני הקונגרס . " אני לא יכול לחשוב על אדם מתאים יותר כדי להסביר על האיומים בנושא ",  אמר .  
יחד עם זאת ,  גראהם אמר גם דברים שצריכים להדאיג את נתניהו ,  כאשר הבהיר כי הוא לא יתמוך בעת הזו בחקיקה שתסכן את השיחות עם איראן ותוביל לקריסתן .  דבריו של גראהם מייצגים חשש הולך וגובר בקרב פוליטיקאים בכירים בשתי המפלגות מפני קידום חקיקה שתגרום לקריסת המשא ומתן עם איראן ובכך תוביל למלחמה .  במחנה הרפובליקני יש מי שסבורים כי מדיניות כזו תסייע לדמוקרטים לשמור בידיהם את השלטון בבחירות הבאות לנשיאות ב-2016 .
 לפניות לכתב :  amir.tibon@walla.co.il 

שגריר ישראל בוושינגטון : " לנתניהו יש מחויבות מוסרית להגיע לקונגרס "
 השגריר רון דרמר ,  שהואשם בעקיפת הבית הלבן ,  אמר הלילה כי  " לא הייתה כוונה להפגין חוסר כבוד כלפי הנשיא ".  בנאום שנשא הוא הודה לממשל אובמה על הסיוע הביטחוני והמודיעיני הנרחב לישראל

