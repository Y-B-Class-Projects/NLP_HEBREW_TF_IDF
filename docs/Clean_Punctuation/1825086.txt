נתניהו יאמר לאובמה : " גבולות 67' אינם בני הגנה "
 הנשיא אובמה קרא להסדר על בסיס קווי 67' ,  ובלשכת ראש הממשלה מיהרו להגיב : " גבולות 67' אינם בני הגנה ויותירו מרכזי אוכלוסייה ישראלים גדולים ביהודה ושומרון מחוץ לגבולות "
  ( צילום :  רויטרס ,  עריכה :  אמיר קוטיגרו ) 
בתגובה לנאום נשיא ארה"ב ברק אובמה אמש  ( חמישי )  ,  נמסר מלשכת ראש הממשלה בנימין נתניהו כי  " ישראל מעריכה את מחויבותו של הנשיא אובמה לשלום .  ישראל מאמינה שכדי שיכון שלום ,  הקמתה של מדינה פלסטינית אינה יכולה לבוא על חשבון קיומה של מדינת ישראל .  מסיבה זו ,  ראש הממשלה נתניהו מצפה לשמוע מהנשיא אובמה אשרור להתחייבויות האמריקאיות כלפי ישראל מ- 2004 ,  שזכו לתמיכה גורפת בשני בתי הקונגרס ".  
ראש הממשלה נתניהו ורעייתו שרה המריאו הלילה לוושינגטון ,  שם צפוי נתניהו להיפגש עם אובמה ,  וכן לנאום בקונגרס האמריקני ובוועידת השדולה הפרו-ישראלית .  מלשכת נתניהו נמסר עוד כי  " התחייבויות אלה נוגעות בין היתר לכך שישראל לא תתבקש לסגת לגבולות 67' שאינם בני הגנה ושיותירו מרכזי אוכלוסייה ישראליים גדולים ביהודה ושומרון מחוץ לגבולות אלה .  התחייבויות אלה גם נועדו לחזק את קיומה של ישראל כמדינה יהודית על ידי הבהרה ברורה שפליטים פלסטיניים ייקלטו במדינה הפלסטינית ולא בישראל .  בלי פתרון בעיית הפליטים על ידי יישובם מחוץ לגבולות מדינת ישראל ,  שום ויתור טריטוריאלי לא יסיים את הסכסוך ". 
מהלשכה נמסר עוד כי  " הפלסטינים ,  ולא רק ארצות הברית ,  חייבים להכיר בישראל כמדינת הלאום של העם היהודי ,  וכל הסכם שלום עימם חייב לכלול קץ לכל תביעה מישראל .  ראש הממשלה יבהיר שעל מנת להגן על ישראל ,  צה"ל חייב להיות פרוס לאורך נהר הירדן .  ראש הממשלה יביע את אכזבתו מהחלטת הרשות הפלסטינית לאמץ את חמאס ,  ארגון טרור המחויב להשמדת ישראל ,  ומהתבטאויותיו האחרונות של מחמוד עבאס שמסלפות את ההיסטוריה ומבהירות שעבאס חותר למדינה פלסטינית במטרה להמשיך את הסכסוך עם ישראל ,  במקום לסיימו ". 
בנאומו הערב בפני מחלקת המדינה האמריקאית ,  אמר נשיא ארה"ב אובמה כי הפתרון המדיני לסכסוך הישראלי-ערבי חייב לכלול מדינה פלסטינית מפורזת ,  וחזרה לגבולות 1967 עם חילופי שטחים מוסכמים וסידורי ביטחון .
 יו"ר האופוזיציה ,  ציפי לבני ,  הגיבה אף היא לנאום ראש הממשלה . " סיום הסכסוך על ידי אימוץ עקרון שתי מדינות הלאום ,  תוך שמירה על בטחון ישראל ,  הוא אינטרס ישראלי מובהק ,  והקיפאון המדיני בו דוגלת ממשלת נתניהו אינו משרת את האינטרסים של ישראל ",  אמרה . " על נתניהו ,  בביקורו הקרוב ,  לגלות את המנהיגות הנדרשת ולייצר את התנאים לחידוש המו"מ מול אלה המוכנים לסיים את הסכסוך ,  מתוך הבנה שרק יוזמה ישראלית אמיתית ובעלת תוכן ,  היא התשובה היחידה לסכנות ולהזדמנויות שמציבה התקופה של ימינו ". 
יושב ראש ועדת החוץ והביטחון של הכנסת ,  ח"כ שאול מופז  ( קדימה )  ,  קרא לנתניהו להודיע לציבור בישראל ולידידותיה של ישראל על קבלת עקרונות נאום אובמה ,  ולהיכנס באופן מיידי למשא ומתן ישיר על הסדר ביניים עם הפלסטינים .  ולא ,  עליו לקרוא לבחירות מידיות - דרש מופז .  במקביל להודעת לשכת ראש הממשלה ,  נשלחו מסרונים מהלשכה ללשכות שרי הממשלה בדרישה לא להתבטא בנושא נאום אובמה .  המשנה לראש הממשלה ,  סילבן שלום ,  עוד הספיק להגיב לפני קבלת ההודעה . " גבולות וביטחון הם אכן עקרונות חשובים ,  אך כל משא ומתן חייב להיות מבוסס על כל הנושאים שעל הפרק ",  אמר . " אי הכללת נושאים כמו הפליטים וירושלים תכשיל כל משא ומתן עתידי בין ישראל והפלסטינים ".  גם השר גלעד ארדן הגיב לנאום ואמר כי , " בנאום היו הישגים משמעותיים למדיניות ראש הממשלה ,  כאשר הנשיא קבע חד משמעית שאי היציבות במזרח התיכון לא נובעת מהסכסוך הישראלי פלסטיני ,  אלא בשל דיכוי ופגיעה בזכויות אדם במדינות ערב .  עמדת הנשיא לגבי היקף השטחים שצריכים לקבל הפלסטינים איננה חדשה ,  והיא לא הביאה להסכם שלום בעבר ,  למרות שגם ברק וגם אולמרט פעלו לפיה כשניהלו משא ומתן ". 
במפלגתו של ראש הממשלה היו גם מי שתקפו בחריפות את אובמה . " הנאום של הנשיא אובמה הוא נאום צפוי ,  תיאורטי ולא מעשי ",  אמרה ח"כ מירי רגב . " הנאום מנותק ממציאות המזרח התיכון .  ישראל לא יכולה לקבל בשום אופן נסיגה לגבולות 67'' .  ח"כ דני דנון הצטרף לביקורת על נשיא ארצות הברית ואמר כי , " אובמה רוצה לכפות על ישראל את תורת השלבים של ערפאת .  נתניהו חייב לומר לו :  'שכח מזה' ".  מהעבר השני של המתרס הפוליטי ,  דווקא בירכו על הנאום .  מסיעת מרצ נמסר כי , " יש לברך על נאום אובמה ,  שהוא מופת של מתינות ונאורות ".  לדברי יו"ר הסיעה ,  ח"כ אילן גילאון , " דברי הנשיא האמריקאי ראויים ,  מאוזנים ויש בהם משום בשורת אמת של דמוקרטיזציה ,  ליברליזם וזכויות אדם .  ראוי שנתניהו ואבו מאזן יאמצו בחום ולאלתר את המתווה שאובמה מציע ויחדלו לעסוק בחמיקות התעתועים ". 
 ( עדכון ראשון :  21:09 ) 

נתניהו יאמר לאובמה : " גבולות 67' אינם בני הגנה "
 הנשיא אובמה קרא להסדר על בסיס קווי 67' ,  ובלשכת ראש הממשלה מיהרו להגיב : " גבולות 67' אינם בני הגנה ויותירו מרכזי אוכלוסייה ישראלים גדולים ביהודה ושומרון מחוץ לגבולות "
 
