משהו רקוב בממלכת הליכוד
בדיקת המשטרה בעניינו של השר סילבן שלום היא חוליה נוספת בשרשרת של חוסר שקט שמתפשט לאחרונה במפלגת השלטון .  ומה לגבי הקרב על הנשיאות ?  מוקדם מדי להספיד את שלום
במחצית השנייה של שנות ה-70' שודרה בישראל הסדרה האמריקאית  " סטיב אוסטין  האיש השווה מיליונים ".  אוסטין האסטרונאוט נפצע בתאונה ובמסגרת שיקומו הושתלו בגופו איברים שיצרו לו יכולות ביו ? ניות .  הוא היה חזק ,  הוא רץ מהר ויכול היה לקפוץ מגובה רב .  הסדרה הבדיונית שהיתה ללהיט הצליחה לעתים יותר מדי .  ילדים ניסו לחקות את אוסטין וגמרו אצל הרופא .  לפי תיאוריות הקונספירציה ,  החיקויים לסדרות האמריקאיות נמשכים אף היום .  את כישוריו של אוסטין בשנות ה-70' החליפו התככים של פרנסיס אנדרווד מ"בית הקלפים "  ב-2014 .  שתי התוכניות שונות בתכלית האחת מהשנייה .  המשותף לשתיים הוא כיכובו של סטיב .  בסדרה ראשונה בתור גיבור-על ,  בשנייה בתור קורבן למזימת חיסול פוליטית .  
התלונה שהוגשה נגד השר סילבן שלום בגין הטרדה מינית לכאורה נפלה עליו כרעם ביום בהיר .  בתור אחד שראה כבר הכול בפוליטיקה הוא תיאר לעצמו מן הסתם שיהיו מי שינסו לסכל את מינויו .  אבל הוא לא ציפה לתלונה ממישהי שטוענת שעבדה תחתיו לפני 15 שנים .  אם לא שינה את גרסתו אתמול בחקירה במשטרה ,  שלום אינו זוכר את המתלוננת ומשכך אינו מכיר את המקרה .  מתחילת השבוע הוא מסתגר בביתו עם אשתו ג'ודי והילדים .  הציוצים והפוסטים שמפרסמת בשגרה אשת מי-ששמו-מוזכר-בהקשר-להתמודדות-על-נשיאות-המדינה-אך-לא-עוסק-בכך כמעט ונדמו .  פוסט שהעלה בנה נמרוד ,  ששלום הוא כמו אב בשבילו ,  הורד במהירות מעמוד הפייסבוק שלו .  בסביבתו של שלום משתדלים לשמור על דממת אלחוט :  בלי השמצות ,  בלי הכפשות ,  בלי תדרוכים .  אם וכאשר המשטרה תחליט לסגור את התיק יידעו שם לבוא חשבון עם מי שצריך .  אבל בינתיים שקט .
 למרות שבקרבתו של שר האנרגיה והמים לא עוסקים בימים האחרונים בהתמודדות על הנשיאות ,  נראה שההספדים בעניין הקרב הזה מוקדמים מדי .  נוהל הבחירה המוזר לנשיאות קובע שההתמודדות תיערך בין 30 ל-90 ימים לפני סיום כהונתו של הנשיא פרס .  פרס יפנה את לשכתו ב-27 ביולי ,  מה שאומר שהבחירות יכולות להתקיים החל מהמחצית השנייה של חודש אפריל ועד ל-27 ביוני .  מי שיחליט על המועד המדויק יהיה יו"ר הכנסת ,  יולי אדלשטיין .  זהו פרק זמן ארוך מאוד .  גם אם יוחלט על פתיחת חקירה משטרתית ,  הרי שאדלשטיין יוכל למשוך את ההכרעה במשך שלושה חודשים ולתת למשטרה ולפרקליטות שהות מספקת להשלמת הבדיקה .  קשה לראות אותו לא מושך את הזמן ככל שניתן על מנת לאפשר לשלום להתמודד .  
על זהות הנשיא מחליט מועדון מצומצם של 120 חברי כנסת .  ביומיום הם רבים ומתכתשים האחד עם השני ,  אבל כשזה מגיע לעניינים אישיים החברים מצופפים שורות .  קרוב לוודאי שבמוחו של כל נבחר ציבור עוברת המחשבה שאולי ביום מן הימים תצוץ איזו מישהי ותעלה טענות כאלה ואחרות כלפיו .  אם שלום ייצא חבול אבל זך מהעניין ,  הוא עוד עשוי להגדיל את בסיס התמיכה בו .  
על קו הסיום הוא ימצא את בנימין בן אליעזר  ( העבודה )  ורובי ריבלין  ( הליכוד )  .  גם מעל לראשם התנופפה בעבר חרב המשטרה ובית המשפט .  הראשון חטף דו"ח חמור של מבקר המדינה שעסק במינויים פוליטיים .  שופטי בג"ץ קבעו אמנם כי אין מקום לפתוח נגדו בחקירה בגין ממצאי המבקר ,  אך קבעו שבן אליעזר פעל בניגוד להוראות היועץ המשפטי לממשלה דאז ,  מני מזוז .  נגד השני נפתחו בתחילת שנות ה-2000 כמה חקירות משטרה .  כולן הסתיימו בחוסר אשמה .  
ביחס למפלגות האחרות ,  בליכוד שורר בשנים האחרונות שקט תעשייתי .  לא עורפים שם את ראשי המנהיגים ,  לא מתפצלים ולא קורסים .  לכולם ברור מי הבוס ומעמדו אינו מוטל בספק .  אולם הסיפור האחרון הוא חוליה נוספת בשרשרת של חוסר שקט שמתפשט לאחרונה בתוך המפלגה .  השר ישראל כ"ץ יצא אחרי הבחירות בפומבי נגד השרים גדעון סער וגלעד ארדן והתנהלות מטה הבחירות ואף הבטיח לחקור את העניין .  בין ארדן לשר הביטחון ,  בוגי יעלון ,  שוררת מלחמת עולם סביב סמכויות המשרד להגנת העורף .  גם בין שר התחבורה ,  כ"ץ ,  לסגניתו ציפי חוטובלי נרשמו חריקות .  השרה לימור לבנת וחברת הכנסת גילה גמליאל צעקו אחת על השנייה בישיבת ועדת החינוך .  ח"כ משה פייגלין מנהל סדר יום משלו .  ומעל לכל מתנהל קרב בין ראש הממשלה ,  בנימין נתניהו ,  לסגן שר הביטחון ,  דני דנון ,  סביב ישיבת מרכז המפלגה שייערך בשבוע הבא .  דנון מבקש להכניס לסדר היום דיון מדיני וכן הצבעה בעניין האיחוד עם ישראל ביתנו .  נתניהו מבקש לדלג מעל למוקשים הללו .  
החריקות הללו ,  שאין קשר בין רובן ,  מתאימות למפלגה שחבריה מרגישים שמשהו לא דופק .  או שהבחירות בפתח ומעמדו של ראש התנועה מעורער וניתן להחליפו .  מכיוון שאין בחירות באופק ונתניהו לא הולך לשום מקום עצבנות היתר לא ממש ברורה .  אולי ההזנחה של נתניהו את הגזרה הפנים-ליכודית הגביהה את הגלים .  בשבועות האחרונים הוא יצא לקרב של ממש סביב הוועידה .  הוא יורד לשטח ,  מארח חברי מרכז בביתו ומרים טלפונים .  בשבוע הבא נדע אם הצליח לו .  

משהו רקוב בממלכת הליכוד
בדיקת המשטרה בעניינו של השר סילבן שלום היא חוליה נוספת בשרשרת של חוסר שקט שמתפשט לאחרונה במפלגת השלטון .  ומה לגבי הקרב על הנשיאות ?  מוקדם מדי להספיד את שלום

