בגלל ההסלמה :  נתניהו שוקל לבטל פגישות עם קרי ומרקל
ראש הממשלה אמור היה לפגוש את שר החוץ האמריקני ואת הקנצלרית כבר בשבוע שעבר בגרמניה ,  אולם ביקורו נדחה בשל המצב .  בתוך כך ,  כמה משרי הקבינט הגיעו אמש נסערים לישיבה :  גילו מהתקשורת על הצבת החומות במזרח הבירה
 ( תיעוד הפיגוע בבאר שבע ,  אמש )  
ראש הממשלה בנימין נתניהו יחליט בהתאם להתפתחויות הביטחוניות ב-48 השעות הקרובות אם לצאת כמתוכנן לביקור בזק מדיני בגרמניה בהמשך השבוע ,  או שמא לדחות את הביקור ,  שאמור היה להתקיים בשבוע שעבר וכבר נדחה פעם אחת בשל המצב הביטחוני .  נתניהו אמור לערוך בגרמניה שתי פגישות חשובות :  האחת עם שר החוץ האמריקני ,  ג'ון קרי ,  הפועל לכינוס  " פסגת הרגעה "  ישראלית-פלסטינית ירדנית בנושא הר הבית ;  והשנייה עם קנצלרית גרמניה ,  אנגלה מרקל ,  איתה מעוניין נתניהו לשוחח על היוזמות נגד ההתנחלויות שמתגבשות באיחוד האירופי ובמועצת הביטחון של האו"ם .
 נתניהו ומרקל היו אמורים כאמור להיפגש כבר בשבוע שעבר ,  כאשר במקור תוכנן שקבוצה של שרים יצטרפו לראש הממשלה לביקור ,  שהוגדר בכלל כפגישת עבודה בין ממשלות .  אלא שכרגע נראה כי אם בכלל הביקור ייצא לפועל ,  ראש הממשלה יגיע בליווי משלחת מצומצמת בלבד ,  לאור המצב בארץ .  
בלשכתו של נתניהו הדגישו אמש כי טרם התקבלה החלטה סופית בנושא ,  והחלטה כזו תתקבל בהתאם לאירועים בשטח .  אתמול עד לשעות הערב עוד היה נראה כי ייתכן שגל הטרור בדעיכה ,  אולם אז התרחש הפיגוע הרצחני בבאר שבע ששינה את תמונת המצב .  
עוד לפני הפיגוע כינס נתניהו את הקבינט המדיני-ביטחוני לדיון לקראת פגישתו האפשרית עם קרי .  הדיון אמור היה לעסוק בהסתה הפלסטינית ובמצב על הר הבית ,  אולם כמה מהשרים הגיעו לישיבה נסערים בעקבות הפרסומים בתקשורת על הצבת חומת בטונדות בין שכונות ארמון הנציב ובין ג'בל מוכבר שבמזרח ירושלים .  הקבינט לא עודכן מראש לגבי הצבת החומה ,  והשרים טענו כי הדבר מתפרש בארץ ובעולם כהודאה בפועל בחלוקת ירושלים .
 השר לביטחון הפנים ,  גלעד ארדן ,  אמר בתגובה כי מדובר במכשול זמני בלבד שמטרתו להציל חיי אדם ,  וכי אין כוונה להפוך אותו לקבוע .  ארדן זכה לגיבוי בנושא משר האוצר משה כחלון .  נתניהו ,  מצדו ,  הנחה שלא להרחיב את מרחב השימוש בחומת הבטונדות ,  שמתפרשת כעת על כ-300 מטר ,  מעבר לאזור שבו היא נחוצה לצורך סיכול טרור באופן מידי .  

בגלל ההסלמה :  נתניהו שוקל לבטל פגישות עם קרי ומרקל
ראש הממשלה אמור היה לפגוש את שר החוץ האמריקני ואת הקנצלרית כבר בשבוע שעבר בגרמניה ,  אולם ביקורו נדחה בשל המצב .  בתוך כך ,  כמה משרי הקבינט הגיעו אמש נסערים לישיבה :  גילו מהתקשורת על הצבת החומות במזרח הבירה

