נתניהו לביניש : " מתנער מדברי שטייניץ "
 ראש הממשלה התקשר לנשיאת בית המשפט העליון והבהיר לה כי ביקורתו של שר האוצר על מערכת המשפט אינה מקובלת עליו
ראש הממשלה בנימין נתניהו ונשיאת בית המשפט העליון דורית ביניש שוחחו הערב  ( רביעי )  על דברי שר האוצר יובל שטייניץ נגד בית המשפט העליון .  בשיחה התנער נתניהו מדברי שטייניץ ואמר לביניש כי הדברים אינם מקובלים עליו וכי יש לו אמון מלא במערכת המשפטית ובבית המשפט העליון .  לאחר מכן נתניהו שוחח גם עם שר האוצר .  הוא ,  מצדו ,  התקשר לביניש וקבע עימה פגישה לליבון הנושא .  מוקדם יותר היום אמרה ביניש בתגובה לביקורתו של שטייניץ כי  " על בית המשפט לא מאיימים .  בית המשפט אינו חושש ".  ביניש אמרה את הדברים במהלך דיון שנערך בבג"ץ בנושא הביטוח הלאומי ומס ההכנסה .  דבריה נאמרו לאחר שאחד מעורכי הדין רמז בדיון לדברים שאמר שר האוצר יובל שטייניץ על ההפקרות של שופטי בית המשפט בנושאים פיננסיים .
 ביום שני תקף שטייניץ בחריפות את בית המשפט העליון .  בנאום הנעילה בוועידת ישראל לעסקים 2009 שהתקיימה בתל אביב ,  אמר שטייניץ כי  " הערב אני רוצה לדבר על גורם משמעותי שלא מגלה אחריות ולא מתחשב באחריות הכלכלית והלאומית הנדרשת .  גורם שמשבש פעם אחר פעם - לא בכוונת מכוון ,  אבל בחוסר אחריות - את התכנון הכלכלי ואת החוסן הכלכלי של מדינת ישראל .  גורם שאני מוקיר ומעריך ועדיין אינני פטור מדבר הביקורת עליו - כוונתי למערכת המשפט ולבית המשפט העליון ". 
שטייניץ אמר כי  " בשנים האחרונות גוברת המגמה של פסקי דין שניתנים בעיקר על ידי בתי המשפט ,  שכורכים בחובם השלכות כלכליות ומאקרו-כלכליות עצומות .  בזמן שאנחנו באוצר ובממשלה בוחנים בשבע עיניים כל הוצאה תקציבית של מיליונים בודדים או כל הטבת מס מאידך - בתי המשפט היקרים שלנו פוסקים פעם אחר פעם פסיקות בעלות השלכות תקציביות של עשרות מיליוני שקלים ,  מאות מיליוני שקלים ואפילו מיליארדי שקלים .  דומה שמבחינת השופטים בבית המשפט העליון ,  ויש לי המון כבוד לשופטים ,  מה-נפקא-מינא אם זה 30 מיליון שקל או 30 מיליארד ?  וזה מוזר !  כי מצד אחד נוצרה בביהמ"ש העליון בישראל מסורת נכונה של התחשבות בשיקולי ביטחון לאומי והשופטים לוקחים בחשבון את ההשלכות - אך בתחום הכלכלי יש התערבות בוטה ,  חסרת אחריות וגובלת בהפקרות בתחום הכלכלי ". 

נתניהו לביניש : " מתנער מדברי שטייניץ "
 ראש הממשלה התקשר לנשיאת בית המשפט העליון והבהיר לה כי ביקורתו של שר האוצר על מערכת המשפט אינה מקובלת עליו

