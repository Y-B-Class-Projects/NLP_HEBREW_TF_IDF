בין הלגיטימי ללא לגיטימי
רוב הדרישות של המוחים ,  ברובן דמגוגיות ופופוליסטיות ,  לו היו מתקבלות ,  היו מביאות לפשיטת רגל של המדינה בנוסח ארגנטינה מלפני כמה שנים .  דווקא בזכות המדיניות הליברלית של הממשלה ובנק ישראל ,  ההפרטה ,  היזמות ,  הכישורים והמאמצים של כל השחקנים במשק - החקלאי והרפתן ,  העובד והמנהל ,  התעשיין ,  המדען והסוחר - המדינה הגיעה להישגים חסרי תקדים ולשגשוג כלכלי שחילחל לרוב שדרות הציבור ,  בעיקר לחלקים ממעמד הביניים .  מה שמייעדים לנו מארגני המחאות הוא גורל של מדינת עולם שלישי וגיהינום בנוסח צפון קוריאה של היום .  בדומה לתחזיתו של ג'ורג' אורוול ,  להפצת התעמולה שלהם משתמשים המארגנים ותומכיהם ב-Newspeak ,  לשון הרמייה שהופכת שקר לאמת ,  כביכול .  ייתכן בהחלט שמניעיהם של חלק מאלה שיזמו את המחאה היו לגיטימיים ,  כלומר מה שדחף אותם היה שיקולים חברתיים וכלכליים אמיתיים .  אך בתוך זמן קצר הכל הפך להפגנה פוליטית שמאלנית ,  אינטרסנטית ,  שמטרתה היא פוטש אנטי-דמוקרטי נגד ממשלת ישראל .  
אין ספק שיש בין המפגינים כאלה שחשים סובייקטיבית שהשגשוג הכללי דילג עליהם .  אצל חלק מהם התחושה הזאת משקפת מצב אמיתי ,  אך אצל אחרים זה חוסר פרגון למצליחים ,  או פשוט היעדר נתונים אישיים מתאימים .  מי שדורשים שהממשלה ,  כלומר המדינה ,  תתערב בכל דבר ,  תעשה כל דבר ,  תהיה ממונה על כל דבר ,  תפעל בניגוד לכוחות השוק ונגד רצונם החופשי של אזרחיה - כלומר תבנה דירות ,  תקבע את מחירי המצרכים ,  כולל החיתולים והמוצצים של ילדינו - יביאו בסופו של דבר למה שאורוול כינה שלטון  " האח הגדול ":  טוטליטריות של מנגנון המדינה הכל יכול ,  או במילים אחרות פשיזם או בולשביזם  ( ואין הבדל ביניהם )  .  לכך יש להוסיף ,  כפי שבכיר הכתבים הכלכליים בישראל נחמיה שטרסלר הסביר במאמרו ב"הארץ ",  שכל ההצעות האלה גם אינן יעילות ,  ואם תאומצנה ,  סופן לפגוע בעיקר באותו ציבור של צעירים שמעלה אותן .
 אמת ,  רק עיוור לא יראה שלחלק מהאוכלוסייה יש בעיה אמיתית עם מחירי הדיור .  אבל הממשלה הזאת ,  שלא כקודמותיה ,  מודעת לכך והציעה פתרונות ממשיים ומיידיים לפתרונה .  ואכן ,  את מינהל מקרקעי ישראל במתכונתו הנוכחית מזמן צריך היה לפרק  ( אף שבעיר האוהלים ברוטשילד דווקא רוצים את ההפך )  .  ולא רק בגלל יוקר הקרקעות ,  אלא גם בגלל הביורוקרטיה והשחיתות .  נתניהו נחוש לעשות זאת ,  אך למינהל הרי אין כמעט קרקעות במרכזי הערים - אז מה לעניין זה וליוקר הדיור בתל אביב ? 
שלטון הרחוב והכיכרות מביא עימו באופן בלתי נמנע אנרכיה שסופה עלול להיות דיקטטורה ושלטון של מיעוט אינטרסנטי על הרוב .  ללא שלטון החוק גם אין דמוקרטיה - ואין זה מקרי שיש מי ששואף לחתור תחת שניהם  ( וביקור חיילי מילואים במדים במאהל ברוטשילד ממחיש את הסכנה הזאת )  .  יש לקוות שהשכל הישר והניסיון ההיסטורי שלנו כעם וכבודדים יעצרו את ההידרדרות שג'ורג' אורוול הזהיר מפניה .
 
בין הלגיטימי ללא לגיטימי
nan
