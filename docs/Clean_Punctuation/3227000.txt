הקוסם :  כך נתניהו העלים את הסכסוך מהקולנוע הישראלי
דווקא ראש הממשלה הכי הוליוודי שהיה פה לא התערב בקולנוע המקומי באופן ישיר וגם כמעט לא מאוזכר בו .  עם זאת ,  הקדנציה השנייה שלו גרמה לנו ולעולם כולו לאבד עניין בפתרון אפשרי לסכסוך הישראלי-פלסטיני ,  וכך גם הובילה להתפוגגותו מן המסכים .  דור נתניהו ,  חלק ג'
יחסי הגומלין בין בנימין נתניהו לקולנוע הישראלי מלאי סתירות .  מצד אחד ,  מדובר אולי בראש הממשלה הכי קולנועי שהיה כאן :  אחד שנחשב אשף בהופעה מול מצלמה ,  למד אצל מורה אמריקאית אגדית בתחום ,  וסביר להניח כי יכול היה לפתח קריירה כלשהי במשחק .  הוא גם הפוליטיקאי הכי אמריקאי שהיה כאן ,  ולכן גם הכי הוליוודי - כזה שמושפע באופן מוצהר מרונלד רייגן ודונלד טראמפ ,  שניים שהופיעו בסרטים לפני כניסתם לבית הלבן .
 אך בניגוד לנשיאים האמריקאים לדורותיהם ,  שהקפידו לתחזק אולם הקרנה פרטי במעונם ,  כמעט אף פעם לא שמענו את נתניהו מדבר על סרט שראה .  בניגוד לפוליטיקאים רבים אחרים ,  גם לא ראינו אותו בפרמיירה או בטקס קולנועי כלשהו .  אחת ההופעות הציבוריות האחרונות של יצחק רבין ז"ל היתה בטקס האוסקר הישראלי .  ביבי מעולם לא דרך שם .  נוסף לכך ,  גם לא חזינו באזכורים לדמותו ,  בטח לא בעשייה העלילתית .  חוץ מ"קינג ביבי "  הטרי ,  קשה לחשוב על יצירות קולנועיות שמזכירות אותו ,  אפילו לא בעקיפין .  
נתניהו אוהב את אמריקה ,  אבל אולי אינו משתגע במיוחד על הוליווד ,  או על סרטים בכלל .  ואולי הוא פשוט היה עסוק מדי ,  או דווקא ביישן והססן מדי .  ייתכן גם שזה נובע מאימוצו את הגישה האמריקאית ,  המתנגדת להתערבות יתר של הממשלה בתרבות ,  וסבורה כי התנהלות שכזו ראויה יותר לקומיסרים קומוניסטים .  לכן ,  ביבי אמנם לא התאמץ לרסן את מירי רגב כשזו הסתערה על האמנים המקומיים ,  אך מצד אחר ,  גם לא ממש פעל למענה - עובדה שהיא לא הצליחה להעביר את חוק הנאמנות בתרבות ,  או בכלל לחולל רפורמות משמעותיות כלשהן .
 עם זאת ,  לא רק ישראל השתנתה בעידן נתניהו ,  אלא גם המסך הגדול שלה .  קודם כל ,  בין הקדנציה הראשונה לזו הנוכחית ,  הקולנוע המקומי עבר שינויים שהדהדו את התהפוכות בתרבות המקומית ובחברה הלאומית בכלל :  התעשייה נהיתה פריפריאלית ,  מזרחית ורוחנית יותר ,  והחלה לעסוק בדת ובמסורת הרבה יותר מאשר בעבר .  לכך לא היה בהכרח קשר ישיר או עקיף לפועלו של ביבי עצמו ,  אבל שינוי דרמטי אחר דווקא כן קשור בו .  
הכוונה היא ,  כמובן ,  להתאדותו של הסכסוך הישראלי-פלסטיני מן הקולנוע הזה .  אמנם ,  התעשייה הישראלית אף פעם לא היתה שמאלנית כפי שנטו לחשוב ,  וגם לא כפייתית לצבא ולמצב במזרח התיכון כמו התדמית שהודבקה לה .  עם זאת ,  אין ספק שהסוגיות הללו בהחלט עמדו כאן במרכז הבמה הקולנועית - תופעה שהגיעה לשיאה בשנות השמונים ,  רגע לפני שהכוכב ההוליוודי חזר לארץ מן האו"ם ,  בדרכו לכבוש את ההנהגה המקומית .
 הסוגיות הללו המשיכו להעסיק את הקולנוענים המקומיים גם בזמן הקדנציה הראשונה של נתניהו ואחריה .  בין אמצע לשלהי העשור הקודם ,  למשל ,  חזינו בגל סרטים על מלחמת לבנון השנייה ,  שהולידו שלושה מן התוצרים הבולטים בתולדות הקולנוע המקומי  - " בופור ",   " ואלס עם באשיר "  ו"לבנון ".  אך ב-2009 נתניהו חזר לשלטון ,  והפעם כדי להישאר בו ,  וכך החל תהליך שבסופו התעשייה הישראלית החזירה את הנשק למחסן .  
ההמחשה הטובה ביותר לכך הגיעה בשנה שעברה : " שתי אצבעות מצידון ",  סרט על מלחמת לבנון הראשונה ,  איבד אחרי שלושים שנה את תואר הלהיט הקופתי הגדול בדורנו ,  ומי תפס את מקומו ?   " מכתוב ",  קומדיה שאין לה שום נגיעה לפוליטיקה ,  והפכה לבלוקבסטר מפלצתי וטיפוסי לעידן ביבי ,  שבו הסכסוך נותר מחוץ לתמונה .  
היו בעשור האחרון שני להיטים צבאיים גדולים , " אפס ביחסי אנוש "  ו"הלהקה האחרונה בלבנון ",  אבל הם עסקו יותר בסאטירה על הביורוקרטיה הפנים-צה"לית ,  ופחות בצד השני של המטבע .  והיה גם את  " פוקסטרוט ",  אבל הוא היוצא מן הכלל שמעיד על הכלל ,  וכה חריג בנוף ,  עד שלא פלא כי עורר היסטריה כה גדולה .  והיו גם את הסרטים של עמוס גיתאי ואודי אלוני ,  אבל הם פועלים בשולי התרבות המקומית ,  והתהודה הקלושה לה זכו יצירותיהם בקרב הקהל המקומי רק מוכיחים באיזו מידה העיסוק בסכסוך נהיה שולי גם כן .  
זה לא קרה בגלל שנתניהו ציווה לעצור את כל ההפקות בנושא ,  כיוון שהוראה כזו לא ניתנה ,  כמובן .  זה גם לא היה רק בגלל השפעתה המסרסת ללא ספק של מירי רגב ,  שאמנם נהוג להאשים אותה בהכל ,  אבל מהפכות של ממש היא לא חוללה ,  ובכל מקרה כיהנה כשרת התרבות רק ארבע שנים .
 זה קרה ,  לדעתי ,  מסיבה אחרת :  קולנוע ,  אפילו כזה שאינו מסחרי במובהק כמו התעשייה הישראלית ,  הוא אמנות רלוונטית וקולקטיבית .  מאז ומעולם ,  בכל מדינה ובכל תקופה ,  היא משקפת את הזמן והמקום שבו נעשתה ,  מנהלת דיאלוג עם הקהל ועוסקת במתחים שמעניינים אותו .  אם לא מדברים על הכיבוש מחוץ לאולמות ,  למה שיעשו זאת בתוכם ? 
בתחילת הקדנציה השנייה והבלתי נגמרת של נתניהו ,  לפני כעשור ,  ענייני הסכסוך עוד היו חמים בכותרות :  המו"מ המתקדם של אולמרט עם אבו-מאזן ,  יוזמת ז'נבה ,  נאום בר-אילן ,  הדיבורים על פתרון שתי מדינות לשני עמים ,  המחויבות של אובמה לנושא וכיוצא בכך .  עם הזמן ,  כל זה הלך והתפוגג ,  כמו קריירה של כוכב הוליוודי דועך .  עדות לכך ראינו בקמפיינים האחרונים :  בחירות 2013 היו סביב המחאה החברתית ;  אלה של 2015 נוצרו בגלל חוק ישראל היום ;  והמערכה שמתנהלת כרגע אמנם מתרכזת בענייני חוץ וביטחון ,  אבל רוב המפלגות עושות זאת מתוך התייחסות לשלום ואפילו לפשרה כסוג של אשליה ,  אז לא פלא שבימינו כבר לא רואים סרטים כמו  " ביקור התזמורת ". 
ויש גם עניין נוסף .  תעשייה כמו זו הישראלית תלויה במידה רבה בגורמים זרים :  מה מעניין קרנות בינלאומית ,  מה מחפשים מנהלי פסטיבלים ברחבי העולם ,  מה מושך מפיקים אירופאים וכיוצא בכך .  בשלב כלשהו בעשור האחרון ,  כל אלה הבינו שאין פתרון באופק לסכסוך הישראלי-פלסטיני ,  וכי הוא לא הולך לזוז לשום מקום ,  בשום צורה .  הם התעייפו מהנושא ,  והמשיכו הלאה - זה לא שחסר צרות אחרות בעולם ,  ובחלק מהמקרים דווקא כן יש תקווה לשינוי .  
אז עולם הקולנוע לא התעייף לחלוטין מן התעשייה הישראלית וגם לא מן העניין הפלסטיני ,  אבל כן חדל לחפש משלים על דיאלוג בין שני העמים :  משהו שנשמע כל כך לא רלוונטי כרגע .  תחת זאת ,  הוא מבכר סרטים תוצרת הארץ העוסקים בשאלות של הגירה או זהות ,  מלכתחילה שתי הסוגיות שהכי מטרידות את אירופה כרגע ,  למשל  " מילים נרדפות "  ו"ערבים רוקדים ".  בכל הקשור לחברה הפלסטינית ,  ההעדפה היא לכאלה העוסקים בה בלי לדבר בהכרח על הסכסוך ועל הכיבוש ,  ועם ביקורת פנימית ,  למשל על הפטריארכליות שיש בתוכה - משהו שראינו ב"לא פה ,  לא שם "  וב"סופת חול ". 
נכון ,  הקולנוע התיעודי פעיל יותר מזה העלילתי בכל הקשור לעיסוק בסכסוך .  אך גם בגזרה הזו ,  הסרטים מעטים יחסית ,  והם לא עומדים בקדמת הבמה ,  בטח לא בשנים האחרונות .  מעניין למשל היה לראות את הנתונים שפירסמה yes דוקו על התכנים הכי נצפים בערוץ בשנה האחרונה . " יומני אוסלו "  המושקע והמדובר הגיע למקום התשיעי בלבד .  את השלישייה הפותחת תופסים שלושה סרטים אחרים ,  שאין להם שום נגיעה לתהליך השלום : " בית.פזמון "  על ההיסטוריה של המוזיקה הישראלית , " תיק חיי "  על חקירות משטרה פליליות - ו"קינג ביבי "  כמובן .  הוא אמנם עוסק בנתניהו ,  ועושה זאת בצורה לגיטימית ,  מצוינת ומאירת עיניים ,  אך מתמקד יותר בכישוריו הרטוריים וביכולתו לסחוף המונים ,  ופחות בתפיסת העולם שלו בכל הקשור לכך שאין פרטנר ושלנצח נאכל חרב .  
רק מתבקש ,  אם כך ,  שהסרט היחיד שבכל זאת נעשה על אודותיו של ראש הממשלה ימחיש את השפעתו על התעשייה המקומית ,  ואת הצורה בה העלים ממנה את העיסוק בסכסוך .  קשה להאמין שנתניהו התכוון לכך וסביר להניח שבכלל לא אכפת לו - מעניין אותו מה שיכול לעזור לו לנצח בקלפי ,  ועם כל הכבוד לקולנוע הישראלי ,  האימפקט שלו על הציבור זניח .  
אך אם נתייחס לקדנציה השנייה של נתניהו כמעין סרט המשך ,  אז אין ספק של"ביבי 2 "  היתה השפעה ניכרת על המסך הגדול שלנו ,  ועל מה שרואים ולא רואים בו .  ככה זה :  לפעמים לא צריך לשחק בסרטים ,  לכתוב אותם או אפילו לצפות בהם ,  כדי לקבוע מה יהיה בהם .  

הקוסם :  כך נתניהו העלים את הסכסוך מהקולנוע הישראלי
דווקא ראש הממשלה הכי הוליוודי שהיה פה לא התערב בקולנוע המקומי באופן ישיר וגם כמעט לא מאוזכר בו .  עם זאת ,  הקדנציה השנייה שלו גרמה לנו ולעולם כולו לאבד עניין בפתרון אפשרי לסכסוך הישראלי-פלסטיני ,  וכך גם הובילה להתפוגגותו מן המסכים .  דור נתניהו ,  חלק ג'

