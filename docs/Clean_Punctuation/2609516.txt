נתניהו : " התחלתי במאמצים להרכבת ממשלה רחבה כבר הערב "
 למרות ירידת הליכוד-ביתנו לפי המדגמים ,  הכריז ראש הממשלה כי התוצאות הן  " הזדמנות לעבור שינויים שאזרחי ישראל מייחלים להם ".  ליברמן : " נגדיל את המחנה הלאומי כולו "
" אני גאה להיות ראש הממשלה שלכם ואני מודה לכם שנתתם לי את ההזדמנות בפעם השלישית להנהיג את מדינת ישראל "   כך סיכם הלילה  ( רביעי )  ראש הממשלה בנימין נתניהו את מערכת הבחירות האחרונה לאחר פרסום תוצאות המדגמים שהעניקו לליכוד-ביתנו 31 מנדטים . " תודה רבה לכם ותודה רבה לאזרחי ישראל .  שוב הוכחתם שישראל היא דמוקרטיה תוססת ,  דינאמית ,  דמוקרטיה למופת ",  הוסיף נתניהו בנאום שנשא בגני התערוכה .  
נתניהו הוסיף כי הוא  " מאמין שתוצאות הבחירות מהוות הזדמנות לעבור שינויים שאזרחי ישראל מייחלים אליהם ושישרתו את כלל אזרחי ישראל .  אני מתכוון להוביל את השינויים הללו ולצורך זה עלינו להקים ממשלה רחבה ככל הניתן ,  והתחלתי במשימה כבר הערב ".  לדברי נתניהו , " הממשלה שנקים תתבסס על העקרונות הבאים :  ראשית ,  עוצמה ביטחונית מול האתגרים שבפנינו ,  והאתגר הראשון היה ונשאר למנוע מאירן נשק גרעיני .  שנית ,  אחריות כלכלית מול המשבר הגלובלי המתמשך .  שלישית ,  אחריות מדינית בחתירתו המתמדת לשלום אמת .  רביעית ,  הגברת השוויון בנטל .  חמישית ,  הפחתת יוקר המחיה ,  ובראש ובראשונה הפחתת מחירי הדירות בישראל ".  
עוד אמר נתניהו כי  " מערכת הבחירות מאחורינו והאתגרים והמשימות שפירטתי ועוד כמה שנפרט בימים הקרובים לפנינו .  אני רואה שותפים רבים למשימה הזאת ,  ונשלב ידיים ובעזרת ה' בשילוב ידיים ובממשלה רחבה יחד נצליח .  אני מבקש להודות לליברמן  תודה רבה ,  ליו"ר מטה הבחירות גדעון סער ,  ליו"ר מטה ההסברה גלעד ארדן לשרי הליכוד וישראל ביתנו ,  לחברי הכנסת ,  לפעילים ולפעילות .  לכו לישון ,  מחר מתחילים מחדש ".  
שר החוץ לשעבר ומספר 2 ברשימת הליכוד-ביתנו לכנסת ,  אביגדור ליברמן ,  אמר לאחר פרסום המדגמים כי  " אני שמח ששתי המשימות המרכזיות הושגו :  הראשונה ,  להקים ממשלה לאומית .  השנייה ,  להבטיח את ההמשכיות של ראש ממשלת ישראל בנימין נתניהו .  חמשת העקרונות כפי שפירט ראש הממשלה מאפשרים לא רק להקים קואליציה יציבה לארבע השנים הבאות אלא גם להגדיל את המחנה הלאומי כולו .  גם עכשיו ,  גם בדיעבד ,  אין לי ספק שהצעד שעשינו היה צעד עקרוני ,  אמיץ ,  נכון והעתיד יוכיח את זה ".  
למרות שהמפלגה איבדה יותר מעשרה מנדטים לפי המדגמים לעומת הבחירות הקודמות ,  גם השר גדעון סער ניסה לשדר אופטימיות . " מצפה לילה ארוך .  מכל תוצאות המדגמים ברור :  הרשימה הגדולה ביותר היא ליכוד ,  לגוש הימין יש רוב מוחלט ולכן ראש הממשלה הבא יהיה בנימין נתניהו ",  הכריז שר החינוך .
 סער אמר כי הליכוד יזמין את כל המפלגות הציוניות לקחת חלק בממשלה . " אני שומע כל מיני ספקולציות - כפי שהזהרנו מראש הניסיונות של מפלגות השמאל שיהיה גוש חוסם .  מה שברור מהתוצאות שהמחנה הלאומי ניצח .  אנחנו רואים את השנאה מהעיניים ,  תהיו קצת רגועים .  נתניהו יוביל אותנו גם בשנים הבאות .  מי שתהיה לו גישה ממלכתית יוזמן לקחת חלק בממשלה .  יהיה עדיין ניסיון של גורמים מהשמאל לנסות לחסום את נתניהו .  אני מתכוון להירתם למשימה של הקמת הממשלה הבאה ",  אמר סער .  
טרם פרסום התוצאות נערכה ישיבה של ראשי מטות הבחירות של הליכוד ,  וגורמים שהיו במטה דיווחו על אווירת נכאים עם חשש מאיבוד השלטון .  הפעילים המרכזיים טלפנו לראשי המטות בערים כדי להוציא את תומכי הליכוד מהבית ולכל מי שמוגדר כתומך ליכוד וטרם הצביע .  הודעות סמס עם מסר מראש הממשלה נשלחו ל- 80,000 פעילים .  בהודעה נכתב : " שלטון הליכוד בסכנה .  עזבו הכל ולכו להצביע עכשיו מחל .  זה חשוב להבטחת עתידה של מדינת ישראל ".  
כפי שהתממש ,  בליכוד חששו ממעבר קולות למפלגת  " יש עתיד "  של יאיר לפיד ,  שמקבלת לפי המדגמים 18 עד 19 מנדטים .  טרם פרסום המדגמים ראשי הליכוד קיימו שיחות מוטיבציה עם הפעילים והסבירו להם שעליית לפיד עשויה להוביל ליצירת גוש חוסם של השמאל . " אנחנו מזהים שלפיד בעלייה על חשבוננו והדאגה ממנו נובעת מהעובדה שהוא יכול לחבור לגוש חוסם כפי שעשה בניסיון החבירה עם השמאל במערכת הבחירות ",  אמר יו"ר מטה ההסברה של הליכוד ,  השר גלעד ארדן ,  לוואלה !  חדשות .
  ( עדכון ראשון :  22:21 ,  22.01.13 )  

נתניהו : " התחלתי במאמצים להרכבת ממשלה רחבה כבר הערב "
 למרות ירידת הליכוד-ביתנו לפי המדגמים ,  הכריז ראש הממשלה כי התוצאות הן  " הזדמנות לעבור שינויים שאזרחי ישראל מייחלים להם ".  ליברמן : " נגדיל את המחנה הלאומי כולו "
 
