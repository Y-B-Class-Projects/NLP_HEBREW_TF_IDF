בגרמניה מאשימים :  נתניהו פוצץ את עסקת שליט
גורמים בשירות הביון הגרמני האשימו את ראש הממשלה באחריות לקריסת העסקה לשחרור החייל החטוף .  בלשכת נתניהו דוחים את ההאשמות : " נחושים לשמור על ביטחון ישראל "
  ( צילום :  רויטרס ,  הערוץ הראשון ,  עריכה :  יאיר דניאל ,  קריינות :  אילן שניג ) 
העסקה לשחרור החייל החטוף גלעד שליט מתעכבת ועומדת לפני קריסה ,  בשל סירוב ישראלי לחתום על ההסכם אליו הגיעו הצדדים במשא ומתן .  כך דווח הבוקר  ( ראשון )  בשבועון הגרמני  " דר שפיגל ".  לפי הדיווח ,  המתבסס על גורמים בשירות הביון הגרמני ,  ראש ממשלת ישראל בנימין נתניהו היה אמור לחתום על העסקה לקראת סוף 2009 ,  בחג המולד ,  אולם סירב לעשות זאת וטען כי תנאי ההסכם אינם מקובלים עליו .  זאת אף שהתנאים הללו סוכמו מראש לאחר חודשים של משא ומתן .
 גורמים בשירות הביון הגרמני המעורים בפרטי המשא ומתן טוענים כי  " במקום לחתום על ההסכם עליו שקדו נתניהו ושליחיו למשא ומתן ,  ראש ממשלת ישראל הציג תנאים חדשים לחלוטין ,  העמיד בפני הפלסטינים אולטימטום חדש ודרש מהם לחתום עליו מיד ,  ללא כל התייעצות ".  לפי הגורמים ,  התנאים החדשים אותם הציב נתניהו עמדו כמעט בניגוד מוחלט לכל מה שהצד הפלסטיני הסכים לו בעבר במשא ומתן .
 לפי הדיווח בדר שפיגל ,  בגרמניה כועסים על התנהלותו של נתניהו בסבב השיחות האחרון ,  וגורמים בשירותי הביון הגרמני אף טענו כי התנהגותו של ראש ממשלת ישראל פגעה במוניטין של שירותי הביון ,  בתיווך במגעים בין צדדים יריבים בעולם .
 בלשכת ראש הממשלה הגיבו הבוקר לפרסומים . " המשא ומתן להחזרת גלעד שליט הוא תהליך ממושך ומורכב ,  שדורש עצבי ברזל ",  אומרים בלשכה . " ראש הממשלה בנימין נתניהו נחוש לכל אורך התהליך לשמור על האינטרסים הביטחוניים של מדינת ישראל .  עמדתו העקבית היא שיש לאזן בין הרצון העז של כולנו להביא את גלעד הביתה בריא ושלם ,  לבין הצורך למנוע מאסירים מסוכנים מאוד וכאלה שרצחו במו ידיהם לחזור למקומות שמהם יוכלו לפגוע באזרחי ישראל ". 
גם ראש הלשכה המדינית של חמאס ,  חאלד משעל ,  הטיל על ישראל את האחריות להכשלת המגעים לגיבוש עסקת שליט .  בנאום שנשא ביום שישי בדמשק לציון שנה למבצע 'עופרת יצוקה' ברצועת עזה ,  אמר משעל : " מה שטרפד את העסקה הוא המשחקים הישראלים .  נתניהו ניסה לעשות מה שאולמרט עשה לפניו .  ישראל היא הנושאת הבלעדית באחריות לטרפוד העסקה ". 
משעל הוסיף ואמר בנאומו כי החייל החטוף גלעד שליט  " לא ישוב אל ביתו לפני שאסירינו ואסירותינו ישוחררו מבתי הכלא בישראל ".  הוא הבהיר כי ארגונו לא מתכוון לוותר על עקרונותיו הלאומיים ועל דרך ההתנגדות : " לא נוותר על זכויות עמנו ,  לא נוותר על עקרונותיו .  חמאס לא ישתנה עד שהאדמה תשוחרר ,  עד שירושלים תושב ועד שזכות השיבה תושג ". 

בגרמניה מאשימים :  נתניהו פוצץ את עסקת שליט
גורמים בשירות הביון הגרמני האשימו את ראש הממשלה באחריות לקריסת העסקה לשחרור החייל החטוף .  בלשכת נתניהו דוחים את ההאשמות : " נחושים לשמור על ביטחון ישראל "
 
