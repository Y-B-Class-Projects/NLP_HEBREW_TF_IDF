נתניהו צפוי לטוס לוושינגטון כדי לגייס מתנגדים להסכם הגרעין
הקונגרס האמריקני יידרש להסיר את הסנקציות מעל איראן .  בביקורו בספטמבר בארה"ב יעשה ראש הממשלה מאמץ לשכנע חברי קונגרס וסנאטורים דמוקרטים להתנגד לכך .  וגם :  האם יהיה מוכן ללכת לקראת הפלסטינים כדי לשנות את דימויו החיובי ?  רוחאני ינאם הערב ,  לאחר חתימה על ההסכם
 ( ד"ר אפרים סנה ,  שמתריע כבר מ-1993 על הגרעין האיראני ,  בראיון לאולפן וואלה ! NEWS )  
ישראל נערכת ליום שאחרי הסכם הגרעין :  בירושלים סרבו להתרשם בימים האחרונים מהדיווחים על קשיים בשיחות הגרעין בין איראן למעצמות ,  והתעקשו כל העת כי הסכם בין הצדדים הוא בלתי-נמנע ,  שכן לטענת ראש הממשלה נתניהו ,  המעצמות הלכו והגדילו את ויתוריהן לצד האיראני .  את הדיווחים על קשיים ופערים בין הצדדים ,  פטרו בירושלים כ"העמדת פנים לצרכי משא ומתן ".  
בין אם הטענה הזו הייתה נכונה ובין אם לא ,  הבוקר  ( שני )  גם בווינה ,  שם נערכות השיחות ,  כבר מודים כי הסכם בין הצדדים הוא בלתי נמנע ,  וההערכה היא שייחתם ביממה הקרובה .  על רקע הערכה זו צפוי לשאת הערב בשעה 20:30  ( שעון ישראל )  נשיא איראן ,  חסן רוחאני ,  נאום מיוחד לאומה .
 על פי דיווחים בתקשורת האיראנית ,  נותרו אמנם עוד שתי מחלוקות מהותיות ,  בנוגע לאמברגו הנשק על איראן  ( שרוסיה וסין מעוניינות לבטלו )  ובנושא ה"רשימה השחורה "  של בכירים איראנים שנמצאים תחת חרם בינלאומי ,  אולם בהנחה שהסוגיות הללו ייפתרו ,  ההסכם יוצג - והמאבק של היום שאחרי ייצא לדרך .  
מבין שש המעצמות השותפות למשא ומתן עם איראן ,  חמש צפויות לאשר את ההסכם ללא כל קושי :  רוסיה ,  סין ,  צרפת ,  בריטניה וגרמניה .  גם במועצת הביטחון של האו"ם ,  שעשויה להידרש להצביע על הסרת חלק מהסנקציות מעל איראן ,  לא צפויים קשיים מיוחדים .  אולם בכל הנוגע לחלקה של ארה"ב בהסכם ,  שם צפוי מאבק לא פשוט בין ממשל אובמה לבין מתנגדי ההסכם ,  מאבק שישראל תשחק בו תפקיד מרכזי בחודשיים הקרובים .  
עוד כתבות בנוגע לשיחות הגרעין:הסכם הגרעין צפוי להיחתם הערב :  מטרת המערב - להרוויח זמןקרי : " נפתרו כמה נושאים בולטים בשיחות הגרעין"שר החוץ הגרמני :  קרובים לחתימה על הסכם ,  הכל תלוי באיראן 
החלק החשוב ביותר בהסכם מבחינת האיראנים הינו הסרת סנקציות הבינלאומיות ,  שחונקות את הכלכלה שלהם .  הסנקציות של האיחוד האירופי ,  האו"ם ,  רוסיה וסין צפויות להיות מוסרות באופן יחסית פשוט ,  וכך גם סנקציות שהממשל האמריקני הטיל על איראן מתוקף  " צו נשיאותי ",  כלומר החלטה אישית של הנשיא .  עם זאת ,  כדי להסיר מעל איראן גם את הסנקציות שהוטלו עליה מטעם הקונגרס האמריקני ,  נדרש אישור מיוחד של הקונגרס ,  ועל כך צפוי להתחולל עיקר המאבק .  צריך להבהיר :  אמנם חברות הענק מאירופה ומאסיה יהיו רשאיות לעשות עסקים עם איראן ,  אבל כל עוד הסנקציות של הקונגרס עומדות בעינן  חברות אלה לא יהיו רשאיות לעשות עסקים גם בארצות הברית ,  ויהיו חשופות בה להליכים משפטיים .
 באפריל האחרון אימץ הקונגרס האמריקני חקיקה לפיה כל הסכם עם איראן יועבר לקונגרס לצרכי עיון ופיקוח .  החקיקה כללה בתחילת הדרך סעיפים שהתבססו על נאומו של נתניהו בקונגרס במרץ האחרון ,  כגון דרישה מאיראן להכיר בישראל ולחדול מפעילות הטרור שלה ,  אולם לאחר שהתברר שהסעיפים הללו יובילו לכך שההצעה תיפול ,  הסכימו הרפובליקנים  " לרכך "  את ההצעה כדי לזכות בתמיכתם של מספיק סנאטורים דמוקרטים .  בנוסח שאושר לבסוף ,  הממשל האמריקני נדרש להעביר את ההסכם לעיונו של הקונגרס לתקופה של כחודשיים ,  שככל הנראה תחל היום בלילה .  
לאחר תקופת העיון - שחלק נרחב ממנה הקונגרס יהיה בפגרה - יצביעו הסנאט ובית הנבחרים על הסרת הסנקציות .  על פי החקיקה ה"מרוככת "  שאושרה באפריל האחרון ,  אובמה זקוק לתמיכתה של שליש בלבד מקרב חברי הסנאט או בית הנבחרים ,  כדי להסיר את הסנקציות .  במילים אחרות ,  על אובמה לקבל את תמיכתם של 34 סנאטורים דמוקרטים ,  או לחלופין 146 חברי בית הנבחרים .  לפני כחודשיים שלחו 151 חברי בית הנבחרים ,  כולם דמוקרטים ,  מכתב תמיכה לנשיא אובמה ,  בו הביעו את תמיכתם בהסכם המתגבש עם איראן .  אם כל אותם 151 ידבקו בגיבוי לנשיא ,  אובמה יוכל להעביר את ההסכם באופן דחוק אך מספיק .  
מבחינת ישראל ,  המטרה העיקרית תהיה לשכנע כמה שיותר חברי קונגרס וסנאטורים דמוקרטים  " להחליף צד "  ולהיות מוכנים להכשיל את הסרת הסנקציות של הקונגרס ,  ובכך אולי גם את הסכם הגרעין כולו .  כחלק ממאמצי השכנוע ,  ראש הממשלה נתניהו צפוי לבקר בוושינגטון בחודש ספטמבר ,  אז יגיעו רגעי ההכרעה .  טרם ברור אם הביקור יוצמד לביקורו המתוכנן גם כך של נתניהו בעצרת האו"ם בניו יורק ,  או שמא ראש הממשלה יטוס במיוחד לבירה האמריקנית במועד נפרד .  
בחודש אפריל האחרון אמר מנהיג הרפובליקנים בקונגרס ,  ג'ון ביינר ,  כי הסיכויים להכשיל את הסכם הגרעין בקונגרס שואפים לאפס .  ביינר אמר את הדברים באירוע סגור של בכירי המפלגה הרפובליקנית שהתקיים במלונו הפרטי של איל ההון שלדון אדלסון ,  בעלי העיתון  " ישראל היום ".  כדי להצליח בכל זאת להכשיל את ההסכם ,  מתנגדי ההסכם צריכים לעקוב גם אחרי מה שיקרה בצד האיראני .  אם איראן תגביר בחודשיים הקרובים את פעילות הטרור שלה ברחבי העולם ,  ותמשיך בהסתה האנטישמית הבוטה שלה נגד ישראל ,  בהחלט ייתכן שהדבר ישפיע על המחוקקים בוושינגטון .  אם ,  לעומת זאת ,  הסכם הגרעין יחזק את ה"מתונים "  במדינה ,  כפי שממשל אובמה טוען שיקרה ,  הדבר עשוי דווקא לעבוד בכיוון ההפוך .  
מה שנכון לגבי האיראנים ,  נכון גם לגבי ישראל .  כדי להכשיל את הסרת הסנקציות ,  נתניהו אינו צריך לשכנע את המחוקקים הרפובליקנים - שרובם ככולם תומכים בעמדתו בכל מקרה .  המבחן הגדול שלו הוא ביכולת לשכנע כמה עשרות מחוקקים דמוקרטים  " לערוק צד ".  כחלק מהניסיון הזה ,  נתניהו עשוי להידרש לצעדים לא פופולריים בקרב מפלגתו דווקא בנושא הפלסטיני ,  כדי לחזק את הדימוי החיובי שלו בקרב אותם מחוקקים הדורשים שכנוע .  מה בדיוק הוא ישלוף מהכובע ,  והאם זה יספיק ?  את התשובות נגלה בחודשיים הקרובים ,  שצפויים להניב סערה של ממש ביחסי ישראל-ארצות הברית .  

נתניהו צפוי לטוס לוושינגטון כדי לגייס מתנגדים להסכם הגרעין
הקונגרס האמריקני יידרש להסיר את הסנקציות מעל איראן .  בביקורו בספטמבר בארה"ב יעשה ראש הממשלה מאמץ לשכנע חברי קונגרס וסנאטורים דמוקרטים להתנגד לכך .  וגם :  האם יהיה מוכן ללכת לקראת הפלסטינים כדי לשנות את דימויו החיובי ?  רוחאני ינאם הערב ,  לאחר חתימה על ההסכם

