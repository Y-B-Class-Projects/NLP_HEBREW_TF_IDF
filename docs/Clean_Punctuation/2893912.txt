 " נאום השתיקה "  של נתניהו : " ישראל תעשה הכול כדי להגן על עצמה "
 ראש הממשלה נשא נאום תקיף בעצרת הכללית של האו"ם ותקף את הסכם הגרעין ,  איראן והיחס של העולם לאיומיה להשמיד את ישראל .  לדבריו ,  הוא מוכן לחדש את המו"מ עם אבו מאזן .  נתניהו שתק במשך שניות ארוכות כדי להמחיש את יחס האו"ם : " נעשה מה שצריך ,  לא מה משנה מה העולם יחליט "
 ראש הממשלה בנימין נתניהו נשא הערב  ( חמישי )  נאום תקיף בעצרת הכללית של האו"ם בניו יורק ובו יצא נגד הרשות הפלסטינית ,  איראן והיחס לישראל .  במהלך הנאום עצר נתניהו את דבריו לשניות ארוכות כדי לשקף ,  לטענתו ,  את השתיקה הרועמת של האו"ם והעולם המערבי לאיומים שאיראן משמיעה נגד ישראל .  עם זאת ,  הוא הוסיף כי הוא מוכן לחזור למשא ומתן עם אבו מאזן ללא תנאים מקדימים .  
נתניהו פתח את נאומו עם פרט מתחילת הקריירה הפוליטית שלו . " אני נושא ברכות מירושלים ,  העיר שבה תקוותיהם וחלומותיהם של העם היהודי לשלום לכל האנושות הדהדו במהלך השנים .  לפני 30 שנים ,  כשגריר ישראל באו"ם ,  עמדתי על דוכן זה לראשונה .  דיברתי אז נגד החלטה שהציגה איראן ,  לגרש את ישראל מהאו"ם .  האו"ם היה ועודנו עוין את ישראל ,  הדמוקרטיה היחידה במזרח התיכון .  סיימתי את אותו הנאום באמרי :  'תשאירו את הקיצוניות מחוץ לדלת' .  יותר משלושה עשורים לאחר מכן ,  כראש ממשלת ישראל ,  יש לי את הזכות לדבר שוב בדוכן זה .  זכות זו תמיד הגיעה עם אחריות מוסרית לומר את האמת ",  אמר .  
לאחר הפתיחה עבר נתניהו לדבר על הסכם הגרעין עם איראן ,  שנחתם בחודש יולי האחרון . " אחרי שלושה ימים שבהם שמעתי את מנהיגי העולם משבחים את ההסכם עם איראן ,  אני אומר :  גבירותיי ורבותיי ,  השאירו את ההתלהבות שלכם מחוץ לדלת .  ההסכם הזה לא מעודד שלום ,  אלא מלחמה .  רק מאז שהוכרז הסכם הביניים בלוזאן ,  איראן העבירה יותר נשק לסוריה ,  שלחה יותר כוחות משמרות המהפכה לסוריה ,  כדי לסייע למשטר הברוטלי של אחד .  איראן שלחה נשק למורדים החות'ים בתימן ,  איימה לבצע הפיכה בירדן ,  העבירה נשק נ"ט לחיזבאללה ונשק מתוחכם כדי שתוכל לפגוע ביעילות בישראל ,  וסייעה לחמאס בעזה .  איראן גם הבטיחה לחמש פלסטינים בגדה המערבית ,  ולשלוח גנרלים לרמת הגולן .  ישראל תמשיך להגיב בכוח לכל מתקפה נגדה מסוריה .  ישראל תמשיך לפעול על מנת למנוע העברת נשק מתקדם לחיזבאללה דרך סוריה ",  טען .  
לקריאה נוספת :" הפצצה של אבו מאזן "  התבררה כרימון הלם חסר משמעותלפיד נפגש בניו יורק עם בכיר סעודי לקידום יוזמת השלום האזורית"אובמה סירב להתחייב שיטיל וטו בהצבעה על מדינה פלסטינית באו"ם "  
לדבריו ,  טהראן ממשיכה ביתר שאת להוות איום חמור על ישראל בפרט ועל העולם המערבי בכלל . " איראן וחיזבאללה מקימות תאי טרור חדשים כל כמה שבועות .  איראן מקימה עשרות תאי טרור כאלה מסביב לעולם .  הם מקימים תאים כאלה גם בחצי הכדור הזה .  אני חוזר ,  איראן עשתה את כל זה ,  כל מה שאמרתי ,  רק בשישה החודשים האחרונים ,  כשהיא ניסתה לשכנע את העולם להסיר את הסנקציות .
" רק תארו מה איראן תעשה לאחר שיוסרו הסנקציות  איראן חסרת רסן 'תטרוף' כל מה שבדרכה .  איראן מוציאה מיליארדי דולרים על נשק ועל טכנולוגיות לוויין .  היא עושה את זה כדי לעודד שלום ?  מיליארדי דולרים של כספים שהוקפאו ויעוברו לאיראן - האם זה יהפוך את הנמר הפרוע הזה לחתלתול ?  ",  הוסיף . " רק הקשיבו לסגן מפקד כוח קודס ,  שאמר בפברואר :  'המהפכה האיסלאמית אינה מוגבלת בגבולות גיאוגרפיים - סוריה ,  לבנון ,  פלסטין ,  תימן ,  נכבשו בידי הרפובליקה האיסלאמית של איראן' . 
" למי שמאמין שהעסקה בווינה תביא לשינוי במדיניות האיראנית ,  רק תקשיבו למה שאמר חמינאי חמישה ימים בלבד לאחר שהושג ההסכם :  'המדיניות שלנו כלפי הממשלה השחצנית של ארצות הברית לא תשתנה' .  ארצות הברית תמשיך להיות האויבת של איראן .  העברת כסף לא רק תעודד דיכוי נרחב יותר בתוך איראן ,  אלא גם תוקפנות כלפי חוץ ".  

לדברי נתניהו ,  העולם הולך שולל אחרי ההבטחות שמשמיעה טהראן . " לו רק הייתי יכול להתנחם בכך שההסכם ימנע מאיראן להשיג נשק גרעיני .  הוא לא .  הוא מציב הגבלות על איראן ,  כי הקהילה הבינלאמית מכירה בכך שאיראן מסוכנת ,  אך יש מלכוד .  אם איראן לא משנה את התנהגותה ,  ואפילו אם היא הופכת למסוכנת יותר בשנים הבאות ,  ההגבלות יוסרו באופן אוטומוטי בכל מקרה .  משטר איסלאמי קיצוני יהיה במרחק של שבועות בודדים מפצצה גרעינית .  זה פשוט לא הגיוני .
" אם איראן רוצה לקבל יחס של מדינה נורמלית ,  שתתנהג כמו מדינה נורמלית .  אבל ההסכם יעניק לה יחס של מדינה נורמלית בכל מקרה .  כלל אצבע שלמדתי במהלך חיי :  כשמקבלים פרס על התנהגות רעה ,  היא רק מחריפה .
" הסכנה הגדולה ביותר שהעולם עומד בפניה היא הזיווג שבין האיסלאם הקיצוני ונשק גרעיני .  אני חושש כי ההסכם הגרעיני יהיה תעודת הנישואין לאיחוד הזה .  אני יודע שאנשים שוחרי טוב מאמינים שההסכם הוא באמת הדרך הטובה ביותר למנוע מאיראן נתיב לפצצה .  אולם ,  הלקח החשוב ביותר מההיסטוריה הוא שהכוונות הטובות ביותר לא בהכרח מונעות תוצאות רעות .  

לדברי נתניהו , " מרבית הישראלים מאמינים שההסכם הוא הסכם רע מאוד .  מה שיותר גרוע ,  אנחנו רואים שהעולם חוגג את ההסכם ,  ממהר לבצע עסקים עם משטר שקורא באופן פומבי להשמדתנו ". 
ראש הממשלה הדגיש כי איראן מהווה איום קיומי כלפי ישראל . " כמה ימים לאחר חתימת ההסכם ,  המנהיג העליון עלי חמינאי פרסם את הספר האחרון שלו .  זו תכנית מפורטת להשמדת ישראל .  בפני מועצת המומחים ,  חמינאי דיבר על ישראל ,  ביתם של שישה מיליון יהודים ,  והתחייב :  'לא תהיה ישראל עוד 25 שנים' . 
" 70 שנים לאחר רצח שישה מיליון יהודים ,  שליטי איראן הבטיחו להשמיד את המדינה שלי ,  לרצוח את העם שלי - והתגובה מהגוף הזה ,  התגובה כמעט מכל מדינה המיוצגת כאן ,  הייתה כלום .  שתיקה רועמת .  שתיקה מחרישת אוזניים ".  
בשלב זה עצר נתניהו ליותר מ-40 שניות על מנת להמחיש את היחס של האו"ם כלפי הסכם הגרעין עם איראן - שתיקה רועמת לסכנה שהיא משקפת לישראל ולעולם המערבי ,  לטענתו .  
הוא הסביר כי  " אולי תוכלו להבין כעת מדוע ישראל אינה מצטרפת אליכם בחגיגות .  אם שליטי איראן היו רוצים להשמיד את מדינתכם ,  אולי הייתם פחות נלהבים מההסכם .  אם מאיראן היו יורים אלפי טילים לעירכם ,  אולי הייתם פחות שמחים ".  
הוא הוסיף כי לא רק ישראל צריכה לחשוש . " אל תחשבו שאיראן היא סכנה רק לישראל .  מחוץ לתוקפנות של איראן במזרח התיכון ולטרור שלה ברחבי העולם ,  היא גם מפתחת טילים בליסטיים שמטרתם היחידה לשאת נשק גרעיני .  לאיראן כבר יש טילים שמגיעים לישראל .  הטילים הבליסטיים הביניבשתיים נועדו לכם ",  אמר .  
לדבריו , " זה לא קל להתנגד למשהו שהתקבל על ידי המעצמות הגדולות בעולם .  תאמינו לי ,  יהיה הרבה יותר קל להישאר בשקט .  אולם לאורך ההיסטוריה ,  העם היהודי למד את המחיר של להיות בשקט .  כראש הממשלה של המדינה היהודית ,  אני מסרב להיות בשקט ".   
" הימים שבהם העם היהודי נותר פסיבי בפני אויבים שקראו להשמדתנו הסתיימו .  לא להיות פסיבי משמעו לדבר על הדברים האלה .  עשינו כך ונמשיך לעשות זאת .  לא להיות פסיבי ,  משמעו גם להגן על עצמנו ,  עשינו כך ,  אנו עושים זאת  ונמשיך .
" ישראל לא תרשה לאיראן להגיע ,  להזדחל לנשק גרעיני .  למנוע מאיראן להגיע לנשק גרעיני היא עדיין המדיניות הרשמית של הקהילה הבינלאומית ,  אולם אסור לאף אחד לפקפק במוכנותה של ישראל להגן על עצמה . 
" בכל דור ודור באו עלינו לכלותינו ",  הוסיף וציין את הבבלים ,  הרומאים ,  האינקוויזיציה ,  הפוגורמים והשואה . " אך העם היהודי נותר עומד ",  אמר . " כעת ,  משטר נוסף קורא להשמיד את ישראל .  כדאי למשטר הזה לזכור שאני מייצג את ישראל ,  מדינה רק בת 70 ,  אך מייצגת עם בן 4,000 שנים .  אך האימפריות הלכו ,  הרייך נעלם .  עם ישראל חי .
" במשך מאות דורות ,  העם היהודי חלם לשוב לירושלים ,  גם בשעותינו הקשות ביותר  והיו הרבה כאלה .  לא ויתרנו על החלום ליישב את ירושלים ,  בירתנו הנצחית .  פליטים יהודים הגיעו מארבע כנפות תבל .  היום ,  כשגל של אנטישמיות שוטף את אירופה ,  יהודים רבים עולים לישראל ומשתתפים בבניית הבית היהודי . 
" הנה המסר שלי לשליטי איראן :  תכניתכם להשמיד את ישראל תיכשל .  ישראל לא תרשה לשום כוח בעולם לאיים על עתידה . 
" הנה המסר שלי לכל המדינות כאן :  כל החלטה שתקבלו כאן ,  כל החלטה שתקבלו בבירותיכם ,  ישראל תעשה כל מה שהיא צריכה ,  על מנת להגן על המדינה ועל העם ".  
נתניהו פנה למנהיגי העולם בדרישה לאכוף את ההסכם עם איראן . " תוודאו שהפקחים אכן מפקחים ,  שהסנקציות שניתן להשיב אותן אכן מושבות ,  ושהעיצומים לא נעלמים מתחת לשטיח הפרסי .  אני מבטיח ,  ישראל תסתכל מקרוב .  מה שהקהילה הבינלאומית צריכה לעשות הוא ברור :  לוודא שאיראן ממלאת את כל התחייבויות בנוגע לנשק גרעיני .  שנית ,  תבחנו את התוקפנות האיראנית באזור .  שלישית ,  להשתמש בסנקציות ובכל הכלים העומדים לרשותכם כדי לפורר את רשת הטרור הגלובלית של איראן ",  אמר .
" ישראל פועלת באופן קרוב עם שותפותינו הערביות כדי להתמודד עם איומי הביטחון מאיראן ומדאעש .  אנחנו גם פועלים עם מדינות אחרות במזרח התיכון ,  כמו גם מדינות באפריקה ,  באסיה ומעבר לכך .  רבים באזור יודעים כי איראן ודאעש הם אובינו המשותפים .  כשהאויבים נלחמים זה בזה ,  אל תחזקו אחד מהם  תחלישו את השניים ",  הוסיף .  
לדברי נתניהו ,  חרף חילוקי הדעות עם וושינגטון ,  ארצות הברית עודנה הידידה הקרובה ביותר של ישראל . " בעוד אנו עובדים יחד עם שותפותינו הערביות בשיתוף פעולה ביטחוני ,  אני מקווה שנבנה רשתות של שיתוף פעולה אזורי .  אבל בישראל אנחנו לא שוכחים שהפרטנר החשוב ביותר שיש לישראל היה ויהיה ארצות הברית .  הברית בין ישראל לארצות הברית אינה ניתנת לערעור .  אובמה ואני מסכימים על כך שצריך להרחיק את הנשק מאיראן . 
" ישראל מעריכה את רצונו של אובמה לסייע לישראל בשיפור הביטחון ולהתמודד עם האתגרים העצומים העומדים בפנינו .  ישראל מעריכה את זה שרגש זה נפוץ בקרב העם האמריקני ונציגיו בקונגרס . 
" חילוקי הדעות שלנו בנוגע להסכם הגרעין הם חילוקי דעות בתוך המשפחה ,  אבל אין לנו שום חילוקי דעות על הצורך לעבוד יחד כדי להבטיח את עתידנו המשותף ",  אמר .  
בשלב זה נתניהו הדגיש את היתרונות שישראל טומנת בחובה . " ישראל מובילה במדע ,  בסייבר ,  בתוכנה ,  במים ,  תרופות ,  ביוטכנולוגיה ותחומים רבים כל כך שעוברים מהפכות בזכות החדשנות הישראלת .  ישראל היא אומת החדשנות . 
" הידע הישראלי הוא בכל מקום ,  במחשבים שלכם ,  בטלפונים ,  בחוות שלכם ,  כשאתם מנווטים עם GPS ,  בכימיה ,  בכלכלה ,  בארון התרופות שלכם .  זה אפילו בצלחת שלכם ,  כשאתם אוכלים עגבניית שרי טעימה ,  שפותחה גם היא בישראל ,  אם לא ידעתם .  אנחנו גאים בהתקדמות האדירה שעשינו בזמן כה קצר .  אנחנו גאים שמדינה כה קטנה עושה תרומה כה עצומה לעולם .  אך החלום של עמנו הנצחי של נביאי התנ"ך ,  החלום יוגשם רק כשיהיה שלום .
" בעוד המזרח התיכון נופל לכאוס ,  הסכמי השלום של ישראל עם ירדן ועם מצרים הם שני אבני פינה של יציבות .  אנחנו שואפים לשלום עם הפלסטינים ".  
נתניהו הוסיף כי ישראל לא ויתרה על חלום השלום ,  דווקא בשל למודת מלחמות . " ישראלים יודעים את מחיר המלחמה .  אני יודע את מחיר המלחמה .  כמעט נהרגתי בקרב ,  איבדתי חברים רבים ,  איבדתי את אחי יוני .  מי שיודע את מחיר המלחמה יכול להעריך בצורה הטובה ביותר מה ברכת השלום תביא לנו ,  לילדינו ,  לנכדינו .
" אני מוכן לשוב באופן מידי לשולחן המשא ומתן עם הפלסטינים ללא כל דרישות מקדימות .  למרבה הצער ,  אבו מאזן אמר אתמול שהוא לא מוכן לעשות זאת .  אני מקווה שהוא משנה את דעתו .  אני מחויב לחזון של שתי מדינות ,  עם מדינה פלסטינית מפורזת המכירה במדינה היהודית .
" תהליך השלום החל לפני שני עשורים ,  אולם למרות המאמצים של שישה ראשי ממשלה ישראלים ,  הפלסטינים סירבו שוב ושוב לסיים את הסכסוך ולהגיע לשלום עם ישראל .  שמעתם את הדחיינות הזאת שוב אתמול בנאומו של אבו מאזן ",  האשים .
 לדבריו , " איך ישראל תגיע לשלום עם פרטנר שלא מוכן אפילו לשבת לשולחן המשא ומתן ?  אסור לפלסטינים להתרחק מהשלום .  אבו מאזן ,  זה קשה ,  אבל אנחנו חייבים את זה לעמינו ,  לנסות ,  להמשיך לנסות ,  כי יחד ,  אם באמת נישא וניתן במקום לדון על המשא ומתן ,  נשב יחד וננסה לפתור את הסכסוך .  אם אכן נעשה זאת עבור העמים שלנו ,  נוכל להגיע לדברים מדהימים יחד ".  
בשלב זה נתניהו תקף את האו"ם בטענה כי הוא פועל בצביעות . " אני לא מופתע  ( מההחלטות של האו"ם )  .  30 שנים לאחר שעמדתי כאן לראשונה ,  אני שואל שוב :  מתי האו"ם ישאיר את הקיצוניות האנטי-ישראלית שלו מחוץ לדלת ?  מתי הוא יפסיק לראות אותה כאיום לשלום ,  ויעזור לה להגיע לשלום ?  אותה השאלה למנהיגים הפלסטינים :  מתי תתחילו לשתף פעולה עם ישראל במקום להסית ?  אבו מאזן ,  הפסק להפיץ שקרים על כוונותיה של ישראל בהר הבית .  ישראל מחויבת לסטטוס קוו .  אבו מאזן חייב לדבר נגד הפעולות של קיצוניים שמבריחים חומרי נפץ לאל אקצא ומאיימים על המתפללים היהודים והמוסלמים ועל האתר הקדוש הזה ",  אמר .
 לדבריו , " ישראל תמיד תכבד את המקומות הקדושים לכולם .  ישראל היא מגדלור של סובלנות .  ישראל מבטיחה את ביטחונם של המקומות הקדושים .  בניגוד למי ששלט בירושלים בעבר - ישראל מכבדת את חופש הפולחן לכולם . 
" זה לעולם לא ישתנה כי ישראל תמיד תישאר נאמנה לערכיה .  הם מוצגים יום ביומו ,  בדיונים הלהוטים בפרלמנט הישראלי ,  כשנשיאת בית המשפט העליון יושבת בכיסאה ,  כשהקהילה הנוצרית ממשיכה לשגשג ,  כשהחיילים והרופאים מצה"ל מטפלים בפצועים מסוריה ובנפגעי אסונות מהאיטי עד נפאל .  אלה פניה האמיתיים של ישראל .
" ישראל עומדת בגשר ,  מגינה על החופש .  ישראל היא קו החזית של הציוויליזציות בקרב נגד הברבריות .  הנה רעיון לאו"ם :  במקום להמשיך לגנות את ישראל ,  עמדו לצד ישראל ,  כשאנחנו בולמים את הקיצוניות ,  וכשאנחנו מונעים מהקיצוניות הזו להגיע אליכם .  עמדו עם ישראל ,  כי ישראל לא רק מגינה על עצמה יותר מתמיד - ישראל מגינה עליכם ".  
אמש תקף נתניהו את יו"ר הרשות הפלסטינית אבו מאזן ,  שנשא דברים בעצרת וטען כי ישראל מפרה את הסכמיה עם הפלסטינים .  נתניהו אמר כי נאומו  " שקרי ומעודד הסתה ופורענות במזרח התיכון .  בניגוד לפלסטינים ,  ישראל שומרת באדיקות על הסטטוס קוו בהר הבית ומחויבת להמשיך ולשמור עליו על פי הסיכומים שלנו עם הירדנים והווקף ". 
לדבריו , " אנו מצפים וקוראים לרשות ולעומד בראשה לנהוג באחריות ולהיענות להצעתו של ראש ממשלת ישראל ולהתייצב למשא ומתן ישיר עם ישראל ,  ללא תנאים מוקדמים .  העובדה שהוא פעם אחר פעם לא נענה ,  זו ההוכחה הטובה ביותר לכך שאין פניו להסדר שלום ".  
במהלך פגישתו אמש עם שרת החוץ של האיחוד האירופי ,  פדריקה מוגריני ,  אמר ראש הממשלה כי המהלך של האיחוד לסימון מוצרים מההתנחלויות מזכיר את  " ימיה האפלים של אירופה ".  השניים נועדו אתמול בניו יורק ,  שעות ספורות לפני נאומו של יו"ר הרשות הפלסטינית אבו מאזן .  מוגריני אמרה לפני כשבועיים שהעבודה על סימון המוצרים קרובה לסיום ותובא לאישור בקרוב .
 הפגישה ביניהם ארכה כשעה והוקדשה כמעט במלואה לסוגיה הפלסטינית .  נתניהו אמר למוגריני כי ישראל מעוניינת בחידוש המשא ומתן עם הפלסטינים ושהוא עצמו מוכן להיפגש עם אבו מאזן ללא תנאים מוקדמים .  הוא הוסיף כי מהלכים כמו סימון המוצרים מההתנחלויות פוגעים בתמיכה בשלום בקרב דעת הקהל הישראלית . 

" נאום השתיקה "  של נתניהו : " ישראל תעשה הכול כדי להגן על עצמה "
 ראש הממשלה נשא נאום תקיף בעצרת הכללית של האו"ם ותקף את הסכם הגרעין ,  איראן והיחס של העולם לאיומיה להשמיד את ישראל .  לדבריו ,  הוא מוכן לחדש את המו"מ עם אבו מאזן .  נתניהו שתק במשך שניות ארוכות כדי להמחיש את יחס האו"ם : " נעשה מה שצריך ,  לא מה משנה מה העולם יחליט "
 
