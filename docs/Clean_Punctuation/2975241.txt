הקו הדק שבין למות בפיגוע ולסקר פיגוע
מואב ורדי טס לטורקיה לסיקור ההסכם ,  ואם היה עולה על המונית חזרה לשדה כמה דקות קודם ,  במקום האייטם הייתה עלולה להתפרסם כאן ידיעת הספד .  בראיון לוואלה !  ברנז'ה הוא מתאר את הערב שבו שיחק לו המזל פעמיים .  וגם ,  איך לא ,  מתייחס לסדן ולראש הממשלה 
" מואב ורדי ,  הכתב החרוץ של ערוץ 10 במקרה היה עכשיו בשדה התעופה באיסטנבול בזמן הפיגוע .  במקרה הוא גם היה בפריז ,  בדיוק בזמן הפיגוע הגדול בתאטרון .  לא ,  אני לא רומז לשום דבר ,  רק מבקש לדעת לאן הוא נוסע בהמשך השנה ". 
 ( ארז טל ,  פייסבוק ) 
אין קלישאה טובה יותר מאשר  " מזל משמים "  כדי לתאר את השבוע של הכתב המדיני של חדשות 10 ,  מואב ורדי .  ביום ראשון החליט עורך מהדורת חדשות 10 ,  ברוך שי ,  לשלוח אותו לטורקיה על מנת לסקר את חתימת הסכם הפיוס ולנסות להכניס אותו למסיבת העיתונאים המקומיים .  ורדי ,  יחד עם כתבים נוספים כמשה שטיינמץ מוואלה !  NEWS ,  הגיע לאיסטנבול לסקר את הסכם הפיוס בין המדינות ,  וכמו שטיינמץ הוזעק לנמל התעופה בעיר לאחר פיגוע הדמים .  אלא שכמו שרבים מעמיתיו של ורדי מיהרו לציין ברשתות החברתיות ,  במקרה של ורדי זו לא הייתה הפעם הראשונה שהוא נקלע לזירה של פיגוע או אירוע דרמטי במיוחד .  בפעם הקודמת תפסו אותו הפיגועים בפריז - כשבכלל בילה בחופשה .  
חזרה לטורקיה . " כשהגענו לצומת הכניסה לשדה התעופה נהיה ברגע אחד פקק מטורף ואי אפשר היה לנסוע ,  שאלתי את הנהג מה קרה והוא אמר לי לצאת מהרכב ",  הוא מספר בראיון לוואלה !  ברנז'ה על אותם רגעים . " ניסיתי להבין מה קורה ושמעתי נהגים אחרים אומרים 'בום ,  בום' .  בדקה הראשונה עוד חשבתי שמדובר בחפץ חשוד או משהו על רקע פלילי ,  וכל מה שעניין אותי היה להספיק לטיסה .  היינו כמאה מטר מהכניסה לשדה התעופה אז לקחתי את המזוודות והחלתי ללכת לשם ברגל .  אחרי שהצלחתי להיכנס בשער הכניסה וראיתי שמגיעות אינסוף שיירות של אמבולנסים והסירנות התחילו להשתולל ,  זה היה הרגע שבו שהבנתי שמשהו קרה ".  

אז היית בעצם שם - אבל לא ערוך לשידור או לדיווח .  מהסיטואציה הזו נולד הרעיון להעביר את השידור חי קודם כל פייסבוק ?   
" למעשה ,  הייתי שם אחד העיתונאים היחידים ,  כי הרי הצלחתי לעבור את שער הכניסה לשדה שניה לפני שהמשטרה סגרה אותו וגדודי הכתבים של הרשתות הבינלאומיות לא יכלו להיכנס .  זה היה עניין של טיימינג ,  ממש הגעתי בדקה האחרונה .  היה ברור שאנחנו פורצים לשידור ושהכי חשוב זה שאני אעביר איכשהו דיווח משם כמה שיותר מהר .  בשלב הזה אני מצלם עם האייפון מחובר לחצובה ומיקרופון ,  לקח לי קצת זמן עד שהצלחתי להקליט דיווח כי כל הזמן מסביב היו המון שוטרים שצועקים והמולה .  בנוסף גם הסתבר גם שהפנס שלי לא עובד אז הייתי צריך למצוא נקודה אחרת מוארת ,  כי היה חושך מוחלט .  בסוף הצלחתי להקליט ולשלוח דיווח ,  ותוך כדי היה זה דורון הרמן שהציע שננסה בינתיים שאשדר בחי בפייסבוק ,  אחרי כמה ניסיונות לא מוצלחים הצלחתי לעשות את זה וזה עבד ".  
" בדיעבד נודע לנו שזה לא עבד בהתחלה כי הממשלה הטורקית האטה את הגלישה באינטרנט לרמה שאי אפשר היה לשדר שוב דבר או לשלוח וידאו .  הרעיון לשדר בחי בפייסבוק משקף את הכיוון של חדשות 10 להשקיע בדיגיטל ,  כיוון שמוביל גולן  ( יוכפז ,  מנכ"ל חדשות 10 ,  ד.א .)  .  זה לא משהו אינסטינקטיבי הרי ,  כי אנחנו אנשי טלוויזיה .  אבל הנוכחות בפייסבוק ,  הפעילות בטוויטר - זה הכיוון שאליו הוא דוחף - והוא מוכיח את עצמו כמאוד נכון ".  
זו לא הפעם הראשונה שזה קורה לך ,  להיקלע לאירוע כזה ולהפתיע את המתחרים . 
" כן ,  בפיגוע בפריז הייתי בחופש עם חברה שלי לכמה ימים ,  וזה תפס אותנו שם ביום שישי בערב .  זה קרה במקרה ממש אותו הדבר .  אבל השבוע הטיימינג שיחק לטובתי פעמיים ,  כי אם הייתי עולה על המונית כמה דקות קודם כנראה שהייתי מוצא את עצמי בזמן הפיצוץ בכניסה לטרמינל .  אבל אחרי שזה לא קרה ,  ברור לגמרי שזה הדבר הכי מעניין שיכול לקרות לעיתונאי ".  

יממה קודם לכן הזדמן לוורדי להפנות שאלה לראש ממשלת טורקיה ,  בינאלי יילדירים ,  במסיבת עיתונאים בנוגע להסכם הפיוס .  יילדירים ,  שאינו נוהג לשוחח עם עיתונאים ישראלים ומי יודע מתי אם בכלל הופנתה אליו שאלה מכיוון עיתונאי ישראלי - נראה בווידאו כמעט מופתע . " היו שם רק עיתונאים טורקים ,  כניסת העיתונאים הותרה רק למי שיש לו אישור קבוע למשרד ראש הממשלה הטורקית ",  אומר ורדי . " עצם זה שהייתי שם - הייתי חריג בנוף ".  
יילדירים לא ידע שיש שם עיתונאי ישראלי ?  אז איך נכנסת בעצם ?  הוא ענה לך תשובה קצת דיפלומטית ,  התאכזבת ?  
" יכול להיות שהדוברים שלו אמרו לי כי הם ידעו שאני שם ושהצלחתי להיכנס ,  וזה קרה בזכות אמירה אורון  ( הממונה על שגרירות ישראל בטורקיה בהיעדר שגריר ,  ד.א .)  .  מרגע שהייתי בפנים כל מה שעניין אותי זה לשאול שאלה ושלא לפספס את ההזדמנות .  כשנתנו לי את המיקרופון הוא הבין שאני לא מקומי ושאל אותי מאיפה אני ,  אמרתי ישראל ואז הייתי פאוזה - הוא אמר  " אה ,  ישראל .  אוקיי ",  והצגתי לו את השאלות .  הוא לא אהב אותן אבל חשבתי שהתשובה שלו הייתה מעניינת .  הוא אולי דיבר לקהל הביתי שלו כשאמר שהנורמליזציה תיקח זמן ,  ולגבי השבת גופות החיילים הוא אמר שגם לצד השני יש דרישות ושמוקדם לדבר על זה .  לפעמים מה שחשוב זה עצם זה ששאלת את השאלה ,  ומבחינתי ,  נוסף לזה היה גם משהו רלוונטי במה שהוא ענה ". 
הראיון הזה לא אמור לעסוק ביחסים בינלאומיים או חדשות חוץ ,  אבל כן מעניין אותי לדעת כמי שבילה ימים ארוכים בטורקיה לצד פקידים בכירים - הפיגוע הזה יערער לדעתך את מעמדו של ארדואן ,  המנהיג חסר התחליף ?   
" אני חושב שהציבור בטורקיה מאוד לא שבע רצון וממורמר כלפי הממשלה ,  אבל בגלל שני אלמנטים מאוד דומיננטיים זה לא הולך להשתנות .  הראשון הוא יד הברזל שארדואן מפעיל לדיכוי כל התנגדות ,  ממוסדות המשפט ועד לתקשורת ".  
מה שחווית בעצמך ?  
" כן ,  האטת האינטרנט .  בנוסף ,  בערב הפיגוע הייתה הוראה לאסור על דיווחים של עיתונאים טורקיים משדה התעופה .  את הדיווח שאני העברתי מערוץ 10 - לעיתונאי טורקי אסור היה לשדר ,  בהוראת הממשלה .  תוסיף לכך את זה ששלושה ימים לאחר מכן עיתונאים לא יכולו להיכנס לטוויטר דרך האייפון ,  והוא היה זה שדאג לזה .  הדבר השני הוא שאין לו באמת אלטרנטיבה ,  אין מישהו שהציבור בטורקיה מסתכל ימינה ושמאלה ורואה שהוא יכול להנהיג .  אם זה מזכיר לך מדינה אחרת קטנה אחרת במזרח התיכון - אז זה כבר על אחריותך ".  
אני אקח את האחריות ואחזיר אותנו לישראל ,  לתחום המדיני .  אנחנו מציינים השנה עשר שנים לא רצופות של סיקור נתניהו כראש ממשלה ;  היחסים שלו עם התקשורת הולכים ומעכירים .  אתה וחבריך לתא הכתבים המדיניים מרגישים את זה ?  או שאנחנו כתבי התקשורת מפריזים בסיקור הנושא ?  
" בעניין הניסיון של נתניהו להחליש את התקשורת ,  זה כן מתחבר לאיזו עמדה אידאולוגית של שוק פתוח וריבוי ערוצים וכן הלאה .  הוא רוצה שיהיו עוד ערוצי חדשות בכל מיני פלטפורמות - אבל זה מייצר סיטואציה שמונעת מכלי תקשורת להיות חזקים ומשפיעים .  אם יהיו עוד חמישה ערוצי חדשות ברמה לאומית ,  ברור שהכוח של ערוץ 10 וערוץ 2 ייחלש וזה ישרת את נתניהו ולשם הוא חותר ".  
" במובן של ההתנהלות היום-יומית אני חושב שהמצב לא טוב .  נתניהו מתנהל במחשבה או תודעה שכולם נגדו .  שהתקשורת ,  למעט אולי 'ישראל היום' ועוד כמה איים קטנים אחרים ,  מחפשת כל תירוץ כדי לחבוט בו ,  להלעיג אותו ולהמעיט בערכו וזה מייצר אצלו חוסר אמון מוחלט .  אתה רואה את זה בכך שאחת לכמה חודשים הוא מעלה פוסט לפייסבוק ,  לפעמים מצולם ,  שבו הוא אומר 'למרות הדברים שפורסמו' או 'למרות שכך וכך לא סוקר בתקשורת' ובהרבה מקרים זה לא נכון ".  
הכנתי מראש דוגמא חמה בדיוק לזה - המכתב שאתה והקולגות שלך שלחתם לו החודש ובו דחיתם את ההאשמות שלא סיקרתם את הביקור שלו ברוסיה .  קיבלתם איזושהי התייחסות ממנו או מאנשיו לדברים ,  בעקיפין או במישרין ?  משהו ?   
" לא .  הוא לא הגיב לזה עד היום למרות שהמכתב אמור היה להגיע לידיו ואני מניח שהוא הגיע ".  
אז מה זה אומר ?   
" אני חושב שזה סימפטום .  זה סימפטום לשני דברים - אחד זה התחושה שלו שהתקשורת רק מחפשת את רעתו ,  ובמובן הזה אני חשוב שגם יש אמת מסוימת בדבריו ,  רבים בתקשורת לא אוהבים את נתניהו וזה נכון .  אבל הוא נוטה לשכוח שתפקידה של תקשורת היא לבקר את השלטון הקיים .  כך היא עשתה לאולמרט ומיררה את חייו ,  כך היא עשתה לאהוד ברק ומיררה את חייו .  אבל נתניהו לוקח את זה למקום האישי .  הדבר השני מתחבר לקו של נתניהו להרוויח נקודות בציבור שלו על ידי שיסוי בין הציבור הזה לגופים או ציבורים אחרים ,  בין אם זה השמאל או התקשורת .  לייצר איזו 'אנחנו והם' .  הסיפור של 'אנחנו והם' הוא גם חזק בתוך נפשו ,  אבל גם כמובן מאוד מתוכנן טקטית על מנת להרוויח פופלאריות בקרב ציבור שאצלו התקשורת גם ככה נתפסת כשמאלנית ולא הוגנת ".  
אני לא רוצה לסכסך אותך עם מקורות ,  אבל מי באמת מושך היום בחוטים בלשכת ראש הממשלה בכל מה שנוגע לתקשורת ?  עשה לי סדר ושפוך לי אור על האנשים שלוחשים כיום באוזן של נתניהו את מי לתדרך וממי להתעלם ומה לכתוב בפייסבוק . 
" ראשית דובר ראש הממשלה בועז סטמבלר  ( לשעבר דובר משרד האוצר ,  ד.א .)  שמנהל לדעתי בצורה טובה ועניינית ויעילה את הקשר היום-יומי מול התקשורת ואת ההחלטות שמתקבלות שם לגבי ההתנהלות התקשורתית בכל מצב .  סטמבלר הוא עובד מדינה ,  הוא מתעסק בנושאים הרשמיים והמדיניים וכן הלאה .  אני חושב שיש בסך הכל יחסים עניינים ויעילים בין הכתבים המדיניים לבינו .  לצד זה יש קבוצה של אנשים שקשורים יותר לדברור הפוליטי ולעמוד הפייסבוק והטוויטר לא של ראש ממשלת ישראל אלא של בנימין נתניהו הפוליטיקאי ,  יש שם את טופז לוק ,  יונתן אוריך ואת יאיר נתניהו ". 
עד כמה נתניהו הבן דומיננטי בצוות הניו-מדיה ?  איך אתה מתרשם מהעבודה שלהם ?   
" הוא מאוד מאוד דומיננטי .  כשהיו את אותן פדיחות עם אותו פוסט של ראש הממשלה על האונס על ידי פלסטינים של בחורה לוקה בשכלה ,  שהתברר בהמשך כלא נכון - אלה תקלות שמי שגרם לנתניהו ליפול בהן זה אותו צוות ניו-מדיה .  לוק ,  אוריך ,  וככל הנראה גם יאיר נתניהו ".  

מבין כל כתבי חדשות 10 ,  התחום שלך הוא החשוד המיידי כשמדברים על השפעה שעשויה להיות למינוי של רמי סדן לתפקיד יו"ר דירקטוריון חדשות 10 .  יצא לך לדבר איתו אי פעם ?  אתה יודע משהו על היחסים בינו לבין נתניהו ?   
" עם סדן ?  לא דיברתי מעולם ". 
אלה לא שמועות או ספינים ,  שהוא מקורב לראש הממשלה ,  נכון ?  
" מבחינתנו ,  העיתונאים ,  המבחן הוא בקיומה של החומה הסינית שצריכה להיות והייתה קיימת עד היום בין שיקולים ואינטרסים פוליטיים או כלכליים של בעלי המניות לבנינו האנשים שעושים את העבודה העיתונאית .  אני מוכרח לומר שעד היום מעולם לא נתקלתי באיזשהו רמז מכיוון מישהו בחלונות הגבוהים כלפי משהו שכדאי או לא כדאי לשדר .  אני חושב שזה המבחן האמיתי ,  וזה המבחן של כולנו - של העיתונאים ,  של ההנהלה ,  של בעלי המניות ושל רמי סדן .  עד היום ערוץ 10 הצליח להיות ערוץ 10 עם DNA מיוחד בגלל החומה הסינית הזאת ,  בגלל התחושה שלא משנה אם הבעלים זה רון לאודר ויש 'ביביטורס' או אם הבעלים זה מישהו אחר שיש לו אינטרס אחר - לא הייתה השפעה על הליין-אפ או על בחירת הנושאים והמקום שלהם במהדורה או להחלטה אם ללכת על תחקיר או לא ". 
אתה יודע ,  אני בעצמי סיקרתי בזמנו את אסף צ'רנילס מקריא בכפייה מטלפרומטר התנצלות בפני שלדון אדלסון .  אתה בטוח שאתה לא מודאג שגם לעברך תושט איזו זרוע ארוכה ?   
" אני ממש לא מודאג .  אני חושב שהסיפור של אותה התנצלות היה חריג ,  וההוכחה לכך שהוא היה כל כך חריג היא שהמנכ"ל דאז ראודור בנזימן התפטר .  אני חושב שראודור בהתפטרות שלו הקריב את עצמו ואת הקריירה שלו למען אותו DNA עיתונאי של ערוץ 10 .  ודבר נוסף - אנחנו חיים היום בעידן שבו אין דבר כזה שעניינים מצליחים להישאר מתחת לשטיח .  גם אם תתפתח סיטואציה שבה מישהו חושב להשפיע ,  הוא בעצמו יודע שתוך שנייה כל ניסיון התערבות כזה ייצא החוצה .  זה יסוכל מראש רק מעצם הידיעה הזו ".  
אז שום חשש ?  כלום ?  
" אני לא רוצה להגיד שאין שום חשש ושכולם שמחים מזה ,  ברור שזה מעורר חשש וברור שזה מרים גבות .  הרי ערוץ 10 ידע כל כך הרבה ניסיונות לפגוע בו על ידי בכירי הפוליטיקאים בישראל ,  שכל דבר כזה כמו פרשת רמי סדן גורמת לנו מיד ,  כמו גוף בטבע שנזכר בסכנה ,  להגיב באופן דרוך .  אז אני לא חושב שאפשר להאשים אותנו שאנחנו פרנואידים ואני חושב שהחשש הזה מובן .  אבל יחד עם זאת אני אומר שעד היום ערוץ 10 הצליח להיות מה שהוא בזכות זה שה-DNA העיתונאי ניצח ,  ולכולם ברור שאם זה לא יקרה וכן תהיה התערבות כלשהי אז לא יהיה יותר את ה-DNA של ערוץ 10 ,  וזה באמת יהיה הסוף שלו .  בסופו של יום ,  כל הנפשות הפועלות מבינות בדיוק מה פועל לרעת הערוץ ,  ומה פועל לטובתו ".  

הקו הדק שבין למות בפיגוע ולסקר פיגוע
מואב ורדי טס לטורקיה לסיקור ההסכם ,  ואם היה עולה על המונית חזרה לשדה כמה דקות קודם ,  במקום האייטם הייתה עלולה להתפרסם כאן ידיעת הספד .  בראיון לוואלה !  ברנז'ה הוא מתאר את הערב שבו שיחק לו המזל פעמיים .  וגם ,  איך לא ,  מתייחס לסדן ולראש הממשלה

