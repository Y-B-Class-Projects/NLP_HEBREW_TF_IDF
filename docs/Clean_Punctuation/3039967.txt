במרכז פגישת נתניהו-טראמפ :  סנקציות על איראן ומאבק בחיזבאללה
גורם מדיני בכיר אמר בשיחה עם וואלה !  NEWS כי בירושלים מצפים להחריף את הטון כלפי הרפובליקה האסלאמית ,  וכי ראש הממשלה ידגיש בפני טראמפ את החשש מפני נוכחות איראנית בסוריה . " על ארה"ב להוביל מהלך משנה מציאות מול חיזבאללה ",  אמר
השיח הער בפוליטיקה הישראלית לקראת הפגישה הראשונה של ראש הממשלה בנימין נתניהו ונשיא ארצות הברית דונלד טראמפ בהמשך השבוע ,  התמקד בעיקר בסוגיה הפלסטינית ,  אך נתניהו כבר מזמן הציב בראש סדר היום סוגיה אחרת  איראן .  מאז כניסת ממשל טראמפ לבית הלבן בחודש שעבר ,  נתניהו חידש את הקמפיין העתיק שלו נגד הסכם הגרעין שעליו חתם ממשל אובמה ,  וחזר להתריע בקולי קולות על תוקפנותה האזורית .
 לפי ההערכה בישראל ,  למרות איומי הקמפיין של טראמפ לקרוע את הסכם הגרעין לגזרים ,  הסיכויים שהוא יבטל אותו לגמרי באופן חד-צדדי נמוכים .  גורמים מדיניים בכירים הביעו בשבועות האחרונים ציפייה להחמרת הפיקוח על הסכם הגרעין ולעמדה בוטה של הממשל החדש לגבי ניסויי הטילים של הרפובליקה האסלאמית ,  ותמיכתה בארגוני טרור ,  כשבראשן חיזבאללה . 
" יש ציפייה לעליית מדרגה בהטלת סנקציות משתקות על חיזבאללה ואיום בסנקציות נוספות על איראן כדי לייבש את מקורות המימון והחימוש של הארגון .  ארצות הברית צריכה להוביל בקו חזק מהלך משנה מציאות מול חיזבאללה ",  אמר גורם מדיני בכיר בשיחה עם וואלה !  NEWS .  הוא הדגיש כי מדובר במהלך שזוכה גם לתמיכת המדינות הסוניות באזור .  
בסופו של שבוע עמוס דיונים והתייעצויות לקראת הפגישה ביום רביעי ,  המסר העיקרי ששוגר בנושא לכתבים היה שנתניהו יאמר לנשיא טראמפ כי  " ישראל לא תסכים לנוכחות איראנית בסוריה ,  בכל הסדר שהוא ".  לגבי הסכם הגרעין ,  נתניהו מתכוון לדון עם טראמפ בפיקוח מוחמר ,  שיסתום את החורים בהסכם המאפשרים לאיראן להמשיך במחקר ופיתוח של צנטריפוגות מתקדמות ,  ולמעשה להתקדם לעבר פצצה בתוך עשור .  
בירושלים מביעים שביעות רצון מהטון התקיף שנטל ממשל טראמפ כלפי ניסויי הטילים הבליסטיים האחרונים של טהראן .  אך הצהרת הכוונות של הממשל החדש על עסקה אפשרית עם רוסיה לגבי המלחמה בסוריה ,  מחזקת את הצורך להתמקד בתוקפנותה האזורית של איראן ובמעורבותה בחימוש ארגוני טרור ומימון עימותים אלימים ברחבי המזרח התיכון .  
לדברי הגורם ,  נתניהו ידגיש את החשש הישראלי מכך שהסדר  מדיני או צבאי  לגבי סוריה ,  עלול לחזק את  " ציר הרשע "  של איראן ,  משטר אסד וחיזבאללה .  כמו כן ,  יובהר כי כל עסקה עם פוטין חייבת לשמר את האינטרס הישראלי :  שסוריה תחדל מלהיות תחנת מעבר לנשק שמגיע מאיראן לחיזבאללה ולהפסיק את החימוש האיראני של גורמי טרור באזור .  נתניהו דן באריכות הנושא גם בפגישתו עם ראשת ממשלת בריטניה תרזה מיי בשבוע שעבר ,  ובתדרוך לכתבים אמר שמיי הסכימה כי  " חשוב למנוע התבססות איראנית באמצעות מיליציות חיזבאללה או צבא איראני ישיר ". 
נתניהו צפוי לדון עם טראמפ בעוצמת האיום של הנשק המדויק של חיזבאללה על העורף הישראלי ,  וגם עשוי לנסות להגיע להבנות בנוגע למערכה האפשרית הבאה מול הארגון .  שר התחבורה והמודיעין ,  ישראל כץ ,  אמר בריאיון לסוכנות  " בלומברג "  בסוף השבוע כי אם ישראל תותקף על ידי חיזבאללה ,  התגובה צפויה להיות בעוצמה הרסנית ,  כולל פגיעה בתשתיות לאומיות בלבנון ,  שלא הופצצו במלחמת לבנון השנייה . 
" מאחר שהאיום גדל ,  גם התגובה הישראלית במלחמה הבאה תתעצם ,  ומשמעותה תהיה שכל לבנון תהיה מטרה ",  אמר כץ . " לכן ,  לכל השחקנים הבינלאומיים צריך להיות אינטרס משותף בהחלשת חיזבאללה ".  
דבריו אמש של מנהיג חיזבאללה חסן נסראללה התקבלו בשביעות רצון בישראל .  בירושלים סבורים כי נאומו של מזכ"ל הארגון ,  שכינה את טראמפ  " אדיוט "  והצהיר כי אינו פוחד ממנו ,  יחזקו את הטיעון הישראלי .  
בנאום שנשא לכבוד יום השנה למותו של אחד מאנשי הדת של הארגון ושודר בטלוויזיה ,  אמר נסראללה כי חיזבאללה תומך בהפסקת אש בסוריה ,  שנכנסה לתוקף לפני כחודשיים אך מאז מופרת על בסיס יומי .  התבטאותו כלפי טראמפ מגיעה ברקע המתיחות בין ארצות הברית ואיראן ,  שתומכת בארגונו .  

במרכז פגישת נתניהו-טראמפ :  סנקציות על איראן ומאבק בחיזבאללה
גורם מדיני בכיר אמר בשיחה עם וואלה !  NEWS כי בירושלים מצפים להחריף את הטון כלפי הרפובליקה האסלאמית ,  וכי ראש הממשלה ידגיש בפני טראמפ את החשש מפני נוכחות איראנית בסוריה . " על ארה"ב להוביל מהלך משנה מציאות מול חיזבאללה ",  אמר

