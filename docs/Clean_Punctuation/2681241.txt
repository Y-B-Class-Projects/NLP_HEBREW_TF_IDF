נתניהו יציג דוח :  לאיראן יש מספיק אורניום לפצצה
רה"מ יצא לבית הלבן ומחר ינאם בעצרת האו"ם .  ה"סאנדי טיימס "  דיווח כי נתניהו יציג לאובמה דוח ,  לפיו טהראן כבר אגרה 219 ק"ג של אורניום ,  פיתחה מרעומים ושיכללה טילי שיהאב
ראש הממשלה בנימין נתניהו המריא לפנות בוקר  ( ראשון )  לארה"ב לקראת נאומו ביום שלישי בעצרת הכללית של האו"ם .  מחר יבוא נתניהו לבית הלבן וייפגש עם הנשיא ברק אובמה .  בפגישה הוא צפוי להציג לנשיא דוח מודיעיני ,  לפיו איראן האיצה את תכנית הגרעין שלה .  
לפי דיווח המתפרסם הבוקר ב"סאנדיי טיימס ",  נתניהו יציג לאובמה דוח עדכני ,  ממנו עולה שאיראן אגרה כבר 219 קילוגרמים של אורניום מועשר .  כמות זו גדולה בכ-29 קילוגרמים מזו שהיה ידוע שאיראן החזיקה בשנה שעברה ,  בעת  " נאום הפצצה "  של נתניהו בעצרת האו"ם .  
כדי לייצר פצצה גרעינית ,  לאיראן דרושים 250 קילוגרמים של אורניום מועשר ברמה של 20% .  לאחר מכן ,  יש להעביר אותם העשרה נוספת ברמה של 90% ,  כדי ליצור 25 קילוגרם של אורניום עבור החומר הבקיע של הפצצה . 
" תכנית הגרעין של איראן המשיכה להתקדם גם אחרי שרוחאני נבחר לנשיא בחודש יוני ",  אמר לעיתון גורם המעורב בניסוח הדוח .  
עוד נטען בדיווח כי בחומר המודיעיני שיובא בפני אובמה יכללו עדויות לכך שהאיראנים התקדמו גם בפיתוח מרעום גרעיני ,  ששוכלל על-ידי מדענים במתקן החשאי בפרצ'ין ,  30 קילומטרים מדרום-מזרח לטהראן .  איראן אוסרת על פקחי הסוכנות הבינלאומית לאנרגיה אטומית לבקר במקום .
 עוד נכתב בעיתון הבריטי כי בידי ישראל הוכחות לכך שהאיראנים המשיכו לעשות ניסויים בשיהאב-3 ,  טילים בליסטיים שיכולים לשאת לכאורה ראש נפץ גרעיניים .  במקביל נכתב כי הליך הפקת הפלוטוניום ,  במתקן הגרעיני באראק ,  מתקדם במהירות רבה .  
בירושלים עוקבים זה כמה שבועות אחר ההתחממות ביחסי איראן והמערב ,  שקיבלה ביטויים פומביים ראשונים בחשבונות הטוויטר של נשיא איראן רוחאני ושר החוץ החדש מוחמד ג'וואד זריף .  לפני כשבועיים אמר גורם בכיר במשרד החוץ לוואלה !  חדשות כי ישראל  " לא יכולה למנוע את התהליך ,  אלא רק להזהיר את ידידותיה בעולם מפני ניסיון איראני למרוח זמן ".  האירועים שהתרחשו מאז אותה שיחה - הפגישה בין שרי החוץ של ארה"ב ואיראן ,  שיחת הטלפון בין רוחאני לאובמה והכרתו הפומבית של נשיא איראן בשואה  ( שהוכחשה על ידי סוכנות הידיעות האיראנית הרשמית )  לא שינו את המצב ,  לדברי אותו גורם .  
אמש ,  טרם המראתו לארה"ב ,  אמר נתניהו כי הוא  " נוסע לייצג את אזרחי ישראל ואת האינטרסים הלאומיים שלנו ,  כמו גם את הנחישות שלנו כעם להגן על עצמנו ואת תקוותנו לשלום ".  כשנשאל מה בכוונתו להגיד בנאומו בעצרת האו"ם ,  השיב : " מול מתק השפתיים ומתקפת החיוכים ,  צריך לומר את האמת ,  לומר עובדות .  אמירת האמת היא חיונית לביטחון ,  שלום בעולם וכמובן לביטחונה של המדינה שלנו ".  
במערכת הביטחון הישראלית ציינו כי לישראל מידע מודיעיני שעדיין לא נחשף בנוגע לתכנית הגרעין של איראן . " ישראל מחזיקה במידע מודיעיני איכותי ורגיש וכעת נשקלת האפשרות לחשוף אותו בפני העולם ",  הבהיר גורם ביטחוני בשיחה עם וואלה !  חדשות , " נאומו של נתניהו הוא מאוד חשוב ".  
אמיר בוחבוט השתתף בהכנת הידיעה 

נתניהו יציג דוח :  לאיראן יש מספיק אורניום לפצצה
רה"מ יצא לבית הלבן ומחר ינאם בעצרת האו"ם .  ה"סאנדי טיימס "  דיווח כי נתניהו יציג לאובמה דוח ,  לפיו טהראן כבר אגרה 219 ק"ג של אורניום ,  פיתחה מרעומים ושיכללה טילי שיהאב

