קדימה ליועמ"ש : " חקירה פלילית נגד נתניהו "
 בקדימה פנו לעו"ד וינשטיין בדרישה שיפתח בחקירה פלילית נגד רה"מ בגין מימון נסיעות לחו"ל לכאורה ע"י חבריו ,  הנושא לדבריהם  " היבט פלילי ".  לשכת נתניהו : " זו רדיפה "
  ( צילום :  אבי כהן ,  עריכה :  רן צימט ) 
מפלגת קדימה שיגרה הבוקר  ( חמישי )  פנייה דחופה ליועץ המשפטי לממשלה בדרישה לפתוח בחקירה פלילית נגד ראש הממשלה בנימין נתניהו ורעייתו בעקבות ממצאי תחקיר תכנית  " המקור "  ששודרה אמש .  בתחקיר נחשפו לכאורה 16 נסיעות  " בעיתיות "  לחו"ל של נתניהו רעייתו וילדיהם ,  וכן דרישות מיוחדות שהציבו בפני מארחיהם הן לפני ששב לתפקיד ציבורי בשנת 2002 והן בין השנים 2004  2008 .  בין השאר נטען כי נסיעות המשפחה לחו"ל מומנו על ידי גופים ועמותות וכן על ידי אנשים עסקים ביניהם מתיו ברונפמן ,  ארנון מילצ'ן ,  ומארב אדלסון .
" דומה שההתנהגות של מר נתניהו ושל רעייתו ,  כפי שהיא משתקפת בכתבה האמורה ובעובדות שפורטו והוצגו בה ,  מחייבת פתיחה של חקירה בשל ההיבטים הפליליים ,  היבטי המיסוי ,  היבטים אתיים ,  קבלת טובות הנאה אישיות ,  ומתחם ניגוד העניינים ,  המגבשים חשד לכאורה לביצוען של עבירות שונות לאורך זמן רב ,  באורח שיטתי ,  בהיקף כספי רחב ,  תוך שימוש והפעלה של אישים פרטיים ,  אישי ציבור ,  גופים פרטיים וגופים ציבוריים והכול תוך הסתרת המידע הנוגע להם ",  כתב היועץ המשפטי של קדימה ,  עו"ד איתן הברמן .  
עו"ד הברמן הוסיף כי  "  לנוכח האמור לעיל ,  ובשל חומרתם של המעשים שפורטו בכתבה ועל יסוד חומר ראייתי שהוצג בה ,  הנך מתבקש לעשות שימוש בסמכותך ולהורות על פתיחה בחקירה או לפי העניין בבדיקה משטרתית ,  שמגמת פניה בירור מקיף ומעמיק של כל ההיבטים החוקיים לגבי התנהגותם המתוארת של מר נתניהו ורעייתו ".  
בקדימה מדגישים כי  " חשיפתה של התנהגות מושחתת ושיטתית של קשרים אסורים על פי דין ועל פי מוסר בין הון לבין שלטון על ידי רה"מ נתניהו ורעייתו ,  הגובלת בתת-תרבות של ממש ,  מוכיחה באופן שאינו משתמע לשתי פנים שבראש ממשלת ישראל עומד אדם שאינו מבדיל בין טוב לרע ,  בין מותר ואסור ,  בין ראוי ובזוי - ועל רשויות אכיפת החוק להיכנס לעובי הקורה ולא לאפשר התחמקות מבדיקתם של הדברים ". 
הדרישה של קדימה מגיעה לאחר שהבוקר התייחסה לשכת נתניהו לתחקיר ומסרה כי מדובר ברדיפה אישית נגד ראש הממשלה . " השאלות שהופנו אלינו עקב הכתבה ממוחזרות ומלאות השמצות שקריות .  הדבר משקף מגמה רבת שנים של הכתב רביב דרוקר לפגוע בשמו של ראש הממשלה ובבני משפחתו .  יש לציין שעד נובמבר 2002 היה מר נתניהו אזרח פרטי ויכול היה לעשות כרצונו .  מעולם לא נתן טובת הנאה כלשהיא כאיש ציבור למישהו מידידיו .  כמו כן מעולם לא שילם שום גוף חיצוני עבור טיסות ילדיו של מר נתניהו בעת שכיהן בתפקיד ציבורי כלשהו ". 

קדימה ליועמ"ש : " חקירה פלילית נגד נתניהו "
 בקדימה פנו לעו"ד וינשטיין בדרישה שיפתח בחקירה פלילית נגד רה"מ בגין מימון נסיעות לחו"ל לכאורה ע"י חבריו ,  הנושא לדבריהם  " היבט פלילי ".  לשכת נתניהו : " זו רדיפה "
 
