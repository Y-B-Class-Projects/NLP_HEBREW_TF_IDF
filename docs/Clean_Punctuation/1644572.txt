באוצר מקדמים :  5% מע"מ על פירות וירקות
שר החקלאות והחקלאים הביעו אתמול חשש שההצעה שהעלה נתניהו להטלת מע"מ של 1% על פירות וירקות היא רק תרגיל של האוצר ,  שמטרתו להעלות את המע"מ מאוחר יותר
שר החקלאות שלום שמחון מתנגד להצעה להטיל מע"מ בשיעור של 1% על הירקות והפירות ,  שאותה בוחן ראש הממשלה בנימין נתניהו .  נתניהו אמר את הדברים בשבוע שעבר בכמה פגישות שקיים ,  אך עדיין לא קיבל החלטה בעניין .  במשרד האוצר לא יודעים על כוונותיו של נתניהו .  עם זאת מקורות באוצר טענו אתמול שיש לקבוע מע"מ מינימלי של 5% על ירקות ופירות .  
הטלת מע"מ בשיעור 1% על פירות וירקות תגדיל את הכנסות המדינה בכ-100 מיליון שקל בשנה בלבד מתוך גבייה כוללת של כ-50 מיליארד שקל בשנה ממע"מ .  אך מטרתה העיקרית של ההצעה היא להרחיב את רשת המדווחים לרשויות המס ולהוסיף לה את הירקנים .  בכנסת העריכו שבעתיד אפשר יהיה להעלות את המע"מ על פירות וירקות לשיעור גבוה יותר .  
שמחון אמר אתמול כי  " אין בהצעה כל היגיון ,  מאחר שהוצאות האכיפה של המע"מ הן 5% מהגבייה ".  שמחון הביע חשש שהוצאות אלה יגולגלו על החקלאים .  
מאיר יפרח ,  מזכיר איגוד מגדלי הירקות ,  הביע אף הוא התנגדות להצעה ואמר כי  " ברור לכולם ששיעור מע"מ של 1% על פירות וירקות הוא תרגיל של משרד האוצר להטיל מע"מ בשיעור נמוך על פירות וירקות ואחר כך להעלותו עד לגובה הרצוי לו בלא כל התנגדות ".  
יפרח הוסיף כי  " הניסיון שלנו בעבר מלמד שקשה לעבוד עם האוצר וקשה עד בלתי אפשרי להגיע להסכמים .  כך קרה גם בעניין העובדים הזרים .  האוצר מנסה כעת להתחכם כדי להסיר התנגדויות ,  בעזרת פיצויים פוליטיים למתנגדים . 
" החקלאים אינם חוששים מתשלומי מסים ,  הם נושאים בהם כבר עתה .  אבל כאשר המס יעלה הם לא יוכלו לספוג אותו והדבר יוביל להעלאת מחירים ,  להעלאת המדד ולפגיעה בשכבות החלשות ",  טען יפרח .
 ח"כ מירי רגב  ( הליכוד )  ,  שהובילה בליכוד את ההתנגדות להטלת מע"מ של 16.5% על פירות וירקות  ( בינתיים הופחת שיעור המע"מ ל-16% )  ,  אמרה כי  " ברגע שיטילו מע"מ של 1% על הפירות והירקות ,  יעלו את שיעור המע"מ מעלה-מעלה .  הפירות והירקות יקרים מאוד .  צריך לרדת מהנושא .  קופת המדינה מלאה ויש לחשוב כיצד להפוך את תקציבי המדינה ל-2011 ו-2012 לחברתיים יותר ".  
לעומתם ,  הביעו תמיכה במהלך חברי כנסת מהקואלציה ובהם חברים בשדולה החקלאית .  מרכז הקואליציה בוועדת הכספים ח"כ ציון פיניאן  ( ליכוד )  הודיע שיתמוך בהצעה . " מהלך שכזה הוא טוב למדינה ואינו רע לאזרח .  הסוחרים יוכלו לספוג את המע"מ והציבור לא ירגיש בו .  מי שירכוש פירות וירקות בסכום כולל של 100 שקלים ישלם לכל היותר תוספת מחיר של שקל ".  פיניאן סבור שיש להטיל מע"מ בשיעור של 5% על פירות וירקות .  
ח"כ יצחק וקנין  ( ש"ס )  ,  חבר השדולה החקלאית בכנסת ,  הודיע שיתמוך במהלך בתנאי שמשרד האוצר יתחייב שלא יעלה מאוחר יותר את המע"מ לשיעור גבוה יותר .  ח"כ פאינה קירשנבאום  ( ישראל ביתנו )  אמרה כי  " עקרונית אני תומכת במהלכים הגורמים להסדרה ופיקוח בשוק ,  אבל כבכל מהלך של האוצר צריך לנקוט בזהירות המתבקשת על מנת שלא לפגוע בציבור הרחב ובציבור המתפרנס מכך ". 

באוצר מקדמים :  5% מע"מ על פירות וירקות
שר החקלאות והחקלאים הביעו אתמול חשש שההצעה שהעלה נתניהו להטלת מע"מ של 1% על פירות וירקות היא רק תרגיל של האוצר ,  שמטרתו להעלות את המע"מ מאוחר יותר

