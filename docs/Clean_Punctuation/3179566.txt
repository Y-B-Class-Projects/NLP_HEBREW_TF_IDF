שקט תמורת אסירים :  כך ישראל חשפה בפני אויביה את נקודות החולשה שלה
בחמאס ,  כמו כל ארגון טרור אחר ,  זיהו כי הדרך להשיג את מבוקשם עוברת דרך השבויים והנעדרים .  נתניהו ,  שמיתג עצמו כלוחם הגדול בטרור ,  מסתמן לאורך ההיסטוריה כגדול משחררי האסירים .  רק בסוף ,  כשההתרגשות משובם של הבנים תתפוגג ,  יגיעו הימים האפורים של מבחן הרגיעה
ביטול חוק הלאום תמורת החזרת גופותיהם של סגן הדר גולדין וסמ"ר אורון שאול מעזה :  כדאי או לא ?  עושים הכול למען החזרת חללינו לקבר ישראל ,  או שיש גבול גם ל"הכול "?  אם אלה שאלות מתגרות ,  או לפחות מאתגרות ,  הרי זה מפני שהשיקולים הפוליטיים והאסטרטגיים נכרכים בסוגיית עסקת ההסדרה עם חמאס ובכללה ,  ואולי בראשיתה ,  פרק השבויים ,  הנעדרים ,  האסירים והגופות .
 על כף אחת של המאזניים נמצאת השאיפה להשגת רגיעה ארוכת טווח ,  רצוי רב שנתית ,  סמוך לגבול עזה .  ציון המקום מתייחס לתקופה שבין המערכות הגדולות ,  כי רק אז תושבי מערב הנגב הם הקורבנות העיקריים .  במבצעים האחרונים גם מזרחה וצפונה משם על כוונת הטילים .  
בעזה ,  בסוף כל מתייאש יש אש .  טוב לישראל ששכניה שם יחושו רווחה ,  יראו אופק ויעריכו שיש טעם לחייהם .  פתיחת מעברים וריבוי היתרי עבודה אינם ויתורים לפלסטינים ,  אף שלצורך המיקוח הם מוצגים כך ;  הם מועילים לשחרור הלחץ בעזה ולכן גם לביטחון ישראל .
 ההעדפה הישראלית ,  כמובן ,  היא לתאר אמצעים אלה כ"הומניטריים "  ולדרוש תמורתם ,  כצעד מקביל ,  את שני חוצי הגבול הכלואים בעזה ,  אברה מנגיסטו והישאם שעבאן א-סייד ,  ואת גופות חללי צה"ל .  לדרישה זו לא היה סיכוי מלכתחילה .  בחמאס ,  כמו בכל ארגון פלסטיני או שיעי ,  זיהו את הרגישות הישראלית להשבת בנים כנקודת תורפה מרכזית .
 זאת הכף השנייה של המאזניים ,  והיא מחייבת בירור .  בבתי העלמין הצבאיים ברחבי תבל קבורים מאות אלפי חיילים שהגיעו למלחמה מעבר לגבולות ולימים .  מעצמות גדולות טמנו את חלליהן שנפלו וסירבו לשנע אותם הביתה .  ישראלים שקרוביהם נהרגו במלחמת העולם השנייה בשירות צבאות הברית נוכחו בכך כשניסו לחלץ את שרידיהם מארצות ניכר ,  כולל או במיוחד מדינות ערב ,  כדי להביאם לקבורת נצח בארץ .
 יש גם קבורה ימית ,  שוות ערך רשמית לקבורה צבאית ,  של ספנים שאניותיהם טבעו וצוותי אוויר שמטוסיהם נפלו בלב ים .  כשהעובדות חד משמעיות ,  ולא נותר סיכוי לגילוי ניצולים ,  הנעדרים הופכים לחללים שמקום קבורתם לא נודע .  
אויביה של מדינת ישראל הבינו כבר לפני עשרות שנים שהלחץ הציבורי בסוגיית השבויים והנעדרים משפיע מאוד על הממשלה וכי משקל אי הוודאות אינו קטן מזה של האובדן .  משפחות שאינן יודעות מהו מצב יקיריהן תובעות מהממשלה להגיע להסכם מהיר ,  לעתים אף יותר ממי שקיבלו את הבשורה הנוראה וממתינים להחזרת גופה .
 שני הביטויים לכך הם המשא ומתן עם חאפז אסד על הפסקת אש בחזית הגולן ,  באביב 1974 ,  והנווט רון ארד .  אסד הפיק תועלת רבה מהכישלון הישראלי להשיג את רשימת שבויי מלחמת יום הכיפורים בסוריה ,  כך שייוודע מי מהנעדרים בחיים .  תמורת מידע זה ,  שנמסר למתווך הנרי קיסינג'ר ,  שילמה ישראל בנסיגה מערבה בגזרת קונייטרה .  תריסר שנים ואילך אחר כך קלטו בטהראן ובביירות שארד שווה לאיראן ולחיזבאללה יותר כנעלם מאשר כקלף מיקוח .  
חששו של חיל האוויר הישראלי מתעלומות נוספות ,  אם מטוסים יופלו בלבנון ,  גרם למפקדיו להגביל את היקף טיסותיו שם .  לקח זה למד חסן נסראללה ,  שהצליח להסתיר את מצבם של חטופי-חללי ההתקפות בהר דב באוקטובר 2000 ובזרעית ביולי 2006 .  
תמורת גופת בנו ,  האדי ,  החזיר נסראללה לישראל את שרידי גופתו של לוחם שייטת 13 ,  איתמר איליה .  לכאורה ,  זהו התקדים הנכון להשגת שרידי גופותיהם של גולדין ושאול - הגופות עצמן הרי הובאו למנוחות בקיץ 2014 .  אלא שאין עתה לישראל מה להציע לחמאס ,  בכיוון זה ,  מה גם שבנוסף לכך רוצה ישראל בשני האסירים .  לכן העסקה חייבת לכלול גם אסירים פלסטיניים .  בחמאס באמת רוצים לחזות בחבריהם הכלואים חופשיים - אם אפשר לקרוא לכך חופש - ברצועת עזה .  לכן נזהרים שלא להציג תביעות מדיניות חסרות שחר כמו ביטול חוק הלאום .  
שחרור אסירים פלסטיניים ,  בכלל זה מנהיגים האחראים לפיגועים קטלניים רבים ,  הוא מעשה שישראל נוקטת בו כדי לקדם יעד החשוב לה יותר מהשארת האסירים בכלא ולמרות הפגיעה הצפויה בענישה ובהרתעה .  כך למשל ,  כדי לחלץ את לוחמי המוסד ממעצרם בעמאן ומחשש להוצאתם להורג לאחר ההתנקשות הכושלת בחאלד משעל ,  שחרר בנימין נתניהו את אחמד יאסין ,  מנהיג חמאס שחוסל מאוחר יותר על ידי ישראל .
 זה רק אחד התקדימים להתנהגות נתניהו במשברי שבויים ,  ובעקבותיו באה עסקת גלעד שליט ,  אך זאת גם בעייתו האישית של נתניהו .  הוא בנה את המותג הפוליטי שלו על מאבק נחוש בטרור ,  כולל התנגדות להחלפת אסירים בבני ערובה .  הרקע לכך ,  כמובן ,  היה מבצע אנטבה ,  בגרסתו הפשטנית -ישראל לא נכנעה לחוטפים ,  הרחיקה טוס ללב אפריקה ושחררה את החטופים ,  במחיר חייו של יוני נתניהו .  המציאות הייתה אפורה יותר .  הממשלה נכנעה ,  כשלא עמדה בפניה חלופה צבאית ממשית ,  וחזרה בה כשהמצב השתנה .  בנוסף ,  לא כל בני הערובה שוחררו .  דורה בלוך ,  שהועברה לבית חולים מחוץ לנמל התעופה של אנטבה ,  הומתה שם לאחר המבצע .
 בנימין נתניהו הפך בכורח הנסיבות למשחרר סדרתי של אסירים פלסטיניים .  במצטבר .  בתולדות פלסטין ייוחד לו מקום של כבוד כגדול המשחררים ,  תחת לחץ .  גם עכשיו הוא נדחק לשחרור אין ברירה .  הלחץ הפומבי של משפחות גולדין ושאול ,  כולל ההתבזות של שרה נתניהו ,  מסייע לו בחזית הפנימית בה בעת שהוא מחליש אותו בחיצונית .  הציבור הישראלי יזדהה יותר עם כאבן של משפחות גולדין ושאול מאשר עם זעמן של משפחות נפגעי האסירים שישוחררו - זעם שעוד יושמע ואולי יגיע כבעבר לבג"ץ .  
השאלות היחידות שנותרו הן מי ,  כמה ,  מתי ואיך .  זהות המשוחררים ,  מספרם ,  מקומם ברצף החוליות בעסקה ואופן השחרור .  מאחר שנתניהו יירתע מחתימה מילולית על הסכם עם יחיא סינוואר ,  נוח לכל הצדדים לומר שההתחייבות הישראלית לשחרור מדורג של האסירים שמספרם וזהותם יסוכמו תותנה בדיווח של שליח האו"ם ניקולאי מלאדנוב או של שלטונות מצרים שסינוואר עומד בחלקו בעסקה .  ישראל מעדיפה שהאסירים יינתנו כביכול למלאדנוב או לעבד-אל-פתח א-סיסי ,  לא לסינוואר .
 לאחר ההתרגשות הראשונה ,  חיובית לצד שלילית ,  מהמחזות האנושיים של מימוש העסקה ,  יגיעו הימים האפורים של מבחן הרגיעה .  מוטב אפורים ולא אדומים מנפגעים או שחורים משדות שרופים .  

שקט תמורת אסירים :  כך ישראל חשפה בפני אויביה את נקודות החולשה שלה
בחמאס ,  כמו כל ארגון טרור אחר ,  זיהו כי הדרך להשיג את מבוקשם עוברת דרך השבויים והנעדרים .  נתניהו ,  שמיתג עצמו כלוחם הגדול בטרור ,  מסתמן לאורך ההיסטוריה כגדול משחררי האסירים .  רק בסוף ,  כשההתרגשות משובם של הבנים תתפוגג ,  יגיעו הימים האפורים של מבחן הרגיעה

