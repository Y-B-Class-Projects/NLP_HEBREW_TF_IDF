נתניהו לאבו מאזן : " נצעיד עמינו לסוף האלימות "
 בטקס השקת המשא ומתן נאם ראש הממשלה ושב על התחייבותו לוויתורים כואבים . " אנחנו מוכנים ללכת בדרך ארוכה שתביא שכנות טובה ושגשוג בין העמים ",  אמר נתניהו .  אבו מאזן : " מחויבים להסכמים קודמים "
  ( צילום :  רויטרס ,  עריכת וידיאו :  דורון שטיין ,  קריינות :  טליה שחר ) 
ראש הממשלה בנימין נתניהו ,  יו"ר הרשות הפלסטינית אבו מאזן ומזכירת המדינה האמריקאית הילרי קלינטון השיקו אחר הצהרים  ( חמישי )  את המשא ומתן הישיר בין הישראלים והפלסטינים .  ראש הממשלה בנימין נתניהו הודה לצוות האמריקאי ואמר שהפתרון לא יהיה קל והוא יושג רק תוך  " ויתורים כואבים והדדיים משני הצדדים ".  ראש הממשלה פנה לאבו מאזן וחזר על דבריו מאתמול לפיהם הוא רואה בו שותף לדרך השלום , " יחדיו אנחנו יכולים להנהיג את עמנו לעבר עתיד היסטורי שיכול לשים סוף לאלימות ",  אמר . " העם בישראל ,  ואני כראש ממשלה מוכנים ללכת בדרך הארוכה הזו כדי להשיג שלום אמיתי שיביא לעמנו ביטחון שגשוג ושכנות טובה ".  
" אני חושב שהכרה הדדית בינינו חשובה להבנה שהעימות יכול להסתיים ",  אמר ראש הממשלה , " שלום אמיתי צריך לקחת בחשבון גם את צרכי הביטחון של ישראל ".  נתניהו פנה שוב ליו"ר הרשות הפלסטינית ואמר : " אני מודע ומכבד את רצון עמך בעצמאות ,  ואני משוכנע כי ניתן להגיע לכך תוך שמירה על צרכי הביטחון שלנו ".   " אתה ",  אמר ראש הממשלה לאבו מאזן , " גינית את הפיגוע וזה חשוב מאוד ,  אבל חשוב גם למצוא את האשמים ".  לדברי נתניהו , " ההיסטוריה נתנה לנו הזדמנות נדירה לסיים את העימות שנמשך כמעט 100 שנה ,  זו הזדמנות חסרת תקדים ".  
ראש הממשלה סיים את הצהרתו בסיפור התנ"כי על קבורת אברהם אבינו על ידי בניו יצחק וישמעאל . " בספר בראשית יש סיפור על שני האחים יצחק וישמעאל שחברו יחדיו לקבור את אביהם אברהם ,  אבי שני עמינו . " אני רק יכול להתפלל שמיליונים ברחבי העולם ,  מיליוני ישראלים ופלסטינים מתפללים שהכאב שחווינו אתם ואנחנו ב-100השנים האחרונות יאפשר לנו שלום בר קיימא לדורות .  שלום סלאם פיס ". 
יו"ר הרשות הפלסטינית נאם מיד לאחר נתניהו והדגיש כי יש לדון במסגרת המשא ומתן בכל סוגיות הסדר הקבע .  לדבריו ,  בכדי להביא לקץ הסכסוך יש לסיים את הכיבוש הישראלי ,  לדון בעתיד ההתנחלויות ,  בגבולות ובשחרור אסירים . " אנחנו חוזרים ומדגישים את מחויבותנו לכל מה שאש"ף התחייב אליו בעבר ,  ואנו קוראים לישראל להישאר מחויבת לכל הנוגע להתנחלויות ,  הסרת המצור על עזה ,  ונושאי ביטחון ".  
בתשובה לדבריו של ראש הממשלה נתניהו על הפיגוע סמוך לחברון ,  השיב אבו מאזן כי ההכרה ניתנה לישראל כבר בספטמבר 1993 עם החתימה על הסכם אוסלו ושב והדגיש כי הרשות תתעקש על ערבויות בינלאומיות למשא ומתן . " אש"ף משתתף במשא ומתן מתוך כוונה אמתית כנה וברצון להגיע לשלום צודק שיבטיח עצמאות ,  חופש ופתרון צודק לבעיית הפליטים ".  
" אנחנו לא מסתפקים בגינוי אלא עוקבים אחר מהלך החקירה ואנו רודפים אחר מי שביצע את הפיגוע ",  אמר יו"ר הרשות בהתייחס לחקירת הפיגוע בדרום הר חברון מתחילת השבוע . " אנחנו יודעים מי שנהג ברכב המפגע ונשלים את החקירה ".  אבו מאזן שב והדגיש את מחויבות הרשות לנושא הביטחוני והוסיף כי  " לא נקבל שמישהו ינקוט בפעולה שתפגע בביטחון שלנו או שלכם ".  
מזכירת המדינה האמריקאית נאמה עם פתיחת הטקס ואמרה כי ארצות הברית לא תכפה פתרון על הצדדים ,  ,רק אתם יכולים לקבל החלטות ולהגיע להסכם שיביא שלום לעמים הישראלי והפלסטיני ".  קלינטון אמרה שהיא מאמינה בנתניהו ובאבו מאזן שיקבלו החלטות אמיצות .  היא ביקשה לפנות לציבור הישראלי והפלסטיני ואמרה : " המנהיגים שלכם אולי יושבים בשולחן המשא ומתן ,  אבל אתם אלה שבסופו של דבר תחליטו על העתיד .  בידיכם העתיד של משפחותיכם והמאמץ כאן להצליח דורש את תמיכתכם ". 

נתניהו לאבו מאזן : " נצעיד עמינו לסוף האלימות "
 בטקס השקת המשא ומתן נאם ראש הממשלה ושב על התחייבותו לוויתורים כואבים . " אנחנו מוכנים ללכת בדרך ארוכה שתביא שכנות טובה ושגשוג בין העמים ",  אמר נתניהו .  אבו מאזן : " מחויבים להסכמים קודמים "
 
