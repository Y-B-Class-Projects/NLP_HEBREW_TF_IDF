אין שרמטכ"ל וגם אין נאשם :  מי יישב על הכיסא המתעתע במשרד הביטחון ? 
בנט ,  רוסו ,  גנץ או אשכנזי :  בעוד שבועות מעטים ,  לכל היותר חודשים ,  ייאלץ בנימין נתניהו להיפרד מתיקיו ,  וההיסטוריה מלמדת לא מעט על גורל יורשו בתפקיד
את המכתב הבא יעדיף שאול מופז להצניע .  אם יכתוב את קורות חייו ,  הוא לא יופיע בנספח א' לספר . " אני פונה אליך אישית ",  הדגיש מופז ,  אף שמשהו מעוקץ הפנייה האישית הוקהה במילים הבאות , " כחבר/ת הליכוד ."  בראש העמוד הקפיד מופז - או מי שסייע לו בניסוח טיוטה - לציין ,  בס"ד .
 והוא אכן נמצא באותו רגע בסד ,  נלחץ בין המפלגה שהעניקה לו את כהונת הרמטכ"ל לבין ראש הממשלה שנתן לו את תיק הביטחון .  בנימין נתניהו נכנע לתביעתו של יצחק מרדכי ואישר למנות לרמטכ"ל את מופז ,  שדילג בארבע שנים בין ארבעה תפקידי אלוף  ( מפקד אוגדת יהודה ושומרון ,  בדרגה אישית ,  פיצוי - שניתן אחריו גם לגבי אופיר ויצחק איתן - על שחיקה כפולה לאחר אוגדה בלבנון או בעזה ;  פיקוד הדרום ;  אגף התכנון ;  סגן הרמטכ"ל )  .  אריאל שרון שלף את המשוחרר הטרי מצה"ל מופז ושלח אותו ללשכת שר הביטחון ,  שהתפנתה מפואד בן אליעזר .  שני התפקידים הבכירים ביותר נפלו בחיקו של מופז ללא מאמץ רב ,  משיקולי הממנים .  אבל עכשיו ,  בדצמבר 2005 ,  נדרש מופז לבחור בין שרון שהקים את  " קדימה "  לבין נתניהו שנשאר מאחור ושנגדו רצה להתמודד כדי  " להוביל את תנועת הליכוד לאיחוד ולניצחון ";  והוא בחר .  בחירה אמיצה ,  הגונה ,  ערכית .  בחירה שהעמידה השקפת עולם מעל החשבון הפרטי . " הליכוד הוא הבית של כולנו ",  התפייט מופז . " בית מפואר ,  בעל דרך לאומית וחברתית למופת ומוסדות דמוקרטיים .  הבית שלנו נתון כעת בסכנה גדולה .  בידינו להכריע ,  האם הליכוד יהפוך חלילה למפלגה קטנה ולא משמעותית ,  או ישתקם ויחזור להיות תנועה גדולה וחשובה ,  המשפיעה על סדר היום הלאומי .  כל הנתונים מעידים כי אני המועמד היחיד שמסוגל לאחד את הליכוד ,  לשפר את תדמיתו ולהחזיר אליו שכבות אוכלוסיה רחבות ,  שעזבו אותו לטובת מפלגות אחרות ". 
קבע ונימק : " רק אני יכול להחזיר הביתה מצביעים ,  שעזבו ליריב המרכזי שלנו ,  'קדימה' בראשות שרון ,  שהוא אדם רב זכויות ,  אבל עשה טעות קשה כשחבר לשמעון פרס ,  חיים רמון ודליה איציק ,  כולם אנשי שמאל מובהקים .  הליכוד בראשותי יציג מולם את תפיסתנו הלאומית .  רק אני יכול להחזיר הביתה מצביעים ,  שעזבו את הבית ל'עבודה' בראשות עמיר פרץ .  מול הכלכלה ההסתדרותית של פרץ והפנקס האדום ,  הליכוד החברתי בראשותי ימשיך את דרכו של מנחם בגין ז"ל .  כידוע לך ,  בחרתי להישאר בליכוד ,  למרות שהוצע לי לעזוב בתמורה להבטחה לתיק הביטחון .  בחרתי לעשות זאת ,  כי בית לא עוזבים ,  ובדעתי להישאר בליכוד בכל מצב ולהילחם על דרכו !  "  
עוד חבר/ת הליכוד מחפש/ת היכן נרשמים להסתערות בעקבות מופז לראשות תנועתם ,  והתברר שבאיגרת נפלו טעויות הקלדה .  שר הביטחון בממשלת שרון התכוון לומר שבעצם בית כן עוזבים ,  או לחילופין שהבית עוזב והדייר נשאר ;  שהוא עובר-ושב ליריב המרכזי ;  ושלא נורא לשבת בממשלת  " קדימה "  לצד אנשי השמאל המובהקים פרס ,  רמון ואיציק ,  שמוצאם בכלכלה ההסתדרותית של הפנקס האדום .  במחי סיבוב פרסה איבד הפוליטיקאי מופז ,  בתפקידו הראשון בממשלה  ( לכנסת נפסלה מועמדותו ,  בגלל חוק הצינון במתכונתו הקודמת )  ,  את כל עולמו .  שוב לא נזקפה לזכותו תקופתו כרמטכ"ל שפיקד על הצבא ב"דמדומי בוקר "  - האהוד בָּרָקזיט מלבנון - וב"חומת מגן ".  מתוקף חרטתו המיידית על העריקה אמנם ניצל מהתגמדות בסיעה של תריסר חברים ונתניהו בראשם ,  אבל תיק הביטחון נשמט ממנו .  שרון לא סלח ,  ואהוד אולמרט ,  ממלא-המקום חודש לאחר המכתב ולאורך הכנסת הבאה ,  שלח אותו לאחת מארצות-הגזירה של שרי הביטחון לשעבר ,  משרד התחבורה ,  כמו מרדכי בממשלת ברק .  ארץ נוספת באותה יבשת - משרד התשתיות .  שררה ,  השפעה ,  אבל רחוק מאוויר הפסגות של תיק הביטחון .  
שרון ,  משה ארנס ,  מרדכי ,  בן אליעזר ,  מופז ,  פרץ ;  לפניהם פנחס לבון ולוי אשכול ,  משה דיין ועזר ויצמן ;  אחריהם ברק ,  משה  ( בוגי )  יעלון כמספר 3 ברביעיית יגא"ל - יעלון ,  גנץ ,  אשכנזי ,  לפיד - ואביגדור ליברמן .  כל אלה מלמדים עד כמה מטעה דימויו של תיק הביטחון כשלב נחשק לקראת הטיפוס הסופי לראשות הממשלה .  נדיר שמהביטחון אכן מגיעים לראשות .  פרס הוא החריג .  לשרון נדרשו לשם כך 18 שנה ,  לאחר הדחתו מהביטחון ,  ויצחק רבין השכיח בביטחון את תקופתו הראשונה ,  הבעייתית ,  בראשות הממשלה .  התבדתה ההנחה שתיק הביטחון שני בחשיבותו רק לראשות ולכן מוביל אליה .  בפועל הוא מבוי סתום .  הועיל ממנו לקידום תיק החוץ - משה שרת ,  גולדה מאיר ויצחק שמיר ;  ברק ושרון היו לחודשים מעטים שרי חוץ ,  כשקיצרו טווח לראשות .  לפנים ,  עד לאמצע שנות ה-80 ,  נהגו לייחס קללת הדחה או לפחות תסכול לראשות אמ"ן .  החשבון מלמד שסוף עצוב לא פחות המתין לשרי ביטחון ,  רובם אם כי לא כולם .  משקע זה הדהד בקולו של מופז לפני כארבע שנים וחצי ,  כשטילפן לברך את האלוף גדי איזנקוט ,  עם אישור מינויו לרמטכ"ל . " זה התפקיד השני בחשיבותו במדינה ",  הטעים .  רוצה לומר ,  רק ראש הממשלה חשוב ממנו .  האוגדונר מופז היה ב-1994 מפקדו הישיר של מח"ט אפרים ,  איזנקוט .  כרמטכ"ל ,  התבקש לספק לראש הממשלה ושר הביטחון ברק מועמדים לתפקיד המזכיר הצבאי .  אל"מ איזנקוט ,  לקראת סוף תפקידו כמח"ט גולני ותחילת הסבה לשריון בדרך לפיקוד על אוגדת מילואים בצפון ,  לא היה אחד מהם .  אחרים רצו ולא נירצו .  באקראי ,  כשברק ועוזריו הזדמנו לתרגיל של גולני ,  נשאלו מופז ואלוף הפיקוד אשכנזי אם איזנקוט עשוי להתעניין בתפקיד .  שניהם השיבו בשלילה :  אנחנו מכירים את גדי ,  זה לא הכיוון שלו .  כדי לצאת ידי חובה ,  בדקו עם החתן המיועד אם צדקו בסירוב לשידוך .  להפתעתם ,  הרעיון גירה את דמיונו ,  שניזון מלימודי היסטוריה מדינית בארץ ואסטרטגיה בצבא האמריקני .  כמעט ביומו הראשון במזכירות הצבאית של ברק ,  תת-אלוף טרי בן 39 ,  נתקל בנפלאות הסביבה החדשה .  בכיר לשעבר בשירותי הביטחון ,  בוחש ונבחש בפוליטיקה ובכספים ובמגעים דיפלומטיים וביטחוניים ,  פלש לחדרו ,  הזדהה ונופף בכרטיס ביקור בדמות דו-שיח חד-סטרי . " אתה בוודאי שואל את עצמך איך אני יכול לעזור לך .  אז שתדע ,  אני לא ,  אבל מה שיותר חשוב - אני מסוגל להזיק לך ."  איזנקוט למד מהר ,  נסע עם ברק ומשלחתו לשיחות עם הסורים בשפרדסטאון ועם הפלסטינים בקמפ דייויד ,  חווה את הסתיו האלים של 2000 ונשאר קצת עם שרון .  מופז היה רמטכ"ל לכל אורך התקופה .  איזנקוט ראה אותו מתעקש להזיז את סגנו וחביבו של ברק ,  עוזי דיין ,  ומתרגל לשר ביטחון חדש ,  פואד .  אחר כך ,  כמפקד אוגדת איו"ש ,  צפה ביחסי שר הביטחון מופז עם סגנו שהיה ליורשו כרמטכ"ל ,  יעלון .  לא היה ספק מי משני הצנחנים בכיר ממי .  
אבל באותה ברכה טלפונית נשמע מופז מתגעגע לימיו במדים ,  עונד דרגות רב-אלוף .  כשאיזנקוט ,  שהתנסה בדיונים בדרג הממשלתי הבכיר עוד מסוף שנות ה-90 ,  ציין שבודאי שר הביטחון וכמוהו שרים מרכזיים אחרים קרובים בעוצמתם לראש הממשלה יותר מהרמטכ"ל ,  שהרי הם מחליטים והוא רק ממליץ ,  העמיד אותו מופז על טעותו .  הם ,  כולם ,  חברים בקבוצה .  הרמטכ"ל בודד בעמדת הפיקוד שלו .  אין לו בארגונו עם מי להתייעץ .  אשכנזי נשען על אמנון ליפקין-שחק ועל האלוף אורי שגיא מגולני ומאמ"ן .  איזנקוט כינס לפרקים את קודמיו בתפקיד .  לקחים דומים הפיקו מכפל תפקידיהם ,  רמטכ"ל ושר ביטחון ,  גם דיין ,  רבין ,  ברק ויעלון ;  רבין וברק ,  ראשי ממשלה ,  משלושה תפקידים .  איזנקוט ירד לסוף דעתו של מופז כשהתיישבה עליו במלוא כובדה אחריותו העליונה של הדרג הפיקודי הרם בצבא .  אחריות בלעדית ,  מקצועית ואישית ,  שאין הרמטכ"ל יכול לחלוק עם זולתו ,  לא שרים ולא אלופים ,  לתפקוד הצבא במלחמה היום .  איזנקוט למד להוקיר את תבונתם של מנסחי חוק יסוד הצבא ,  בממשלת רבין הראשונה ,  ב-1976 ,  ובמיוחד את האיזון שבין הממשלה כצוות לבין שר הביטחון ואת הצירוף  " מרות "  ו"כפיפות ".  דיין ,  שבבחירות 1965 פרסם על שער יומנו ממערכת  " קדש "  את תמונתו במדי רב-אלוף והתמנה ערב מלחמת ששת הימים לשר הביטחון בתוקף הילתו הצבאית ,  היתמם לאחר מלחמת יום הכיפורים וטען שאין כל זיקה בין עברו הגנרלי ואחריותו המיניסטריאלית .  הוא לא היה רמטכ"ל-על ,  רק יועץ צבאי למטכ"ל ולממשלה .  ירצו - יקשיבו לעצותיו .  לא ירצו - הוא חסר אונים לכפות את עמדותיו .  למעלה קבעו אשכול וגולדה ,  למטה רבין ובר-לב ודדו ,  ומי הוא ומה הוא ,  האזרח משה .  ועדת אגרנט ,  שהתמנתה כדי להשתכנע ,  הדיחה את הרמטכ"ל וחסה על השר ,  אבל רבין ,  כראש ממשלה שהזדהה עם מצוקותיהם של ראשי המטה הכללי ,  יצא לתקן את המעוות .  למעלה מארבעה עשורים אחר כך התרשם איזנקוט שנוסחת המשולש ממשלה-שר-רמטכ"ל פועלת היטב .  
אין שרמטכ"ל ,  שר ביטחון שהוא רב-אלוף בדימוס  ( סיבה מכרעת לתביעתו לתפקיד )  ,  רמטכ"ל בעור שר .  מובן שלאנשי צבא בדימוס ,  יותר מאשר לאזרחים מובהקים ,  יש שפה מקצועית משותפת עם פקודיהם לשעבר שצימחו כנפיים ;  אבל זה נכון גם לרופא שהיה לשר הבריאות ולשגריר שנפלט ,  מלשון פוליטיקה ,  עד לכהונת שר החוץ .  זה לא מוסיף לסמכותם הפיקודית ,  המתבטאת בחתימת קיום שהיא זכות וטו על מינויים שמציע הרמטכ"ל - למעט נשיא בית-הדין הצבאי ,  הפרקליט הצבאי הראשי ומפקד גלי צה"ל ;  ולא גורע מאחריותם המהותית לבניין-הכוח למלחמות הבאות ולמעטפת הכוללת של יחסי צבא-חברה .  הרמטכ"ל מאפשר .  השר מאשר ומתפשר .  בסך הכל ,  זה לא היה שונה בתקופת איזנקוט בין שר לשר ,  יעלון לליברמן לנתניהו .
 רמטכ"ל הוא תפקיד אורך .  שר ביטחון - תפקיד רוחב .  ההכרעות הפוליטיות ,  גם לקראת מלחמה ובמהלכה ,  מתקבלות בקבוצה של ארבעה  ( גולדה ,  דיין ,  יגאל אלון וישראל גלילי )  עד שמונה  ( הקבינט בשנים האחרונות )  ,  בהסמכת הממשלה במליאתה .  אין שליט עליון ויחיד ואף לא שובר שוויון .  נחוץ רוב .  כשבקבינט דנים בחלופות ונוטים לקבל את עמדת הרמטכ"ל ,  המציע ואינו מצביע ,  הסיכום הוא לעתים תכופות פה אחד ,  לא בהכרח בהרמת ידיים ואף לא במלמול הסכמה .  הפה האחד של ראש הממשלה שואל , " מישהו מתנגד ?  ";  השולחן משתתק ;  ההחלטה נרשמת ומועברת לצבא לביצוע ;  והתומכים הדוממים רצים למצלמות ותוקפים אותה כתבוסנית ורכרוכית .  
מעולם לא היה בפעילות צה"ל מיתאם כה שלילי בין מהות לבין ניראות כמו בעשור הנוכחי ,  משלהי תקופת גנץ ובשנות איזנקוט .  ביצבץ רק קצה-קצהו של הפריסקופ ;  הצוללת כולה ,  בגודל של נושאת מטוסים ,  נותרה במעמקים .  צה"ל ,  אלים ואילם ,  ניהל במקביל ,  ובמחתרת ,  ארבע או חמש מערכות חשאיות ,  רובן מהאוויר אך גם באמצעים נוספים .  נגד דאעש בצפון ובדרום ,  בתיאום מדוקדק עם האמריקנים ואחרים ;  נגד התחמשות חיזבאללה בטילים מדויקים ,  אולי הנקודה הארכימדית ,  המאיימת על בסיסי חיל האוויר ועל יעדי תשתית ,  של ההיגיון שביסוד תוכניתו של חסן נסראללה לתקיפה עתידית של ישראל ;  נגד המאחז האיראני בסוריה .  מלחמת הכל בכל בסוריה סיפקה לישראל סיבה ,  הזדמנות ויכולת לפעול ,  גם באמצעות באי-כוח מקומיים ,  נגד איומים ממשמשים ובאים .  היה לכך תקדים בעייתי ,  ללא ידיעת ראש הממשלה ושר הביטחון בגין ,  בתחילת שנות ה-80 ,  ימי הרמטכ"ל רפאל איתן ואלוף פיקוד הצפון יאנוש בן-גל ומפקד אזור דרום לבנון מאיר דגן  - " החזית לשחרור לבנון מזרים "  ופיגועיה נגד פלסטינים ,  חמושים או חפים .  לא הפעם :  הפעילות נוהלה ברשות ,  בסמכות ולעתים גם בידיעת המקומיים מי תומך במשאביו בלחימה נגד אויבים משותפים .  אחרי אלפי גיחות ומשימות ,  רבבות חימושים שהוטלו ומאות תכנונים מבצעיים לחירום ,  ביניהם לפעולה אווירית-יבשתית-ימית-תודעתית גדולה בעזה ,  התנקזו יחסי דרגי הצבא והממשלה הבכירים לחודשיים האחרונים של כהונת איזנקוט ,  מנובמבר אשתקד עד ינואר השנה ,  לשני משברים שהיו עלולים להסלים להתלקחות רבתי אך נשארו תחומים בזמנם ובהיקפם .  השני ,  שנועד להיות הראשון והיחיד ,  היה  " מגן צפוני "  לחשיפת מנהרות חיזבאללה ולשיתוקן .  ב-2006 ,  בחטיפה במתכונת פיגוע מיקוח ,  יזם נסראללה פעולה קמעונאית שהתנפחה לכלל התנגשות סיטונאית .  לא כך בשנים שמאז .  מתוך רשת המנהרות בגבול הצפון ,  ממטולה עד לים ,  תוכננו להגיח 10 גדודים ,  סדר-כוחות של אוגדה ,  לכיבוש הגליל .  גם זה פיגוע מיקוח ,  אבל בהיקף של מערכה כוללת בחזית שלמה ,  העשויה לגרור את סוריה ואיראן .  אילו חולק אות שקוף למלחמה שנמנעה ,  איזנקוט ,  אלוף פיקוד הצפון יואל סטריק וראשי אמ"ן ,  האלופים הרצי הלוי ותמיר הימן ,  היו ראשוני מקבליו ,  הם ואנשי המודיעין ,  המבצעים ,  הטכנולוגיה וההנדסה בכל הדרגים .  ונמנעה גם מלחמה בדרום ,  לאחר הסתבכות המבצע המיוחד בחאן יונס .  פרטיו חסויים .  הוא ייקרא כאן בשם הבדוי  " דב שחור ".  ב-20 שנות קירבה לפעילות כזו ,  כשותף ,  משקיף או מפקד ,  לא חווה איזנקוט ,  שנכח בהשתלשלות האירועים בחבורת הפיקוד הקדמית עם ראש אמ"ן תמיר היימן והפעיל בו ברגע את מפקד חיל האוויר עמיקם נורקין ואלוף פיקוד הדרום הלוי ,  הסתבכות כה חמורה - והיחלצות כה מזהירה .  האלוף ניצן אלון ,  עכשיו במילואים ,  לשעבר מפקד סיירת מטכ"ל ובוגר מבצעים סמויים ורועשים גם יחד ,  תיחקר כארבעה חודשים את  " דב שחור "  ולקחיו .  עוד לפני שהרמטכ"ל הקודם יעיין בדו"ח אלון ,  המוגש לכוכבי ,  אמר איזנקוט לשותפי-הסוד המעטים שלעתים נדירות בלבד בכל מסלולו הצבאי ראה תצוגה כזאת של גבורה ותבונה ,  מצד מפקד הכוח ואנשיו ,  הראויים ,  בהכרח בעילום שמם ,  לעיטורים ולציונים-לשבח .  
כשפוגעים בישראל ,  בהסתננויות בדרום בשנות ה-50 ובאוטובוס כביש החוף ב-1978 ובחטיפה ליד זרעית ב-2006 ,  היא מגיבה בפעולות גמול ובמבצע ליטני ובמערכה גדולה בלבנון  ( ואין הכוונה לתוכנית נצורה הממתינה לעילה ,  כמו בלבנון ב-1982 )  .  לדעתו המקצועית של צה"ל ,  בניכוי רגשות ותעמולה ,  תגובת חמאס על ההפצצות וההרוגים בהיתקלות  " דב שחור "  ובחיפוי על שליפת הכוח הבייתה הייתה אך טבעית ,  מדודה בנסיבות האירוע ותחומה בגבולות הגישושים ההדדיים אחר הבלגה והסדרה .  בתוך חדר הדיונים ,  הדרג הפוליטי היה שותף סביל להערכה זו ולמסקנה המתונה ממנה .  בחוץ ,  לנוכח מיקרופונים וחשבונות ההתמודדות בין מפלגות וראשיהן ,  דיברו אחרת ,  חופשיים מאחריות לתוצאות .  כשהוקדמו הבחירות ו"הבית היהודי "  התפצל ,  היה איזנקוט יכול לקלוט ,  באיחור של שנתיים-שלוש ,  מדוע הפצירו בו חברי-כנסת להעניק דרגת אלוף לרב הצבאי הראשי בתחילת תקופתו כרמטכ"ל ,  רפי פרץ ,  כמובן בנימוקים ערכיים ומערכתיים .
 עוד לפני הקדמת הבחירות וללא קשר אליה - ואף טרם חלק את מחשבותיו עם משפחתו - אמר איזנקוט לקצינים שסביבו כי הוא שוקל לוותר על רוב חופשת הפרישה שלו ולהשתחרר בתום כחודשיים .  הרעיון לא נגזר מחישובי מילוט מכלוב חוק הצינון .  הוא הושאל מידידו של איזנקוט ,  ראש המוסד הקודם תמיר פרדו .  ראשי אגפים במוסד ,  המקבילים לאלופים בצבא ,  מקבלים בחודשים הארוכים של התקרבותם לנחיתה שכר ,  רכב ,  הטבות נלוות ,  ביטוח רפואי והפקדות לקרנות השתלמות .  עלות החבילה נאמדת בכ-400 אלף שקל .  פרדו סיפר לאיזנקוט שבמוסד ,  באישור משרד האוצר ,  הגו הסדר טוב לכל הצדדים .  לבכירים הוצעה מחצית הסכום - והביתה ,  ביד ומיד .  המדינה חוסכת והבכירים חופשיים לדרכם ,  ללא מגבלות השירות .  גם אם אין אדם נפטר מהעולם ומחצית תאוותו בידו ,  יכול אדם לפרוש לאלתר מהמוסד ומחצית שכר חופשת פרישתו בידו .  מצוין ,  שמח איזנקוט ,  הבה נחיל את ההסדר גם על צה"ל .  ייחסכו מיליונים ,  ולא פחות חשוב ,  800 תקנים - יש המגזימים ומתקרבים עד לסוף האלף השני - של קציני קבע הנמצאים בחופשת הפרישה ,  סותמים את המכסה המחייבת בחוק ומונעים קליטה או שימור של צעירים מהם .  ראש אכ"א ,  אלוף מוטי אלמוז ,  התבקש לבחון את הסוגיה .  לצערו של אלמוז ולאכזבת איזנקוט ,  התברר שלא דין צה"ל כדין המוסד ושהרעיון אינו ישים .  כל זאת בנובמבר ,  בין  " דב שחור "  ל"מגן צפוני ". 
אלמוז לא ויתר והטיל על מחלקת הסגל באכ"א להתאמץ ולהתגבר על המכשולים .  בינואר ,  שבועיים לפני העברת התפקיד לכוכבי ,  התבשר הרמטכ"ל היוצא שההבקעה הושגה .  ברצותו ,  יוכל להשתחרר בסופו של חודש כלשהו ,  לבחירתו  ( כך מאולף מחשב הגימלאות ;  הטיית סרק שלו לאחור ב-2002 ,  כדי לסייע למופז לקבל כשירות לכנסת ,  לא שיכנעה את השופט מישאל חשין לקבוע שמופז סיים להצטנן )  .  איזנקוט התלבט אם ראוי שיהיה חלוץ הנהנים - והמהנים את הצבא והאוצר - בסידור החדש .  לבסוף החליט שמוטב כך .  בעוד שבועיים יתאזרח .
 פוליטיקה הייתה ועודנה רחוקה מתוכניותיו .  עדיין לא גיבש לעצמו יעד מובהק ;  יעשה זאת בחצי שנה וושינגטונית .  הכיוון העמום חברתי ,  חינוכי ,  עם הפנים אל העיירות והספר .  יליד טבריה ,  הורים ממרוקו שנפגשו באשדות יעקב ,  ילד אילתי צמא דעת ותאב שירות ,  מקומו אינו בין שואפי שררה ומשווקי עצמם .  הביטחון יעסיק אותו בצד ההגותי ,  כמנחיל תורה ומאציל ניסיון ,  בעקבות בן-גוריון ואלון והאלוף ישראל טל .  איזנקוט הניח לכך מסד בדמות אסטרטגיית צה"ל - יעלון אישר את התוכן אך הופתע מהפרסום - וחסרה לה קומת הגג ,  שם משתזף הדרג המדיני ומסתיר מהציבור ומהצבא את השקפת עולמו על שלום וביטחון .  
רק בישראל ,  מכל המדינות הרואות בעצמן מערביות ,  מדברים כה הרבה על קצונה בכירה היוצאת לגמלאות בגיל הנושק ל-60 במונחים של מועמדות בבחירות .  מנהיגים פוליטיים בעולם ,  לא כולל דונלד טראמפ ,  מתחילים צעירים ולרוב גם מתכלים מהר ,  לפחות ברשות המבצעת - בבתי מחוקקים שורדים גם ישישים .  סיבה ברורה לשווי השוק הפוליטי של רמטכ"ל פורש היא שבכל רגע נתון אין בלתו כרב-אלוף מכהן .  בצבא האמריקני לזרועותיו יש בשירות פעיל 40 גנרלים  ( כולל 10 אדמירלים ,  בחיל הים ובמשמר החופים )  בדרגה הגבוהה ביותר ,  ארבעה כוכבים .  יו"ר המטות נחשב מעל כולם ,  אך אינו בכיר מהם בדרגתו .  אף שאינו אלמוני לחלוטין ,  משום הופעותיו המתוקשרות בשימועי קונגרס ,  גם אינו שם דבר .  גנרל בא ואדמירל הולך ואמריקה עומדת על מכונה .  רב-אלוף איזנקוט ,  גנרל שלושה כוכבים ,  הפשיר רעיון שהוכנס למקפיא הצבאי פעם ופעמיים ,  אך גם הוא החזיר אותו למקרר והשאירו שם לממשיכי דרכו :  לשרבב ,  בין האלופים לרמטכ"ל ,  דרגת ביניים של אלופים בכירים ,  מעל אלופי הפיקודים וראשי אגפי המשאבים - סגן הרמטכ"ל ,  ראשיהם של אגפי המודיעין והמבצעים במטכ"ל ומפקדי זרועות האוויר ,  הים והיבשה .  בתקופת רפול השתעשעו בהענקת דרגת  " מצביא ",  מרשל ,  לרמטכ"ל ובקידום האלופים הבכירים לרבי-אלופים .  נמצא שזה מסובך מדי ,  בעיקר בעדכון דרגותיהם של אלופי העבר .  לפי תוכנית מ-2007 ,  שניסח צוות בראשות המומחה הצבאי בנימין עמידרור ,  ינוחו דרגות הרמטכ"ל על מקומן בשלום .  חצי תריסר הבכירים שמתחתיו יישאו דרגות אלוף ראשון ,  או על-אלוף ,  שיחליפו את עלי הגפן הנחים על כרית של עלי זית לצד החרבות המלוכסנות הדדית  ( לא צלובות ,  חלילה )  בסמל אחר ,  כגון סיכת המ"מ על רקע מגן דויד ,  סמלו הרשמי של צה"ל .  כך ישודרג הרמטכ"ל לכוכב רביעי והאלופים הבכירים - שהיבשתיים ביניהם יהיו אלופי פיקוד לשעבר - בשלישי .  איזנקוט האמין שהשינוי חשוב לסדר פנימי ולא פחות מכך לייצוג החיצוני ,  כדי שצמרת צה"ל ,  המעורבת כיום במבצעים ובתיכנונים משותפים הרבה יותר מבעבר ,  לא תהיה זוטרה ממקביליה .  חיל הים לא רק מסכים איתו ,  אלא גם הקדים אותו .  חמשת מפקדיו האחרונים העניקו לעצמם בהפליגם לעולם ,  בפסי השרוול של תת-אדמירל ,  דרגת רב-אלוף .  

העול הבלתי-אנושי של האחריות נשר בחודשיים האחרונים מאיזנקוט ולפת את צווארו של כוכבי .  מצחו הקמוט וחמור-הסבר של הרמטכ"ל מעיד שהחגיגות הסתיימו והמשימה תובענית .  השבוע ,  בהענישו את שרשרת הפיקוד של חטיבת הצנחנים ,  שמתוכה צמח ,  בגלל רשלנותה בפרשת מותו של לוחם גדוד הסיור אביתר יוספי ,  אותת כוכבי שאין חסינות ליקירי המערכת ,  כולל המח"ט יקי דולף ,  לשעבר ראש לשכת הרמטכ"ל גנץ .  איזנקוט נהג כך ,  בפרשה מסוג אחר ,  כשלא חס על חביבו מגולני ,  אופק בוכריס ,  שאותו ייעד עד אז לאלוף .  בעוד שבועות מעטים ,  לכל היותר חודשים ,  יהיה לכוכבי שר ביטחון חדש .  גם בתרחיש המיטיב ביותר עם נתניהו - הליכוד מרכיב את הממשלה הבאה ובג"ץ אינו פוסל אותו ,  אישית ,  לעמוד בראשה ,  אף שבין כתב החשדות נגדו לכתב אישום חוצץ שימוע - כבר קבע היועץ המשפטי לממשלה שההכרעה תתקבל בקיץ הקרוב .  אם סניגורי נתניהו זומנו ל-10 ביולי ,  משמע שאביחי מנדלבליט יחליט באוגוסט .  כתב אישום יחייב את נתניהו ,  אפילו יכהן אז שוב בראשות הממשלה ,  להתערטל מכל תיקיו .  לכן גם מגוחך להפיץ שהוא שוקל להחזיק בתיק האוצר .  לא ביטחון ,  לא אוצר ולא תיק אחר כלשהו - גם במקרה דל הסבירות ששותפיו לממשלה יסכימו שיעמוד בראשה בעודו יושב על ספסל הנאשמים ,  שר ייאסר עליו להיות .
 כוכבי יקבל ,  מעליו אך לא כרמטכ"ל-על ,  שר ביטחון אחר ,  לפי יחסי הכוחות .  ברק וליברמן לימדו שחמישה ח"כים שווים לפעמים תיק ביטחון .  בממשלת ימין ,  אולי יוגשם חלומו של נפתלי בנט .  בממשלת מרכז-שמאל ,  אפשר שיהיה זה מפקדו של בנט במגלן ,  טל רוסו .  הכי סביר ,  בממשלה מרכזית יותר ,  גנץ  ( שאצלו כיהן כוכבי כראש אמ"ן )  או אשכנזי  ( מפקדו בהיותו ראש חטיבת המבצעים ומי שהעניק לו דרגת אלוף )  .  בכל הרכב ,  לא תוקם ועדה לחקירת השיעמום ביחסי הרמטכ"ל עם השר .  

אין שרמטכ"ל וגם אין נאשם :  מי יישב על הכיסא המתעתע במשרד הביטחון ? 
בנט ,  רוסו ,  גנץ או אשכנזי :  בעוד שבועות מעטים ,  לכל היותר חודשים ,  ייאלץ בנימין נתניהו להיפרד מתיקיו ,  וההיסטוריה מלמדת לא מעט על גורל יורשו בתפקיד

