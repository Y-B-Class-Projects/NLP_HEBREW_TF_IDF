עסקת שליט :  ספין בלתי-אפשרי
ניתן לחשוב שעסקת שליט נחתמה כדי שנתניהו יוכל להסיח את הדעת מהמחאה החברתית או מוועדת טרכטנברג .  אך לפני הכל ,  שלום קיטל חושב שראוי להעריך את ראש הממשלה על השלמת המשימה
אשרינו שזכינו .  לפני כל חשבון אחר ,  מותר לומר לראש הממשלה ,  קודם כל לו :  יישר כוח !  החלטה ראויה קיבלת ! 
מי שסבור שההתלבטות קשה והמחיר עלול להיות כבד ,  חייב דווקא להעריך את ההחלטה .  לא חוכמה לקבל החלטות קלות .  מבחן המנהיגות הוא ביכולת לקבל החלטות קשות .  
כל זה ראוי לומר לפני כל חישוב אחר ,  לפני שמתחיל החישוב הציני ,  החשדני ,  הבלתי נמנע בחיים ציבוריים .  מה הוא מרוויח מזה ?  מה הספין ?  איפה כאן הפוליטיקה ?  על כל השאלות האלה גוברת ההחלטה הראויה מאוד .  גלעד שליט חוזר הביתה כי זו חובתנו להחזירו .  זו הערבות של המנהיגים והאזרחים לחיילים שנשלחים לחזית .  כדי לפדות אותם ,  אם נפלו בשבי ,  יש לשלם לעתים מחיר כבד .  זה שמדינות דמוקרטיות בעולם נוהגות אחרת ,  לא מחייב אותנו .  הבה נהיה ,  לפחות בעניין הזה ,  אור לגויים .
 עכשיו נתפנה לטפל בחלק מן ההשלכות .  תמונות החיוכים בירושלים והחיוכים בעזה בו-זמנית אינן מראה שכיח במזרח התיכון .  לא מחייכים כאן הרבה ,  בוודאי שלא סימולטנית .  כשמחייכים גם בירושלים וגם בעזה ,  מתגנבת ללב השאלה :  מעניין מי יחייך אחרון ? 
הסכנות ברורות .  ארכי-מחבלים משוחררים עלולים לחזור לדרך הטרור ,  חמאס מתחזק והשלום מתרחק .  ומצדנו ,  אולי ,  כפי שיש כבר רומזים ,  כל המהלך הזה של עסקת שליט הוא פעולה מכוונת של רכישת דעת הקהל ,  לקראת הכרעות דרמטיות שאולי יבואו בזירה המסוכנת ביותר ,  אירן .  
ומה יקרה בזירה המדינית ?  האם העסקה עם חמאס סוללת נתיבים חדשים בתהליך השלום ,  או שמדובר כאן בהחלשת הזרמים המתונים אצל הפלסטינים ?  האם אבו-מאזן ,  שעיצבן לאחרונה את נתניהו ,  ואפילו את אובמה ,  יבין את הרמז ?  
והאם הסכים ראש הממשלה לחתום על העסקה הקשה דווקא עכשיו ,  כדי להסיח את הדעת מן המחאה החברתית ומן הביקורת על טרכטנברג ? 
אני מזמין כל אחד מכם לעשות מבחן עצמי ,  ולנסות להשיב על כל אחת מהשאלות על פי אמונתכם והשקפת עולמכם .  תגלו בעצמכם שלכל הערכה שלכם ,  לגבי כל מעשה או מחדל של ביבי נתניהו ,  בביטחון או במדיניות ,  בכלכלה או בחברה ,  כל החלטה עתידית תעלה או תוריד אותו במהירות מסחררת .  לכל התפתחות תהיה השפעה מכרעת על מעמדו הפוליטי ועל סיכויו בבחירות הבאות .  מחיאות הכפיים - על גלעד השב הביתה - יימוגו מהר ,  וראש הממשלה ייבחן על המשך דרכו וההחלטות שבדרך .  טוב שכך .  מנהיגים נבחנים על רצף של עשייה ולא על החלטה אחת ,  תהיה מרשימה ככל שתהיה .
 אם התכוון נתניהו להסחת דעת ,  כוחה יפה לשבוע או לחודש ,  עד העונג הבא או הפורענות הבאה ,  מה שיבוא קודם .  המחאה החברתית פינתה את הכותרות לעימות עם הפלסטינים באו"ם .  עכשיו מפנה האו"ם מקום לגלעד שליט .  המשך יבוא .  תשומת הלב והכותרות מתחלפים אצלנו במהירות מסחררת .
 ואף על פי כן .  למרות ההפכפכות במדד הפופולריות היומי ,  יש רגעים שנחרטים בזיכרון הקולקטיבי ,  ויש להם משקל ביום פקודה .  כשם שלהבדיל ,  המחאה החברתית תשאיר רושם גם אחרי שפורקו האוהלים ברוטשילד ,  כך שחרור שליט יירשם בתור החלטה מנהיגותית חשובה של נתניהו .
 לפני 35 שנה ,  בנסיבות כמעט הפוכות ,  החליטה הממשלה על מבצע אנטבה .  הסיכונים היו גדולים ,  מצמררים .  כששבו החטופים הביתה בשלום עם המחלצים ,  זולת המחיר הכבד  מותו של יוני נתניהו ז"ל - בירך יו"ר האופוזיציה מנחם בגין את הממשלה ,  הצבא וזרועות הביטחון שהיו שותפים למבצע .  אבל ,  הדגיש בגין ,  עוד ברכה מיוחדת יש לתת לראש הממשלה ,  יצחק רבין .  כולם אחראים ,  אבל על כתפיו של ראש הממשלה יש עוד טיפה אחת של אחריות .
 מלים אלה ראויות להיאמר גם הפעם לראש הממשלה .  המקרה שונה .  בניגוד למבצע אנטבה ,  הקצר והמוחץ ,  עוד איננו יודעים מה עלול להיות המחיר הכבד שנשלם על שחרור אלף מחבלים .  אבל להוקרה על החלטה קשה ראוי נתניהו ,  דווקא בגלל אותה טיפה של אחריות עודפת הרובצת על כתפיו .
 
עסקת שליט :  ספין בלתי-אפשרי
ניתן לחשוב שעסקת שליט נחתמה כדי שנתניהו יוכל להסיח את הדעת מהמחאה החברתית או מוועדת טרכטנברג .  אך לפני הכל ,  שלום קיטל חושב שראוי להעריך את ראש הממשלה על השלמת המשימה

