נתניהו : " אהפוך את ישראל לבית לכל העם היהודי - כולל בכותל "
 ראש הממשלה נשא דברים באירוע לרגל יום העצמאות של ארצות הברית ,  והבהיר לגבי סוגיית מתווה הכותל : " אני רק מבקש שתהיו קצת סבלנים ".  ריבלין : " תהליך שנוהל בדרך בית הלל ,  סוכל על ידי גרעין בית שמאי "
 ראש הממשלה בנימין נתניהו אמר אמש  ( שני )  באירוע לרגע יום העצמאות של ארצות הברית כי יפתור את משבר הכותל . " אני מחויב להפוך את ישראל לבית חם לכל העם היהודי ,  כולל בכותל .  אני רק מבקש שתהיו קצת סבלנים ",  אמר .  הקפאת המתווה ,  שהיה אמור לאפשר לרפורמים ולקונסרבטיבים להתפלל ברחבה משותפת ,  הביאה לחיכוך עם יהודי ארצות הברית .
 האירוע ,  שהתקיים בביתו של השגריר האמריקני דיוויד פרידמן ,  היה הפעם הראשונה שבה אירח השגריר את קבלת הפנים ,  ונכחו בו כ-2,000 בני אדם .  לראשונה הוזמנו לאירוע גם ראשי מועצות מיהודה ושומרון .  בין הנוכחים היו גם רעייתו של ראש הממשלה ובנו יאיר ,  הנשיא ראובן ריבלין ,  השרים יובל שטייניץ ,  ישראל כץ וצחי הנגבי ,  וסגני השרים ציפי חוטובלי ומייקל אורן .  
בדבריו התייחס השגריר פרידמן לסוגיית החיילים השבויים ואמר כי  " מה שמאחד בינינו בבסיס הוא ששנינו מאוחדים על ידי ערכים משותפים וגורל משותף .  יש בבית שלנו תמונה של הדר גולדין ,  שהוריו נמצאים כאן הערב ,  שעדיין מתאבלים על בנם וגם על כך שגופתו טרם הוחזרה ".  לדבריו , " אנחנו כאן רק בזכות הגבורה והשירות של לוחמינו ".  
גם נשיא המדינה ראובן ריבלין התייחס לסוגיית הכותל במהלך ועידת מקור ראשון בתל אביב שבה השתתף ,  ואמר : " היום נוצר מצב שכרכנו יחד שני נושאים ,  סוגיית הכותל וסוגיית הגיור ,  שלכל אחד בפני עצמו יש את הפוטנציאל להביא לקרע עמוק ביחסים .  מוכרחים להפריד בין שני הנושאים הללו ,  בנושא הגיור קשה להעלות על הדעת כיצד אפשר יהיה להגיע להבנות בנושא .  מנגד ,  בנושא הכותל הוחמץ כאן מתווה שגובש בהיוועצות ובאחריות של גדולי ישראל .  מתווה שאין בו צורך בהכרה בדרך כלשהי בזרמים ביהדות ,  מתווה ששומר על רחבת הכותל כ'בית כנסת' הנוהג על פי כללי ההלכה .  אני מצר על כך שתהליך שנוהל בדרכם של בית הלל ,  סוכל על ידי גרעין שנהג בדרך בית שמאי ".  
לדבריו , " היה זה תהליך אמיץ שהשכילה הממשלה להוביל שיכול היה לחזק את העם היהודי אם היה מיושם .  לאורך זמן לא נוכל להימלט מלחזור לשולחן ולהגיע באחריות ובשום שכל להבנות בנושא הכותל .  האחריות למצוא פתרונות שיבטיחו את שלום הבית היהודי והישראלי ,  מונחת לפתחה של הממשלה ,  על כל מרכיביה וגווניה ".  
ביום שבת הפגינו יותר מאלף בני אדם מהזרמים הרפורמי והקונסרבטיבי מול בית ראש הממשלה בירושלים ,  במחאה על הקפאת מתווה הכותל וקידום חוק הגיור שיביא לדחיית ההכרה בגיורים פרטיים .  בעצרת ,  שהתקיימה ברקע המשבר עם יהודי ארצות הברית ,  השתתפו גם אלוף במיל' נועם תיבון ,  שגריר ישראל בארצות הברית לשעבר סלי מרידור ,  מנכ"ל התנועה הקונסרבטיבית עו"ד יזהר הס ,  מנכ"ל התנועה הרפורמית הרב גלעד קריב ויו"ר נשות הכותל ענת הופמן .  במהלך ההפגנה ,  חסמה המשטרה את הרחובות הסמוכים לבית ראש הממשלה .
" ביום ראשון נפל דבר בישראל .  בעזות מצח ,  בקוצר ראות ,  ביהירות ,  ואצל חלק מחברי הממשלה גם ברשעות  התקבלו שתי החלטות שמחרימות את העם היהודי .  BDS מארץ ציון ומירושלים ",  אמר אתמול עו"ד יזהר הס ,  מנכ"ל התנועה המסורתית . " ביטול הסכם הכותל וחוק הגיור החדש ,  מרחפים מעלינו כמו עננה שחורה שמזהמת את היכולת של מדינת ישראל לקרא לעצמה מדינת הלאום של העם היהודי .  אני קורא לכל מי שהדמוקרטיה והעם היהודי בנפשו להגיע לבית ראש הממשלה ולזעוק עמנו ".  

נתניהו : " אהפוך את ישראל לבית לכל העם היהודי - כולל בכותל "
 ראש הממשלה נשא דברים באירוע לרגל יום העצמאות של ארצות הברית ,  והבהיר לגבי סוגיית מתווה הכותל : " אני רק מבקש שתהיו קצת סבלנים ".  ריבלין : " תהליך שנוהל בדרך בית הלל ,  סוכל על ידי גרעין בית שמאי "
 
