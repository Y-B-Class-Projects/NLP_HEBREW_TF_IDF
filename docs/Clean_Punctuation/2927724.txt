נתניהו : " על אירופה לראות בנו בעלי ברית ,  כפי שעושות מדינות המפרץ "
 בריאיון לכתב CNN פריד זקריה ב"פורום הכלכלי העולמי "  בדאבוס ,  טען ראש הממשלה כי  " ערב הסעודית ,  כמו רבים בעולם הערבי ,  רואה בישראל כבעלת ברית - ולא כאיום ".  קרי : " חלק מהכסף שאיראן תקבל יעבור לארגוני טרור "
 ראש הממשלה בנימין נתניהו ,  המשתתף ב"פורום הכלכלי העולמי "  בדאבוס ,  טען היום  ( חמישי )  כי היחס שאליו זוכה מדינת ישראל מצד מדינות ערב הסוניות טוב יותר מזה שמפנה כלפי ירושלים האיחוד האירופי .  בריאיון מיוחד עם כתב רשת CNN פריד זקריה ,  סיפר כי נפגש בפתח הוועידה הבינלאומית עם מנהיגי האיחוד האירופי , " וביקשתי מהם שמדיניות האיחוד ,  זו שיוצאת מבריסל ,  כלפי ישראל והסוגיה הפלסטינית ,  תשקף את השינוי במדיניות הערבית כלפי ישראל ".  
לדבריו , " יש שינוי .  חשבנו פעם כי אם נפתור את הסכסוך הישראלי-פלסטיני ,  זה יפתור את הסכסוכים הגדולים יותר באזור ,  אולם ככל שאני חושב על זה יותר ,  אולי זה בעצם הפוך .  אולי הקשר שלנו עם העולם הערבי יסייע לנו לפתור את הסכסוך עם הפלסטינים ".  נתניהו הוסיף : " ערב הסעודית ,  כמו רבים בעולם הערבי ,  רואה בישראל כבעלת ברית - ולא כאיום ".  
עוד בוואלה !  NEWS:חיוכים למצלמות ואפס הסכמות :  נתניהו ייפגש עם קרי וביידן בשוויץעריקאת לאיחוד האירופי : " ישראל בחרה בהתנחלויות על פני השלום"ארה"ב גיבתה את דברי השגריר שפירו : " לא אמר דברים חדשים "  
מדינות המפרץ הפרסי ומדינות נוספות בעולם הערבי מתאחדות  " בשל האיומים המשותפים ,  דאעש ואיראן ",  כך טען נתניהו .  הוא הוסיף כי מדינות אלה  " חושבות מי יכול לעזור לנו בקרב הזה על עתידנו .  ברור שישראל והמדינות הסוניות לא בצדדים יריבים ".  כשנשאל בנוגע למעמדה של ישראל בעולם ,  טען כי  " השינוי הדרמטי ביותר בתקופה האחרונה הוא השינוי ביחסים בין ישראל ושכנינו הערבים ,  שנועד ליצור מזרח תיכון ללא איסלאם קיצוני ".  
נתניהו הוסיף כי  " מתקיים דיון ממשי "  על הגברת הסיוע הצבאי מארצות הברית לאחר יישום הסכם הגרעין . " בכהונה הראשונה שלי ויתרתי על סיוע כלכלי ,  את זה נצליח לעשות בעצמנו .  אנחנו לא זקוקים לרווחה ",  הבהיר .  הוא ציין כי כיום וושינגטון מעביר 3.1 מיליארד דולרים לישראל בסיוע צבאי ,  וכעת  " מדברים על חבילה גדולה יותר ".  עם זאת ,  טען נתניהו : " זה מתחוור נוכח הכספים הרבים שאיראן תקבל ".   
" ישראל לא מחפשת להשמיד אף אחד .  אין פה סימטריה ",  הבהיר נתניהו כשנשאל על הביקורת שמופנית כלפי ירושלים ,  בטענה כי גם לישראל יש נשק גרעיני . " מנהיגי איראן גם היום ,  כמו לפני ההסכם ,  מדברים על מטרתם להשמיד את ישראל ולמחות אותה מעל פני האדמה .  הם מעניקים מיליארדי דולרים בשנה לחיזבאללה ,  שמתכוננת להפציץ את ערי ישראל .  המטרה היא להשמיד את המדינה היהודית .  מורידים את הפיגומים האיראניים ,  וחיזבאללה מתמוטטת ".  
שר החוץ של ארצות הברית ג'ון קרי הבהיר היום בדברים שאמר בשולי הוועידה ,  כי סביר שחלק ממיליארדי הדולרים שאיראן תרוויח מהסרת הסנקציות יגיעו לארגוני טרור . " אני חושב שחלק מהכספים יועברו בסופו של דבר לידי משמרות המהפכה של איראן או לידי ישויות אחרות ,  שחלקן מוגדרות כארגוני טרור ",  הודה .  לדבריו ,  אין ביכולתה של ארצות הברית לעשות הרבה כדי למנוע זאת .  עם זאת ,  הוסיף כי עדיין אין ראיות שמשאבים של איראן הועברו לארגוני טרור לאחר הסרת הסנקציות .
 זקריה שאל את נתניהו בנוגע למורשת שירצה להשאיר אחריו ,  ואם זו עדיין כוללת את פתרון שתי המדינות . " עוד לא סיימתי .  בואו נבהיר את זה ",  ציין נתניהו בפתח דבריו . " האחריות הראשונה שלי היא להבטיח את הביטחון של המדינה היהודית היחידה .  אם אני מסתכל אחורה ,  להקמת המדינה ,  היו לנו כמה אלפי בני אדם .  עכשיו יש לנו שמונה מיליון .  התוצר הגולמי הלאומי גדל .  בנינו צבא שיכול להגן על עצמנו ויכול להציע יציבות בשכונה שלנו .  אני רוצה להבטיח את עתיד העם היהודי ולהציע שלום ויציבות באזור .  ייצבנו את הכלכלה ,  היה לי חלק בזה ".   
" הדור של אבא שלי היה אחראי על השבת מה שאבד בעת העתיקה  מדינה משלנו .  הדור שלי אחראי על הגנת מה שהושג .  כך אנחנו יכולים גם לשנות את העולם ",  הוסיף . " מה שאנחנו עושים בישראל משנים את העולם .  ברפואה ,  בתקשורת ,  בסייבר .  בכל כך הרבה דברים .  זה יכול להועיל לשכנינו ולשאר האנושות .  לעשות כל זאת ,  אני חייב להבטיח שעתיד המדינה היהודית בטוח .  אני רוצה שיזכרו אותי כמגן ישראל .  זה מספיק עבורי .  מגן ישראל ".  
לטענתו של נתניהו , " 60% מהחלטות מועצת האו"ם לזכויות אדם הן נגד ישראל .  שאר העולם הוא 40% .  סוריה ,  איראן ,  לוב ,  מה שתרצה .  ישראל - הדמוקרטיה שחיה לאורן של זכויות האדם ,  ולפי נורמות אנושיות .  המגמה הזאת קיימת באו"ם ,  ולמרבה הצער גם באיחוד האירופי ובגופים בינלאומיים אחרים .  במובנים מסוימים זה רק מחריף ".  
" זאת ,  בניגוד מוחלט למגמה של מדינות קטנות יותר - הודו ,  סין ,  רוסיה ,  כמעט כל מדינה אפריקנית ומדינות בדרום אמריקה או בעולם הערבי ",  הוסיף .  ראש הממשלה הסביר כי גורמי המשיכה של מדינות אלה הם  " המודיעין הטוב "  של ישראל ,  ו"ניצול הזדמנויות העתיד ".  לדבריו , " איזו פרה מייצרת הכי הרבה חלב ?  הפרה הישראלית .  כל 'מו' ממוחשב .  ב-2014 ,  10% מההשקעות הפרטיות באבטחה בסייבר בעולם היו אצלנו .  בשנה האחרונה זה הכפיל את עצמו .  אנחנו מעצמת סייבר ".  
נתניהו עוד קרא לעולם  " להתאחד "  סביב המטרה של  " פירוק רשתות הטרור של איראן ",  ומעקב אחרי תכנית הגרעין שלה בעידן שלאחר יישום ההסכם עם המעצמות . " בעוד 15 שנים ,  היא תוכל לשוב ולהפעיל צנטריפוגות ",  הסביר . " הדאגה שלי ושל אחרים באזור היא שאחרי תקופה מסוימת ,  איראן תוכל לחדש בקנה מידה אף גדול יותר את תכנית הגרעין הצבאית שלה ".   
" היא תמשיך לשלוח את הטרוריסטים והצבאות החשאיים והגלויים שלה ברחבי המזרח התיכון ,  ותהיה לה אפשרות להעשיר כמה אורניום שרק תרצה ",  הבהיר . " אני מקווה שדבריי יופרכו ,  שאיראן תהפוך למתונה ותפסיק את התוקפנות שלה .  אבל יש לי את הספקות שלי ".  לדבריו ,  כעת יש להביע תמיכה בבעלות בריתה של ארצות הברית ,  ובראשן ישראל .  
מוקדם יותר היום נועד נתניהו נועד עם קרי ,  בשולי הוועידה .  הם דנו ביחסים עם הפלסטינים ,  בנעשה בסוריה ובאיראן ,  ובאתגרים שמציב ארגון הטרור  " המדינה האיסלאמית "   ( דאעש )  .  נתניהו הראה לקרי סרטון הסתה פלסטיני ,  שאותו כבר הראה לשרי חוץ אחרים ,  וטען כי ההסתה הפלסטינית היא אחד מהגורמים לטרור .
  ( עדכון ראשון :  16:35 )  

נתניהו : " על אירופה לראות בנו בעלי ברית ,  כפי שעושות מדינות המפרץ "
 בריאיון לכתב CNN פריד זקריה ב"פורום הכלכלי העולמי "  בדאבוס ,  טען ראש הממשלה כי  " ערב הסעודית ,  כמו רבים בעולם הערבי ,  רואה בישראל כבעלת ברית - ולא כאיום ".  קרי : " חלק מהכסף שאיראן תקבל יעבור לארגוני טרור "
 
