כבודם האבוד
שרי הממשלה וח"כי הליכוד התפזרו אמש בין חגיגות משפחתיות של פעילי מפלגתם מקיבוץ חולדה עד ראשון לציון .  הם לא גילו דאגה של ממש מהנוסח התקיף ,  ואפילו המאיים ,  של ההודעה האמריקנית שפורסמה לרגל פתיחת שיחות הקירבה בין ישראל לבין הפלסטינים .
 וושינגטון חשה בצורך לחזק את מעמדה כמתווך שהצדדים יראים מפניו .  שכן מוראו של ממשל הנשיא ברק אובמה איבד משהו מדימויו כמרכיב כל יכול במהלך השנה ,  שבה נשחקו כמה ממהלכיו המרכזיים .  לקראת שובו של השליח ג'ורג' מיטשל למזרח התיכון בשבוע הבא ,  מבקש הבית הלבן להעניק לו את יראת הכבוד שרחשו כלפיו שני הצדדים בראשית שליחותו .
 בישראל תתקבל הודעת הממשל בלי לעורר זעזועים קואליציוניים .  הימין בממשלה היה מודע מראש לתוכן ההודעה האמריקנית ,  אם לא לניסוחה המדויק .  שריו משוכנעים כי הפלסטינים עושים שימוש לא מדויק בהתחייבות שהעניק בנימין נתניהו לג'ו ביידן בעניין עיכוב הבנייה ברמת שלמה .
 נתניהו העיר כי הבנייה בפועל תחל בעוד שנתיים .  האמריקנים קיבלו את הסכמתו להציג זאת לפלסטינים כמחווה של רצון טוב .  היות והמערכה מתנהלת לפי שעה על מילים ולא על מהות ,  ראוי להבחין בשימוש שעושים הפלסטינים לצורכי ויכוחם עם הקיצונים בשורותיהם במילה  " בירושלים ". 
רמת שלמה ממוקמת בצפון ירושלים .  לפיכך אם הבטיח נתניהו כי הבנייה שם תושהה לשנתיים כחלק מהליך ביורוקרטי רגיל - נוח לפלסטינים לומר כי מדובר  " בירושלים ",  שעה שישראל מפרשת זאת רק כעיכוב ברמת שלמה ש"בירושלים ".  השפה העברית מקבלת בהכנעה את שני הפירושים .
 העיניים האמריקניות נשואות עתה אל הצומת הבא ,  תוך תביעה כי הצדדים לא יפרקו את החבילה .  בצומת זה ייפגשו שני צרכים :  שהפלסטינים ייאותו להעלות את דרג ההידברות משיחות קירבה למשא ומתן ישיר ,  ושהישראלים לא יחדשו את הבנייה בהתנחלויות .  
בספטמבר צופים האמריקנים התגוששות גדולה במאמץ להצמיד ולהתנות את שתי הבעיות זו אל זו בעת ובעונה אחת ,  שאבו מאזן יתיישב מול הישראלים ואילו נתניהו יאריך את הקפאת הבנייה במלואה או בחלקה ,  ולפחות ביישובים שמחוץ לגושי ההתיישבות .  היכונו .
 
כבודם האבוד
nan
