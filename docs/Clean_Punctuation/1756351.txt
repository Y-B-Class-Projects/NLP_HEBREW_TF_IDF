על השמאל להתנגד להקפאה נוספת
הדיון על חידוש הקפאת הבנייה בכלל לא צריך להיות מדיני ,  אלא שאלה של יושר בסיסי :  ראש הממשלה נתן הבטחה שלטונית להקפאת בנייה חד פעמית ,  ועל כן מחובתו לדבוק בהבטחתו .  נתנאל אלישיב קורא לשמאל להתעלות מעל היצר הפוליטי ולדרוש שנתניהו ימלא התחייבויתיו
אין זה משנה אם אתה בעד הקפאה או נגדה ;  אין זה משנה אם אתה בעד מדינה פלסטינית או נגדה ;  אין זה משנה אם הצבעת לשמאל או לימין ;  אם אתה אדם הגון  עליך להתנגד להקפאה נוספת של הבנייה ביהודה ושומרון .  זאת משום שראש ממשלת ישראל ,  בנימין נתניהו ,  נתן הבטחה שלטונית שהקפאת הבנייה תהיה חד-פעמית ,  למשך עשרה חודשים ,  ושלאחריה ישראל תשוב לבנות ברחבי יהודה ושומרון .  לפיכך ,  השאלה שעומדת על הפרק היא בכלל לא מדינית ,  אלא היא שאלה של יושר בסיסי .  השאלה היא האם אנחנו מצפים מהממשלה שלנו להיות אמינה או לא .
 לא כל הבטחת בחירות ניתנת למימוש .  לדוגמא ,  כשמועמד מסוים מבטיח להביא להסכם שלום ,  הוא ובוחריו יודעים שמדובר על שאיפה בלבד ,  ושאיש לא יכול להבטיח דבר כזה ,  שאינו תלוי רק בצד הישראלי .  לא כן הבטחה שלטונית .  כשראש ממשלה מכהן מתחייב לדבר קונקרטי ,  כמו חידוש הבנייה ביהודה ושומרון ,  אין הדבר תלוי אלא בו ,  ועל כן מחובתו לדבוק בהבטחתו .
 כולם אוהבים לגנות את השחיתות ואת חוסר היושר של הפוליטיקאים ,  אולם שעת המבחן להצהרות הללו היא כשהיושר עומד בניגוד לדעתך הפוליטית .  הימין ,  לדוגמא ,  יכול היה לדעת כבר מימות סברה ושתילה שאריאל שרון הוא לא אדם ישר .  זה לא הפריע לימין לתמוך בו ,  כל זמן שחוסר היושר שלו נוצל לצרכיו .  אולם לימים התברר לימין שכשפוליטיקאי אינו עוצר באדום ,  לא תמיד הקו האדום שאותו יחצה הוא זה שרצוי לך .  רק כשההצהרה של שרון לפיה  " דין נצרים כדין תל אביב "  נשטפה בים הציניות והדורסנות שלו ,  וגוש קטיף נחרב עד היסוד ,  למד הימין את הלקח .
 היום הוא שעת המבחן של השמאל .  יש לצפות מן הפוליטיקאים הישרים באגף השמאלי להתעלות מעל ליצר הפוליטי ,  ולהצהיר בריש גלי : " מר נתניהו .  לא זו בלבד שאנו חפצים בהקפאת הבנייה ביהודה ושומרון ,  אלא שהיינו רוצים לראות אותך מפנה יישובים וחותם על הסכם היסטורי למימוש החזון של שתי מדינות לשני עמים .  למרות זאת ,  אנו דורשים ממך לכבד את התחייבותך ,  ולחדש את הבנייה .  זאת משום שהדבר היחיד שגרוע יותר מן הכיבוש הוא השחיתות השלטונית ,  הציניות וחוסר האמון של הציבור הרחב בנבחריו ".  אם נציגי השמאל לא ידרשו מראש הממשלה להיות נאמן להבטחתו ,  הם יאבדו בכך את הלגיטימציה שלהם לבוא בדרישות כלשהן שנוגעות להיגיינה הציבורית ולהשבת היושר וההגינות למרכז המגרש הפוליטי .
 יש להתפלא גם על ארצות הברית ,  מדינה בעלת מסורת דמוקרטית אותנטית ,  על כך שהיא דורשת הקפאה באופן כל כך אגרסיבי ,  כשהמקל המדיני שבידה גדול אף יותר מהגזרים שהיא מושיטה לנו .  הרי ארצות הברית הסכימה לנוסחה המקורית של ההקפאה ,  וידעה היטב שהיא מוגבלת לעשרה חודשים .  הלחץ על ממשלת ישראל להונות את אזרחי ישראל הוא לא ראוי ,  והוא אף מסוכן מבחינתה ,  משום שאם הבטחה זו תופר ,  איש לא ייתן אמון בהבטחות האמריקניות הדרושות לצעידה בהמשך התהליך המדיני .
 האם מישהו משמאל יעז להפתיע ?  האם מישהו משמאל יעז לשים את היושר לפני הפוליטיקה ? נחיה ונראה .
  *  הרב נתנאל אלישיב הוא איש חינוך המלמד במכינה הקדם צבאית  " בני דוד "  בעלי .
 
על השמאל להתנגד להקפאה נוספת
הדיון על חידוש הקפאת הבנייה בכלל לא צריך להיות מדיני ,  אלא שאלה של יושר בסיסי :  ראש הממשלה נתן הבטחה שלטונית להקפאת בנייה חד פעמית ,  ועל כן מחובתו לדבוק בהבטחתו .  נתנאל אלישיב קורא לשמאל להתעלות מעל היצר הפוליטי ולדרוש שנתניהו ימלא התחייבויתיו

