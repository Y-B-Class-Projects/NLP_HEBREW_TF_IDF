רגע לפני בחירות ,  עם כוונה לפגוע בגנץ :  ההדלפה צריכה להיחקר
כששלושה שבועות לפני בחירות פורסמה הדלפה עם כוונה לפגוע בראש הממשלה אריאל שרון ,  קבע היועמ"ש תקדים והורה על חקירתה .  למרות הנטייה לא לפשפש בענייני המוסד - יש לחקור את ההדלפה גם אם ראש הממשלה עשוי להתגלות כאחד ממארגניה
הנטייה הטבעית של יועצים משפטיים לממשלה ,  כמעט רפלקס מותנה ,  היא להשיב בשלילה על פניות אליהם להורות על חקירת הדלפה .  חופש העיתונות הוא ערך מוגן ,  וטוב מאד שכך .  חסיון מקורות נשמר ,  וגם זה מצוין ,  כי בלעדיו אין חשיפות של עוולות שלטון .  הכלל הוא ,  ומוסדות מועצת העיתונות תומכים בכך בהתלהבות מוצדקת ,  שאין חוקרים הדלפה ,  אלא אם יש סיבה חריגה הגוברת על הרתיעה .  והנה ,  בפרשת הטלפון הפרוץ של בני גנץ ,  שפרסומו היא הישג עיתונאי ללא קשר לזהות המקורות ,  חברו שני חריגים כאלה באופן שיכביד על אביחי מנדלבליט לסרב לפניית פרקליטיו של גנץ ללא נימוק מכריע .
 גילוי החדירה המיוחסת לאיראן היה סוד ביטחוני .  אנשי השב"כ שהגיעו בספטמבר אשתקד לרמטכ"ל לשעבר - ראש אגף האבטחה וראש חטיבת הסייבר באגף הטכנולוגיה - לא ניסו לגונן עליו מפני אי-נעימות ,  היה ויתפרסם ברבים התוכן שנאגר בטלפון .  זה אינו עניינו של השב"כ .  נדרש טיהור של הטלפון ,  ניקויו ממזיקים שנשלחו לפשות בו .  המשימה הייתה הדברה ,  לא הסברה .  ייתכן שהאיראנים היו מבינים ,  במהרה ,  שתחנת גנץ חדלה לשדר להם ,  אך לא הייתה בידיהם הוכחה לכך .  אולי גרמו להתייבשות המעיין סיבות אחרות .  קורה .
 היועמ"ש הקודם ,  יהודה וינשטיין ,  נדרש ב-2014 למלוא יכולתו הלוליינית כדי לחלץ את בנימין נתניהו מהחשד שהוא או מקורביו היו מעורבים בהדלפת מצגת כיבוש עזה במבצע  " צוק איתן ".  כדרכם של יועצים משפטיים ,  המבקשים לחמוק מהליכה בנתיב שקצהו ידוע ,  סגר וינשטיין את התיק שלא נפתח בהבטחה לצפות פני עתיד .  יוקם צוות ,  יופקו לקחים ,  ייעשו סידורים ;  עוד הדלפה ביטחונית אחת ודי .  והיה כי יתמה השואל ,  מדוע ענת קם כן ונתניהו לא ?  יקבל שלוש תשובות מוחצות :  אלה החיים ,  ראשי שב"כ אינם ששים לחבר שרים לפוליגרף  ( עמי איילון התנגד לכך בתקופת כהונתו הראשונה והנחקרת של נתניהו )  והחוק מכיר בחזקת  " בעל הסוד ",  הרשאי להתירו .  ראש הממשלה הוא בעל הסודות הממלכתיים כולם ועלול לטעון ,  בפרצוף מיתמם ,  שבסמכותו להדליף ושבכך אינו עובר על סעיפי האיסורים .  אין טעם לחקור את זולתו בלעדיו ואין טעם להגיע בחקירה אליו ואז להיתקל בטענת בעל הסוד .
 בחירות 2019 - סיקור מיוחד בוואלה !  NEWSלהשקיט את תופי הפלילים :  התרגיל הנואש של נתניהו מאחורי סערת הפריצה לגנץגנץ על הפריצה לטלפון הנייד שלו : " סיפור פוליטי הזוי"יועצו של גנץ תוקף :  דובר ראש הממשלה מנצל מידע ביטחוני לשקרים 
ברור שאין ממש בטענה זו כשלחשיפת הסוד לא קדם ליבון יסודי ,  עם מקצוענים מגורמים שונים במערכת ,  של משמעותה .  אין לראשי ממשלה רישיון להשתגע ולהודיע כמה פצצות מיוחדות יש לישראל והיכן הן מאוחסנות .  לסוגיית החשיפה המתוכננת והמבוקרת יש היבטים ביטחוניים ,  דיפלומטיים ומודיעיניים רבים ,  המחייבים שיקול דעת ,  סנכרון ותיאום .  אך הטענה תצוץ בהכרח ,  ואם אין רוצים לחקור - מזמינים אותה לצוץ .
 ברשימת כחול לבן ניתן ללהק ור"ש - ועדת ראשי השירותים .  שלושה רמטכ"לים ,  שאחד מהם היה גם ראש אמ"ן ;  משנה לראש המוסד  ( רמי בן ברק )  ;  סגן ראש שב"כ  ( יצחק אילן ,  ששובץ שלא לטובת המפלגה בירכתי העשירייה הרביעית )  ;  וראש אגף החקירות והמודיעין במשטרה  ( יואב סגלוביץ' )  .  מהחלקים הידועים לכל אחד מהם מניסיונו אפשר להרכיב תצרף .  לא מן הנמנע שגנץ אינו היחיד ביניהם שמכשיר הטלפון שלו הותקף .  הם גם יודעים מהו נוהל הטיפול בחומר  " שחור ",  על ישראלים ,  העולה מהמקורות המודיעיניים ,  אנושיים או דוממים ,  בעת המעקב אחר יריב .
 בין זרועות המודיעין יש מידור חלקי ,  קרי הן משתפות ביניהן בתוצרים ,  אך לא תמיד בכלים .  שב"כ מקבל מהמוסד ומאמ"ן חומר הנאסף על יעדים חיצוניים ,  ועל השב"כ לטפל בנגזרות המקומיות שלו .  כלפי מעלה ,  מוטלת על המודיעין חובת דיווח מלא .  אם מסרק האיסוף נתקל בישראלים - למשל ,  גונן שגב - המידע על כך יבעבע על פי הנוהל אל ראש הממשלה .  כך ,  כזכור ,  קרה לפני 30 שנה גם לעזר ויצמן ,  שר בממשלת יצחק שמיר ,  שנקלט במפגש עם איש אש"ף נביל רמלאווי ובשיחת טלפון לתוניסיה עם אחמד טיבי .  למודיעין ,  בין אם יחידת האיסוף היא 8200 או אחרת ,  אין זכות למנוע מידע כזה מהממונה הפוליטי .
 משני דרגים אלה ,  ראש זרוע המודיעין  ( הכפופים לו מתנזרים ממגע בלתי-מוסמך ונבדקים תכופות בפוליגרף )  והממונה הפוליטי ,  יכול המידע לזרום לשרים ,  לעוזרים ולאחרים ,  ומהם - לציבור .  לעתים בשגגה ,  כמו הרקטות של חמאס .  תכופות יותר ,  בכוונת מכוון ,  של אחת החוליות בשרשרת ,  כדי לשאת חן - בעיני בכיר ממנה או עיתונאי - או כדי למלא שליחות .  
נתניהו הכחיש שראש השב"כ ,  נדב ארגמן ,  דיווח לו על הפריצה לטלפון של גנץ .  ארגמן הצטרף להכחשה .  שניהם אמרו אמת ,  אבל זאת של נתניהו הייתה חלקית ומתחכמת .  ארגמן היה צרכן - לא יצרן - של המידע .  מישהו אחר מסר אותו לנתניהו ,  עוד בסתיו שעבר ,  לפני הקדמת הבחירות והחלטת גנץ להתמודד .  סביר שהדיווח כלל רשימה גדולה יותר של ישראלים שהותקפו ,  אלא שהאחרים אינם מעניינים ,  כרגע .  הם לא מאיימים על שלטון נתניהו .
 נאמנו המובהק ביותר של נתניהו במערכת הביטחונית הוא ראש המוסד ,  יוסי כהן .  נאמנותו אישית הן לנתניהו והן לרעייתו .  לולא החלטתם ,  עם קצת עזרה מארנון מילצ'ן ,  לא היה די בכישרון הריגול שלו להביאו לראשות המוסד .  הוא התרועע עם חבריהם ,  בהם ג'יימס פאקר ,  וטרח למנוע אבטלה פותחת פיות מנהגה של שרה בנסיעות מחזור הבקבוקים ,  ויקטור סרגה .  כשתוגמל בראשות המוסד ,  אפשר לנתניהו להתרברב באחריות הישראלית לשליפת הארכיון הגרעיני מטהראן ,  המופיעה גם בתעמולת הבחירות של הליכוד .  בהודעתו המתחסדת של כהן ,  המבקשת שלא לערב את המוסד במחלוקת ,  לא נכללה הכחשה .  אפשר שהיא נשמרת לשלב הבא .
 בתפקידו הקודם ,  כראש המטה לביטחון לאומי ,  היו לכהן שני חברים בלשכת נתניהו - מזכיר הממשלה מנדלבליט והראש הלשכה שנאלץ לפרוש ,  נתן אשל .  כהן ומנדלבליט התפללו לקידום ,  זה ליועמ"ש וזה לראשות המוסד ,  ותפילותיהם נענו .  אשל ייחל לשלטון נצחי של נתניהו .  אם יוכל ,  באותה הזדמנות ,  להיפרע קצת משניים מעמיתיו שהתלוננו על התנהגותו בלשכה וגרמו לעזיבתו ,  יועז הנדל וצבי האוזר ,  באמצעות פגיעה בראש רשימתם גנץ ,  ישלב את הנעים עם המועיל .  
זה לכאורה רקע וכיוון אפשריים שבדיקה תשלול או תאשש - אם יש רצון לבדוק .  עד כה לא ניכרה אצל מנדלבליט נכונות לקפל את המטריה הפרושה מעל ראשו של כהן .  תלונה נגד כהן על הנאותיו מדירת פאקר ,  שהגיש למנדלבליט עו"ד גונן בן יצחק ,  רכז השב"כ שסיים את שירותו כמפעיל סוכנים בדין משמעתי על רישול ברישום לא חילצה מהיועמ"ש פעולה כלשהי .  ראש ההרכב ,  השופט בדימוס עודד מודריק ,  מחמיר פחות עם לקוחו ,  נתניהו .  
נתניהו ישב לתומו לצפות בטלוויזיה ,  הופתע לשמוע שהמעשה בטלפון של גנץ ,  שנודע לו בשעתו ,  התגלגל לתקשורת בעיתוי פלאי וקפץ על המציאה .  הוא נחפז להודיע שהחדירה לטלפון של גנץ מוכיחה שאיראן אוהבת את ראש כחול לבן .  ההיגיון קצת עקום ,  במקרה זה קשה לראות את הקשר שבין אהבה לחדירה ,  אבל מי מחפש היגיון בתעמולת בחירות ,  בעיקר כשהמכריז נוהג לתקוף את מערכת אכיפת החוק ואת - לא הפעם - התקשורת .
 הרתיעה הקבועה מחקירת הדלפות ,  ההנחה שאין טעם לחקור אם בקצה עלולים להגיע לבעל הסוד ,  הנטייה שלא לפשפש בעניינים העשויים לסבך את המוסד - כל אלו מוטלות על כף אחת של המאזניים .  על הכף השנייה מכביד תקדים .  משפטנים אוהבים תקדימים ויועצים משפטיים מתרפקים על החלטות קודמיהם .  לפני 16 שנה קבע אליקים רובינשטיין תקדים שמנדלבליט ייאלץ להסביר מדוע אינו ישים כאן .  
כשהורה על חקירת ההדלפה לברוך קרא ב"הארץ ",  בפרשת חיקור הדין של סיריל קרן באחד מתיקי החקירה נגד ראש הממשלה אריאל שרון ,  נימק רובינשטיין את המהלך החריג בסמיכותו של הפרסום לבחירות ,  בחשד שהוא נועד להשפיע על תוצאתו ובחשש שהמדליף נמצא בתוככי המערכת הממלכתית .  זאת הדלפה  " פוליטית-אידיאולוגית ",  ולכן הכשיר רובינשטיין את חקירתה .  אותה חקירה של רובינשטיין מצדיקה גם הערת אזהרה :  לעתים גחלת האש רוחשת הרחק מהעשן .  רובינשטיין חיפש את המשטרה ומצא את הפרקליטות .  אלא שכדי לטהר את החפים נדרשת חקירה .  גם לנתניהו צריך להיות עניין בכך ,  כדי לטהר את עצמו ואת המוסד .
 תיקון רובינשטיין לחוק ההימנעות מחקירת הדלפות הוא לפיכך צירוף נסיבות אלה :  כשלושה שבועות לפני בחירות מתפרסמת ידיעה המוערכת כמגיעה משותף סוד במערכת ועם כוונה משוערת לפגוע במועמד .  כולן מתקיימות בפרשת הטלפון של גנץ ,  מה גם שמנדלבליט הפגין רגישות מיוחדת להשפעת פרסומים על הבחירות כשנענה לבקשת נתניהו להשהות את מסירת חומרי החקירה גם לחשודים אחרים ,  פן ידלפו .  או שהתקדים פועל רק כשלדעת היועץ ראש הממשלה הוא קורבן הפרסום ולא עשוי להתגלות כאחד המחוללים שלו ?  

רגע לפני בחירות ,  עם כוונה לפגוע בגנץ :  ההדלפה צריכה להיחקר
כששלושה שבועות לפני בחירות פורסמה הדלפה עם כוונה לפגוע בראש הממשלה אריאל שרון ,  קבע היועמ"ש תקדים והורה על חקירתה .  למרות הנטייה לא לפשפש בענייני המוסד - יש לחקור את ההדלפה גם אם ראש הממשלה עשוי להתגלות כאחד ממארגניה

