נתניהו לא סיפק תשובות והמחאות נמשכות
ראשי מטה המאבק בעליות המחירים במוצרי היסוד לא יצאו ממעונו של ראש הממשלה עם בשורה .  לאחר שלא הוצגו בפניהם פעולות קונקרטיות הוחלט להמשיך במחאה כמתוכנן
עוברים לשלב הבא במחאות ?  הפגישה שערכו הבוקר  ( רביעי )  ראשי המאבק בעליות המחירים במוצרי היסוד עם ראש הממשלה ,  בנימין נתניהו ,  הסתיימה ללא תוצאות ,  כך נמסר מהסתדרות העובדים .  לדברי ההסתדרות ,  ראש הממשלה שמע ראשי מטה המאבק ,  אך לא הציג פעולות קונקרטיות לטיפול בנושא שכר המינימום והקלה על הגזירות .  
עקב כך ,  יתכנס בשעות אחר הצהריים מטה המאבק בראשות יו"ר ההסתדרות עופר עיני ,  יו"ר התאחדות התעשיינים ,  שרגא ברוש ויו"ר מרכז השלטון המקומי ,  שלמה בוחבוט ,  יחד עם נציג הסטודנטים איציק שמולי ,  להחלטה על המשך הפעולות .
 במקביל ,  התייחס נשיא איגוד לשכות המסחר ,  אוריאל לין ,  להערכות כי ההקלה בעליות המחירים תגיע בעזרת עצירת ההפחתה במס החברות והמס הישיר ,  ואמר כי  " עצירת הרפורמות הללו ,  לא רק שלא תביא לגידול בהכנסות ,  אלא להיפך - תגרום לירידה בהכנסות המדינה ממסים ועלולה אף לגרום להאטת הצמיחה הכלכלית ".  
לדברי לין , " ביטול הבלו על הדלק ,  והמע"מ על המים או כל הוזלה אחרת במוצרי היסוד החיוניים איננו מצדיק את עצירת הרפורמה במס הישיר על יחידים או את עצירת הרפורמה במס החברות .  ההיפך הוא הנכון .  עצירת רפורמות אלה תגרום לירידה בהכנסות המדינה ממסים ועלולה לגרום להאטת הצמיחה הכלכלית ". 
מוקדם יותר ,  נפגש ראש הממשלה עם שר הפנים אלי ישי במטרה להגיע לפתרונות בנושא עלויות המים .  מלשכתו של שר הפנים נמסר כי  " בעקבות חוק המים של ש"ס ,  נפגש ישי עם רה"מ ומגבש עמו פתרונות בנושא המים ,  כך שעומס הנטל הכלכלי בתחום המים יוערך מחדש .  הפתרון יוצג הערב במסיבת העיתונאים של רה"מ ,  אליה יצטרף השר ישי ". 
שר האוצר ,  יובל שטייניץ ,  שאמור היה להשתתף אף הוא בדיוני הבוקר ,  חש במהלך הלילה ברע ,  ופונה לבית חולים הדסה עין-כרם בירושלים לצורך בדיקות .  הוא יישאר בבית החולים לצורך השגחה ,  ועקב כך לא השתתף בדיונים .
 בין ההטבות אשר עלו על הפרק בדיונים ,  יהיו הורדת המס על הדלק עד לשיעור של 40 אגורות ,  ביטול המע"מ על המים והגדלת הסבסוד לנסיעה בתחבורה ציבורית .  בנוסף ,  דובר על העלאת שכר המינימום במאות שקלים כבר באפריל והרחבת הקריטריונים למס הכנסה שלילי ,  אך כאמור ,  משלא התקבלו הצעות מעשיות לנושאים ,  הוחליט מטה המאבק להמשיך בפעולות המחאה .
 אמש ,  אמרו מקורבי ראש הממשלה לוואלה !  חדשות כי  " ראש הממשלה יקבל החלטה שתהיה אחראית ותכלול מרכיבים שיעזרו למעמד הביניים ולשכבות החלשות .  ראש הממשלה קשוב ומודע לקשיים של הציבור נוכח עליית מחירי הסחורות בעולם ,  אך יקבל החלטה אחראית ושקולה ולא החלטה שתכניס את המשק לסחרור כלכלי .  חשוב לציין שלכל החלטה יהיה מחיר ". 

נתניהו לא סיפק תשובות והמחאות נמשכות
ראשי מטה המאבק בעליות המחירים במוצרי היסוד לא יצאו ממעונו של ראש הממשלה עם בשורה .  לאחר שלא הוצגו בפניהם פעולות קונקרטיות הוחלט להמשיך במחאה כמתוכנן

