סער מכשיר את הקרקע לקראת התמודדות נגד נתניהו
עד לאן יידרדרו היחסים בין הבית היהודי ויש עתיד ?  את איזה ח"כ אפשר להשוות לכוכב  " בית הקלפים "?  ולכבוד מי פצח ריבלין בשיר ?  לכל שאלה תשובה ,  בטור השבועי של כתבנו הפוליטי
בין כל הבחישות הפוליטיות הקשורות לנשיאות ,  כדאי לשים לב דווקא למאורע אחד ,  לא משמעותי לכאורה ,  ממוצאי השבת שעברה .  ראש הממשלה בנימין נתניהו ניסה אז לדחוף את היוזמה שלו לדחיית הבחירות לנשיאות .  הוא שוחח עם ראשי המפלגות בקואליציה וביקש מהם לא להתבטא בעניין עד שיחזור מחו"ל .  דווקא חבר מפלגתו ,  השר גדעון סער ,  מיהר לשבור שתיקה והודיע כי מדובר ביוזמה לא ראויה .
 רבים בליכוד הרימו גבה על התנהלותו של סער .  שלושה חברי כנסת לפחות במפלגה אמרו אתמול  ( רביעי )  כי שר הפנים עוסק בימים אלה בהקמת  " צוללת "  של יועצים לקראת התמודדות ראש בראש מול נתניהו כבר בפריימריז הקרובים .  סער אינו מתכוון להתמודד בכל מחיר ,  אבל המטה כבר עובד ,  כך לפי בכירים בליכוד .  
לפיכך ,  את ההחלטה שלו לצאת כך להגנתו של רובי ריבלין אפשר לראות לא רק בהקשר של התמיכה במועמדותו של יו"ר הכנסת לשעבר ,  אלא גם כהזדמנות נוחה לאתגר את נתניהו .  אחרי הכול ,  הליכוד הצליח להביא פעם אחת בלבד בתולדותיו לבחירה של נשיא מטעמו :  משה קצב .  אם ריבלין יהיה המועמד היחיד מטעם הליכוד וינצח ,  תהיה זו מבוכה קלה לנתניהו .  אם הוא יפסיד בגלל התערבות של ראש הממשלה ,  הליכודניקים לא יסלחו לו על כך .  הצעד של סער היה מחושב .  הוא נתפס כדאגה לכבוד התנועה ,  ולא כצעד פרסונלי .  בלשכתו הכחישו ואמרו כי הדברים חסרי שחר .  
סילבן שלום לא ויתר על חלום הנשיאות .  הזמן מן הסתם פועל נגדו .  אין לו באמת עוד מה לשקול .  בשבוע שחלף מאז נסגר התיק בעניינו ,  לא נוספו טיעונים חדשים בעד לרוץ או לסגת מהמרוץ לאלה שכבר היו ידועים לו זמן רב קודם לכן .
 בכל זאת קיים הסיכוי שבניגוד לכל ההערכות ,  הוא יחליט להתמודד .  כעת הוא מחכה לפגישה עם נתניהו שישוב היום מיפן .  שלום הבין מזמן שנתניהו לא יודיע על תמיכה בו .  כלל לא בטוח שזה מה שהוא רוצה .  תמיכה של נתניהו הרי לא בהכרח מוסיפה נקודות לשום מועמד .  הסיכוי הסביר יותר הוא שיבקש מנתניהו לפדות את הנדוניה של 11 חברי הכנסת מישראל ביתנו שקיבל ביום החתונה הפוליטית עם איווט ליברמן לפני שנה וחצי .
 ליברמן התחייב אז בפני נתניהו לתמוך בכל מועמד שיציג ראש הממשלה .  זה לא מוכרח להיעשות בפומבי .  ליברמן יכול גם להורות לאנשיו לשים את הפתק הנכון מאחורי פרגוד הקלפי .  אחרי הכול ,  גם סילבן שלום ,  גם יו"ר הליכוד וגם יו"ר ישראל ביתנו חולקים יריב משותף :  רובי ריבלין .  אם בשביל הסיכוי שריבלין לא ייכנס לבית הנשיא היה נתניהו מוכן לשנות את מועד הבחירות לנשיאות חודש לפני קיומן ,  מה זה כבר בשבילו לתת לסילבן 11 חתימות ?  
יוזמת נתניהו לדחות את הבחירות הצליחה להביא לשתי תוצאות שלא בטוח שהוא פילל להן :  הוא איחד את החרדים ועזר לצייר את ריבלין כקורבן ואת נתניהו כעסקן פוליטי מתחיל ,  לא כמדינאי קר רוח .  אתמול הצהיר ח"כ משה גפני  ( יהדות התורה )  ברדיו  " קול ברמה "  כי החרדים  " יצביעו למועמד שביבי נגדו ".  אחר כך דיבר ריבלין ,  שניסה ,  ממש יצא מגדרו ,  להרגיע את המתיחות מול נתניהו . " אני לא נוטר ,  לא נוקם ,  ולא כועס ",  הוא אמר ,  כשהוא רומז לנפילת היוזמה של נתניהו לדחות את הבחירות לנשיאות . " היו מחלוקות על ניהול הכנסת ,  אבל אין לי שום דבר אישי נגדו ",  הוסיף בהקשר למצב שייווצר אם וכאשר הוא יהיה נשיא ונתניהו יבקש ממנו להטיל עליו את מלאכת הרכבת הממשלה .  
אלא שנתניהו ,  לפי שעה ,  אינו מתרשם ,  וממשיך לקדם את הצעת החוק שלו להוציא את סמכות הרכבת הממשלה מידי הנשיא ,  גם בלי לדחות את הבחירות .  נראה שאין דבר שיכול לגרום להורדת מפלס האיבה וחוסר האמון בין ראש הממשלה לבין מי שהולך ומסתמן כנשיא המדינה הבא .  
כנס הקיץ של הכנסת נפתח בתקיעה הדדית של מקלות בגלגלים מצד הבית היהודי ויש עתיד .  ביום שני בערב הגיש השר יעקב פרי ערר על חוק חנינת המחבלים ,  מהלך שמשמעותו כי החוק לא יקודם עד לדיון מחודש בממשלה ,  והדיון יתקיים במועד לא ידוע .  בתגובה ,  חסמו בבית היהודי שלושה חוקים אקראיים של חברות הכנסת מיש עתיד ,  עדי קול ,  יפעת קריב ופנינה תמנו שטה .  ואם לא די בכך ,  אתמול הבהיר יו"ר ועדת הכספים ,  ניסן סלומיאנסקי ,  בשיחות סגורות ,  כי יחסום גם את היוזמה של יאיר לפיד להחיל 0% מע"מ על דירות חדשות ,  עד שלא יעלה את הסכום שקבע עבור אלה שלא שירתו בצבא מ-600 אלף שקל ל-950 אלף שקל .  
אין ספק שכל המחלוקות האלה יסתיימו בסוף בעסקאות נטולות היגיון או אידיאולוגיה ,  דוגמת  " פונדקאות תמורת חנינות ",  אבל בינתיים ,  העימות משרת את שתי הסיעות מבחינה פוליטית מול קהל הבוחרים שלהן .  אם השנה הראשונה לקדנציה הייתה בסימן ברית מפלדה בין שתי המפלגות שאין ביניהן דבר במשותף מלבד השימוש במילה  " חדש "  ו"חדשה "  בסיסמאות הבחירות ,  נראה שהשנה השנייה עומדת להיות בסימן התנגחות הדדית בכל מחיר .  
נכון שהשוואות ל"בית הקלפים "  בטורים פוליטיים הן הדבר המאוס ביותר בעולם ,  אבל בכל זאת ,  אם יש אדם אחד בישראל שניחן בתחכום של פרנק אנרדווד ,  זה זאב אלקין .  אם לנסות לתמצת את הטוויסט המשוגע בעלילה ,  שבמסגרתה הפכה רוטציה בין עפר שלח ובין צחי הנגבי בראשות ועדת החוץ והביטחון לרוטציה בין זאב אלקין ובין יריב לוין ,  מדובר באותו לחץ מפורסם של נתניהו ,  בקלות שבה ניתן לסחוט אותו כשהוא עם הגב לקיר .
 החטא הקדמון של לפיד נעוץ בהסכמים הקואליציוניים .  מה שלא עיגנת במסמך ההוא - לא קיים .  כשזוכה ליברמן במשפטו יכולים היו לפיד ובנט לעמוד על שתי רגליים אחוריות ולמנוע את מינויו עד לקבלת פיצוי ,  אבל נראה ששניהם העדיפו שלא להתעמת עם יו"ר ישראל ביתנו .  כך יצא שלפיד נותר ללא מנופי לחץ על נתניהו .  מה עוד הוא יכול היה לעשות למען שלח ?  לאיים בפירוק הקואליציה בשל משהו שמעולם לא הובטח לו ?  יו"ר יש עתיד יכול היה לקבל ,  באופן מידי ,  רוטציה שבמסגרתה יכהן צחי הנגבי ראשון ועפר שלח יכהן שני .  הרי ידוע שאצל נתניהו הטווח הרחוק ממש לא מעניין .  רק מה שקורה עכשיו .  כיבוי שריפות .  כשהיה מגיע תורם להתחלף בעוד שנה וחצי ,  הוא היה מנסה לפתור את זה בצורה כלשהי .  אבל לפיד סירב ,  באופן שפגע פוליטית גם בו ,  גם בחברו עפר שלח וגם בצחי הנגבי .  לוואקום הזה בדיוק נכנסו לוין ואלקין .
 לוין ,  שניהל את הקואליציה למופת בשנה האחרונה ,  כרת ברית מתוחכמת מאוד עם אלקין .  השניים כרכו את המשך תפקידו של לוין כיו"ר קואליציה בכך שיקבלו ברוטציה את ראשות הוועדה היוקרתית ,  ולוין איים כי אחרת יעזוב את התפקיד ויתקע את נתניהו .  בתמורה ,  הציעו בעלי הברית הפוליטיים לנתניהו שגם אלקין ,  שהפסיד הצבעה אחת בארבע שנות כהונה ,  ישוב לתפקידו כיו"ר קואליציה כאשר השני יעמוד בראש ועדת החוץ והביטחון .  זאת כדי לנהל עבור נתניהו את הבזאר הטורקי המתקרא בטעות  " קואליציה "  בחלק השני של הקדנציה ,  שבו המשמעת רופפת אפילו יותר מעכשיו .  פתאום נתניהו הבין שהבעיה שלו היא לא עם לפיד ,  אלא עם העבודה שאם הוא מסרב לעסקה שהוצעה לו ,  אין לו יו"ר קואליציה .  כמה ימים מאוחר יותר ,  כבר התרווח אלקין בלשכה חדשה .  מהלך פוליטי נוסף הושלם בהצלחה .  
אז אמנם שוב לא עלינו לגמר האירוויזיון ,  אבל השילוב בין תחרות השירה למרוץ לנשיאות הזכירו לי את הקטע הבא :  השנה היא 1987 .  הפוליטיקאים הירושלמים הצעירים רובי ריבלין ועוזי ברעם מחליטים לעשות מחווה לראש העירייה המיתולוגי של ירושלים ,  טדי קולק ,  שחגג אז את יום הולדתו ,  והקדישו לו גרסה מיוחדת של שיר אירוויזיון ישראלי אחר  שיר הבטלנים .  בשבוע שבו נגזר דינו של ראש עירייה אחד של ירושלים  ( אהוד אולמרט )  בגין לקיחת שוחד ,  וראש עירייה אחר  ( אורי לופוליאנסקי )  ממתין לגזר דינו בגין אותה העבירה ,  קשה שלא להתרשם מהמחווה היפה של הח"כ מהליכוד והח"כ מהעבודה ,  שרקדו ושרו בהערצה לראש העיר .  מעורר געגוע לימים שבהם הייתה ירושלים מנוהלת במעט פחות אינטרסנטיות ומעט יותר נשמה .  
לפניות לכתב עמרי נחמיאס :  omri_n@walla.net.il 

סער מכשיר את הקרקע לקראת התמודדות נגד נתניהו
עד לאן יידרדרו היחסים בין הבית היהודי ויש עתיד ?  את איזה ח"כ אפשר להשוות לכוכב  " בית הקלפים "?  ולכבוד מי פצח ריבלין בשיר ?  לכל שאלה תשובה ,  בטור השבועי של כתבנו הפוליטי

