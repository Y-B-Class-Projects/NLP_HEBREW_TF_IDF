נאום אובמה - מסר מעורב לנתניהו
נאומו של אובמה תפס את ישראל מופתעת .  פרופ' איתמר רבינוביץ' ,  שגריר ישראל בארה"ב בעבר ,  סבור כי הנאום האמריקאי היה גם חיובי ,  וקובע כי ההכרעה תושג רק בתום פגישת נתניהו-אובמה
לקראת ביקורו של ראש הממשלה בנימין נתניהו בוושינגטון ,  השמיע הנשיא אובמה נאום פרוגרמטי מקיף על המתחולל במזרח התיכון .  מבחינתו של נתניהו ,  שיגר לו אובמה מסר מעורב .  על מנת להעמיד את הדברים בהקשרם ,  יש לזכור שלפני זמן קצר שרר בירושלים חשש מפני התנגשות נוספת בין ראש הממשלה לנשיא ארצות הברית בנוסח האירועים שליוו את ביקורו בארץ של סגן הנשיא ביידן .  בירושלים חששו כי הנשיא יעמיד במרכז נאומו תכנית מוחשית להסדר ישראלי פלסטיני שתעמוד בניגוד בולט לעמדותיה של ממשלת נתניהו .  נתניהו עצמו עומד לשאת נאומים בוועידת אייפא"ק וכן בקונגרס לשם הוזמן על ידי יריביו הרפובליקנים של הנשיא .  
האפשרות של  " מלחמת נאומים "  בין הנשיא לבין ראש הממשלה נראתה כמעט בלתי נמנעת ,  אך בימים האחרונים הצטברו סימנים לכך שהתנגשות דרמטית לא תהיה .  אובמה עצמו החליט להופיע בוועידת אייפא"ק ,  זירה אליה באים להשמיע נאומים נוחים לישראל ואוהדיה .  נתניהו השמיע בירושלים נאום שכלל רמזים ברורים לנכונות לוויתורים .  לכל היה ברור שנתניהו לא השמיע את כל מה שהיה לו לומר בירושלים וכי הוא שומר מסרים נוספים להופעותיו בוושינגטון ולפגישתו הסגורה עם הנשיא .
 אשר לגופם של דברים ,  הרי מבחינתו של נתניהו כלל נאומו של הנשיא מסר מעורב .  בחלק הכללי של דבריו הגדיר אובמה את בטחון ישראל  ( בצמוד לשלום ישראלי-ערבי )  כאחד מארבעת האינטרסים החשובים של ארה"ב באזור .  הוא דיבר על כך שהעולם הערבי והפלסטינים חייבים להכיר בישראל כמדינת הלאום של העם היהודי  ( דרישה נחרצת של נתניהו )  .  הוא אמר שארה"ב לא תכפה פתרון שכן על הצדדים עצמם להגיע אליו במשא ומתן .  הוא מתח בקורת על הניסיון הפלסטיני להביא לדה-לגיטימציה של ישראל ,  על הניסיון הפלסטיני להשיג הכרה דרך עצרת האו"ם ולא באמצעות משא ומתן ועל ההסכם בין הרשות הפלסטינית לבין חמאס .  אובמה השתמש בכמה ניסוחים מנאומו הפרו-ישראלי של הנשיא בוש מאפריל 2004 ,  ובהם הניסוח המעורפל בו התייחס לתמיכה ב"עמימות הגרעינית "  של ישראל .
 אבל בה בעת ,  הניח אובמה גם גלולות מרות על צלחתו של נתניהו :  הוא קבע כי פתרון שתי המדינות צריך להיות מבוסס על קווי 1967 ,  כולל תיקוני גבול וחילופי שטחים ,  וכן קבע שיש להתחיל במו"מ על שטחים והסדרי בטחון בלא להצמיד את הדברים בהכרח לדיון מקביל או הסכמה מוקדמת על שתי סוגיות קשות :  ירושלים והפליטים  ( או התביעה הפלסטינית לזכות השיבה והדרישה הישראלית לוויתור על תביעה זאת )  .  נתניהו גורס שאין טעם בוויתורים טריטוריאליים מוקדמים שיותירו את ישראל ללא קלפי מיקוח בעת הדיון על סוגיות היסוד הקשות שנזכרו לעיל .
 במצב זה ניצבים בפני נתניהו שני אתגרים מרכזיים :  1 .  בשיחה הסגורה עם אובמה הוא חייב להגיע לראשונה לשיחה גלויה ואמיתית עם הנשיא ,  להציג בפניו את מה שהוא יכול ורוצה לעשות ,  ולשכנע אותו לצמצם את הפער בין עמדותיהם .  2 .  בשני הנאומים שלו עליו להופיע כמדינאי בעל חזון ,  הרואה את הסכסוך והצורך לסיים או לפחות לצמצם אותו בהקשרו האזורי הרחב והריאליסטי ,  להציג עמדה ישראלית במונחים חיוביים ולא להצטייר כמי שבא להתפלמס ולשלול .  כמו כן ,  תהיה לו הזדמנות להציג עמדה ישראלית חיובית ביחס לרפורמה ודמוקרטיה באזור ,  ולשנות בכך את התדמית של מדינה הדבקה בסטטוס קוו ההולך ועובר מן העולם .
 אשר לחלקו העיקרי של הנאום בו עסק אובמה ב"אביב הערבי ",  כדאי לשים לב לנקודות הבאות  :  1 .  החרפת הטון מול בשאר אל אסד .  אובמה דיבר על  " המעבר לדמוקרטיה "  בסוריה ,  שפירושה למעשה קץ המשטר .  2 .  החרפת הטון מול איראן  ( אובמה התחיל את כהונתו במגמה פייסנית מול טהרן )  3 .  כדי להימנע מטענות על איפה ואיפה ,  מתח אובמה ביקורת גם על בחריין ,  בעלת בריתן של ארה"ב וערב הסעודית .  הסעודים יגיבו על כך בכעס .  
לסיכום ,  נאום מרתק וחשוב ,  אך מבחינתה של ישראל האירוע החשוב עוד לפניה - פגישת אובמה נתניהו והשיח והשיג בין השניים .
 הכותב שימש כשגריר ישראל בארצות הברית ,  וכן היה נשיא אוניברסיטת תל אביב .
 
נאום אובמה - מסר מעורב לנתניהו
נאומו של אובמה תפס את ישראל מופתעת .  פרופ' איתמר רבינוביץ' ,  שגריר ישראל בארה"ב בעבר ,  סבור כי הנאום האמריקאי היה גם חיובי ,  וקובע כי ההכרעה תושג רק בתום פגישת נתניהו-אובמה

