נתניהו העביר 900 מיליון למגזר הערבי ,  ליברמן תקף : " הפקרות "
 בתום פגישה עם אנשי הרשימה המשותפת אישר ראש הממשלה להעניק תקציבים מיוחדים ,  בין היתר לתחום החינוך ,  ובכך נמנעה השביתה שתוכננה במגזר .  יו"ר ישראל ביתנו : " ירייה ברגל של המדינה הציונית "
 נמנעה השביתה במגזר הערבי שתוכננה להיום :  במשרד ראש הממשלה בירושלים הסתיימה אמש  ( שני )  פגישתם של ראש הממשלה נתניהו עם נציגי הרשימה המשותפת ,  חברי הכנסת איימן עודה ,  אחמד טיבי ,  ג'מאל זחאלקה ומסעוד גנאים .  עוד השתתפו בפגישה :  מנכ"ל משרד ראש הממשלה אלי גרונר ,  יו"ר פורום ראשי הרשויות הערביות ,  מאזן גנאיים ,  ופקידי אוצר .  הן בסביבת נתניהו והן ברשימה המשותפת מסרו בסיום הפגישה כי היא התנהלה באווירה חיובית ונינוחה .  
בין הסיכומים שעלו בפגישה :  העברה מידית של 200 מיליון שקל לרשויות במגזר הערבי ,  תקצוב של 350 מיליון שקל על פני חמש שנים לרשויות מצטיינות במגזר הערבי ,  קידום תכניות לחינוך בלתי פורמלי בתקציב של 135 מיליון שקל ,  חיזוק הביטחון האישי באמצעות הקצאת שוטרים והקמת תחנות משטרה בסכום של 150 מיליון שקל ,  ותוספת תקציבית של 100 מיליון שקל בשנים 2017 ו-2018 לתקציב הפיתוח ברשויות המקומיות במגזר .  
עוד נמסר מגורמים שעודכנו בפרטי הפגישה ,  כי הצדדים סיכמו על הקמת ועדה שבה יקחו חלק נציגי הסיעה ונציגי משרד ראש הממשלה ,  אשר תפעל למיגור האלימות בחברה הערבית ולהסדרת הבניה הבלתי-חוקית במגזר .  ראש הממשלה נתניהו אמר בתום הפגישה : " אני ראש הממשלה של כל אזרחי ישראל ,  תוכנית הסיוע עליה החלטנו היום היא תיקון משמעותי וצעד נוסף שנועד לשלב את אזרחי ישראל הערבים בחברה הישראלית כשווים בין שווים ".  גורמים ברשימה המשותפת אמרו כי  " הוכחנו שאנחנו פרגמטים ,  ולמרות המחלוקות אנחנו יודעים לייצר שיתופי פעולה שישפרו את איכות החיים במגזר הערבי ".  
אלא שהיו מי שלא אהבו את הסיכומים הללו ואת העברת התקציבים למגזר הערבי . " החלטתו של נתניהו לתת לאיימן עודה ולשותפיו האנטי-ציוניים הישג בצורת הודעה על העברת 900 מיליון שקל לרשויות הערביות ,  היא מעשה שהוא בבחינת ירייה ברגל של המדינה הציונית ",  כתב הערב יו"ר ישראל ביתנו אביגדור ליברמן .
 הוא הבהיר כי הוא אינו מתנגד להעברת הכספים למגזר הערבי ,  אך הוסיף ש"בחירתו של נתניהו לעשות זאת באמצעות איימן עודה ,  אחמד טיבי ,  ג'מאל זחאלקה ומסעוד גנאים ,  המייצגים רשימה פוליטית שאנשיה השוו את הציונות לדעאש ושחלקם הם תומכי טרור מובהקים ו'משתתפי משטים' ,  שהצדיקו את חטיפתם ורציחתם של שלושת הנערים ,  זהו חוסר אחריות לאומי הגובל בהפקרות ".  לדברי ליברמן ,  במקום לחזק את הגורמים המתונים בקרב ערביי ישראל  " נתניהו מחזק את הקיצוניים ביותר שהם בבחינת גיס חמישי בכנסת ישראל .  אותו נתניהו שהזהיר מפני הערבים הנוהרים לקלפיות באוטובוסים מסייע לאלו מביניהם שרוצים לראות את היהודים מגורשים מכאן באוטובוסים ". 
 ( עדכון ראשון :  23:16 )  

נתניהו העביר 900 מיליון למגזר הערבי ,  ליברמן תקף : " הפקרות "
 בתום פגישה עם אנשי הרשימה המשותפת אישר ראש הממשלה להעניק תקציבים מיוחדים ,  בין היתר לתחום החינוך ,  ובכך נמנעה השביתה שתוכננה במגזר .  יו"ר ישראל ביתנו : " ירייה ברגל של המדינה הציונית "
 
