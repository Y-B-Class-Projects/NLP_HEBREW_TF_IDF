מרמה והפרת אמונים :  כתב אישום הוגש נגד שרה נתניהו בפרשת המעונות
הפרקליטות מאשימה את רעיית ראש הממשלה בקבלת דבר במרמה בנסיבות מחמירות ובהפרת אמונים דרך ניפוח הוצאות המעון בהזמנת ארוחות בשווי 350 אלף שקלים .  גם סמנכ"ל המשרד סיידוף מואשם בעבירות דומות . " נתניהו הנחתה את מני נפתלי שלא לחשוף שבמעון מועסקת מבשלת "
 - נתניהו מואשמת בקבלת דבר במרמה בנסיבות מחמירות ובהפרת אמונים- היא מואשמת בכך שניפחה את הוצאות המשרד למימון ארוחות ממסעדות בשווי 350 אלף שקל- סמנכ"ל משרד רה"מ לשעבר סיידוף מואשם בעבירות דומות ובזיוף- הפרקליטות דורשת הרכב של שלושה שופטים לדיון 
הפרקליטות הגישה היום  ( חמישי )  כתב אישום נגד רעיית רה"מ שרה נתניהו בפרשת המעונות ,  על שפעלה לנפח הוצאות כשהזמינה למעון רה"מ ארוחות ממסעדות יוקרה ביותר מ-350 אלף שקל תוך עקיפה מכוונת של הנוהל שאוסר הזמנת מזון כשבמעון מועסקת מבשלת .  הארוחות היו בין ספטמבר 2010 למרץ 2013 .  הפרקליטות תבקש הרכב מיוחד של שלושה שופטים .  
לקריאת כתב האישום המלא
כתב האישום הוגש גם נגד סמנכ"ל משרד ראש הממשלה באותה תקופה ,  עזרא סיידוף ,  בגין עבירות דומות ובגין עבירות של זיוף בידי עובד ציבור ,  כחלק משתי פרשות נוספות שבהן הוא מועמד לדין - פרשת החשמלאי ופרשת המלצרים .  נתניהו הייתה חשודה גם בהן ,  אך הוחלט שלא להעמידה לדין מאחר שלא היו ראיות לכך שהיא הייתה מודעת למעשיו של סיידוף ,  המושעה מתפקידו .  
הפרקליטות הודיעה כי כתב האישום הוגש אחרי בחינת מכלול חומר הראיות ושקילת כל הנסיבות ,  וכי היועץ המשפטי לממשלה אביחי מנדלבליט החליט לאמץ את המלצתה ואת המלצת פרקליט המדינה שי ניצן ,  כשהוא דוחה את טענות עורכי הדין של נתניהו ושל סיידוף .  בספטמבר הודיע מנדלבליט לנתניהו כי הוא מתכוון להעמידה לדין בכפוף לשימוע .  
עורכי דינה של נתניהו אמר כי זהו כתב אישום  " מופרך והזוי "  וכי הם משוכנעים ש"האמת תצא לאור ".  
לקריאה נוספת בנושאפרשת המעונות :  עד המדינה חפץ מסר עדות במסגרת השלמת חקירה 
לפי כתב האישום ,  הזמנת הארוחות המוכנות והשפים מהמסעדות נעשתה ממסעדות שונות ובהן  - " איטליה הקטנה ",   " קווליר ",   " מחניודה "  ו"סושי רחביה ".  הזמנת הארוחות המוכנות והשפים מהמסעדות נעשתה בתדירות משתנה ,  בין פעמים בודדות בחודש לעשרות פעמים בחודש ,  כשבכל הזמנה כמה מנות .  במרבית המקרים עלות כל הזמנה עמדה על מאות שקלים ,  ובכמה מקרים הגיעה עלות ההזמנה לאלפי שקלים .  

בכתב האישום מפורטת דרך העבודה של נתיהו וסיידוף .  על מנת לגרום לכך שהמשרד יישא בעלויות הזמנת הארוחות המוכנות והשפים מהמסעדות ,  חרף העסקת מבשלת במעון ובניגוד לנוהל ,  הם פעלו ליצירת מצג שווא ,  שנועד להטעות את הגורמים הרלוונטיים במשרד ,  לפיו במעון לא מועסקת מבשלת ,  זאת ביודעם שאין הדבר כן ובכוונה להונות .  עוד נכתב ,  כי סיידוף עשה כך החל מאפריל 2009 ואילו שרה נתניהו לכל המאוחר החל מספטמבר 2010 . 
" השניים הזמינו את הארוחות המוכנות והשפים מהמסעדות ודרשו מהמשרד לממן הוצאות אלה ,  תוך שהם מסתירים במעשה ובמחדל את העובדה שבמעון מועסקות מבשלות ",  נכתב . " באמצעות מצג השווא ,  הצליחו הנאשמים להונות את הגורמים הרלוונטיים במשרד שהסתמכו עליו ,  ולקבל הן את העסקת המבשלות בבישול ארוחות מלאות במעון והן את מימון המשרד לארוחות המוכנות ולשפים מהמסעדות ".  
נתניהו מואשמת כי הנחתה את אב הבית לשעבר מני נפתלי וכן את עובד המעון מאיר כהן כי אין לחשוף בפני מי שאינו עובד במעון את העובדה שבמעון מועסקות מבשלות - זאת כדי שהדבר לא ייחשף בפני אנשי החשבות והמנהל במשרד .  בהתאם להנחיה זו ,  העביר נפתלי את המסר לעובדי מעון נוספים .  
באחד המקרים ,  שבו נודע לנתניהו כי נפתלי כתב מזכר לחשבות המשרד שבו התייחס לעבודתה של טבחית במעון ,  נזפה בו על כך וחזרה בפניו על המסר שלפיו אין לחשוף בפני גורמי המשרד את דבר עבודתה של מבשלת במעון .  
עוד עולה מכתב האישום כי נתניהו בשירותיהן של עובדות המעון כמבשלות ביודעה כי העסקתן מוצגת בפני המשרד באופן המסתיר עובדה זאת ,  והן מדווחות כ"עובדת ניקיון ",   " עובדת כללית "  או בכינוי דומה אחר .  היא המשיכה להזמין ארוחות מוכנות וכן שפים מהמסעדות ,  לצד המשך העסקת מבשלת במעון ,  תוך שהיא מודעת לכך שדרישתה זו תגרום לאבות הבית ולנאשם להציג את מצג השווא בפני גורמי החשבות והמנהל במשרד ,  כדי לקבל במרמה את מימון הארוחות ואת מימון עבודתה של מבשלת .  

סיידוף מואשם כי הוא נמנע מלגלות לגורמי החשבות במשרד כי במעון מועסקת מבשלת על תקן עובדת ניקיון ,  בשלב של יצירת הסכמי המסגרת להתקשרות חוזית עם המסעדות ,  וגם בשלב אישור החשבוניות של המסעדות והשפים לתשלום .  
בכמה מקרים ,  במסגרת התכתבותו עם החשבות לאישור החשבוניות לתשלום ,  אף כתב הנאשם לחשבות המשרד ,  במפורש ,  כי במעון לא מועסקת מבשלת .  עוד הוא מואשם כי במקרים נוספים הנחה הנאשם את אחת ממזכירותיה של הנאשמת לכתוב לחשבות המשרד כי במעון לא מועסקת מבשלת ,  והמזכירה פעלה בהתאם להנחייתו .
 הפרקליטות טוענת כי על סמך מצג השווא הזה ,  שאותו הציגו נתניהו וסיידוף יחד ,  אישרה חשבות המשרד את התשלומים עבור הארוחות המוכנות שהוזמנו ועבור השפים מהמסעדות ,  כמו גם את שכרן של עובדות ששימשו בפועל כמבשלות במעון ,  והמשרד נשא בתשלומים אלה בפועל .  
במסגרת פרשת המלצרים ,  נטען בכתב האישום כי נתניהו דרשה להעסיק במעון מלצרים שאינם עובדי המעון להגשת ארוחות בסופי שבוע ובאירוחים פרטיים במעון . " הנאשמת דרשה כי שירותי המלצרות יינתנו על ידי מלצרים מסוימים,שסברה כי הם ברמה גבוהה ",  נכתב .  על מנת להיענות לדרישתה וכדי לאפשר את העסקתם ,  סיידוף מואשם כי רשם את המלצרים כ"עובדי תגבור "  או כ"עובדי ניקיון ",  כך שאנשי החשבות במשרד לא ידעו כי במעון מועסקים מלצרים .  
כמו כן ,  השכר שדרשו המלצרים היה גבוה משמעותית מתקרת שכרם של עובדי תגבור או ניקיון ,  על כן הנחה סיידוף את המלצרים לרשום בדיווחי הנוכחות כמות שעות עבודה גדולה יותר מזו שביצעו בפועל ,  בכדי שיקבלו עבור עבודתם את השכר המוגדל שעמם סיכם סיידוף ,  וכך אכן נעשה על ידי המלצרים .  
בפרשת החשמלאי ,  נטען בכתב האישום כי נתניהו דרשה להעסיק במעון בקיסריה את אבי פחימה ,  על אף שאחזקת המעון נעשת על ידי עובדי המשרד .  עם זאת ,  נתניהו התעקשה על הזמנת פחימה ,  וסיידוף מואשם כי פעל כדי למלא את דרישתה .  הוא הסתיר זאת מגורמים במשרד ,  תוך עקיפת החלטה מפורשת של גורמים מוסמכים כי אין להעסיק את פחימה .
 בכתב האישום מופיעה גם פרשת העובדת הסיעודי שהועברה לטיפול באבני על חשבון המדינה . " בתקופה הרלבנטית ,  באופן הדומה לפעולותיה של הנאשמת המתוארות לעיל ,  שעניינן השתת הוצאות שאינן מאושרות לתשלום על חשבון אוצר המדינה ,  בספטמבר 2011 פנתה הנאשמת לעובדת ניקיון במעון ,  וביקשה כי תמלא את מקומה של מטפלת סיעודית אשר הועסקה ע"י הנאשמת באופן פרטי ,  לטיפול באביה של הנאשמת ,  בימי החופשה של המטפלת ",  נטען . 

" העובדת נאותה לעשות כן ובמהלך 5 מועדים בחודשים ספטמבר - נובמבר 2011 ,  בעת שהעובדת המטפלת באביה של הנאשמת שהתה בימי חופש ,  מילאה עובדת הניקיון את מקומה ,  לרבות בלילה .  בכל אחד מהימים הללו ,  החל משעות אחר הצהריים ובמשך כ-18 שעות עבודה לפחות ,  עד ליום המחר ,  עבדה עובדת הניקיון כמטפלת בשירות הנאשמת ולא עסקה בניקיון ומשק בית ".  
" הנאשמת לא שילמה עבור העבודה הפרטית ,  לא בעת האירועים ולא במועד מאוחר ,  והסתירה מהגורמים במשרד ומהממונים בחברת כוח האדם כי העסיקה אותה בעבודה פרטית .  שעות עבודתה של עובדת הניקיון דווחו כשעות עבודה במעון בעבודת ניקיון ,  ובהסתמך על כך ,  החברה שילמה לעובדת זו את שכר עבודתה ,  שמומן על ידי המדינה ,  בסכום של כ-3400 שקלים ".  
בפרשה הייתה מחלוקת בין פרקליטות מחוז ירושלים ופרקליט המדינה לבין היועמ"ש מנדלבליט ,  כאשר הראשונים סברו שיש להאשים את נתניהו בגינה ,  ואילו היועץ החליט לא לעשות זאת .  לכן פרשה זו מופיעה בכתב האישום כרקע ראייתי לאישומים האחרים ,  אך לא כאישום בפני עצמו .
 פרקליטיה של נתניהו ,  תקפו את כתב האישום ,  ואמרו כי הוא  " מופרך והזוי ".  עוד מסרו פרקליטיה ,  עו"ד יעקב וינרוט ,  עו"ד יוסי כהן ועו"ד עמית חדד כי הם בטוחים ש"הצדק ,  האמת וההיגיון ייצאו לאור ".  נתניהו מואשמת בקבלת דבר במרמה בנסיבות מחמירות ובהפרת אמונים .
" פעם ראשונה בישראל ובעולם שמעמידים לדין רעיית מנהיג על אוכל בחמגשיות ",  מסרו . " לא היו פה שום מרמה והפרת אמונים או קבלת דבר במרמה או כל עבירה שהיא .  רעיית ראש הממשלה שאינה עובדת ציבור ,  כלל לא הכירה את הנהלים ויצאה דוברת אמת בבדיקת פוליגרף כשנשאלה בעניין זה .  רעיית ראש הממשלה היא לא זו שהזמינה את המזון והחמגשיות ,  אלא אב הבית לשעבר ,  עד המדינה מני נפתלי ,  כפי שהוא הודה בעצמו בבית המשפט בהרצליה ".  
עורך דינו של מני נפתלי ,  דניאל חקלאי מסר בתגובה כי  " מובן שהסעודות המפוארות הוזמנו אך ורק בידי גברת נתניהו או בהתאם להוראתה .  כתב האישום מתמקד בתקופה שבין ספטמבר 2010 ועד מרץ 2013 .  מר נפתלי עבד במעון ראש הממשלה בין 2011 לקיץ 2012 ".  
" הניסיון לגלגל עליו את האחריות נכשל הן במשטרה והן מול היועמ"ש .  קשה לגלגל אחריות כוזבת לפתחו של מי שלא עבד במעון חלק ניכר מהתקופה בה מתמקד כתב האישום .  ככל שיזומן נפתלי לבית המשפט ,  הוא ימשיך לומר אמת כפי שעשה במסגרת עדותו ",  נמסר .
 סנגורו של סיידוף ,  עו"ד יהושוע רזניק ,  מסר : " אנחנו משוכנעים כי הוא לא ביצע עבירה כלשהי .  הוא פעל ביושר וכדין וכל פעולותיו נעשו בתיאום עם כל הגורמים הרלוונטיים במשרד .  הגשת כתב האישום בטעות יסודה ואיננה מתיישבת עם המצב המשפטי והעובדתי כפי שעולה מחומר הראיות בתיק .  אנו בטוחים ומקווים שתוצאות המשפט יהיו זיכויו מכל ההאשמות נגדו ".  
חלק ניכר מהחשדות בפרשות השונות נחשפו על ידי מבקר המדינה ,  השופט בדימוס יוסף שפירא ,  שהעביר אותם ליועץ המשפטי דאז ,  יהודה וינשטיין ,  ובאמצע 2015 הוחלט לפתוח בחקירה פלילית .  בסוף אותה שנה נחקרה נתניהו באזהרה .  במאי 2016 העבירה המשטרה את סיכום החקירה לפרקליטות מחוז ירושלים ,  אולם באופן חריג לא פרסמה האם נמצאה תשתית ראייתי בחשדות שיוחסו לסיידוף ולנתניהו .  
בחודשים שלאחר מכן בוצעו השלמות חקירה ,  ובספטמבר האחרון ,  כשנה וחצי לאחר שהועברו המלצות המשטרה ,  הודיע מנדלבליט הוא שוקל להעמיד לדין את נתניהו וסיידוף בכפוף לשימוע .  בהודעה הסביר מנדלבליט כי לא נמצאו די ראיות כדי להעמיד לדין את נתניהו בתתי-הפרשות האחרות ,  מלבד הזמנת הארוחות .  
השימועים לסיידוף ולנתניהו נערכו בינואר האחרון .  פרקליטיה של נתניהו הטילו את האחריות של ניפוח ההוצאות במעון על אב הבית לשעבר נפתלי .  טענות אלה הועלו גם במסגרת הדיונים בתביעת הדיבה שהגיש נפתלי נגד מקורבי נתניהו - והדיונים בה נעצרו מאז כדי לא לפגוע בהליך הפלילי נגד רעיית ראש הממשלה .
 בשימוע שנערך לסיידוף הוא הטיל לפחות חלק מהאשמה על אשת ראש הממשלה .  לפי דיווח בחדשות 10 ,  סיידוף הגיע טען כי פעל בהוראתה . " פניתי בהוראתה של שרה למסעדות והזמנתי שפים .  איך אפשר להגיד לא לשרה נתניהו ?  ",  אמר סיידוף בעדותו ,  לפי הדיווח . " אני לא הזמנתי את החשמלאי בסוף שבוע אלא מזכירותיה של הגברת נתניהו - לבקשתה ".  כמו כן ,  אמר : " אני לא אחראי לגברת שרה נתניהו ". 
 ( עדכון ראשון :  13:54 )  

מרמה והפרת אמונים :  כתב אישום הוגש נגד שרה נתניהו בפרשת המעונות
הפרקליטות מאשימה את רעיית ראש הממשלה בקבלת דבר במרמה בנסיבות מחמירות ובהפרת אמונים דרך ניפוח הוצאות המעון בהזמנת ארוחות בשווי 350 אלף שקלים .  גם סמנכ"ל המשרד סיידוף מואשם בעבירות דומות . " נתניהו הנחתה את מני נפתלי שלא לחשוף שבמעון מועסקת מבשלת "
 
