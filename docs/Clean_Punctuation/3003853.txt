פיגוע בירושלים :  שני הרוגים וחמישה פצועים בשתי זירות ירי ;  המחבל חוסל
מחבל עצר עם רכבו ליד תחנת הרכבת הקלה מול המטה הארצי ,  פתח באש ,  המשיך בנסיעה מהירה לשייח ג'ראח וירה באישה נוספת .  מאוחר יותר נקבע מותה של הפצועה ,  בת 60 ,  ושל שוטר יס"מ בן 30 .  המחבל ,  בעל תעודת זהות כחולה ,  נורה למוות על ידי כוח מג"ב .  ארדן :  לא היו התרעות ממוקדות
שני בני אדם נהרגו ועוד חמישה נפצעו היום  ( ראשון )  בפיגוע ירי בשתי זירות בירושלים .  מהמשטרה נמסר כי כלי רכב לבן עצר מול תחנת רכבת קלה בשדרות בר לב בסמוך לגבעת התחמושת ,  לא הרחק מהמטה הארצי של המשטרה ,  ומחבל פתח ממנו בירי .  כוח מג"ב רדף אחרי המחבל וחיסל אותו לאחר חילופי ירי .  המשטרה הוציאה צו איסור פרסום על פרטי הפיגוע .  חמאס בירך : " תגובה טבעית לפשעי הכיבוש ".  
ההרוגים הם שוטר יס"מ כבן 30 ואישה כבת 60 .  הם נפצעו תחילה באורח אנוש בפלג גופם העליון ופונו לבית החולים הדסה הר הצופים בעיר ,  שם נקבע מותם .  בין הפצועים שלושה במצב בינוני :  אישה כבת 50 עם פצע בפלג גופה העליון ובני 68 ו-30 שנורו בגפיים .  שתי נשים בנות 23 ו-42 ,  שהיו ברכב שנפגע מירי המחבל ,  נפצעו באורח קל .  שלושה נוספים לקו בחרדה .
 לקריאה נוספת:עדות מהפיגוע בי-ם : " שמענו צרורות ,  אמרתי לאשתי לא לזוז מהרכב "  
מהמשטרה נמסר כי מחבל נסע ברכבו במהירות מצומת הגבעה הצרפתית לכיוון תחנת הרכבת הקלה וירה לעבר אנשים שעמדו בתחנה .  בזירה זו נפצעה אישה באורח אנוש .  הוא המשיך בנסיעה במהירות לכיוון צומת קלרמון גנו וירה לעבר אישה שהיתה בתוך רכבה .  
לאחר מכן ,  המשיך בנסיעה לכיוון שייח ג'ראח ,  עצר את רכבו בצד הכביש ,  הבחין בצוות לוחמי יס"מ ,  שכולל אופנועים שנסעו לכיוונו ,  וירה לכיוונם .  שוטר יס"מ נפצע באורח אנוש ושוטר נוסף נפגע באורח קל .  צוות לוחמי מג"ב ,  שקיבל את הדיווח והיה בסמוך ,  הבחין במחבל ברכבו וירה בו למוות .  הפצועים פונו לבתי החולים הדסה הר הצופים והדסה עין כרם בעיר .
 המחבל ,  בן 39 מסילוואן שהתגורר לאחרונה ברובע המוסלמי בירושלים ,  היה בעל תעודת זהות כחולה .  הוא אמור היה להתייצב היום לריצוי מאסר בבית כלא בגין תקיפת שוטר - כך עולה מדיווחים בכלי תקשורת פלסטינים .  המחבל נידון בעבר לשנת מאסר לאחר שהורשע בעבירות של הסתה לטרור בפייסבוק ונכנס בשערי הכלא בינואר שנה שעברה . 
" כשהגענו למקום ראינו מספר פצועים ,  מיד זיהיתי בתחנת הרכבת אישה מחוסרת הכרה עם פצעי ירי בפלג גופה העליון במצב קשה מאוד ",  סיפר פרמדיק מד"א רפאל הרבסט . " הענקנו לה טיפול רפואי מתקדם שכלל עצירת דימומים והנשמה ופינינו אותה תוך כדי המשך טיפול רפואי לבית החולים הדסה הדסה הר הצופים ". 
פרמדיק מד"א אהרון אדלר שהגיע באופנוע טיפול נמרץ לזירה מסר : " כשהגעתי למקום האירוע ברחוב חיים בר לב הבחנתי באישה כבת 60 עם פצע ירי בפלג גופה העליון ,  היא הייתה מחוסרת הכרה ,  ללא נשימה וללא דופק .  הענקנו לה טיפול רפואי מציל חיים ,  העלנו אותה לניידת טיפול נמרץ שלנו שהייתה למקום והיא פונתה לבית החולים הדסה הר הצופים כשמצבה אנוש .  תוך כדי קיבלנו דיווח על פצועים נוספים ברחוב שמעון הצדיק ,  המשכתי לשם וכשהגעתי ראיתי שני פצועים כבני 30 שסבלו מפצעי ירי ,  אחד היה בהכרה מלאה ונפגע בגפיים והשני בפלג גופו העליון .  לאחר טיפול מהיר בשטח פינינו את הפצועים לבתי החולים .  במהלך הפינוי הפצוע טופל לעצירת דימומים ,  טיפול לכאב ונוזלים ".  
פרמדיק נוסף שהיה בזירה ופינה שוטר לבית החולים סיפר על המראות הקשים . " הגענו וראינו שוטר על הרצפה מגואל בדם .  פנינו אותו כמה שיותר מהר .  לאחר מכן הגיע לבית חולים אזרחית נוספת ,  לא דרכנו ,  שפונתה ככל הנראה בכוחות עצמה ". 
אסנת לבציון-קרח ,  מנהלת הדסה הר הצופים ,  סיפרה על מצבם של הפצועים שפונו למוסד הרפואי . " אלינו הגיעו שני פצועים במצב אנוש תוך כדי החייאה .  כל הרופאים מטפלים בהם .  עוד פצועה קל ועוד פצועה קשה-בינוני נבדקת ומטופלת .  אנחנו מאוד קרובים לזירת הפיגוע .  בית החולים ערוך ומוכן ,  והיה מוכן תוך דקות למקום ".  בית החולים מרכז מידע טלפוני :  02-1255121 .  
ראש הממשלה בנימין נתניהו התייחס לפיגוע בפתח ישיבת הממשלה . " לפני דקות אחדות חויינו בירושלים פיגוע ירי של מחבל רכוב .  הוא פגע בכמה אנשים .  אנחנו עדיין מבררים את הפרטים .  הכוחות פועלים בשטח .  מבקש לשלוח איחולי החלמה לפצועים .  כפי שזה נראה מהדוחות שאנחנו מקבלים ,  היתה כאן פעולה מהירה ונחושה מאוד של שוטרי משטרת ישראל ,  שדלקו אחר המחבל וחיסלו אותו ". 
לפי דיווחים בכלי תקשורת פלסטיניים ,  המחבל ,  בן 39 ,  הוא תושב שכונת סילוואן במזרח ירושלים .  הוא נידון לשנת מאסר בגין סטטוסים שכתב בעמוד הפייסבוק שלו במהלך מבצע  " צוק איתן "  ב-2014 ועל רקע רצח שלושת הנערים ואבו חדיר . " ירושלים על לוע של הר געש ועומדת להתפוצץ .  ירושלים החלה במהפכה שאינה מהפכה של אבנים בלבד ",  כתב .  
השר לביטחון הפנים גלעד ארדן אמר כי המחבל הוא בעל תעודת זהות כחולה . " לא התקבלו התרעות ממוקדות על פיגוע בעיר ",  אמר ארדן בביקורו בזירת הפיגוע .  
המפכ"ל רוני אלשיך הגיע לזירת הפיגוע ותיאר את השתלשלות האירועים . " זה פיגוע קשה .  אנחנו פרוסים בצפיפות בירושלים .  הציבור חזק ,  הציבור בירושלים מתודרך ויודע לחזור לשגרה ,  אני מקווה שהוא סומך על המשטרה .  בסופו של דבר מרגע שהפיגוע החל ,  עוד לא גמרנו את התחקיר ,  אבל מדובר בכמה מאות מטרים ובשלוש עד ארבע דקות .  בגלל שהשוטרים רבים זה מאפשר לנו להגיב מהר .  אני קורא לציבור לגלות ערנות ולהתקשר למוקד 100 על כל דבר חריג ,  ומנגד לא לשנות את שגרת החיים .  אנחנו מנסים לתת מענה לכל האירועים שקשורים לחגים וגם לאירועים אחרים .  אין שינוי כרגע בהערכת המצב ,  ואנחנו ערוכים לתת מענה לכל מי שתכנן להגיע בירושלים ". 
לדבריו ,  הסכנה טרם חלפה . " אחרי כל פיגוע יכול להיות ניסיון לחקות בפיגועים אחרים ,  אבל כרגע אין שינוי בהערכת המצב ואנו צריכים לתת מענה .  יש גורמים שהאינטרס הבסיסי הוא לעשות פיגועים נגדנו ואנחנו צריכים לעשות את עבודתנו כמשטרה בנושא המחבל ופרטים עליו  החקירה תחת צו איסור פרסום וכשיוסר הצו אנחנו נעדכן את הציבור ".  
לפני כשנה אירע פיגוע דקירה באותו המקום .  מחבלת בת 16 דקרה שוטר מג"ב ופצעה אותו באורח קל .  השוטר ,  שהבחין באישה שעוררה את חשדו בדרך חיים בר-לב ,  קרא לה לעצור .  היא המשיכה בדרכה וכשהבחינה כי הוא מתקדם לעברה ,  הסתובבה לעברו עם סכין ודקרה אותו .  בתגובה ,  השוטר דרך את נשקו וירה בה .  זמן קצר לאחר מכן נתפס פלסטיני בחשד שסייע למחבלת להוציא לפועל את הפיגוע .
 באוקטובר 2014 אירע בתחנת האוטובוס בזירה זו פיגוע דריסה קטלני .  תינוקת נהרגה ושבעה בני אדם נפצעו .  המחבל ,  עבד אל-רחמן שלודי בן 21 מסילוואן ,  המזוהה עם תנועת חמאס ,  נפצע באורח קשה מירי שוטר ופונה לבית חולים ,  ומאוחר יותר מת מפצעיו .  
 ( עדכון ראשון :  10:30 )  

פיגוע בירושלים :  שני הרוגים וחמישה פצועים בשתי זירות ירי ;  המחבל חוסל
מחבל עצר עם רכבו ליד תחנת הרכבת הקלה מול המטה הארצי ,  פתח באש ,  המשיך בנסיעה מהירה לשייח ג'ראח וירה באישה נוספת .  מאוחר יותר נקבע מותה של הפצועה ,  בת 60 ,  ושל שוטר יס"מ בן 30 .  המחבל ,  בעל תעודת זהות כחולה ,  נורה למוות על ידי כוח מג"ב .  ארדן :  לא היו התרעות ממוקדות

