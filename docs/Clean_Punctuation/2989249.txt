ברק : " נתניהו הוביל לחשיפה מטרידה של ישראל מול אתגר ביטחוני מרכזי "
 בכנס פוליטי של תנועת  " דרכנו "  התייחס ראש הממשלה לשעבר אהוד ברק לפגיעה בביטחון ישראל לדבריו ,  בשל התנהלות הממשלה . " נתניהו נתפס כאדם חלש ,  אפוף חרדות ופחדים ",  אמר .  הליכוד : " עדיין ממתינים לסיוע מארה"ב שברק הבטיח שנקבל בזמן נסיגתו החפוזה מלבנון "
 ראש הממשלה ושר הביטחון לשעבר אהוד ברק תקף אמש  ( רביעי )  את ראש הממשלה ,  בנימין נתניהו ,  והתייחס ל"פגיעה בביטחון ישראל ",  שנגרמה ,  לדבריו ,  מהתנהלות הממשלה והעומד בראשה .  בפאנל פוליטי של תנועת  " דרכנו "  על עתיד ישראל ,  המתקיים בהיכל התרבות בראשון לציון ,  אמר ברק כי  " כאשר ייחתם בקרוב הסכם הסיוע הצבאי האמריקני לעשור הבא ,  יסתבר לכל היקף הנזק מהימורו המופקר של נתניהו בניהול היחסים עם הבית הלבן ".  
לדבריו , " במקום לקבל ארבעה וחצי מיליארד דולרים לשנה ,  כפי שהיה צפוי ומעשי לפני שנה ,  מיד לאחר חתימת ההסכם בווינה תקבל ישראל 3.8 ,  וגם זאת רק בכפוף להתחייבות שלא לדרוש תוספות מהקונגרס .  מלבד זאת ,  ישראל תידרש לוותר בהדרגה על יותר מ-750 מיליון דולרים של המרות לשקלים .  זהו נזק נוסף ישיר של שלושה מיליארד שקלים בשנה לתעשיות הביטחוניות שלנו ".  
הוא הוסיף כי הסכם הסיוע העומד על הפרק הוא הסכם רע . " איש לא יכול היה למנוע מאתנו להבהיר את עמדתנו כי ההסכם הוא בעינינו רע .  וחתימתו - שגיאה כבדה .  אבל במקום שיח גלוי עם הנשיא  ( ברק אובמה  ט"ש )  מאחורי דלתות סגורות ,  מה שהיה עושה כל ראש ממשלה אחר ,  חזינו בכניסה ברגל גסה אל תוככי הוויכוח הבין-מפלגתי שם ,  הזדמנות לנאום טוב בקונגרס במחיר הליכה מאחורי גבו של נשיא מכהן ,  טלטלה עמוקה בתמיכה הדו-מפלגתית בישראל ובדעת הקהל היהודי .  וכל זאת רק כדי לפגוש שוב בכישלון הידוע מראש וכעת גם במחירו הקונקרטי .  איזו הפקרות בלתי נסלחת ".  
ברק התייחס גם להודעת משרד הביטחון מלפני כחודשיים נגד הנשיא האמריקני ,  שהשוותה בין הסכם הגרעין עם איראן להסכם מינכן ,  ולהתנצלות שבאה אחריה . " רק לאחרונה נזף ליברמן ב'צ'מברליין החדש' בנחירת בוז נחרצת ,  אבל עם חיי מדף של 72 שעות בלבד ",  אמר ברק . " מעבר לאבחנה שהניתוח ל'הארכת הפתיל' אצל ליברמן כנראה נכשל ,  איש איננו מאמין בעולם שהעלבון הזה הוטח באובמה בלא ידיעת נתניהו .  גם משום שבממשלה נורמלית זה לא יכול להתרחש בלי שהעומד בראש יודע ,  וגם משום שהטקסט הזה נשמע כהד חוזר של התבטאויות נתניהו עצמו ".  
" וזה איננו מקרה יחיד ",  הוסיף ברק . " מחיר כבד יש גם להתרחשות נוספת ,  שגם בה ,  שוב ,  צרוף מדאיג של חוסר יכולת לשפוט אינטרסי ביטחון עמוקים ואת סדר העדיפויות שהם מכתיבים .  זאת ,  לצד העדר הפנמה של פוטנציאל שיתוף הפעולה עם ארצות הברית וכן התנהלות אופרטיבית לא מוקפדת ,  הובילו לחשיפה מטרידה ביותר של ישראל מול אתגר ביטחוני מרכזי ".  
על הסכסוך הישראלי-פלסטיני אמר ברק כי  " הפגמים בשיקול הדעת מחלחלים גם אל התחום המדיני .  ביותר ויותר בירות ,  ביניהן של הטובות בידידותינו ,  נראה שממשלת ישראל לא יודעת מה היא רוצה ".  לדבריו ,  הסיפוח האיטי של שטחי יהודה ושומרון , " יקים עליה נידוי בינלאומי ולכן היא מעדיפה לתעתע במנהיגי העולם ,  ומאמינה שאין לזה כלל מחיר . 
" נתניהו נתפס כאדם חלש ,  בעל כישרון תעתוע לא מבוטל המופעל פנימה והחוצה כאחת ,  איש אפוף חרדות ופחדים ,  שמפזר הרבה מסכי עשן מילוליים אך מחמיץ שוב ושוב ,  בזגזוג והססנות אינסופיים הזדמנויות לחזק את ביטחון ישראל ושילובה באזור .  כולל בהקשר הוועידה האזורית העומדת כמעט שנתיים - ולא לנצח - על הפרק ",  הוסיף . " פסימיות ,  פסיביות ,  חרדה וחוסר אונים - אינם מתכון טוב לניהול אחראי ושקול של מדינה ".  
בהמשך התייחס ברק למה שכינה  " תרבות השלטון המתפרקת ".   " בראשית היו 'חוק העמותות' ,  'חוק ההדחה' ,  'פיסקת ההתגברות' ,  תקנות ההסעה ביהודה ושומרון ומשטור מוסדות התרבות .  וירא השלטון כי טוב ויעל עבורנו את חוק V15 ואת 'חוק ההקלטות' ואת ה'חוק  ( הדחוף חלילה ?  )  לאי חקירת ראש הממשלה' .  וכעת 'התאגיד שחמק לו' .  דברי הבל מביכים כאלה שמופיעים בתמליל ישיבת הממשלה בנושא התאגיד לא נשמעו מזמן במקומותינו ",  אמר .
" 'אלו דיבורים הגובלים בפאשיזם' ,  אמרה באומץ ואחריות גילה גמליאל ,  וביקר דומני גם גלעד ארדן .  אבל בחדר ישב גם ראש הממשלה .  ישב ,  שמע ושתק ",  הוסיף . " כל ראש ממשלה אחר שהכרנו היה דופק על השולחן ומפסיק את שיח האיוולת הזה באחת ,  ולו מחמת הבושה .  אז למה זה לא קרה ?  ממה הוא מפחד ?  ".  
מהליכוד נמסר בתגובה : " כשמדובר בסיוע ביטחוני מארצות הברית ,  ברק הוא האחרון שיכול לדבר .  בשעה שראש הממשלה נתניהו עומד להביא להסכם סיוע חסר תקדים עם ארצות הברית ,  של קרוב ל-40 מיליארד דולר ,  אנחנו עדיין מחכים לכמיליארד הדולרים של סיוע בטחוני מארצות הברית שברק הבטיח שנקבל בזמן נסיגתו החפוזה מלבנון ,  נסיגה שהובילה להשתלטות איראן וחיזבאללה על דרום לבנון וירי של אלפי טילים משם על ערי ישראל ". 
 ( עדכון ראשון :  20:07 )  

ברק : " נתניהו הוביל לחשיפה מטרידה של ישראל מול אתגר ביטחוני מרכזי "
 בכנס פוליטי של תנועת  " דרכנו "  התייחס ראש הממשלה לשעבר אהוד ברק לפגיעה בביטחון ישראל לדבריו ,  בשל התנהלות הממשלה . " נתניהו נתפס כאדם חלש ,  אפוף חרדות ופחדים ",  אמר .  הליכוד : " עדיין ממתינים לסיוע מארה"ב שברק הבטיח שנקבל בזמן נסיגתו החפוזה מלבנון "
 
