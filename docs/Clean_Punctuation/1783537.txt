העסקנים לא ישפיעו על מינוי הממונה להגבלים ? 
משרד רה"מ הודיע כי נתניהו לא יתערב במינוי הממונה החדש על ההגבלים העסקיים ,  שיחליף את רונית קן .  ממשרדו של נתניהו נמסר : " הליך מינוי הממונה על ההגבלים העסקיים לא ישונה "
 ראש הממשלה ,  בנימין נתניהו לא יתערב בהליך מינוי הממונה על ההגבלים העסקיים מעבר לנהוג ,  חרף ההסכם הקואליציוני מול סיעת עצמאות הכולל סעיף בעניין זה .  כך עולה מתשובה ששיגר היום משרד ראש הממשלה בעקבות הפרסומים ב-TheMarker בדבר חשש לפגיעה במינוי המקצועי ,  מהחשובים ביותר לצמיחת המשק . 
" הליך מינוי הממונה על ההגבלים העסקיים נותר כפי שהוא .  ועדת איתור מקצועית היא אשר בוחנת את המועמדים ומביאה את המלצתה לשר התמ"ת .  המלצתו של השר תובא לאישור הממשלה בדיוק כפי שהיה נהוג עד כה ",  נמסר ממשרד ראש הממשלה .  
במגזר הממשלתי ,  במגזר הפרטי ובמערכת הפוליטית נשמעו בשבוע האחרון חששות והערכות באשר לסעיף החריג במסגרת ההסכם הקואליציוני החדש שנחתם בין הליכוד לסיעת עצמאות ,  המעניק לראש הממשלה מעורבות ישירה במינוי הממונה על ההגבלים .  
בתפקיד הממונה על ההגבלים העסקיים מכהנת כיום רונית קן ,  שאמורה לסיים את התפקיד במהלך פברואר .  במשרד התמ"ת כבר הוקמה ועדת איתור למציאת מחליף לקן ,  שבראשה עומד מנכ"ל המשרד ,  שרון קדמי .  ועדת האיתור אמורה להמליץ על שמות המועמדים ,  מתוכם בוחר שר התמ"ת את המתאים ביותר .  לאחר הבחירה עובר המינוי לאישור הממשלה .  
אלא שלפי ההסכם הקואליציוני בין הליכוד לסיעת עצמאות ,  הממונה הבא ייבחר בתיאום בין שר התמ"ת לראש הממשלה .  החיבור בין הסכם פוליטי למינוי שאמור להיות מקצועי לחלוטין ,  העלה חשש מפני ניסיונות לקדם מועמדים  " מטעם ",  שישרתו אינטרסים זרים של אילי הון במקום את האינטרס המובהק של התחרות במשק .  הסעיף החריג בהסכם הביא גם לפנייה של התנועה לאיכות השלטון לממשלה בסוף השבוע ,  שנועדה להבטיח שהמינוי יתנהל בוועדת האיתור באופן מקצועי .
 גורמים ממשלתיים מספרים כי מאז הודעתה של קן החלו במשרד ראש הממשלה להביע עניין בהליך המינוי - בניגוד לפעמים קודמות ,  שבהן נותרה הזירה בשלב זה לטיפולם של ועדת האיתור ושר התמ"ת .  
הרכב ועדת האיתור ,  כפי שנקבע בהחלטת ממשלה ,  קובע כי יו"ר הוועדה יהיה מנכ"ל משרד התמ"ת וחבריה יהיו נציב שירות המדינה ,  או מי מאנשיו ,  המשנה ליועץ המשפטי לממשלה ,  נציג אקדמיה ואב בית הדין להגבלים לשעבר ,  או המשנה שלו .  כל התפקידים בוועדה כבר אוישו ,  למעט תפקיד אב בית הדין להגבלים .  לפיכך ,  פנה משרד התמ"ת לנציבות שירות המדינה וביקש להרחיב את היריעה לשופט מחוזי או חבר לשעבר בבית הדין להגבלים עסקיים .  
ועדת שירות המדינה אישרה את השינוי ושר התמ"ת אמור היה להביא אותו לאישור הממשלה היום .  אלא שהתפטרותו של בנימין בן-אליעזר שיבשה את ההתנהלות ,  וכעת צפוי כי השינוי יובא על ידי שר התמ"ת הנכנס ,  שלום שמחון ,  ביום ראשון הבא .  לאחר שיושלם המינוי החסר תחל הוועדה בבחינת המועמדים .  
תהליך הבחירה הוא פשוט ,  ובמסגרתו בוחנת הוועדה אם לאחד המועמדים ישנה זיקה פוליטית לשר .  בדרך כלל מעבירה הוועדה שמות של שלושה מועמדים לאישור שר התמ"ת ,  שמעביר את בחירתו לאישור הממשלה ,  שלרוב מתקבל ללא שינוי .  
במגזר העסקי והממשלתי עלה החשש כי מדובר בניסיון להשפיע על מינוי מקורב פוליטי ,  והשאלה שהועלתה היתה מי מעוניין ומי המועמד מטעמו ,  וכן אילו אילי הון ופרקליטים בולטים המייצגים אותם בוחשים מאחורי הקלעים כדי לקדם מינוי של מועמד שייטיב עמם .  
משרת הממונה על ההגבלים העסקיים היא אחת החזקות במשק ,  ומבוקשת על ידי קרובים לתחום וכאלה המחפשים הזדמנויות קידום ופרסום ,  גם אם אינם עונים לכל הדרישות .  בין שמות המועמדים לתפקיד ובעלי סיכוי גבוה להיבחר נכללים היועץ המשפטי של הרשות בועז גולן ,  ראש מינהל סחר חוץ במשרד התמ"ת בועז הירש ,  מומחה להגבלים עסקיים מאהר דבאח ,  ואחד המועמדים לתפקיד במינוי האחרון שבו נבחרה קן ,  אסף כהן ,  כיום הכלכלן של משרד התקשורת .  שמות נוספים שהצטרפו למרוץ הם היועצת המשפטית של משרד התקשורת נגה רובינשטיין ,  אבי וייס ומישאל ועקנין .
 שמחון דחה את הטענות בדבר ביטולה או סירוסה של הוועדה .  לדבריו ,  הממונה החדש שימונה ייבחר בהתאם לרשימת השמות שתעביר הוועדה .  שמחון הוסיף כי  " אינו מתכוון להתערב בעבודתה של ועדת האיתור והכל יהיה תקין ".  שמחון ,  שיכנס לתפקידו ביום שני ,  אמר כי עד כה לא קיבל פנייה מאף גורם בעניין מינוי ממונה כזה או אחר .  
שמחון הוסיף כי הוסבר לו שבוועדה לאיתור מועמדים אמור להיות חבר שופט בדימוס .  מאחר שלא נמצא מועמד שיסכים לכהן בוועדה הועלתה במשרד התמ"ת הצעה - עוד קודם מינויו כשר התמ"ת - לצרף עו"ד המתמחה בתחום ההגבלים .  הצעה זו טעונה את אישור הממשלה .  שמחון התייעץ בסוף השבוע עם מומחים להגבלים עסקיים ואמר כי עם כניסתו יפעל לכך שלוועדה יצורף שופט בדימוס וכי הוועדה שתוקם בעניין תהיה חסרת פניות .
 
העסקנים לא ישפיעו על מינוי הממונה להגבלים ? 
משרד רה"מ הודיע כי נתניהו לא יתערב במינוי הממונה החדש על ההגבלים העסקיים ,  שיחליף את רונית קן .  ממשרדו של נתניהו נמסר : " הליך מינוי הממונה על ההגבלים העסקיים לא ישונה "
 
