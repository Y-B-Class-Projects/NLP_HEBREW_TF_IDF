הם נ-ג-ר-ר-י-ם :  הפח הערבי של נתניהו הוא ההזדמנות של גנץ
ראש הממשלה מורח בזפת כל ישראלי שרוצה להבקיע את חומת האיבה ,  וגורר על הדרך את צמרת  " כחול לבן "  לבזבז זמן ואנרגיה על הנושא הלא נכון .  החלופות :  שלוש שורות מחץ ושאלה אחת 
" אין אדם צריך לשבת בממשלה יותר מ-15 שנה ".   " חברי הכנסת שנבחרו על ידי אזרחי המדינה הערביים ,  חלילה לי לשלול מהם זכות פורמלית של הצבעה .  שווי זכויות הם .  אני מאמין בשוויון זכויות ". 
שתי אמירות של שני ראשי ממשלה ,  שאף לא אחד מהם הוא בנימין נתניהו .  ראשון :  דוד בן-גוריון .  כשהתבקש לנמק את התפטרותו הסופית מראשות הממשלה ,  ב-1963 ,  דיבר על הגבלת תקופת החברות בממשלה ולא רק על ראשותה .  בן-גוריון היה חבר הממשלה ,  שר הביטחון ,  14 שנה .  13 מתוכן גם ראש הממשלה .
 הדובר השני ,  מנחם בגין ,  שאמר באחד מנאומיו בכנסת על בן-גוריון , " תהום בינינו ,  אין גשר ,  לא יהיה גשר ,  תהום דמים היא ",  הדגיש באותו נאום - על סוגיית השילומים מגרמניה - את זכותם המלאה של האזרחים הערבים ושל נציגיהם בכנסת לשוויון .  הוא רק הפציר בח"כים הערבים להימנע מהשתתפות בקטטה פנימית בין יהודים : " זהו עניין שלנו ,  תנו לנו להכריע בעניין זה ". 
בחירות 2019 - סיקור מיוחד בוואלה !  NEWS"אינקוויזיציה וסיאוב ":  הימין חוזר בשאלהאורלי לוי צונחת : " הקשב הלך לשחקנים החדשים "  

נתניהו מכהן בממשלות ישראל ,  של עצמו ושל אריאל שרון ,  זה 15 שנה ,  מתוכן 13 בראשות ,  עם תיקי-צד ,  ושנתיים בתפקידי שר בחוץ ובאוצר .  לפי כלל בן-גוריון ,  מוטב שיתכבד ויפרוש .  אמנם אין זה חוק ברזל :  גולדה מאיר ,  שמעון פרס ופנחס ספיר ישבו בממשלות שנים רבות יותר .  נוח להאמין שבגין ,  בתוקף השקפת עולמו ובהד לדברי אהוד ברק על יוני נתניהו שהיה מתבייש באחיו ,  היה נכלם לשמע דברי נתניהו על הערבים בישראל ובכנסת .  אבל בגין התכסיסן גם היה מבליע חיוך ,  כי לצד התוכן בהתגוללות נתניהו על ישראלים בני הלאום הערבי שקוף המניע לעצם העיסוק בנושא :  לשנות את הנושא ,  כי הנושא האמיתי של בחירות 2019 הוא נתניהו .  כל תגרה מילולית בסוגיה הערבית והסתעפות שלה ברשתות החברתיות משרתות היטב את נתניהו .  מצידו ,  שידברו רק על זה .  המסר של נתניהו פשוט .  היהודים טובים .  הערבים רעים .  אין ערבים טובים  ( חוץ מהסעודים עם המשור שמקצץ ערבים רעים )  .  אין יהודים רעים ,  כולל חסידי מאיר כהנא ,  חוץ מהיהודים שמתחברים לערבים .  בני גנץ מתחבר לערבים .  בני גנץ תלוי בערבים .  בלי ערבים ,  גנץ לא יהיה ראש ממשלה .  גנץ רע .  חשבון בינארי זה ,  אפס-אחד ,  ערבי-יהודי ,  לצרינו או לנו ,  אינו חדש .  הוא משמש תמיד להמרצת מתלבטים ,  אדישים ומשועממים .  יש לו גם תכלית מרחיקת-לכת ,  להשתית הכרעות גדולות על יהודים בלבד .  להפוך את הערבים בכנסת לח"כים מסוג ב' - לא רק מי שפסולים  ( ולרוב פוסלים את עצמם ,  בדומה לשירות בצה"ל )  לוועדת החוץ והביטחון ,  אלא מי שקולותיהם אינם צריכים להימנות בהצבעות על שלום תמורת שטחים .  בכנסת היהודית יושבים רק כ-105 חברים ,  או מזווית אחרת - כדי שיהיה הכשר להכרעה מהותית ,  דרוש לה רוב יהודי ,  כלומר כ-75 ח"כים ולא 61 בלבד .  חקיקה המחייבת רוב מיוחס של 70 או 80 מיועדת למעשה לשלול מנציגי חמישית מהאזרחים אותה יכולת תמרון המוענקת למגזרים אחרים ,  כולל חרדים לא-ציונים המסרבים לשבת בממשלה ולשאת באחריות שיתופית למדיניותה .  השלב הבא יהיה משאל-עם ליהודים בלבד .  
בעייתה העקרונית של מדינת ישראל ,  שסעת האישיות בין הדמוקרטיה לבין ההגדרה העצמית היהודית ,  טבועה בה מראשיתה ,  אבל הוחרפה בגלל שתי תופעות של העשורים האחרונים :  התמשכות ההחזקה בגדה המערבית וזחילת המגמה הדמוגרפית לכרסום ברוב היהודי .  החלטת עצרת האו"ם בנובמבר 1947 על הקמת שתי מדינות ,  ישראל ופלסטין בלשון ההווה ,  הניחה רוב זעיר ליהודים במדינתם ורוב גדול לערבים במדינתם .  הסירוב הערבי להשלים עם הקמת ישראל ,  שהיה כרוך בתככים ובמאבקים בין מדינות ערב ,  אחראי למלחמת 1948 ,  לאסונם של הפלסטינים ולאובדן מדינתם ,  שחולקה בפועל בין ישראל ,  ירדן ומצרים .  האיום על שלושת מרכזי האוכלוסיה - תל אביב ,  חיפה וירושלים - גרם לכיבוש היישובים והמרחבים שסיכנו אותם  ( יפו ,  לוד ,  רמלה ,  הגליל המערבי )  ולהתפנות תושביהם ,  מי מרצון ומי מאונס .  בסוף המלחמה ,  במקום כמעט מחצית מישראל ,  בתוכנית האו"ם ,  היו בה הערבים כעשירית .  במגעים הנפרדים עם מצרים ועם ירדן ,  בשנים שלפני הפיכת הקצינים החופשיים ורצח המלך עבדאללה ,  עמדו בפני ישראל הפיתויים לקבל את עזה על יושביה - מקומיים כפליטים - תמורת דרום הנגב ,  שהפריע למדינות ערב ולבריטניה לשמור על רציפות השטח מהאוקיינוס האטלנטי ועד למפרץ הפרסי ;  ולהכיר בשליטה הירדנית בגדה המערבית ,  יחד עם מוצא לים התיכון בעזה .  בשני המקרים החליט בן-גוריון שהמחיר גבוה מדי ,  משיקולים כוללים ,  אך לא מאות אלפי הפלסטינים שייקלטו בישראל במסגרת הסדר כזה הרתיעו אותו ,  לא אז וגם לא במבצע  " קדש ".  אחר כל גלי ההגירה והתהליכים הדמוגרפיים ,  התקדם הנתח הלא-יהודי  ( רובו אך לא כולו ערבי ובתוכו רוב מוסלמי ומיעוט נוצרי )  לכדי רבע מהאוכלוסיה .  המגמה ברורה ,  אם גם איטית .  סיפוח שטחים מאוכלסים ואף תביעה של פלסטינים בירושלים לקבל אזרחות ולא רק תושבות בישראל - בתמיכה אמריקנית ,  שהרי קריאת הקרב  " אין מיסוי ללא ייצוג "  חוללה את המרד בשלטון הבריטי - יטו את הכף עוד יותר ,  ומהר .  מצב-הביניים של ארעיות נצחית ,  בהמתנה ללא קץ לסיכום המיקוח - תחילה עם ירדן ובהמשך עם אש"ף - על מעמד הקבע של השטחים ,  שבר את המחיצות בין שלוש הקהילות הפלסטיניות :  אזרחי ישראל ,  תושבי השטחים  ( החצויים מאז פינוי עזה )  והמתגוררים במדינות אחרות ,  במעמד מוצדק או בדוי של פליטים וצאצאיהם .  כבר בשנות ה-50' דיווחו משקיפים מהימנים שתעודות פליט ,  שהעניקו הטבות כלכליות ,  זוייפו ,  נמכרו וסופסרו ברבבות .  כעת מאוחר מדי להעמיק לחקר האמת ;  עובדה פוליטית היא ששום הנהגה פלסטינית לא תעז להתנכר לדרישות מיליוני המייחסים לעצמם פליטות ,  ולכן זהו עדיין אחד המוקשים הטעונים ביותר במשא-ומתן עם כל ממשלה בישראל .  
כך לפני נתניהו וכך גם לאחריו ,  אבל נתניהו מנסה למרוח בזפת את הישראלים המוכנים להבקיע את חומת האיבה .  אם מחמוד עבאס מסרב לוותר על מה שהפלסטינים מכנים  " זכות השיבה ",  ואחמד טיבי תומך בעבאס ,  ובתום הבחירות טיבי יפעל בכוחו הדל לחסום את דרכו של מועמד הליכוד להרכבת הממשלה הבאה ,  משמע שגנץ חבר של טיבי ,  אוהב ערבים ומשתוקק להחזיר נכדי פליטים לאדמות קסטינה ,  שעל חורבותיהן הוקם מושב משפחתו ,  כפר אחים .  להפרחת שטות כזו יש תכלית ברורה - לדחוק את גנץ למגננה ,  לדחוף אותו להכחשה  ( ולתקיעת טריז בינו לבין הרשימות הערביות )  ,  להשקיע קשב ,  זמן ומרץ בהיגררות אחר תכתיב של נתניהו ,  במקום ליזום ולהוביל בארבעת השבועות שנותרו עד להצבעה .  זה הפח שטומן נתניהו לגנץ .
 שתי החלופות המשיקות של גנץ נמצאות מחוץ לפח ומחייבות התעלמות ממנו .  האחת היא הבלטה עצמית ,  כהנגדה למלל הריק של נתניהו .  למשל ,  בעקבות שורת המחץ של גבי אשכנזי , " הפצצתי את הכור הסורי "   ( לא חשוב שהיו שם עוד שניים-שלושה שרים ,  אלופים ,  טייסים ואנשי מודיעין ותכנון )  ,  חלקו של גנץ ,  כמפקד שלדג במבצע שלמה ,  בהעלאת יהודי אתיופיה ,  בנוסח  " דאגתי לכם ולהוריכם אז - אדאג לכם עכשיו ".  או ,  גנץ כנועל השער ביציאת צה"ל מלבנון , " ממשלת הליכוד סיבכה את ישראל ב-18 שנים יקרות ומיותרות בלבנון .  אצלנו תהיה רק הגנה על הביטחון ,  בלי הרפתקאות יומרניות ".  ונתניהו ,  על רקע הטפותיו להימנעות משחרור מחבלים תמורת בני ערובה ,  לנוכח האוטובוסים המסיעים בכמויות אסירים ששוחררו ושרבים מהם חזרו לבצע פיגועים .  זה מר ביטחון ?  מר ,  כן ,  ביטחון ,  לא .
 והכי חשוב ,  להחזיר למוקד את הנושא העיקרי של הבחירות ,  שאינו קשור כלל לסכסוך הישראלי-ערבי  ( לא רק הפלסטיני ;  גם סוריה מחכה לתורה )  .  הרי שום מפלגה גדולה ,  גם אם יש לה מצע מפורט ,  אינה מבטיחה יוזמה ישראלית .  לכל היותר מתוארות עמדות ,  בנוסח מקרים ותגובות .  מה נאמר ,  אם טראמפ יגיד .  הכל סביל ,  בלי לעורר מרבצו את הישראלי הנינוח .  
הנושא המרכזי של הבחירות הוא נתניהו החשוד בשחיתות .  נפתלי בנט ומשה כחלון ,  שלפני שנה כחכחו קצת בגרונם למראה המלצות המשטרה ,  השתתקו מפחד בוחריהם .  הם קוראים לשימור שלטון הימין גם תחת חשוד בשוחד .  זה סולם הערכים שלהם ,  כתמונת מראה של אותו זרם שתמך בשרון בהיותו חשוד בפלילים ,  ובלבד שיממש את תוכניתו לפינוי שטחים והתנחלויות .  לכן מותר היה לצפות שיריבי נתניהו יקרינו ללא הרף את קלסתרו ויצטטו מה שאומר לו ,  בפנייה ישירה ,  היועץ המשפטי לממשלה בכתב החשדות .  מה גם שלפי שיטת נתניהו בעניין הערבים ,  מי שתומך בחשוד ,  מי שמבליג על מה שמשתקף מהחשדות נגד נתניהו ,  מדביק לעצמו רבב .  ככל שגנץ ושות' יתמהמהו ,  בעקיפת הפח של נתניהו ובהצבת פסילתו לראשות הממשלה במרכז הדיון הציבורי ,  הם ישחקו לידיו ויאחרו להחזיר לעצמם את תנופתם הראשונית שדעכה .  הם נגררים למשחק  " ביבי או טיבי "  במקום להתעקש שהשאלה היא  " ביבי או לא "  ושיש עליה רק תשובה נכונה אחת ,  שאינה קשורה כלל לערבים שווי-הזכויות ,  אזרחי ישראל ונציגיהם בכנסת .  

הם נ-ג-ר-ר-י-ם :  הפח הערבי של נתניהו הוא ההזדמנות של גנץ
ראש הממשלה מורח בזפת כל ישראלי שרוצה להבקיע את חומת האיבה ,  וגורר על הדרך את צמרת  " כחול לבן "  לבזבז זמן ואנרגיה על הנושא הלא נכון .  החלופות :  שלוש שורות מחץ ושאלה אחת

