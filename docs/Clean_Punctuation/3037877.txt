אחרי השביתה :  צוות מיוחד יבחן את מצבה התקציבי של עיריית ירושלים
ראש הממשלה הורה על הקמת הצוות ובו ישבו נציגי הממשלה והעירייה .  ההחלטה התקבלה בתום דיון מיוחד בנושא המשבר התקציבי בירושלים ,  לאחר שברקת ניסה לשכנע את השרים לתוספת של 250 מיליון שקל למענק השנתי לבירה : " צעד משמעותי לפתרון "
  ( השביתה בירושלים ,  בחודש שעבר )  
ראש הממשלה בנימין נתניהו הורה היום  ( ראשון )  להקים צוות משותף למשרד האוצר ,  משרד הפנים ועיריית ירושלים ,  שיבחן את מצבה התקציבי של העירייה ואת הדרישות של ראש העירייה ניר ברקת לתוספת למענק הבירה .  בצוות ישבו נציגים ממשרד ראש הממשלה ,  משרד האוצר ,  משרד הפנים ,  המשרד לענייני ירושלים והעירייה .  
ההחלטה התקבלה בתום הדיון המיוחד בממשלה בנושא המשבר התקציבי בעיריית ירושלים ,  בהשתתפותו של ברקת .  ראש העירייה ביקש לשכנע את השרים לעשות קיצוץ רוחבי במשרדי הממשלה כדי להעביר לירושלים תוספת של 250 מיליון שקל למענק הבירה השנתי ,  אך בסופו של דבר הוחלט להקים צוות שיבחן את הדרישות ואת ההתנהלות התקציבית של העיר .  
ברקת הוביל את השביתה בעירייה בימים האחרונים תוך מאבק קולני בשר האוצר משה כחלון בדרישה לקבל את התוספת התקציבית .  אחרי שלושה ימים ,  בעקבות התערבותו של ראש הממשלה ,  הוא הפסיק את השביתה מבלי שייענו דרישותיו ,  ולקראת הישיבה היום הוא קיווה לגייס את תמיכת השרים בקיצוץ הרוחבי אך ללא הצלחה .  במערכת הפוליטית מעריכים כי הרקע למהלכים של ברקת הוא פוליטי ,  לקראת התמודדות אפשרית על מקום ברשימת הליכוד .
" אני מודה לראש הממשלה ,  שמבין לעומק את צרכיה של ירושלים ואפשר דיון מעמיק של למעלה משעה בממשלה על מנת למצוא פתרון למצוקה התקציבית של ירושלים ",  אמר היום ברקת . " אני שמח שראש הממשלה והשרים דרעי ואלקין וגם שרים נוספים מאוחדים איתנו בעמדה שיש לתת מענה לפער הקיים בין דרישות העיר לבין הצעת אגף התקציבים באוצר .  אני גם שמח על כך ששר האוצר התבטא בישיבה בחיוב למען הקמת צוות שימצא פתרון לבעיה התקציבית המידית .  אני רואה בהסכמת שר האוצר למהלך איתות חיובי וצעד משמעותי לפתרון ,  ואני מברך על כך ".  

אחרי השביתה :  צוות מיוחד יבחן את מצבה התקציבי של עיריית ירושלים
ראש הממשלה הורה על הקמת הצוות ובו ישבו נציגי הממשלה והעירייה .  ההחלטה התקבלה בתום דיון מיוחד בנושא המשבר התקציבי בירושלים ,  לאחר שברקת ניסה לשכנע את השרים לתוספת של 250 מיליון שקל למענק השנתי לבירה : " צעד משמעותי לפתרון "
 
