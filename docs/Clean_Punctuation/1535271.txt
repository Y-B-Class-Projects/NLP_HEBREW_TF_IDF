נתניהו : " על כל ירי מעזה יהיה מענה "
 רה"מ אמר במהלך סיור אצל מפוני ההתנתקות כי  " אנחנו לא יכולים להתכחש לשגיאות שנעשו בעת פינוי גוש קטיף .  לא קיבלנו שלום או ביטחון ,  אלא ספגנו אלפי טילים בכל אזור הדרום "
  ( צילום :  שי מכלוף ,  עריכה :  ענת ברק ) 
ראש הממשלה בנימין נתניהו הבהיר היום  ( שני )  כי  " לכל ירי מרצועת עזה יהיה מענה .  היה אתמול וימשיך להיות .  כדאי שהחדות הזאת תהיה ברורה לכל ".  הוא אמר את הדברים בטקס חנוכת בית הספר לבנות ביישוב שומריה ,  אליו פונו מתיישבי גוש קטיף לאחר ההתנתקות .  נתניהו הוסיף כי  " אנחנו לא יכולים להתכחש לשגיאות שנעשו בעת פינוי גוש קטיף .  לא קיבלנו שלום או ביטחון .  ספגנו אלפי טילים בכל אזור הדרום ,  מגן יבנה עד באר שבע וכמובן שדרות .  איננו מוכנים לספוג טילים .
 ראש הממשלה אמר עוד כי  " אנחנו רוצים שלום אמת אבל שלום כשהצד השני מכיר בזכויות של העם שלנו .  זוהי הדרך היחידה להנחיל לשכננו את זכות קיומנו .  אנחנו רוצים סידורי ביטחון ראויים ולא רעועים .  אנחנו בטוחים שהדבר נקלט בקהילה הבינלאומית ".  הוא הדגיש שהממשלה תפעל לפתח מוקדי תיירות בדרום .  בהתייחסו לסבלם של אנשי גוש קטיף אמר  " היו קשיים עצומים ,  היה סבל והייתה טראומה ואנחנו רוצים להביא פתרונות עכשיו ולסיים את יישוב כל המפונים בטווח של חודשים ,  אפילו עד תום השנה הזו ". 
מוקדם יותר אמר נתניהו במהלך סיור אצל מפוני ההתנתקות בחבל לכיש כי מבחינת ישראל  " לבנון היא הנושאת באחריות לכל פעולה התקפית של חיזבאללה .  מהרגע שחיזבאללה הוא חלק מהממשלה בלבנון ,  ממשלת לבנון הריבונית היא האחראית לכך ".  עם זאת ,  ראש הממשלה הכחיש כי ישנה עלייה במתח בין ישראל לארגון והוסיף : " אני מקווה שלא נידרש לתגובה ". 
דבריו של נתניהו נאמרים על רקע הצהרותיהם הלוחמניות של בכירי חיזבאללה ,  ביניהם מזכ"ל הארגון חסן נסראללה ,  שהצהיר שכל התקפה ישראלית על פרבריה הדרומיים של ביירות תוביל לתקיפה של חיזבאללה בתל אביב . " שינינו את המשוואה שהיתה קיימת קודם לכן ,  וכעת מדובר בפרברי ביירות הדרומיים מול תל אביב ",  הוא אמר .
 בכיר בחיזבאללה הגיב אתמול על דברי שר הביטחון אהוד ברק ,  לפיהם ישראל תפעל באופן חופשי במקרה של הידרדרות המצב הביטחוני בגבול עם לבנון .  לדברי ספי א-דין , " אם איומיו של ברק רציניים ,  הוא יגלה שיולי-אוגוסט 2006  ( מלחמת לבנון השנייה )  היו בדיחה בלבד ".  ספי א-דין הבהיר ,  כי חיזבאללה אינו מעוניין במלחמה אולם הבהיר כי הארגון חזק היום יותר משהיה . " האיומים הישראלים ריקים מתוכן .  אין להם שום משמעות ",  הוסיף . " כל התכניות המדיניות של הממשל האמריקאי להצר את צעדינו ולהתנקם בנו ,  בהישגנו ובניצחונותינו - נכשלו ",  אמר ספי א-דין ,  המשמש כראש המועצה הביצועית בחיזבאללה ". 
שלטונות מצרים חשפו ביום שבת מזימה להתנקש בחיי שגריר ישראל במצרים שלום כהן .  העיתון המצרי  " אל-מסרי אל-יום "  דיווח כי חקירה של פעילים בחוליה העלתה כי הם תכננו לבצע שורה של פיגועים ,  שבראשם התנקשות בחיי השגריר כהן ,  פיצוץ ביתו ופיצוץ השגרירות הישראלית בקהיר .  סגן שר החוץ דני איילון רמז אתמול כי ייתכן שחיזבאללה עומד מאחורי ניסיון החיסול .  
על סוגיית החייל החטוף גלעד שליט אמר נתניהו ,  כי  " אנחנו נדרשים לנושא שחרורו של גלעד שליט כל הזמן ".  אמש דיווח אתר החדשות הפלסטיני  " פלסטין אל-יום ",  המזוהה עם הג'יהאד האיסלמי ,  כי הושגה התקדמות משמעותית במשא ומתן לגיבוש עסקת שליט וכי ייתכן ושליט יושב לישראל עוד לפני סוף חודש ספטמבר .  לדיווח אין שום אישור ממקורות אחרים .  בלשכת ראש הממשלה סירבו להגיב לדברים .
 
נתניהו : " על כל ירי מעזה יהיה מענה "
 רה"מ אמר במהלך סיור אצל מפוני ההתנתקות כי  " אנחנו לא יכולים להתכחש לשגיאות שנעשו בעת פינוי גוש קטיף .  לא קיבלנו שלום או ביטחון ,  אלא ספגנו אלפי טילים בכל אזור הדרום "
 
