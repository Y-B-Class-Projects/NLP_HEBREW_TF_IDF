פלסטין שוב על הפרק :  ההצעה החדשה שמטרידה את ישראל
למרות הפגישה החיובית בין אובמה לנתניהו בשבוע שעבר ,  בישראל עדיין מודאגים מהאפשרות שארה"ב לא תטיל וטו על החלטה להקמת מדינה פלסטינית במועצת הביטחון של האו"ם
בתחילת השבוע שעבר ,  לאחר פגישתו עם נשיא ארצות הברית ,  ברק אובמה ,  כינס ראש הממשלה בנימין נתניהו תדרוך לעיתונאים שהתלוו אליו בנסיעה ,  כדי לעדכן על הפגישה עם הנשיא .  הוא הגדיר את השיחה שלו עם אובמה  " אחת הטובות ביותר שהיו לנו ",  והסביר באריכות על ההסכמות שהושגו לגבי הגדלת הסיוע הביטחוני של ארצות הברית לישראל .  
נתניהו השיב לשאלות רבות של העיתונאים במהלך התדרוך ,  אבל היו שני נושאים שהוא סרב להתייחס אליהם .  הראשון היה גורלו של המרגל היהודי-אמריקני ג'ונתן פולארד ,  שצפוי להשתחרר מהכלא בעוד ימים ספורים ,  בתום שלושים שנה מאחורי הסורגים .  נתניהו ביקש לא להתייחס לסוגיה בשל רגישותה ,  ובשל רצונו לא לגרום נזק להליך המשפטי שפולארד מתכוון לקיים בארצות הברית ,  בתקווה שהממשל יאפשר לו לעלות לישראל .
 עוד ידיעות בוואלה !  NEWSפשיטה בצרפת :  שלושה הרוגים ,  בהם מחבלת מתאבדתרגע האמת של הקואליציה :  היום יתחיל מרתון ההצבעות על התקציבהוואקום שישאיר הפלג הצפוני יצמיח גורמים קיצוניים יותר
הנושא השני ,  והמשמעותי יותר ,  שנתניהו סרב להתייחס אליו באותו תדרוך ,  היה הווטו האמריקני במועצת הביטחון של האו"ם .  בשנה האחרונה הופיעו מספר פרסומים על כך שממשל אובמה שוקל לא להטיל וטו על החלטה להקמת מדינה פלסטינית במועצת הביטחון - צעד שמשמעותו המעשית היא כפיית תנאים בינלאומיים על ישראל ,  והפעלת לחץ חסר תקדים לפינוי ההתנחלויות והקמת מדינה פלסטינית .  
נתניהו ואובמה שוחחו על הנושא בפגישתם ,  אבל בניגוד לנושאים כגון הסיוע הביטחוני והמצב בסוריה ,  שבהם הצליחו השניים להגיע להסכמות ,  בנושא הזה התמונה כלל אינה ברורה .  בישראל מעריכים שמבחינה פוליטית נטו ,  אובמה מעדיף להימנע מהגעה לתסריט שבו ארצו לא מטילה וטו לטובת ישראל ,  שכן הדבר עשוי לפגוע בהילארי קלינטון במסגרת ההתמודדות לנשיאות .  מצד שני ,  יש הבנה בירושלים שההחלטה הסופית של אובמה בנושא הזה תלויה בעיקר באופיו של הטקסט .  
שגריר ישראל באו"ם ,  דני דנון ,  שהחל את תפקידו בחודש שעבר ,  עורך בשבועות האחרונים סדרה של פגישות עם שגרירי המדינות החברות במועצה .  דנון שוחח ארוכות בנושא גם מזכ"ל הארגון ,  באן קי-מון ,  שאותו הוא אף ליווה לביקור בזק בישראל לפני כשבועיים .  בשלב הזה ,  מסתמן כי ההצעה שניסתה לקדם צרפת להקמת מדינה פלסטינית ,  ירדה מהפרק .  אבל לשגריר דנון יש כאב ראש שמקורו במקום אחר ,  הרבה פחות צפוי :  ניו זילנד ,  אחת החברות הזמניות במועצה ,  שמתכננת להעלות להצבעה נוסח משלה בנושא הסכסוך הישראלי-פלסטיני .  
ההצעה הניו זילנדית כוללת כמה מרכיבים מדאיגים מבחינת ישראל ,  כאשר בשורה התחתונה ,  היא תטיל על ישראל תנאים קשיחים לנסיגה מהשטחים ,  בלי לדרוש כמעט דבר מהפלסטינים .  אלא שהטקסט של ניו זילנד ,  לפחות בגרסתו הראשונית ,  מרוכך יותר מזה של צרפת ,  ולכן הוא מציב דילמה לא פשוטה גם לממשל האמריקני :  האם להטיל וטו ובכך להפיל את ההצעה ,  או להימנע ולאפשר לה לעבור ?  
בשעה שאובמה שומר על עמימות ,  ישראל מנסה כמיטב יכולתה לפעול בנושא מול נציגיו הבכירים .  דנון השקיע מאז הגעתו לניו יורק מאמצים רבים להתחיל את כהונתו באווירה חיובית מול הממשל .  הוא ערך פגישות עבודה עם השגרירה האמריקנית לאו"ם ,  סמנתה פאוור ,  ובראיונות שהעניק לתקשורת האמריקנית ,  דאג להחחמיא לממשל אובמה ולהודותו על תמיכתו בישראל ,  במיוחד בזירה הבינלאומית .  

במשלחת הישראלית לאו"ם שאבו עידוד מהאירוע המוצלח שהתקיים בשבוע שעבר ,  לציון 40 שנה להחלטת האו"ם  " ציונות היא גזענות ".  לצד מזכ"ל האו"ם ,  השגריר דנון ויו"ר האופוזיציה ,  יצחק הרצוג  ( שאביו חיים הרצוג היה השגריר באו"ם זמן קבלת ההחלטה והיה זה שקרע את הנוסח שלה לגזרים מול המצלמות )  ,  התייצבו באירוע גם השגרירה האמריקנית פאוור ,  ושר החוץ האמריקני ,  ג'ון קרי .  שניהם הדגישו בנאומיהם באירוע את המחויבות שלהם לעמוד לצד ישראל ,  כולל באו"ם ,  ולהבטיח שהיא תקבל יחס הוגן ומאוזן ,  וזאת בניגוד לעיסוק האובבסיסי והבלתי-פרופוציונלי של האו"ם בישראל כיום .  
ישראל זקוקה לארצות הברית בהקשר הזה ,  כפי שהיה מאז ומתמיד .  המשימה המרכזית של דנון בכהונתו בתפקיד תהיה לשמר ולטפח מערכת יחסים טובה עם נציגיה של ארצות הברית באו"ם ,  זאת במקביל ליעדים  " מקומיים "  יותר ,  עליהם הוא כבר עובד ,  כגון הגדלת השילוב של ישראלים בוועדות ובגופים השונים של האו"ם .  אבל בסופו של דבר ,  סוגיית הווטו תוכרע בראש ובראשונה בבית הלבן .  לאובמה נותרו 14 חודשים להחליט בנושא ,  וכפי שזה נראה בינתיים ,  הוא מקפיד לשמור את הקלפים קרוב לחזה .  
תסריט אחד שמדאיג במיוחד את ההנהגה הישראלית ,  הוא שאובמה לא יפעל בנושא הזה עד הבחירות לנשיאות בנובמבר 2016 ,  כאמור כדי לא להסתכן בהצבעת מחאה של תומכי ישראל נגד הדמוקרטים .  נראה שהוא כן יימנע מהטלת וטו בחודשיים שבין הבחירות לבין השבעת נשיא חדש בינואר 2017 .  נתניהו מודע היטב לסכנה הזו ,  והיא צפויה ללוות כל החלטה או התבטאות שלו בנושא הפלסטיני בחודשים שעוד נותרו לאובמה בבית הלבן .  

פלסטין שוב על הפרק :  ההצעה החדשה שמטרידה את ישראל
למרות הפגישה החיובית בין אובמה לנתניהו בשבוע שעבר ,  בישראל עדיין מודאגים מהאפשרות שארה"ב לא תטיל וטו על החלטה להקמת מדינה פלסטינית במועצת הביטחון של האו"ם

