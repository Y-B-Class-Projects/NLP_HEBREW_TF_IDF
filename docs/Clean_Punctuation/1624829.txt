מקורבי לבני : " במקום לדון בשליט ,  מנסים לפלג "
 בסביבת יו"ר האופוזיציה ציפי לבני תוקפים את ראש הממשלה בנימין נתניהו וטענו כי במקום להתעסק בשחרור שליט עסוק נתניהו בפוליטיקה מלוכלכת .  מוקדם יותר הודיע אלי אפללו כי בכוונתו לפרוש מקדימה
 ( צילום :  הערוץ הראשון ) 
גורמים בסביבת יו"ר האופוזיציה ציפי לבני הגיבו אמש  ( רביעי )  להתקפת סביבת ראש הממשלה בנימין נתניהו על לבני .  לדברי הגורמים , " בניגוד לראש הממשלה לא רק שציפי לבני מעולם לא הציעה אף תפקיד לאיש במפלגת העבודה והפילוג בעבודה התרחש ללא שום קשר אליה ,  הרי שבשבוע הזה היא לא נדרשה לקבל את ההכרעות שראש הממשלה נאלץ לקבל ולא היא שבחרה בשבוע הזה לעסוק בפוליטיקה קטנה ומכוערת במקום בדיונים לשחרור גלעד שליט ". 
מוקדם יותר אישר ח"כ אלי אפללו לוואלה !  חדשות כי החליט לפרוש מקדימה .  לדבריו , " אמרתי לציפי לבני מה הסיבות לרצוני לפרוש .  אם היא לא תיתן לי לפרוש הציבור יצטרך לדעת מהן הסיבות .  בעבר הבעתי אמון בה ובדרכה ,  באתי למפלגת מרכז ולא למרכז שמאל וצר לי שזה מה שקורה ".  אפללו המשיך ואמר כי  " הציבור צריך לדעת את האמת .  מצד אחד לבני אומרת שהיא אופוזיציה לגופו של עניין ומצד שני בהצעות אי אמון של המפלגות הערביות אנחנו מצביעים איתן ,  איפה האחריות הלאומית שלה ?  אני לא מצפה להיות ראש ממשלה אבל מי שמצפה להיות ראש הממשלה צריכה להתנהל באחריות לאומית ולא כאופוזיציה עיוורת ,  לתקוף לגופו של עניין ". 
אמש פנה ח"כ יואל חסון  ( קדימה )  במכתב ליועץ המשפטי לממשלה מני מזוז ,  בדרישה לבדוק ביצוע עבירות שוחד במסגרת המגעים לצירוף חברי קדימה לקואליציה .  במערכת הפוליטית טוענים כי בליכוד הציעו תפקידים לחברי הכנסת עתניאל שנלר ,  אלי אפללו ,  שי חרמש ,  יעקב אדרי ויוליה שמאלוב-ברקוביץ' .  חסון כתב למזוז כי  " ביממה האחרונה פורסם בכלי התקשורת כי ראש הממשלה ,  פועל לצירוף חברי כנסת מסיעת קדימה לקואליציה בראשותו .  על פי הפרסומים ,  בפגישות ושיחות שקיים ראש הממשלה ונציגים מטעמו עם חברי כנסת שונים מסיעת קדימה ,  הובטח לחברי הכנסת כי תמורת פרישת מסיעת קדימה והצטרפותם לסיעת הליכוד ,  הם יזכו למשרות בממשלה כשרים וסגני שרים וכן לטובות הנאה שונות ,  כגון הונאה עתידית כיו"ר מפעל הפיס ויו"ר תנועת הבונדס ". 
עוד כתב חסון ליועץ המשפטי ,  כי  " אני פונה אליך בדרישה לבדוק האם הצעות והבטחות כאמור למתן טובת הנאה אישית תמורת פרישה מסיעה והצטרפות לקואליציה ,  עולה כדי עבירה של מתן שוחד ,  שהרי כידוע על פי החוק הצעה למתן שוחד ,  גם אם לא נענתה ,  דינה כדין מתן שוחד .  במקרה שלפנינו לא מדובר בהצעות שבאו על רקע משא ומתן בין סיעות להרכבת ממשלה ,  אלא בניסיון לפתות חברי כנסת בודדים לעזוב סיעה אחת ,  ולהצטרף לסיעת אחרת ,  בכדי להבטיח תמיכה בראש הממשלה תמורת תפקידים בממשלה וחמור מכך  תמורת הבטחה לתפקידים מחוץ לממשלה אליהם אמורים להתמנות אנשים לאחר שעברו הליך מכרז תקין ". 
חסון מוסיף כי  " במקרה שלפנינו ההצעה לפרוש מסיעה תמורת התפקידים המוצעים לא נועדה לשרת את ציבור הבוחרים ,  אלא להטיב עם חברי הכנסת ,  עם ראש הממשלה וייתכן שגם עם סיעת הליכוד אשר עשויה במקרה כזה לקבל את כספי מימון המפלגות בגין אותם חברי כנסת שיתפלגו .  יודגש כי ההצעה כאמור אינה באה על רקע הצעת תוכנית מדינית כזו או אחרת ,  או על רקע בחירה של ראש הממשלה ללכת בדרך אידיאולוגית מסוימת הדורשת תמיכה רחבה .  ניכר כי כל מטרת המהלך הינה להעניק טובות הנאה לחברי הכנסת תמורת הבטחת תמיכה בראש הממשלה ,  ילך בדרך אשר ילך .  הדברים חמורים במיוחד מקום בו הוצעו לאותם חברי כנסת לא רק תפקידים בממשלה ,  אלא גם תפקידים מחוץ לממשלה ,  אשר המינוי להם צריך להיעשות במכרז ". 
מוקדם יותר התייחסה לדברים במליאת הכנסת גם יו"ר קדימה ,  ציפי לבני .  בדברים ישירים שהופנו לראש הממשלה בנימין נתניהו אמרה לבני כי  " ביום שני בערב ישבתי וכתבתי את הדברים האלה שאמרתי עתה על המורכבות שאתה עומד בפניה .  חשבתי שבשבוע הזה ,  גם במסגרת 40 החתימות ,  צריך היה להסתפק בדברים האלה .  לדאבוני טרם יבשה הדיו על הנייר ,  ושמעתי שבאותם יומיים עוסקים ראש ממשלת ישראל ושר הביטחון בפוליטיקה שיותר מהכל היא מבישה בימים האלה .  שיחות שכנוע לחברים שיפלגו את מפלגתם בהתאם לאותו חוק מכוער שראש הממשלה התעקש עליו ". 
בסביבת ראש הממשלה הגיבו הערב לדברים שאמרה מוקדם יותר לבני בכנסת ואמרו כי  " ציפי לבני מגלגלת עיניים לשמיים בצביעות .  בחודשים האחרונים היא בעצמה בוחשת במפלגת העבודה ומשקיעה מאמצים בלתי נלאים לפלג אותה .  תחת מעטה של התחסדות לבני מאשימה את נתניהו במה שהיא בעצמה עושה .  הפוסל במומו פוסל ". 

עדכון ראשון :  19:29

מקורבי לבני : " במקום לדון בשליט ,  מנסים לפלג "
 בסביבת יו"ר האופוזיציה ציפי לבני תוקפים את ראש הממשלה בנימין נתניהו וטענו כי במקום להתעסק בשחרור שליט עסוק נתניהו בפוליטיקה מלוכלכת .  מוקדם יותר הודיע אלי אפללו כי בכוונתו לפרוש מקדימה

