הפוטש שלא היה :  לרמטכ"ל מותר להתייעץ - גם במגדל יוקרה
תיאוריות הקונספירציה שרחשו לאחר שנודע שאיזנקוט העז להיפגש עם ברק ,  מתעלמות מפגישות הקבע של רמטכ"ל עם בכירים לשעבר ,  קל וחומר כשמדובר בדמות הביטחונית המנוסה בישראל .  להבדיל מברק ,  שמשוכנע שהתבונה ניתנה לו בלעדית ,  איזנקוט העניו לא מתקשה להפוך ממורה לתלמיד
אהוד ברק מתגורר בתל אביב ,  חמש דקות הליכה מבסיס הקריה ושבע דקות נסיעה משם .  הוא שכר דירה - אילו ידע שתוכניות הנדל"ן שלו לטווח ארוך תתמהמנה כל כך ,  היה קונה - בבניין בקרן הרחובות שאול המלך ואבן גבירול .  מלך הוא כבר היה ,  לשנה וחצי ,  ואבן גבירול ,  לולא הקדים לחיות באלף שנה ,  היה מצייץ ולא משורר .
 ברק היה ,  אי פעם ופעמיים ,  ראש אמ"ן ,  רמטכ"ל ,  שר ביטחון וראש ממשלה .  אין היום במערכת הישראלית ,  מאז מותו של שמעון פרס ,  אדם מנוסה ממנו בהוויה הצבאית ,  המדינית והמודיעינית .  לרוב - מקרה הרפז היה חריג ,  ודומה שלאחרונה נגמל ממנו - הוא מפריד בין הרגשי לשכלתני .  
באביב 1999 שלף ברק אלוף משנה אלמוני למדי ,  אם כי מוערך ומומלץ בסביבתו ,  ששימש כמח"ט גולני עם רקע של לימודים במכללת הצבא האמריקני בקרלייל ,  ומינה אותו למזכירו הצבאי .  כך עלה גדי איזנקוט לדרגת תת-אלוף והתיישב לראשונה ליד שולחן המטכ"ל .  
זה היה יום לימודים ארוך ,  שכלל שיחות עם פארוק א-שרע ויאסר ערפאת וביל קלינטון ,  פינוי דרום לבנון ותחילת החיכוך האלים עם הפלסטינים ,  ואירועי אוקטובר ,  ופיגועים ,  ופינוי ברק מראשות הממשלה לטובת אריאל שרון ,  שאיזנקוט נשאר זמן מה למזכ"צ גם אותו .  
ההמשך היה פחות מלבב .  כשהרמטכ"ל גבי אשכנזי ביקש למנות את איזנקוט לסגנו  ( השלישי ,  לאחר משה קפלינסקי ודן הראל )  ,  סירב שר הביטחון ברק והעדיף את יואב גלנט .  כיום ,  כשאיזנקוט הוא בעליל מטובי הרמטכ"לים בתולדות צה"ל ,  ברור לכל - למעט גלנט - עד כמה טעה אז ברק .  
זה היה הקדימון לסרט של פרשת הרפז ,  שברק המציא לו פסקול ,  או דיבוב לטורקית ,  של הפיכה צבאית ,  פוטש רחמנא ליצלן ,  עם איזנקוט כאחד הקושרים או לפחות מהיודעים שלא הסגירו את הקושרים ,  אף שברק אמר אז שהוא  " מוכן לשים את ידי באש שגדי לא היה שותף ".  הבל מוחלט ,  שהופרך בבדיקות מבקר המדינה וחקירות המשטרה .
 ועכשיו ,  פתאום ,  פוטש ברק-איזנקוט .  נגד מי ?  נגד שותפו של ברק לממשלת 2009-13 ,  בנימין נתניהו ,  שכיום ברק הוא מהחריפים במבקריו .  עוד שטות ברמת הפוטש ההוא .  
איזנקוט אינו רק איש אמת ואמינות ,  עמל וענווה .  הוא גם רמטכ"ל ,  עם נטל כבד של סמכות ואחריות שאינו יכול לחלוק - לא כלפי מעלה ,  עם ראש הממשלה ,  שר הביטחון והקבינט ;  לא כלפי מטה ,  עם האלופים ;  לא הצדה .  ברק אמר פעם שבהיותו ראש אמ"ן נהנה מהיכולת ללבן דעות לא רשמיות עם עמיתיו בוועדת ראשי השירותים - ראשי השב"כ והמוסד .  לרמטכ"ל אין מסגרת דומה ,  והוא זקוק להתייעצות אף יותר .
 שלא כברק ,  שאינו רק יודע שהוא חכם יותר מבן-שיחו אלא גם טורח לשדר זאת ,  איזנקוט נוהג כאילו התבונה ניתנה גם לזולת .  הוא מעריך את נסיונם ,  הנפרד והמצטבר ,  של קודמיו בתפקיד  " בודד ועצוב ",  כדברי ידיד ותיק שלו .  הוא מקיים פגישות קבועות עם קצינים בכירים ,  מעל לכל עם הרמטכ"לים לשעבר .  לעתים המפגש קבוצתי ,  שלוש או ארבע פעמים מאז נכנס לתפקידו בפברואר 2015 .  ברק ,  המרבה לשהות בחו"ל ,  כמעט שאינו מגיע למפגשים אלה - לשמיעת דעתו נדרשת פגישה אישית .  
לפני מינוי מפקד חיל האוויר הקפיד איזנקוט להיפגש עם מפקדיו הקודמים של החיל ;  כך גם בחיל הים ובגיבוש מומלציו לתפקידי הפרקליט הצבאי הראשי ונשיא בית הדין הצבאי לערעורים ,  שמינוים אינו בסמכותו .  אחת לשנה הוא גם מזמין את כל השורדים מקרב אלופי המטכ"ל לדורותיו לשיח משותף - הוא פותח בסקירה אסטרטגית ובהסבר על תהליכי בניין הכוח ,  בדגש על תוכניתו הרב-שנתית  " גדעון ",  הם מגיבים ומעירים ,  מבקרים ומאירים .  בחלק הראשון איזנקוט מורה ,  בשני - תלמיד .
 כתלמיד שקדן וסקרן של היסטוריה ומפנים לקחי עבר ,  שואף איזנקוט לשאוב מהצלחות העבר ולחמוק מכשלונותיו .  הוא יודע להפריד בין פוליטיקה לאסטרטגיה .  ביום פגישתו עם ברק נועד גם עם קצין בכיר אחר בדימוס שהוא מוקיר מקצועית ,  מאז ימי גולני ולבנון - תת אלוף אפי פיין-איתם ,  לימים מהגלגול שקדם למפלגת  " הבית היהודי ".  
יש כנראה משהו בתפקיד הרמטכ"ל שגורם למכהן בו להתרפק על היחידים המבינים באמת לנפשו ,  יהיו יחסיהם האישיים אשר יהיו .  
משה דיין הציע ,  ערב מבצע  " קדש ",  לרדת לפיקוד על חזית הדרום ולהחזיר את יגאל ידין ,  לאחר ארבע שנים בחוץ ,  ללשכת הרמטכ"ל .  ערב מלחמת ששת הימים שאל יצחק רבין את דיין - ברק של אז - אם ברצונו להיות שוב רמטכ"ל ,  במקומו .  ורבין הלך לגדול יריביו של ראש הממשלה ושר הביטחון אשכול ,  בן גוריון ,  כדי להתייעץ .  במקום שותפות ,  קיבל שטיפה .  אשכנזי ראה באמנון ליפקין-שחק ובאורי שגיא מעין אחים בוגרים שיוכלו לחנוך אותו ,  גם כששניהם נודעו בביקורתם על נתניהו וברק  ( שחזרו בהמשך לתפקידיהם )  .
 לפני שבוע הקדיש איזנקוט את כל אחר צהרי יום שלישי למפגשי ידידים ,  לוחמים ובני משפחה לזכר חברו אמיר מי-טל ,  מפקד גדוד 12 בגולני שנהרג בראש חייליו במבצע  " כחול וחום "  בלבנון ,  החודש לפני 29 שנה .  הוא מסור לרעיו המתים .  תמיד יבוא לחדרה למשפחת מי-טל ולקיבוץ רשפים למשפחת ארז גרשטיין ,  שנהרג בלבנון ב-1999 .  זאת ,  ולא הביצה הפוליטית ,  קבוצת ההתייחסות שלו .  ואילו נאסר עליו לשוחח עם רמטכ"ל לשעבר משום שהוא משמיע ביקורת חריפה על נתניהו ,  לא היה לו עם מי לדבר - אף לא אחד מחמשת קודמיו שלאחר ברק ,  משאול מופז ועד בני גנץ ,  נפרד מנתניהו עמוס ברשמים חיוביים .
 ההתגוללות על הרמטכ"ל נובעת מבורות ומזדון .  טוב שהוא מתייעץ וטוב שיש לו עם מי .  רק בעולם ההפוך של ישראל ,  רגע לפני 2018 ולקראת גיבוש עמדתו על מומלצו לדרג המדיני לתפקיד הרמטכ"ל הבא ,  גדי איזנקוט צריך להמתין לחנינה מאלאור אזריה .  

הפוטש שלא היה :  לרמטכ"ל מותר להתייעץ - גם במגדל יוקרה
תיאוריות הקונספירציה שרחשו לאחר שנודע שאיזנקוט העז להיפגש עם ברק ,  מתעלמות מפגישות הקבע של רמטכ"ל עם בכירים לשעבר ,  קל וחומר כשמדובר בדמות הביטחונית המנוסה בישראל .  להבדיל מברק ,  שמשוכנע שהתבונה ניתנה לו בלעדית ,  איזנקוט העניו לא מתקשה להפוך ממורה לתלמיד

