הקלפים מתערבבים מחדש :  המאבק של נתניהו על חפותו מתחיל בקלפי
האדמה הפוליטית מתחת לרגלי ראש הממשלה עדיין לא רועדת ,  אבל החלטת היועמ"ש היא אירוע בסדר גודל היסטורי ,  כך שקשה לחזות את עוצמת ההדף ב-9 באפריל .  כשלצד שמו תתווסף מעתה ואילך המילה  " שוחד "  ומול רביעיית גנרלים מאוחדת - נתניהו יוצא לקרב על חייו ,  בו כל האמצעים כשרים
בחירות 2019 יצאו לדרך אי שם בתחילת ינואר ,  ומאז - הן כבר התחילו שלוש פעמים מחדש ;  אחרי נאום הבכורה הבומבסטי של בני גנץ ומפץ המרכז הגדול של השבוע שעבר ,  כל הפרשנים והצייצנים הכריזו על מערכת בחירות שנפתחת ע-כ-ש-י-ו .  אבל אלה היו רק קדימונים להשקה האמתית אתמול .  
החלטת היועץ המשפטי לממשלה להגיש כתב אישום על שוחד ,  בכפוף לשימוע ,  נגד ראש ממשלה מכהן ,  היא אירוע בסדר גודל היסטורי ,  שמעולם לא קרה ,  ובטח ובוודאי לא בתקופת בחירות .  נתניהו דיבר אמש בנאומו על מגדל קלפים משפטי שהולך להתמוטט ,  אבל לפני זה הוא יצטרך לנצח במשחק פוליטי בו כל הקלפים מתערבבים מחדש .
 בחירות 2019 - סיקור מיוחד בוואלה !  NEWS:הליכוד : " מסע ציד נגד רה"מ ".  באופוזיציה תקפו : " נתניהו מבייש את המדינה"אחרי החלטת היועמ"ש :  מפלגות הימין שמתייצבות לצד נתניהובצל החלטת היועמ"ש :  הליכוד ישיקו את קמפיין הבחירות בשבוע הבא 
בבוקר שאחרי ההודעה הדרמטית של מנדלבליט ,  בעודנו ממתינים לתוצאות הסקרים הראשונים שיאותתו על עוצמת ההדף ,  קל להיאחז בהנחה הרווחת שמה שהיה הוא שיהיה .  בשלוש השנים האחרונות היה מתאם הדוק בין כמות הצרות הפליליות ובין הפופולריות הגואה של נתניהו בסקרים ,  ולכן ,  כפי שצלח את החקירות וההמלצות של המשטרה ,  אפשר להניח שהוא יגלוש בקלות גם מעל המלצת היועץ אל עבר ניצחון בקלפי .  אבל מכיוון שבתקופת בחירות עסקינן ,  ומכיוון שמול נתניהו מתמודדת לראשונה רביעייה מאוחדת עטורת דרגות ,  ההסתמכות על הגיון העבר לא בהכרח תחזה את העתיד .  
נתניהו ינסה למסמס את החלטת היועץ המשפטי לממשלה כעוד שלב בדרך לשימוע ,  ובצד השני יהיה מי שיטרח להזכיר לצד השם שלו מעתה והלאה כל הזמן את המילה  " שוחד ".  בימים הקרובים הפרטים המביכים הרבים שמתחבאים בתוך המסמך יציפו את סדר היום ,  למרות שבמדינה שבה ראש הממשלה הקודם שהורשע בשוחד מככב כעת באולפנים כפרשן אורח ,  לא בטוח שזה ישנה .  
נתניהו ניסה עד הרגע האחרון לדחות את פרסום החלטת היועץ המשפטי לממשלה .  הדבר דחק את לוחות הזמנים צפוף צפוף ,  והשאיר מעט מאוד זמן לתקשורת ולציבור לעכל את המסמך המפורט ,  לפני שהוא השתלט בעצמו על הפריים טיים הטלוויזיוני ומסר את גרסתו לאומה .  בעיצומו של אחד הימים הקשים והגורליים בחייו ,  אחרי שני לילות קטועי שינה בטיסה הלוך ושוב מהקרמלין ,  הוא לא נראה מיוזע או טרוט עיניים ,  ולא הציג מחזה בלהות ,  אלא נתן את אחת ההופעות הטובות בחייו .  בין הרישא של הדברים ,  שפיארו בצדק את הישגיו של נתניהו בעשור האחרון ,  לבין הסיפא ,  שהתמקדה באויב האולטימטיבי - לפיד וגנץ שיקימו ממשלת שמאל בתמיכת הערבים - הוא הציג את גרסת ההגנה שלו למסמך החמור של מנדלבליט .
 את רובה כבר שמענו בעבר ,  בנאומים בצמתים פליליים קודמים ,  שידורי הליכוד טי.וי ,  או ציוצים של צייצן הבית יאיר - עד כדי כך שחלקים גדולים מהנאום הזה היה אפשר לכתוב מראש ,  נקרא לו  " נאום הבייס ".  מסע הציד והרדיפה של התקשורת והשמאל הוא שהביאנו עד הלום ,  ולחץ לא נורמלי על מנדלבליט להגיש כתב אישום ,  על 2.5 כתבות בוואלה ,  עם עדי מדינה מפוקפקים ,  ולמה לא חוקרים את לפיד ואולמרט ?  

המשפט הקבוע של שפיכת הדם של רעייתו ובניו קיבל תוספת מרגשת של הזלת דמעה ואת מקומם של השוטרים ,  ראש צוות החקירות של נתניהו ,  כורש בר נור ,  ראש יאח"ה לשעבר מני יצחקי והמפכ"ל לשעבר רוני אלשיך - כמי שלכאורה קשרו יד אחת עם השמאל והתקשורת כדי להפיל את השלטון - תפסו  " הפקידים ":  פרקליט המדינה שי ניצן ופרקליטת מחוז תל אביב ליאת בן ארי - שהובילו את הקו הנוקשה בפרקליטות ורצו להאשים את נתניהו בשלושה תיקים של שוחד .  
נתניהו נזהר עדיין בכל מאודו שלא לתקוף אישית את מנדלבליט ,  בידיעתו שהוא עוד צריך לעבור אצלו שימוע ,  אבל מספיק להסתכל על מה שקורה בשרשרת כדי להבין שאם היועץ לא ישנה את עמדתו - הוא יהיה הבא בתור .  
נתניהו האשים את ניצן בכך שביצע אכיפה בררנית כלפי ימנים ואת בן ארי שהיא סגרה תיק לציפי לבני וגרר הודעת הכחשה חריגה ממשרד המשפטים בה הבהירו שלבני בכלל לא הייתה חשודה בחקירה שנסגרה ,  שבכלל הייתה בתקופה אחרת ממה שהוא תיאר .  אל תעשו פרצוף מופתע .  הקרב של נתניהו על חייו הוא קרב ציני ומרושע שלא בוחל באמצעים ,  וגם לא בקברים וחללים ,  כפי שגילינו השבוע בסרטון הליכוד טי.וי שנתניהו  " לא ידע "  עליו אבל עדיין לא ברור מי האחראי להפצתו . " בתקופה הרלוונטית ניהלת את תחום התקשורת והדוברות באופן ריכוזי ואף ניסחת בעצמך חלק מההודעות לתקשורת והנחית את אנשים באופן פרטני באשר לפעולות שונות ",  כתב היועץ מנדלבליט במסמך החשדות שהוגש לנתניהו ,  שחושף עד כמה הוא היה מעורב ועסוק בתקשורת - בעיקר בימי בחירות .
 זה היה ב-2013 ו-2015 .  ב-2019 יש לנתניהו את הליכוד טי.וי בשביל לשלוט בשיח ועורך דין מיוחד שנשכר על ידי קמפיין הליכוד כדי להגיש תלונות נגד פוליטיקאים אחרים ולמלא את חלל העולם בידיעות שיטשטשו את הכותרות הפליליות השליליות עליו .  באותה ציניות הוא גם נזכר בחבריו  " המנוסים והמוכשרים "  בליכוד ,  שבמשך שבועות מודרו כמעט לגמרי מהקמפיין .  בשונה מכל שאר המפלגות ,  נתניהו סירב בחודש האחרון לעשות אירועים וכנסים להצגת הרשימה ,  כדי לא לחגוג שום חגיגה משותפת עם גדעון סער .  אתמול ,  כדי לבלום את המומנטום השלילי הראשוני בסקרים ולגבות את עצמו בפריימים עם נבחרת ליכודניקים מרשימה ,  האירוע פתאום נשלף מהארכיון ,  וגם הודעה פומבית על רתימתם לקמפיין וזימונים לשיחות והתייעצויות .  

בקרב על הפריים טיים הטלוויזיוני נתניהו ניצח בענק ,  בשבוע שני ברציפות שהפוליטיקה משתלטת על מהדורות 20:00 של יום חמישי .  בשבוע שעבר רביעיית כחול לבן נתנה לנתניהו פייט רציני ,  אבל הפעם זה הצליח קצת פחות .  אחרי רגעי הבכי החנוק והתרגילים המחשבתיים של נתניהו עם הפאוזות במקומות הנכונים ,  גנץ נתן הופעה פושרת .  
המילים היו חזקות וממלכתיות - פסילה מוחלטת של כל ישיבה עם נתניהו - אבל בלי הנבחרת שלצדו זה היה הרבה פחות משכנע .  מעתה ואילך מוטב אולי להימנע מנאומי תגובה מיד אחרי נתניהו ,  כי זה רק יחזק את הקמפיין הליכודי שטוען שהוא  " ליגה אחרת ".  
כצפוי ,  גנץ אימץ את עמדתם של לפיד ויעלון ששוללים שלילה מוחלטת כל ישיבה עם נתניהו ,  ובכך כחול לבן מיישרת קו עם העבודה ומרצ .  אבל האדמה לא רעדה מתחת לרגליים הפוליטיות של נתניהו בכלל - וכל שאר התגובות היו גם הן די צפויות מראש .  כמעט כל חברי הקואליציה הטבעית של נתניהו - החרדים ,  ליברמן ,  ואיחוד מפלגות הימין - התייצבו מאחוריו ומאחורי חפותו ושבו והצהירו על כך שהוא יהיה המועמד שלהם לראשות הממשלה בכל מחיר .  
בנט ושקד התחייבו גם הם שימליצו על נתניהו אצל הנשיא ,  אבל בטון מסויג יותר הוסיפו שהם ממתינים לסוף השימוע .  מבחינת נתניהו ,  זה הופך אותם לשותפים פחות אמינים להרכבת הממשלה הבאה ,  יחד עם כחלון ,  היחיד ששמר על שתיקה ,  והיחיד שהצהיר כבר מספר פעמים שמבחינתו אחרי שימוע נגמר הסיפור והוא יפרוש מהממשלה .  אם נתניהו ייבחר ,  הוא צפוי להציב חוק צרפתי שייתן לו חסינות מפני העמדה לדין כתנאי לכניסה לממשלה ,  כך שכאב הראש שכחלון ,  בנט ושקד מנסים להתחמק ממנו יגיע כנראה עוד לפני השימוע .  
עד השימוע ,  ההחלטה להאשים את נתניהו בשוחד במרמה והפרת אמונים כאן כדי להישאר ,  לכן מומלץ בחום שכל אזרח יקרא בעיון את המסמך המפורט לפני שהוא הולך לקלפי ב-9 באפריל וישפוט בעצמו .  זה מסמך שכתב אביחי מנדלבליט ,  בן למשפחה ביתרית ,  מינוי של נתניהו בעצמו שזוכה לשבחים מצד רוב הימין .  זו לא קנוניה של השמאל והתקשורת ,  אלא ממצאים של חקירה מאומצת של בכירי המשטרה והפרקליטות שנבחנו בעשרות עיניים וסוננו דרך הרבה מסננים ,  שמגלים תמונה חד משמעית כיצד נתניהו ניסה להיטיב עם חברים ,  מקורבים ובעלי הון בתמורה לסיקור חיובי ,  שמפניות וסיגרים .
 נתניהו התלונן אתמול שהוא ראש הממשלה הראשון שהיסטוריה שמוגש נגדו כתב אישום על סיקור חיובי ,  אבל מהחלטת מנדלבליט עולה שהוא גם הראשון שהיה מוכן לסחור בהטבות ציבוריות של מאות מיליונים כדי שלרעייתו יהיו תמונות מחמיאות בעיתון וכדי שיוכל לטנף על יריביו .  נתניהו טוען כי מדובר בקשר לגיטימי בין פוליטיקאים לעיתונאים ;  מומלץ לקרוא את תמלילי השיחות וחילופי הסמסים במסמך מנדלבליט ,  שמתאר מאות ,  ולא 2.5 ,  פניות להנהלת וואלה !  NEWS - כדי להבין שלא היה מדובר בסתם יחסי כתב ומקור ,  אלא באובססיה של נתניהו בשילוב עם רדיפת בצע של שאול אלוביץ ונוני מוזס ,  שבשבילם הם היו מוכנים למכור את האינטרסים של הציבור .  

הקלפים מתערבבים מחדש :  המאבק של נתניהו על חפותו מתחיל בקלפי
האדמה הפוליטית מתחת לרגלי ראש הממשלה עדיין לא רועדת ,  אבל החלטת היועמ"ש היא אירוע בסדר גודל היסטורי ,  כך שקשה לחזות את עוצמת ההדף ב-9 באפריל .  כשלצד שמו תתווסף מעתה ואילך המילה  " שוחד "  ומול רביעיית גנרלים מאוחדת - נתניהו יוצא לקרב על חייו ,  בו כל האמצעים כשרים

