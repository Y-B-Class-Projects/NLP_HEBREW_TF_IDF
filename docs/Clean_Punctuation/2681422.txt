מהמרגל ועד רוחאני : " הימים הדרמטיים "  של נתניהו
ראש הממשלה נחת בניו יורק בשאיפה להזהיר את המערב ממתק שפתיו של נשיא איראן ,  ויציג כהוכחה לכך את לכידת המרגל האיראני בישראל .  פגישתו עם אובמה תביא לשינוי נאומו באו"ם ? 
נתניהו במסע לעצירת הסחף הבינלאומי בנושא איראן :  ראש הממשלה נחת בשעות הצהריים היום  ( ראשון )  בניו יורק והגיע למלון במרכז העיר שבו יתאכסן בימים הקרובים .  ב-72 השעות הקרובות צפוי נתניהו לערוך שורה של פגישות מדיניות כאן ובוושינגטון ,  ובמהלכן יזהיר את בני שיחו מ"מתקפת החיוכים ומתק השפתיים "  של השלטון החדש-ישן בטהראן .  גורם בכיר בסביבתו של ראש הממשלה תיאר את שלושת הימים הקרובים כ"דרמטיים ",  והוסיף כי ראש הממשלה  " מגיע מוכוון מטרה  להציג לעולם את האמת על תכנית הגרעין האיראנית ,  שנשכחה מעט בשבועות האחרונים ".  
המטוס שהטיס את פמליית ראש הממשלה לניו יורק היה בואינג 767 של חברת אל על ,  שנושא את השם  " דליית אל-כרמל ".  הטיסה אמש הייתה האחרונה של כלי הטיס הוותיק ,  שעתידו אינו ברור .  את הטיסה חזרה לישראל יערוך ראש הממשלה במטוס חדש ו"מדוגם "  יותר .  נתניהו מקווה שגם עליו יעבור תהליך דומה :  הוא אמנם מגיע לכאן מעט חבוט ,  ועשוי להישמע לבני שיחו מיושן ולא מעודכן לאור ה"זמירות "  החדשות מטהראן ,  אבל אם יצליח במשימתו וישכנע את העולם בסכנה שנשקפת מטהראן ,  הוא יחזור לישראל במצב חדיש ומשופר .  זה לא יהיה פשוט ,  אבל הוא מאמין שזה אפשרי .  
הערב ייוועד נתניהו עם שרי החוץ של קנדה וטורקמניסטן ,  שתי הפגישות הפחות קריטיות שעומדות לפניו .  מחר בשעות הבוקר המוקדמות  ( שעון ארצות הברית )  הוא ימריא לוושינגטון ,  שם יערוך פגישות עם הנשיא אובמה ,  סגן הנשיא ג'ו ביידן ושר החוץ האמריקני ג'ון קרי .  נתניהו יגיע לפגישות הללו מחוזק מהפרסום הלא-מקרי על תפיסת המרגל האיראני שאסף מידע על שגרירות ארצות הברית בתל אביב .  גורמים בפמלייתו ציינו כי במהלך הטיסה לניו יורק הוא אף דן בפרשה הביטחונית החמורה עם שגריר ארצות הברית בישראל ,  דן שפירו ,  שהצטרף אליו לטיסה .  
גורם בפמלייתו של ראש הממשלה אמר כי תפיסת המרגל מהווה  " עוד הוכחה לכך שהמילים שבאות מאיראן לא תואמות את המעשים הנפשעים שאיראן מבצעת .  איראן ממשיכה להפעיל טרור ברחבי העולם ".  הגורם הוסיף כי  " בזמן שאיראן מגנה את הטרור על אדמת ארצות הברית ,  היא שולחת סוכן שלה לאסוף מודיעין לפיגוע אפשרי בשגרירות ארצות הברית בישראל ".  
דברים דומים יאמר נתניהו לאובמה וקרי ,  ששניהם לקחו חלק פעיל במגעים המחודשים בין ארצות הברית לאיראן  אובמה בשיחת טלפון עם הנשיא רוחאני ,  וקרי בפגישה שערך עם שר החוץ האיראני זריף .  בתום הפגישה עם קרי יגיע נתניהו לאירוע פרידה משגריר ישראל בוושינגטון ,  מייקל אורן ,  ולאחר מכן ימריא בחזרה לניו יורק ,  לקראת נאומו בעצרת הכללית של האו"ם ביום שלישי .  
הנאום שראש הממשלה צפוי לשאת בפני העצרת אמנם כבר כתוב ומוכן ,  אך לא מן הנמנע שבעקבות הפגישה עם אובמה מחר בוושינגטון ,  יתבצעו בו שינויים מסוימים ,  אם לא בתוכן אז לפחות בטון .  זה יהיה נאום  " עובדתי ומפורט ",  שיכלול פרטים טכניים על תכנית הגרעין האיראנית ,  שממשיכה להתקדם בשלושת החודשים שחלפו מאז בחירתו של חסן רוחאני לנשיא איראן .
 נתניהו ידבר גם על קוריאה הצפונית ,  מדינה  " סוררת "  נוספת שהמערב נכשל בניסיון למנוע ממנה גרעין באמצעים דיפלומטיים .  הוא יזהיר את העולם מפני חזרה על הכישלון הצפון קוריאני ,  אך הפעם במדינה שממוקמת במזרח התיכון הבוער והבלתי-יציב ,  ושביכולתה לאיים גם על מדינות אירופה .  
נתניהו עצמו אמר אמש ,  לפני עלייתו למטוס ,  כי בכוונתו  " לומר את האמת ,  לומר עובדות ".  הוא לא פירט מעבר לכך ,  אך ציין כי  " אמירת האמת בנושא האיראני חיונית לביטחון שלום העולם ,  וכמובן לביטחונה של מדינת ישראל ".  לאחר נאומו בפני העצרת הכללית של האו"ם יערוך נתניהו פגישה עם מזכ"ל האו"ם באן קי-מון .  בכך יסתיים הלו"ז שלו ליום שלישי .  ביום רביעי ,  טרם המראתו חזרה לישראל ,  הוא יערוך פגישה עם ראשי הארגונים היהודיים בארצות הברית .  

מהמרגל ועד רוחאני : " הימים הדרמטיים "  של נתניהו
ראש הממשלה נחת בניו יורק בשאיפה להזהיר את המערב ממתק שפתיו של נשיא איראן ,  ויציג כהוכחה לכך את לכידת המרגל האיראני בישראל .  פגישתו עם אובמה תביא לשינוי נאומו באו"ם ? 

