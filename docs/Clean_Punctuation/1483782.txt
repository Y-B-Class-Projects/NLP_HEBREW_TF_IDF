מרד נגד התקציב :  ש"ס ואהרונוביץ' יתנגדו
זמן קצר לפני פתיחת ישיבת הממשלה ,  הודיע יו"ר ש"ס כי שרי המפלגה יצביעו נגד התקציב .  גם השר לביטחון פנים מתנגד
יו"ר ש"ס ושר הפנים אלי ישי הודיע היום  ( רביעי )  כי שרי המפלגה יצביעו בישיבת הממשלה נגד תקציב המדינה .  לדבריו , " ש"ס תצביע נגד התקציב ,  אלא אם יהיו שינויים מהותיים בנוגע למע"מ על הפירות והירקות ובנוגע לגזירות במשרדי הממשלה ".  ישי הוסיף כי  " אף אחד לא טומן ראשו בחול ואני מודע למצב הכלכלי הקשה ,  אבל צריך להגדיל את ההוצאות ואת יעד הגירעון עם קיצוצים פחות דרמטיים ,  בדומה למקומות אחרים בעולם .  צריך להקל על האזרחים במה שאפשר- ואפשר ". 
גם השר לביטחון פנים יצחק אהרונוביץ  ( ישראל ביתנו )  הודיע כי יצביע נגד התקציב בשל הקיצוץ הנרחב במשרדו .  אהרונוביץ כינס היום ישיבה עם בכירי משרדו בה נכחו גם מפכ"ל המשטרה רב ניצב דודי כהן לאור הקיצוץ בסך 1.4 מיליארד שקל בתקציב המשרד .  גם שר המדע ,  יו"ר הבית היהודי דניאל הרשקוביץ ,  הודיע כי בכוונתו להצביע נגד הצעת התקציב אם לא יושגו הסכמות בנושאי חינוך רווחה ועלייה אותן העביר לראש הממשלה .
 מפכ"ל המשטרה רנ"צ דודי כהן התייחס אף הוא לקיצוץ הצפוי ואמר כי  " הקיצוץ בתקציב המשטרה בעת הזאת ,  משמעו פגיעה נרחבת ובלתי הפיכה בביטחונו האישי של כל אזרח ואזרח במדינה .  יתרה מכך משמעותו הוודאית והמורגשת היא החלשת חוסנה של החברה בארץ ".  כהן הוסיף כי  " כמי שעומד בראש הארגון אשר אמון על ביטחונם האישי של אזרחי מדינת ישראל ,  ואשר מתמודד יום יום עם מגוון רחב של תופעות פשיעה בחברה הישראלית ,  הקיצוץ המתוכנן ייפגע ביכולותיה של משטרת ישראל להילחם בפשיעה ,  בטרור ובנגע תאונות הדרכים הגובים חיי אדם .  בנוסף משמעות הקיצוץ היא שחיקה ופגיעה רחבי היקף בשכרם ובתנאי השירות של השוטרים ולוחמי מג"ב אשר מהווים קו מגן קידמי של הדמוקרטיה הישראלית ." 
בתוך כך ,  החשב הכללי שוקי אורן אמר זמן קצר לפני פתיחת ישיבת הממשלה שדנה בתקציב המדינה כי הוא אינו מרוצה מההסדרים של התקציב .  הוא התייחס למגעים בין מקורבי ראש הממשלה בנימין נתניהו לבין ההתסדרות ואמר כי  " יש דברים שהיו צריכים להיעשות אחרת ".  עם זאת ,  הוא סירב להשיב לשאלה האם נציגי האוצר מודרו מהדיונים על התקציב
ראש הממשלה בנימין נתניהו אמר בפתח ישיבת הממשלה כי צפויה ישיבה  " ארוכה וקשה ".  לדבריו , " אנחנו עומדים בפני שני אתגרים קשים .  הראשון ,  משבר כלכלי עולמי שמשפיע גם על הכלכלה הישראלית .  השני ,  איומים ואתגרים ביטחוניים ".  נתניהו פנה לשרי הממשלה ואמר : " כל מי שיושב סביב שולחן הממשלה יודע את גודל האתגר .  איני מציע להקל ראש באיומים .  כדי לתת מענה אנחנו חייבים למצות את כל ההליכים האפשריים ".  הוא גם התייחס למגעים עם ההתסדרות ואמר כי  " עסקת החבילה היא דבר מרכזי ". 
נתניהו הוסיף כי שוחח עם שר האוצר שטייניץ וזה בישר לו כי טרם הושג הסכם . " יש בעיות מהותיות ומשפטיות עם ההסכם ונעשה מאמץ להביאו לפתרון גם בזמן ישיבת הממשלה .  אני מבקש מהשרים לנהוג באורך רוח וקור רוח כדי לתת מענה לשני צרכים חשובים אלו ." 
בתוך כך ,  שר הביטחון אהוד ברק התייחס להסרת האיום לקצץ בתקציב משרדו ." היו התפתחויות הלילה גם בעסקת החבילה במשק וגם במגעים על תקציב הביטחון  .  המגעים התקדמו לכיוון של הסדר  .  אני רוצה לברך את נשיא התאחדות התעשיינים שרגא ברוש ואת יושב ראש ההסתדרות עופר עיני על כך .  גם בתקציב הביטחון ,  ראש הממשלה ושר האוצר עשו דברים חשובים מאד ועם זאת יש עדיין מחלוקות .  אי אפשר לקצץ בתקציב הביטחון ". 
בשורת פגישות שנערכו הלילה לקראת ישיבת הממשלה על התקציב הבטיח נתניהו לשמור על תקציב הביטחון .  כן נשקלת האפשרות להעלות את המע"מ ב-1% .  במקביל נערכה פגישה גם בין יושב ראש ההסתדרות עופר עיני ,  נשיא התאחדות התעשיינים שרגא ברוש ובכירי האוצר בניסיון להגיע לפשרות אחרונות בנוגע לתקציב .  במהלך הפגישות הוחלט על הגדלת מסגרת התקציב בכ-3% .
 
מרד נגד התקציב :  ש"ס ואהרונוביץ' יתנגדו
זמן קצר לפני פתיחת ישיבת הממשלה ,  הודיע יו"ר ש"ס כי שרי המפלגה יצביעו נגד התקציב .  גם השר לביטחון פנים מתנגד

