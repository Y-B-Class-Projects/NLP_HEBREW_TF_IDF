אחרי חמישה חודשים :  גלעד שליט ייפגש עם נתניהו
גלעד שליט יגיע לקראת סוף השבוע לפגישה עם ראש הממשלה והשליח שניהל את המגעים לפני העסקה ,  דוד מידן .  החייל ,  שהשתחרר החודש ,  צפוי להודות לשניים על שחרורו משבי חמאס
לאחר שהספיק לבקר בארמון הנשיאות הצרפתי ,  וזכה לצפות בתחילת החודש במשחק של קבוצת הכדורסל ה"ניו יורק הניקס "  מליגת ה-NBA ,  לקראת סוף השבוע יגיע גלעד שליט לראשונה למשרד ראש הממשלה בירושלים .
 שליט צפוי להיפגש עם ראש הממשלה ,  בנימין נתניהו ,  והשליח המיוחד מטעמו ,  דוד מידן ,  ולהודות להם על המאמצים שהובילו לשחרורו משבי החמאס בחודש אוקטובר האחרון .  אביו ,  נעם שליט ,  אישר בשיחה עם וואלה !  חדשות כי המפגש מתוכנן להתקיים השבוע ,  ובלשכת ראש הממשלה העדיפו שלא להתייחס לדברים .  
מאז ששב לביתו ,  הקפיד שליט לשמור על הופעות פומביות מעטות באופן יחסי .  בתחילת החודש ,  הוא טס לארצות הברית ,  שם צפה במשחק כדורסל עם חבריו .  בחודש לפני כן טס שליט ,  שמחזיק גם באזרחות צרפתית ,  לביקור אצל נשיא צרפת ,  ניקולא סרקוזי ,  במהלכו הודה על התרומה הצרפתית למגעים לשחרורו . " בכל יום שנה לחטיפתי ,  ובכל אחד מהתאריכים הסמליים שחלו לאורך תקופת שביי ,  הפגנת נוכחות וחזרת על מחויבותך האישית ועל מחויבותה של צרפת לשחרורי ",  כתב שליט לסרקוזי במכתב תודה ששיגר אליו עוד קודם לכן .  
כחצי שנה חלפה מאז החלטת הממשלה הדרמטית שהוביל נתניהו ,  בה אישרו השרים את העסקה להחזרתו של שליט ,  תמורת שחרורם של 1,027 אסירים פלסטיניים מבתי הכלא הישראליים ,  וכעת צפוי שליט להודות באופן אישי לנתניהו ולמידן ,  שניהל את המגעים מטעמו .  
לאחר אישור עסקת שליט ,  הדגיש נתניהו כי מדובר  " בהחלטה הקשה "  שקיבל בחייו . " לבי עם נפגעי משפחות הטרור ,  אני מבין את סבלם ואת מצוקתם ",  הסביר נתניהו ,  בעצמו אח שכול ,  בפתח ישיבת הממשלה בה אושרה העסקה ,  אך הדגיש כי  " מנהיגות נבחנת ברגעים אלה - ביכולת לקבל החלטות קשות אבל נכונות .  אני מאמין שהגענו להסכם הטוב ביותר שניתן להשיג בעת הזו ".  
לפני כחודש ,  שיגר מי שהיה אחראי על המאבק הציבורי לשחרור שליט ,  ראש המטה שמשון ליבמן גם הוא מכתב תודה לנתניהו ,  בו שיבח את ההחלטה על העסקה , " המבטאת מנהיגות ישראלית יהודית נכונה ,  כמהלך מכונן וראוי של מנהיג בארצנו ",  וכן חלק הוקרה למידן ולקודמו בעמדת התיווך ,  חגי הדס . " הגדיל לעשות דוד מידן שהוביל את הנושא לפתרונו המלא ,  בהיותו יד ימינך וניווט את המהלך האחרון בכישרון רב ",  כתב ליבמן . " מי ייתן שנוכל כולנו ליהנות מיכולותיו גם בתחומים נוספים שיש בהם תרומה למדינה ". 

אחרי חמישה חודשים :  גלעד שליט ייפגש עם נתניהו
גלעד שליט יגיע לקראת סוף השבוע לפגישה עם ראש הממשלה והשליח שניהל את המגעים לפני העסקה ,  דוד מידן .  החייל ,  שהשתחרר החודש ,  צפוי להודות לשניים על שחרורו משבי חמאס

