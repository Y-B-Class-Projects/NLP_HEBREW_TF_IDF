קח איתך את הרצוג לקונגרס
ראש הממשלה יכול לפרק את המוקש המדיני שטמן לעצמו יחד עם השגריר בארה"ב על ידי הזמנת ראש האופוזיציה לנאום גם הוא מול בית הנבחרים בוושינגטון .  אחרת ,  משבר האמון החריף עם הבית הלבן רק יחריף
פרשת הזמנתו של ראש הממשלה בנימין נתניהו על ידי יושב ראש בית הנבחרים הרפובליקני ג'ון ביינר לנאום בקונגרס ,  מבלי להתייעץ או ליידע את הבית הלבן ,  ממשיכה להכות גלים בארצות הברית .  גם שבוע מפרוץ הפרשה ,  היא מסרבת לרדת מסדר היום התקשורתי שם .  היענותו המהירה של ראש הממשלה ,  שנעשתה גם היא ללא התייעצות או הודעה מוקדמת לבית הלבן ,  יצרה את משבר האמון החריף ביותר בין נשיא אמריקני לראש ממשלה ישראלי מאז ומעולם .  אם לא יימצא פתרון מהיר ויצרתי למשבר ,  ייגרם נזק דיפלומטי גדול לישראל ,  וייפגעו יחסיה עם ארצות הברית .  
הנזק המידי שנגרם הוא בכך שבמקום למקד את תשומת הלב בסכנה האיראנית ,  מה שנמצא במוקד הוא יחסי אובמה-נתניהו .  בנוסף ,  שורבבה ישראל ,  שלא בטובתה ,  במחלוקת הפוליטית בין הדמוקרטים לרפובליקנים ,  ולראשונה ,  מתערער הבסיס האמריקני האיתן של תמיכה דו-מפלגתית בישראל .  
גם חברי הקונגרס הדמוקרטים ,  שעד כה תמכו במהלך הרפובליקני לאיים הטלת סנקציות נוספות על איראן ,  חזרו בהם ומתייצבים כאיש אחד מאחורי הנשיא .  אפילו רפובליקנים רבים אינם חשים בנוח מהמהלך שנרקם בין ביינר לשגרירנו לארצות הברית רון דרמר ,  ורואים בכך זלזול גמור במוסד הנשיאות המוערך על ידי כלל האמריקנים ,  ללא קשר לזהות הנשיא המכהן .  
תפיסה זו עלולה לכרסם בתמיכה הרחבה של הציבור האמריקני בישראל .  כעת ,  נדרשת דיפלומטיה חשאית ויצירתית כדי להוריד הן את הבית הלבן והן את לשכת ראש הממשלה מהעצים הגבוהים עליהם טיפסו .  מאחר והנשיא אובמה נימק את סירובו לקבל את ראש הממשלה נתניהו בבית הלבן בגלל הסמיכות למועד הבחירות בארץ ,  יכול ראש הממשלה להפתיע ולצרף ולהזמין לביקורו בוושינגטון את המתמודד מולו  יושב ראש האופוזיציה ,  חבר הכנסת יצחק הרצוג .  פגישה משותפת של שני המתמודדים עם הנשיא תוכיח לכל כי הביקור בארצות הברית אינו פוליטי ,  ומתקיים על אף הבחירות בארץ ,  בגלל החשיבות הקריטית לטיפול באיום האיראני .  
האם יגלה ראש הממשלה את רוחב הלב ויזמין את יושב ראש האופוזיציה ,  והאם ייענה האחרון בחיוב ,  יבהירו אם מנהיגנו מעדיפים אינטרסים לאומיים חיוניים על פני שיקולים פוליטיים צרים .  היה וביקור כזה לא מתאפשר ,  מוצע לראש הממשלה להישאר בארץ בכל מקרה .  הוא תמיד יוכל לנמק זאת במצב הביטחוני הרגיש באזורנו ,  והאיום המתגבר מצפון .  
לפרסום מאמרים בוואלה !  דעות לחצו כאן
המאמרים המתפרסמים במדור הדעות משקפים את עמדת הכותבים בלבד 

קח איתך את הרצוג לקונגרס
ראש הממשלה יכול לפרק את המוקש המדיני שטמן לעצמו יחד עם השגריר בארה"ב על ידי הזמנת ראש האופוזיציה לנאום גם הוא מול בית הנבחרים בוושינגטון .  אחרת ,  משבר האמון החריף עם הבית הלבן רק יחריף

