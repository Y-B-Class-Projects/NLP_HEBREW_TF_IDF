האם נתניהו הסיר הלחץ הבינ"ל ? 
ראש הממשלה אמר כי הוא מרוצה מביקורו באירופה אך המבחן האמיתי יהיה מבחן התוצאה .  האם הלחץ הבינלאומי יופנה כעת כלפי הפלסטינים ? 
במשהו אחד נתניהו הצליח בביקורו השבוע באירופה  לפמפם את העיקרון של ישראל לדרישה מהפלסטינים שיכירו בישראל כמדינתו של העם היהודי .  עד היום שמענו על נושאי הליבה הפלסטינים .  איך לא נשמע ?  הם העלו אותם בדיונים פעם אחר פעם .  אנשי הרשות דיברו והתעקשו בלי סוף שבירתם תהיה ירושלים ושלפחות לחלק מהפליטים תהיה זכות לשוב לישראל .  ודרישתם חלחלה .  ככה זה כשאתה אומר ומתעקש ולא משנה את עמדתך .  
עד היום חל כרסום ניכר בעמדות ישראל בעניין ירושלים והפליטים .  נתניהו דורש כעת מכולם ,  מגורדון בראון ,  מאנגלה מרקל ,  מעיתונאים ,  להבין את מה שהוא קורא לו  " הבעיה האמיתית עם ה"א הידיעה ".  הוא אומר זאת בצורה פשוטה ,  חדה וברורה . " ההתנחלויות במחלוקת ,  יש עוד הרבה דברים במחלוקת ,  אך עליהם ניתן להתגבר ",  הוא אמר שוב ושוב השבוע בווריאציות שונות . " אבל אם לא מכירים בישראל כמדינתו של העם היהודי ,  אין לאן להתקדם ". 
מבין הררי המילים של מרקל ושל בראון בפגישותיהם ובמסיבות העיתונאים שהם ערכו ,  ניתן היה להבחין שהדרישה של נתניהו מתחילה לחלחל .  יש עוד עבודה ,  עוד הרבה מאוד ,  אבל התחלה של הישג יש כאן .  שני המנהיגים אמרו שמצד אחד על ישראל להפסיק את הבניה בהתנחלויות ומצד שני גם על הצד השני מוטלת החובה לעשות צעדים מצידם .  והצעד הזה ברור ולא אמור להיות קשה ,  בטח בהשוואה לצעדים שישראל נדרש לעשות  להכיר בזכות הגדרתם העצמית של מי שהם מבקשים ,  או לפחות כך הם טוענים ,  לעשות איתם שלום .  
כנראה שהגיע הזמן להעלות את הסוגיה הזו לדיון גם בישראל .  נתניהו מותקף בימים אלו משמאל ומימין :  השמאל טוען שבדרישתו נתניהו מנסה להעלות את התהליך המדיני על מוקש ,  וכי אותה דרישה היא בסך הכול משחק כדי לא להגיע לרגע בו הוא יצטרך לפנות התנחלויות .  הימין כועס על עצירת הבניה בהתנחלויות בניגוד להבטחותיו לפני הבחירות .  האמת היא שנראה שנתניהו אכן מבקש לקיים תהליך מדיני .  הוא מוכן להקמת מדינה פלסטינית מפרוזת .  בסך הכול הוא מבקש שהיא לא תבקש להשמיד את ישראל .  או כמו שראש הממשלה אמר השבוע כמה וכמה פעמים : " כל הזמן סובבו את הסיפור והפכו את תוצאתו לסיבתו .  התעלמות מוחלטת מההיסטוריה ומההווה .  יש פה דבר הרבה יותר שורשי .  אני נוגע בו בכל הרצינות .  כל יתר הבעיות ייפתרו אם הבעיה הזו תיפתר .  נושא של ההכרה בישראל כמדינתו של עם היהודי זה לא סוגיה במחלוקת ,  זה שורש הסכסוך ".  באירופה הדרישה מתחילה לחלחל .  בישראל יש כאלו שעדיין מסתכלים על הדרישה הזו בחשדנות .
 בפגישה החשובה ביותר בביקור ראש הממשלה באירופה שהיתה דווקא עם השליח האמריקאי המיוחד למזרח התיכון ג'ורג' מיטשל ,  לא היתה פריצת דרך .  נתניהו טוען שהיתה התקדמות אבל עדיין יש חילוקי דעות .  בשבוע הבא יימשך הדיאלוג בין הצדדים בארצות הברית עם אנשי ראש הממשלה ובשבוע השני של ספטמבר יגיע מיטשל לישראל ,  לקראת פגישה אפשרית עם נשיא ארצות הברית ברק אובמה בשלהי ועידת האו"ם בניו יורק .  
רק אז נראה אם נתניהו הצליח לשכנע את האמריקאיים ואת העולם לאפשר בנייה בהתנחלויות במסגרת הגידול הטבעי .  כי עם כל הכבוד להצלחה המסוימת של נתניהו בתחילת הנחלת עקרון ההכרה בישראל כמדינתו של העם היהודי ,  עדיין העולם מתעניין יותר בבנייה בהתנחלויות .  
בינתיים נראה שנתניהו יתפשר עם האמריקאיים להקפאת בניה לתקופה קצרה .  במידה שהוא ישכנע את האמריקאיים ואת העולם להסכים לבנייה בהתנחלויות ,  הוא ירשום לעצמו הישג גדול ,  גם מבחינה אישית וגם מחבריו למפלגה ולקואליציה  שם רבים מחברי הכנסת מתחילים להחמיץ פנים ולנוע באי נחת על כיסאותיהם .  יהיה מעניין לראות כיצד ינהגו שרי הימין וחברי הכנסת הניציים של הליכוד במידה שהוא יסכים בסופו של דבר להקפאת הבניה ולו לתקופה קצרה .
 הביקור בגרמניה לווה בתחושת צמרמורת נעימה וכואבת כאחד .  ההתרגשות התחילה עם הנחיתה על אדמת ברלין ,  כאשר משמר כבוד גדול ומכובד קיבל את פני ראש הממשלה ,  ועם שמירה קפדנית ורחישת כבוד מלכים לראש ממשלה ישראלי .  עשרות שנים אחרי המפלצת הנאצית תוצרת גרמניה ,  ראשי ממשלות ישראל מגיעים לביקור בברלין ,  ודגל ישראל גדול מתנוסס פעם אחר פעם בבית הנשיא הגרמני ובמשרדי הקנצלרית .
 אבל שיא הביקור בזיכרון הישראלי הקולקטיבי היה בקבלת 29 שרטוטים של מחנה ההשמדה אושוויץ .  ובביקור בוילה ואנזה .  בדיוק במקום שתכננו איך להשמיד כל זכר לעם היהודי ,  עומד ומסייר הסמל החשוב ביותר של אותה מדינה .  כאילו כדי להבהיר לנאצים ולתומכיהם החדשים שהרעיון הנאצי הוא נחלתו של העבר .  מי שרצה להשמיד את ישראל הוכחד וכעת הישראלים זוכים ליחס מיוחד באותו המקום .  באופן סמלי נתניהו בחר לכתוב בספר האורחים שלוש מילים בלבד : " עם ישראל חי ".  
" זה המקום שבו החירות נגמרת ומתחילה הרודנות ",  אמר ב- 1976 הבעלים של הוצאת הספרים הגדולה של גרמניה שפרינגר לאביו של נתניהו ,  בן ציון .  העורך הראשי של העיתון הגרמני  " בילד ",  קאי דיקמן ,  נשמע אתמול לא פחות נחרץ . " אנו חשים בושה ותחושה קשה ",  הוא אמר בעת שהביא את השרטוטים של אושוויץ לנתניהו .
 עם זאת חשוב לציין כי הגרמנים נעים באי נוחות למשמע ההשוואה הישראלית בין אירן לשואה .  מרקל ביטאה זאת כאשר אמרה כי אין מקום לאנלוגיות בין שני הדברים וכי השואה היה אירוע יוצא דופן .  בתדרוך עיתונאים לאחר פגישתם ,  נתניהו עמד על ההשוואה בין שני הדברים וטען כי ההבדל היחיד הוא שהיום מדינת ישראל יכולה להגן על עצמה .  נתניהו הדגיש כי גם השואה ,  כמו גם הסכנה האירנית ,  לא התרחשו ביום אלא היוו שיאו של מהלך שנמשך שנים .
 בגרמנית ,  עד לפני כמה עשרות בודדות של שנים ,  קראו למדינת היהודים  " יודנשטט ".  זה הביטוי שבו גם הרצל השתמש בבואו לתאר את חזונו .  בכל פגישותיו עם העיתונאים בברלין ,  נתניהו דאג להשתמש במילה הזו כדי להבהיר שזו ההכרה לה הוא מצפה מהפלסטיניים .  
נכון לעכשיו ,  הגרמנים מתחילים להבין ולתמוך ברעיון ,  אולם הם עוד יותר מתנגדים לבניה בהתנחלויות .  הישגיו של נתניהו בעניין הזה ,  ימדדו בין היתר על פי הדגש שגרמניה ,  אירופה והעולם כולו יתנו לשני חלקי המשוואה ,  כאשר המטוטלת תנוע מהפעלת לחץ על ישראל להפסקת הבניה בהתנחלויות להפעלת לחץ על הפלסטיניים להכיר בישראל כמדינת העם היהודי .  אם ראש הממשלה יצליח בכך הוא יקנה את עולמו ,  לפחות בממשלתו ובקואליציה שתחתיו .
 
האם נתניהו הסיר הלחץ הבינ"ל ? 
ראש הממשלה אמר כי הוא מרוצה מביקורו באירופה אך המבחן האמיתי יהיה מבחן התוצאה .  האם הלחץ הבינלאומי יופנה כעת כלפי הפלסטינים ? 

