שעת הדמדומים של נתניהו :  היועמ"ש עלה על התכסיס הנואש
במכתבו רמז מנדלבליט למאמצו של ראש הממשלה לעכב את ההודעה על כתב האישום נגדו ,  מאחר שזמנו הולך ואוזל .  תחבולות ההשהיה של נתניהו ,  שתכליתן למנוע ממנו ליפול אחרי הבחירות לתהום של אזרח או ח"כ מהשורה ,  חלולות מתמיד ואפילו בליכוד מתקבע הרושם שאלה הם ימיו האחרונים
אדם עדין הוא אביחי מנדלבליט .  לא לו לגדף ולחרף .  כך מטבעו וכך משלושה עשורים וחצי של משפטנות ,  בקליפת אגוז ובקצירת האומר ומוטב אילו וקל וחומר בן בנו של קל וחומר .  לכן נדרש תרגום לשפת אנוש של מכתבו לסנגורי נתניהו .  וזה מה שמבקש בעצם היועץ המשפטי לממשלה מראש הממשלה ,  החשוד בפלילים :  ביבי ,  חדל לבלבל את המוח .
 מלכתחילה היה על מנדלבליט לסרב לדרישתו החצופה של נתניהו לייחד לו שימוע על השימוע שלאחר ההודעה הממשמשת ובאה על כתב אישום נגדו .  ייתכן שמנדלבליט הסכים לפגישה החריגה כדי למנוע עתירה של נתניהו לבג"ץ נגד הסירוב ,  קביעת דיון בעליון ,  מתן ימים לצדדים להשיב ולהגיב ,  החלטה ,  ערעור על ההחלטה וכך הלאה - הכול כדי לבזבז זמן .
 לקריאה נוספת בנושאלמרות בקשת נתניהו :  היועמ"ש ימסור את החלטתו לפני הבחירותלאחר החלטת היועמ"ש :  רה"מ מבקש השלמות חקירה ושוקל לעתור לבג"ץפרקליטי נתניהו לאחר הפגישה עם היועמ"ש : " השופט טירקל תומך בעמדתנו "  
גם במכתב מהבוקר ,  יום השנה השלישי לכניסתו לתפקיד ,  נרמז תכסיס זה ,  שנתניהו עלול לנקוט בו במאמץ נואש לעיכוב ההודעה על כתב האישום .  ארכת השבועיים ,  שהיועץ העניק לעצמו עד להכרעה ,  מאתגרת את ההגנה לעתור לבג"ץ נגד הסירוב לשימוע כבר עתה .  המאחר לא יתקבל .
 החצי השני ,  מתוך שישה עמודים ורבע במכתב מנדלבליט ,  עוסק בפרשת השימוע .  החצי הראשון נקרא כהכנה להעתק-הדבק בהודעת היועץ על כתב האישום .  תיאור מפורט ,  עם שלבים ולוחות זמנים וזכויות יתר לחשוד  ( שנחקר לראשונה חצי שנה לאחר תחילת הבדיקה שהפכה לחקירה )  ;  אזכור של בקיאות כל הדרגים והיועץ בראשם במהלכי המשטרה ,  שסוכמו לכדי המלצות על אישומי שוחד ומרמה ;  וקעקוע ההיתממות של נתניהו ,  שהמתין עד להתפתחות שלילית במצבו כחשוד ,  הודעה פומבית על השלמת עבודת הפרקליטות ,  כדי לפעול פוליטית להקדמת הבחירות - ואז הזדעק שהבחירות הוקדמו ולא עת היא להחלטות יועץ .  
מוחצת במיוחד תהייתו של מנדלבליט מדוע אין נתניהו מזדרז להסיר את העננה המרחפת מעל לראשו .  אות הוא כי נתניהו יודע שמהעננים האלה יומטר גשם כבד ואף ברד .  אילו העריך נתניהו שיש מלבדו עוד ישראלי אחד המאמין גם שלא היה כלום וגם שמשום כך לא יהיה כלום ,  ושיש סיכוי שישראלי זה הוא עו"ד ד"ר האלוף במילואים מנדלבליט ,  היה מפציר בו להאיץ את התהליך ולא להאט אותו .
 מנדלבליט נאבק על מעמדו של מוסד היועץ המשפטי .  אם יסגור את תיקי נתניהו ,  ישנמך עד כדי גיחוך את סעיפי האישום בניגוד להמלצות המשטרה והפרקליטות או יעניק לנתניהו הטבה אחרת ,  יוכיח שצדקו מבקרי כפל-התפקידים של ראש התביעה הכללית ומומחה הממשלה לחוקיות .  היועץ הבא ,  במקרה כזה ,  שוב לא יהיה התובע הכללי .  מנדלבליט ,  הפרקליט הצבאי הראשי לשעבר ,  תפקיד שנוצר בראשית ימי צה"ל ממיזוג תפקידי ראש השירות המשפטי והתובע הכללי ,  יהיה מי שבמו ידיו יחזיר את הגלגל לאחור במקביל האזרחי - היועמ"ש .  
זה לא יקרה ,  אף שרשימת שותפיו של מנדלבליט לפגישה עם סנגורי נתניהו כללה ארבעה משפטנים בשירות המדינה הנחשבים תבוסתניים יותר מפרקליטת מחוז תל אביב  ( מיסוי וכלכלה )  ליאת בן ארי - התובעת במשפט נתניהו - ומפרקליט המדינה שי ניצן ,  שהצטרף לעמדתה ומצוטט במכתב מנדלבליט גם כמנהל מחלקת הבג"צים לפני 20 שנה .  
הקרב בלשכת היועץ ניטש עתה על גורלו של תיק 2000 .  אם ייכנע מנדלבליט ללחצים שלא לייחס אשמת שוחד לחשודים בתיק זה ,  נתניהו ומו"ל ידיעות אחרונות ארנון מוזס ,  יהיה זה ניצחונה של רביעיית נזרי-מררי-למברגר-הלמן על מי שאין בקיאה ממנה בתיקים .  מנדלבליט מבטיח במכתב שאינו לחיץ ואינו קשוב לקולות זרים .  הוא אינו מתייחס להשפעה האנושית של ההתמודדות על תפקיד פרקליט המדינה ,  שתוכרע עד סוף השנה בוועדת איתור בראשות היועץ .  בין המתמודדים הצפויים :  בן ארי והמשנים ליועץ  ( רז נזרי )  ולניצן  ( שלמה למברגר )  .
 זמנו של נתניהו בשלטון הולך ואוזל .  תכסיסי ההשהיה שלו ,  שתכליתם למנוע ממנו ליפול לאחר הבחירות לתהום של אזרח או ח"כ מהשורה ,  נטול הגנתו של חוק יסוד הממשלה ,  חלולים מתמיד .  אזכור הנחיית היועמ"ש מ-2005 בעניין מדיניות אכיפת החוק לפני הבחירות לרשויות המקומיות ,  בנוסף לבחירות לכנסת ,  מניח מסד להחלת פסיקת בג"ץ ,  המונעת מראשי עיריות לשוב ולהיבחר לתפקידם לנוכח כתב אישום ,  גם על ראשי ממשלות .  זאת הרמה להנחתה לנשיאת העליון אסתר חיות ,  ולפי התקדימים - היא תנחית .  
מכתב מנדלבליט חותם שבוע רע מאד לנתניהו בחזית הכפולה שלו - הפלילית והפוליטית .  יותר ויותר מתקבע הרושם שאלו הם דמדומיו .  נערכים לכך גם בתוך הליכוד ,  שם לוחשים שונאיו - כולל שרים - שהם מייחלים לכך שהחלטת היועץ תפיל את נתניהו ,  אבל רק לאחר שיכניס אותם ועשרות כמותם לכנסת .  הקרונות רוצים להיפטר מהקטר לאחר שיגרור אותם לתחנה הסופית .
 את מכת המחץ מסוגל להנחית על נתניהו גבי אשכנזי ,  עתודת מטכ"ל של הפוליטיקה הישראלית ,  אם ישמש בגופו דבק בין בני גנץ לבין יאיר לפיד .  הצטרפות אשכנזי לרשימה משותפת יכולה להוות את ההבדל בין מסע בחירות למסה קריטית .  מיקומו ברשימה אינו חשוב .  משה דיין התעקש להסתפק במקום השביעי ברשימת רפ"י .  יצחק רבין הופיע פעמיים ,  כולל לאחר התפטרותו מראשות הממשלה ,  במקום ה-20 .  חשוב גודל התרומה ,  לא המקום ברשימה .
 הופעת גנץ כחלופה המאתגרת ביותר את שלטון נתניהו מבליטה פירצה במתכונת האבטחה על המועמדים המובילים בבחירות .  השב"כ לא יאבטח את גנץ ,  או מועמדים דו-סיפרתיים אחרים ,  כי אינם נכללים ב"סמלי השלטון ".  מה שהיה פשוט כאשר ראש האופוזיציה ,  המאובטח ,  התמודד ראש-בראש עם רה"מ המכהן ,  הסתבך כאשר הגיח משום-מקום מועמד חדש המהווה איום פוליטי כה כבד ,  עד שתומכי השלטון הקיים עלולים לנקוט כלפיו בצעד נואש .  השב"כ מוגבל בעניין זה בהחלטות הממשלה .  אין פשוט ,  לפיכך ,  מקבלת החלטה טלפונית של הממשלה - אין להטריח את חבריה מהליכוד בשבוע הגורלי שלהם - כדי להוסיף את המועמדים המובילים ,  בהוראת שעה ,  לקומץ נשמרי היחידה לאבטחת אישים .
 על מכתב היועץ לעו"ד נבות תל צור חתום עוזרו הבכיר של מנדלבליט עוד מימיו כפצ"ר ,  ד"ר גיל לימון .  אחד מאורחי הזוג הראש-ממשלתי בקיסריה סיפר פעם כיצד נשלח נתניהו לסחוט תפוזים וננזף כשהמיץ הטרי הותז לכל עבר וחילל את קדושת המטבח .  מהלימון של החלטת מנדלבליט כבר לא יצליח נתניהו להכין לימונדה .  

שעת הדמדומים של נתניהו :  היועמ"ש עלה על התכסיס הנואש
במכתבו רמז מנדלבליט למאמצו של ראש הממשלה לעכב את ההודעה על כתב האישום נגדו ,  מאחר שזמנו הולך ואוזל .  תחבולות ההשהיה של נתניהו ,  שתכליתן למנוע ממנו ליפול אחרי הבחירות לתהום של אזרח או ח"כ מהשורה ,  חלולות מתמיד ואפילו בליכוד מתקבע הרושם שאלה הם ימיו האחרונים

