נאום של רפיון ידיים
ארבעה ימים פירסמו כלי התקשורת בארה"ב ובישראל קדימונים לנאומה של הילארי קלינטון ,  ושלשום היא נשאה אותו ב"פורום סבן "  והותירה את הפרשנים נבוכים ותוהים .  אפשר לקטלגו בנוסחאות שונות ואפילו סותרות ,  ועדיין יהיה נכון .  הכל לפי טעמו של המדרג .
 הוא נאום של רפיון ידיים .  שביב תקווה .  אובדן דרך .  לאות עם התחייבות להתמדה .  אכזבה מן הצדדים .  תמריץ שיקומו ויעשו דבר .  אין אשמים .  כולם אשמים .  מוקדם לומר מי אשם . " המקומיים ",  הילידים ,  חייבים לקחת את עצמם בידיים .  האמריקנים ייטלו פסק זמן ויחזרו לזירה .  הכל שב לאריח הראשון .  כל אחד יכול לבחור לעצמו את ההגדרה הנראית לו .
 אבו מאזן מאותת כי פניו להכרעה חד צדדית באו"ם ,  שיחליט על הקמת מדינה פלשתינית .  דובר אמריקני מוסמך סבור כי זה מוקדם מדי .  ארה"ב מנסה לשכנע את הרשות הפלשתינית כי אם יחל משא ומתן על גבולות הקבע ונושאי ליבה אחרים ,  היא תהיה תקיפה כלפי ישראל .
 הממשל האמריקני - היישר ממשרדו של סגן הנשיא - פעל לפני כמה חודשים למנוע את פרישת העבודה מהממשלה .  אהוד ברק נאם בפורום סבן בעד משא ומתן מיידי כדי למנוע כינון בפועל של מדינה דו ? לאומית .  בפועל ,  זה גם יאפשר לו לסכל הצעות לפרישת מפלגתו מהקואליציה .
 לא ברור מה אמרה שלשום ציפי לבני לקלינטון .  אחד ממקורביה טען כי לפני כמה ימים בירר ומצא את נתניהו מתמיד בעמדתו שצירוף קדימה לקואליציה רצוי ,  אבל בלי לפגוע בשותפים הקיימים .
 מי שמעריך כי המצב הנוכחי יוכל להתקיים לאורך ימים ,  שבע רצון מן האתנחתא שעליה הכריזה קלינטון .  מי שרואה צורך חיוני במו"מ ,  מודאג ממי הביצה העומדים .  נראה שגם נתניהו בדעה זו .  אך בינתיים נכפה על הצדדים פסק זמן .  הוא מאפשר לממשלה להתפנות גם לעניינים אחרים .
 המסעיר שבהם יידון היום .  הממשלה תאשר להעלות בקריאה טרומית בכנסת את הצעת ח"כ דוד רותם לקבוע כי הגיורים הנערכים בצה"ל תקפים ואין לערער עליהם .  שר המשפטים יעקב נאמן הודיע לרותם כי המהלך מותנה בהסכמת הרב הראשי שלמה עמאר .  רותם השיב שלא יעבדו עליו ,  שכן עמאר כבר הודיע על התנגדותו ,  אז מה הועילו שרים ורבנים בתקנתם ? 
לדבריו ,  יביא השבוע את הצעתו להכרעה בכנסת בלי לקבל את תנאי הממשלה שיתאם אותה עם הרב הראשי .  עוד נראה .  הרי ביסודו של דבר ממשלה לא יכולה לטעון כי הגיור המתבצע במסגרת צבאה הוא נחות .
 
נאום של רפיון ידיים
nan
