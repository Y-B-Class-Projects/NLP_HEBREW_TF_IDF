הקבינט דחה פה אחד את ההצבעה על החלת הריבונות במעלה אדומים
הדיון נדחה עד אחרי פגישת נתניהו עם הנשיא טראמפ .  בנט לחץ על ההצבעה ,  אך ראש הממשלה הסביר לשרים : " אני תומך בסיפוח ,  אבל נתבקשנו לא להפתיע את הממשל האמריקני ".  לשרים הובהר :  לא תוגבל בנייה יהודית בירושלים
הקבינט המדיני-ביטחוני החליט היום  ( ראשון )  פה אחד לדחות את ההצבעה על הצעת החוק להחלת הריבונות הישראלית במעלה אדומים .  זאת ,  בתום דיון נרחב על המדיניות הישראלית כלפי ממשלו של נשיא ארצות הברית דונלד טראמפ ,  שהושבע בסוף השבוע לתפקיד .  בהודעה רשמית ,  נמסר כי  " הקבינט החליט פה אחד לדחות את הדיון עד אחרי פגישת ראש הממשלה בנימין נתניהו עם הנשיא טראמפ .  לקראת הפגישה יתקיים דיון קבינט נוסף ". 
החוק יצר מחלוקת פנימית בתוך הקואליציה ,  כאשר יו"ר הבית היהודי נפתלי בנט דחף לקיים הצבעה על החוק כבר היום בישיבת ועדת השרים לענייני חקיקה ,  ואילו נתניהו פעל כדי לדחות את ההצבעה בתואנה כי זה עשוי להביך את ממשל טראמפ .  בנט הסכים אתמול לדחות את ההצבעה ,  ולקיים במקום זאת דיון מדיניות מקיף על סוגיית הריבונות .  במהלך הדיון ,  נמסר לשרים כי לא יחולו יותר מגבלות תכנון על הבנייה היהודית בירושלים .
 לקריאה נוספת:ראשי שדולת ארץ ישראל לטראמפ :  תמוך בסיפוח מעלה אדומיםאחרי השבעת טראמפ :  השרים ידונו בהחלת ריבונות על מעלה אדומיםבצל החלטת מועצת הביטחון :  היוזמה לסיפוח מעלה אדומים תופסת תאוצה 
אחד מיוזמי החוק לסיפוח מעלה אדומים ,  ח"כ יואב קיש  ( הליכוד )  ,  שוחח מוקדם יותר היום עם ראש הממשלה ,  ואמר כי  " לא הסכמתי להסיר את ההצעה מסדר היום ,  על אף שאני מבין את הרגישות מול הממשל החדש .  לדעתי ,  נכון יותר יהיה להעביר את הצעת החוק בוועדת השרים ולהמתין עם ההצבעה במליאה עד לאחר עדכון הנשיא טראמפ .  יחד עם זאת ,  הסכמתי לקבל את הכרעת הקבינט המדיני-ביטחוני לזמן הזה ".  
משדולת ארץ ישראל בכנסת ,  מנגד ,  נמסר בתגובה להחלטת הקבינט כי  " חוק הריבונות על מעלה אדומים יחוקק .  לא נחכה זמן רב כדי להשלים את המהלך ההיסטורי והטבעי ,  כשמאחורינו קונצנזוס של רוב עצום בעם ".  על פי הודעת השדולה ,  שבראשה עומדים יוזמי החוק - קיש וח"כ בצלאל סמוטריץ' , " הגיע הזמן ללכת בדרכם של כל מנהיגי ישראל לדורותיהם .  הגיע זמן ריבונות ".  
בסביבת נתניהו נימקו בסוף השבוע את הרצון לדחות את ההצבעה על החוק במסרים שהתקבלו מגורמים בסביבת טראמפ ,  שביקשו לא להפתיע בצעדים חד-צדדיים - אלא לעבוד בשיתוף פעולה .  הבוקר סירב נתניהו לפרט את עמדתו בנוגע לחוק מעלה אדומים בפני שרי הליכוד בישיבתם ,  אך בפתח ישיבת הממשלה הודיע כי הערב הוא עתיד לקיים שיחת טלפון ראשונה עם הנשיא טראמפ .  
עוד אמר ראש הממשלה ,  בהתייחסות ללחץ מצד שרי ממשלתו לקדם החלת ריבונות מעבר לקו הירוק ,  כי  " בנושא ההתיישבות אין מי שדואג לה יותר ממני וממשלת הליכוד ונמשיך לדאוג לה בתבונה ואחריות ".  זאת ,  לטענתו , " לטובת ההתיישבות ולטובת מדינת ישראל ".  בישיבת הקבינט ,  הוסיף נתניהו : " אני תומך בריבונות ישראל על מעלה אדומים .  אין שאלה לגבי מעלה אדומים ובכל הסדר עתידי היא תהיה בריבונות ישראלית .  אבל כרגע על פי בקשת הממשל האמריקאי נתבקשנו לא להפתיע במהלכים ,  אלא לגבש מדיניות משותפת ".  
בנט חווה דעתו על הצעת החוק בפתח ישיבת הממשלה . " היום מתחיל עידן חדש בממשל האמריקני ,  ועידן חדש בשמירה על ביטחון ישראל ",  אמר . " אני משוכנע ששרי הממשלה ושרי הליכוד יתמכו בהחלת ריבונות כדי למנוע מדינה של דאעש בכביש 6 ". 
בישיבת הממשלה נדרש נתניהו להשבעתו של טראמפ . " אנחנו מברכים את הנשיא טראמפ על תחילת כהונתו .  אני מעריך את ידידותו העמוקה לישראל ונכונותו המוצהרת להילחם בטרור הרדיקלי האסאלמי בכל העוצמה ".  ראש הממשלה ביקש להבהיר כי  " עצירת האיום האיראני והאיום מהסכם הגרעין שנחתם מוסיפים להיות יעד עליון של מדינת ישראל ".  בישיבת שרי הליכוד הוסיף נתניהו כי  " העיתוי של חוק ההסדרה לא היה טוב ,  ויכול להיות שמועצת הביטחון לא הייתה מצביעה על החלטה 2334 ,  אילולא החוק ". 
בישיבה התבטא גם שר האנרגיה יובל שטייניץ בסוגיה . " צריך לעשות מהלכים בתיאום עם הממשל ",  אמר . " יש מהלך נוסף קריטי של העברת השגרירות ,  צריך לנהוג בתבונה ולהביא לכך השגרירות תעבור לירושלים במהרה ".  הוא התייחס גם להצעת החוק להגבלת חקירות נגד ראש ממשלה מכהן . " אני בעד חקירה מתונה אבל לא נהוג להגביל מספר כהונות של ראשי ממשלה במשטר פרלמנטרי ,  לכן אני חושב שמה ששרת המשפטים מציעה הוא מצומצם מדי ואם להגביל אז למספר גדול יותר של קדנציות אולי שלוש ".  
בתוך כך ,  הבוקר אישרה הוועדה המקומית לתכנון ולבנייה ירושלים כ-560 יחידות דיור בשכונות רמות ורמת שלמה שמעבר לקו הירוק לקראת מתן היתרי בנייה .  הדיון בתכניות אלו היה על סדר יומה של הוועדה לפני כמה שבועות ,  אך הוסר במפתיע - לטענת גורמים בעירייה בשל דרישה מדינית להמתין להשבעת טראמפ בארצות הברית .  
יו"ר הוועדה מאיר תורג'מן אמר לוואלה !  NEWS לאחר האישור : " לא חיכיתי הרבה ,  וביום הראשון של טראמפ כנשיא - כפי שהבטחתי - קיימתי ".  חבר הוועדה איתי גוטלר סיפר כי  " הבנייה שאושרה היום לצורכי הציבור היהודי ולצורכי הציבור הערבי הייתה צריכה להיות מובאת לאישור כבר לפני כמה שבועות ".  הוא הוסיף כי  " חבל ששיקולים זרים אחרים דחו את המשך פיתוח העיר ".  
הדיון בתכניות אמור היה להתקיים ערב נאום שר החוץ היוצא של ארצות הברית ג'ון קרי בחודש שעבר .  הוועדה הסירה מסדר יומה את התכניות ברמות וברמת שלמה ,  וגם תכניות בנייה לפלסטינים . " כנראה בגלל פנייה של הממשלה ,  נאלץ היו"ר להוריד תכניות רבות מסדר היום ",  אמרה אז ד"ר לורה ורטון ,  חברת מועצת העיר מטעם מרצ .  היא הוסיפה כי לא קיבלה הסבר מקצועי לכך . " תוך כעס ועצבים ובלי שום בסיס תכנוני חוקי או הגיוני אחר ,  הורידו עוד עשרות בקשות של תושבי ירושלים פלסטיניים .  מדובר בצעד לא חוקי ,  לא הוגן ,  נקמני ותוך התנהגות ילדותית ומבישה .  שאלתי ולא קיבלתי שום נימוק למהלכים אלה ,  ואני הבעתי מחאה ",  אמרה .
  ( עדכון ראשון :  11:34 )  

הקבינט דחה פה אחד את ההצבעה על החלת הריבונות במעלה אדומים
הדיון נדחה עד אחרי פגישת נתניהו עם הנשיא טראמפ .  בנט לחץ על ההצבעה ,  אך ראש הממשלה הסביר לשרים : " אני תומך בסיפוח ,  אבל נתבקשנו לא להפתיע את הממשל האמריקני ".  לשרים הובהר :  לא תוגבל בנייה יהודית בירושלים

