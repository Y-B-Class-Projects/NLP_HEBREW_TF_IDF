 " בדרום ביבי הוא המלך ":  ההצגה של נתניהו בסיור לקראת הבחירות
ראש הממשלה דילג בין ערי הדרום וקרא לתושבים להצביע למועמדי מפלגתו בבחירות המקומיות .  תומכיו ,  שהמתינו לו שעות באולמות הצפופים ובחום הכבד ,  קיבלו אותו בתשואות .  נתניהו התייחס למצב ברצועת עזה : " אנחנו מתכוננים לכל תרחיש "
 ראש הממשלה בנימין נתניהו ערך אמש  ( שלישי )  סיור בערי הדרום במטרה לקדם את מועמדי הליכוד בבחירות המקומיות .  המתמודדים ,  השרים וחברי הכנסת שדיברו בכנסים השונים היו רק דמויות משניות בהצגה של נתניהו .  תושבים רבים המתינו לו בציפייה במשך שעות באולמות ובחום הכבד , " בדרום ביבי הוא המלך "  אמר אחד הפעילים .
 את הערב פתח בערד ,  שבראשותה עומד ניסן בן חמו ,  המזוהה עם חבר הכנסת יאיר לפיד ומפלגתו יש עתיד .  נתניהו הגיע לעזור לקדם את מועמד הליכוד לראשות העיר ,  משה אדרי .  ערד ,  שתושביה הפגינו בעבר נגד כמות המסתננים ומהגרי העבודה בעיר ,  קיבלו מסר חד וברור מראש הממשלה : " אנחנו שומרים על מדינת ישראל ועל גבולותיה .  הבאנו את ההסתננות לאפס .  אני מאמין שאנחנו יכולים לעשות המון בשביל המקום הזה ".  
משם המשיך נתניהו לירוחם ,  שם מועמדת הליכוד לראשות המועצה נילי אהרון נחשבת למקורבת אליו .  לאחר מכן הגיע לארוחת ערב סגורה עם פעילים כאורחו של ראש מועצת שדות נגב ,  תמיר עידאן .  בארוחה המצומצמת התייחס ראש הממשלה לנושא הבוער בדרום ,  המצב הביטחוני בגבול הרצועה : " אנחנו מתכוננים לכל תרחיש וננהל את זה בצורה מאוד נחושה ומחושבת ".  
נתניהו הוסיף כי  " יש לנו עניין עם חונטה תיאולוגית שהשתלטה על שני מיליון איש .  הם היו 3,000 לפני ההתנתקות האומללה ,  השגויה והטרגית .  היום הם 65 אלף חמושים המחויבים להשמדתנו ,  והם לא בני שיח ,  אבל הם מבינים יפה את המסרים שלנו ,  ולא ניתן להם להמשיך .  הדבר הראשון שאני מחויב לו זה הביטחון .  לא רקטות ,  לא מרגמות ולא בלונים ".  
חלק מהמשתתפים בכנס סבורים כי התנהלות הממשלה פחות תקיפה משהיו רוצים ,  אך כשנתניהו מדבר - הם מקשיבים . " זה נכון ,  ציפינו למכה קשה על חמאס ,  אבל אנחנו סומכים על ראש הממשלה .  הוא רואה ויודע הרבה יותר מאיתנו ",  אמר אחד הפעילים .  
בתחנתו הבאה ,  שדרות ,  ציפו לנתניהו מאות מתומכי ראש המועצה המכהן אלון דוידי ,  זוכה לתמיכת הליכוד לראשות העיר .  לאחר שעתיים וחצי של ציפייה ,  נכנס ראש הממשלה לאולם הצפוף והרים את האווירה .  בקצרה הוא הסביר על מהפכת הפריפריות שעשה בארץ : " לא עוד גדרה-חדרה ,  כולם שווים ".  אחת המשתתפות אמרה בסיום דבריו : " חיכינו שעות ,  אבל היה שווה .  הוא מדבר את שפתנו ולא מתנשא ,  הוא משלנו ".  
בסביבות השעה תשע הגיע ראש הממשלה לתחנה האחרונה בסיורו - נתיבות .  בכנס חיכו לו כמעט כל שרי הממשלה בהם שר הביטחון אביגדור ליברמן ,  שר הכלכלה אלי כהן ,  שר השיכון יואב גלנט ושר התחבורה ישראל כץ .  צמרת הממשלה הגיעה לתמוך בראש העיר יחיאל זוהר ,  הנחשב לאחד מראשי הערים המקורבים לראש הממשלה ,  אך למרות שורת הבכירים נתניהו היה גולת הכותרת . " הוא כנראה מבין שבקרוב יש בחירות לכנסת וצריך את ראשי הערים והפעילים ,  לכן הוא בא לעזור .  אין ספק שנתניהו הוא מגנט ",  העיד אחד התושבים . 

" בדרום ביבי הוא המלך ":  ההצגה של נתניהו בסיור לקראת הבחירות
ראש הממשלה דילג בין ערי הדרום וקרא לתושבים להצביע למועמדי מפלגתו בבחירות המקומיות .  תומכיו ,  שהמתינו לו שעות באולמות הצפופים ובחום הכבד ,  קיבלו אותו בתשואות .  נתניהו התייחס למצב ברצועת עזה : " אנחנו מתכוננים לכל תרחיש "
 
