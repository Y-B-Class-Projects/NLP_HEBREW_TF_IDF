מבחן ראשון לקואליציה :  דיון מיוחד על גבעת האולפנה
ראש הממשלה יכנס היום ישיבה בהשתתפות שרים בכירים ,  בהם גם שאול מופז ,  במטרה לדון בהיערכות מחדש לאחר הוראת בג"ץ לפינוי השכונה עד יולי .  ברקע :  דרישת הימין לפתרון חקיקתי
הקואליציה החדשה מגיעה להתמודד עם פצצה מתקתקת ראשונה :  ראש הממשלה בנימין נתניהו יכנס היום  ( שישי )  ישיבה מיוחדת לדיון במשבר גבעת האולפנה בבית אל ,  אשר בג"ץ הורה לפנותה עד ה-1 ביולי .  בדיון ישתתפו שר הביטחון אהוד ברק ,  השרים בני בגין ומשה יעלון ,  החברים בצוות השרים לענייני התיישבות ,  השר עוזי לנדאו מטעם ישראל ביתנו ,  שר המשפטים יעקב נאמן ,  והרכש החדש בקבלת ההחלטות המדינית-ביטחונית ,  המשנה לראש הממשלה שאול מופז .  אלו ,  יחד עם גורמים במשרד המשפטים ובמנהל האזרחי ,  ידונו בהיערכות מחדש לאחר שבג"ץ דחה בתחילת השבוע את בקשת המדינה לתכנון מדיניות חדשה בשכונה ,  וקבע כי יש להרוס את חמשת המבנים שנבנו על קרקע פלסטינית פרטית .  
מאז פסיקת בג"ץ גברו הקריאות בימין לחוקק חוק שיסדיר את נוכחותם של תושבי השכונה במקום .  יו"ר ישראל ביתנו ,  שר החוץ אביגדור ליברמן אף איים אתמול כי גורל הקואליציה תלוי בגורל תושבי השכונה .  עם זאת ,  המצטרפת החדשה לקואליציה ,  קדימה ,  מתנגדת בתוקף לחקיקה עוקפת בג"ץ .  יו"ר המפלגה מופז התייחס לסוגיה בעת מסיבת העיתונאים עם נתניהו ,  לאחר ההכרזה על משלת האחדות . " אני מאמין בשלטון החוק בישראל ",  הדגיש מופז , " אנחנו נשב ונחשוב על פתרון במסגרת החוק ".  
ראש הממשלה נמצא בעמדה בעייתית ,  כשמחד הוא עומד תחת מתקפת שרי הימין ומנגד ניצב אל מול התנגדותם של קדימה ,  שר הביטחון והיועץ המשפטי לממשלה ,  ליוזמות חקיקה עוקפות בג"ץ .  לפיכך ,  היה זהיר בדבריו כשהבהיר השבוע כי טרם קיבל החלטה בנושא ,  וכי פסיקת בג"ץ יוצרת  " דבר רציני ומצב חדש ",  שיש לשקול ולבחון דרכים לטיפולו .
 במקביל ,  החלו ראש הממשלה והמשנה החדש שלו מקדימה להתכונן לתאריך יעד נוסף שצפוי להעמיד במבחן חלק מרכזי מהצהרות הבכירים עם כינונה של ממשלת האחדות - ה-1 באוגוסט ,  אז יפקע המועד לחקיקת חוק חלופי להסדרת גיוס החרדים לצה"ל .  ראש הממשלה קיים סבב שיחות עם כל ראשי סיעות הקואליציה ובסיומו החליט כי כבר בשבוע הבא יחלו הדיונים בנושא חלופה ממשלתית לחוק טל ,  במטרה לאשר חוק חדש להסדרת השוויון בנטל עד ה-1 באוגוסט .  
בסביבת ראש הממשלה הדגישו היום כי הוא סבור שהחוק צריך להיות חוק הדרגתי ,  שיכניס למעגל השירות גם את הציבור החרדי וגם את הציבור הערבי ,  וכי כפי שהדגיש בעבר ,  ההליך ייעשה בהידברות עם כל הגורמים ,  ו"מבלי לשסות ציבור בציבור ".  במקביל ,  יו"ר קדימה ,  מופז ,  מינה את ח"כ יוחנן פלסנר לעמוד מטעם קדימה בראש הצוות שהקים ראש הממשלה לגיבוש חלופה לחוק טל .  פלסנר נחשב ל"מומחה "  של קדימה בנושא גיוס החרדים ,  ובשנתיים האחרונות עמד בראש הצוות בוועדת החוץ והביטחון שעבד על גיבוש הצעת חוק חלופית לחוק טל ,  ואף גיבש את הצעת חוק שירות לכל של קדימה .  
גבעת האולפנה - כותרות אחרונותהערכה :  נתניהו יתאמץ לחוקק  " חוק עוקף בג"ץ "  במהלך הפגרה"אם שכונת האולפנה תיהרס - הליכוד יאבד את השלטון"בג"ץ דחה בקשת המדינה :  הריסת גבעת האולפנה - תוך 60 יום
לפניות לכתבת - tal_sh@walla.net.il
 ( עדכון ראשון :  22:02 )  

מבחן ראשון לקואליציה :  דיון מיוחד על גבעת האולפנה
ראש הממשלה יכנס היום ישיבה בהשתתפות שרים בכירים ,  בהם גם שאול מופז ,  במטרה לדון בהיערכות מחדש לאחר הוראת בג"ץ לפינוי השכונה עד יולי .  ברקע :  דרישת הימין לפתרון חקיקתי

