אכזבה באוצר : " קיצוץ תקציב הביטחון מתמסמס "
 מקור הכספים למימון יישום המלצות ועדת טרכטנברג היה אמור להיות קיצוץ בתקציב הביטחון .  באוצר חוששים כעת כי ראש הממשלה בנימין נתניהו ייסוג מתמיכתו בקיצוץ זה
מקורות בכירים בממשלה מעריכים כי ראש הממשלה בנימין נתניהו יודיע בימים הקרובים על ביטול החלטתו לקצץ 3 מיליארד שקל בתקציב משרד הביטחון ב-2012 ,  ועל השעיית החלטתו לקצץ 15 מיליארד שקל בתקציב המשרד בחמש השנים הקרובות .  
הדיון על אישור הקיצוץ בתקציב הביטחון ייערך בשבוע הבא או בעוד שבועיים ,  במסגרת הדיון על המקורות התקציביים לביצוע המלצות ועדת טרכטנברג .  המערכה לקראת דיון זה מתנהלת בשבועות האחרונים במלוא עוזה בלשכת ראש הממשלה ,  במסדרונות הפוליטיים ומעל דפי העיתונות .  באוצר שוררת באחרונה רוח נכאים לקראת דיון זה לאור ההתבטאויות של ראש הממשלה בנושא ,  בעיקר בשבועיים האחרונים .  
בכירים באוצר סבורים כי בשל היחסים המיוחדים של נתניהו עם שר הביטחון אהוד ברק ,  ובשל הזיקה המיוחדת של נתניהו לנושאי ביטחון ,  האוצר הפסיד את המערכה - והשאלה עתה היא כמה ייסוג נתניהו מעמדתו הקודמת :  האם יוותר על כל הקיצוץ של 3 מיליארד שקל בתקציב הביטחון ,  רק על חלק מהקיצוץ ;  וכן האם ההחלטה תהיה תקפה רק ל-2012 או לכל חמש השנים הקרובות .  
הקיצוץ בתקציב הביטחון הוא הבסיס לביצוע החלק החברתי בהמלצות ועדת טרכטנברג .  כאשר הממשלה אישרה בתחילת אוקטובר את מסקנות ועדת טרכטנברג ,  כמעט ככתבן וכלשונן ,  היא אישרה גם קיצוץ של 3 מיליארד שקל בתקציב הביטחון - חרף מחאות ברק ,  הרמטכ"ל וכל הצמרת הביטחונית .  נתניהו תמך אז בקיצוץ ,  בין היתר מכיוון שמנכ"ל משרדו דאז ,  איל גבאי ,  עודד אותו לתמוך בקיצוץ .  אלא שההצבעה בממשלה היתה הצבעה על מסגרת תוכנית טרכטנברג ולא על פרטיה .  לפני חודש אישרה הממשלה את פרק המסים בהמלצות ועדת טרכטנברג ,  והיום היא אמורה לאשר את פרק המחירים בהמלצות .  בשבועות הקרובים היא אמורה לאשר את שני הפרקים הנוספים בדו"ח ועדת טרכטנברג .  
בשבועות האחרונים התקיימו דיונים אינטנסיביים בעניין הקיצוץ בתקציב הביטחון בין נתניהו לברק מחד ,  ובין נתניהו לשר האוצר יובל שטייניץ מאידך .  דיונים מתקיימים גם בין הדרגים הבכירים במערכת הביטחון לדרגים הבכירים באוצר .  
להחלטה של נתניהו משמעות רבה ,  שכן מרבית הפרויקטים החברתיים בדו"ח טרכטנברג בתחום החינוך והרווחה מבוססים על הקיצוץ בביטחון .  בלי הקיצוץ בביטחון ייתכן שיהיה צורך לקצץ בפרויקטים אלו .  
מקורות ממשלתיים מעריכים כי ראש הממשלה עשוי בהחלט לנצל את הירידה הגדולה הצפויה בגביית מסים ב-2012 ביחס ליעד הממשלה ,  לפחות 10 מיליארד שקל ,  ואת תוכנית האוצר לממן אותה על ידי קיצוץ שווה בתקציבי כל משרדי הממשלה  ( פלאט )  - כדי למנוע את הקיצוץ בתקציב הביטחון .  
לפי אותן הערכות ,  מבחינת ראש הממשלה אין כל מניעה כי הקיצוץ פלאט יגדל ב-1.5-3 מיליארד שקל ב-2012 ,  כדי למנוע את הקיצוץ בביטחון או למזער אותו .  אותם מקורות מעריכים ,  לגבי הקיצוץ בתקציב הביטחון בשנים 2013 ואילך ,  כי ראש הממשלה יאמר כי גודל תקציב הביטחון ב-2013 ואילך יידון כאשר יסוכם תקציב המדינה ל-2013 וכאשר יסוכמו תקציבי המדינה לשנים שאחרי כן .  
ככל הידוע ,  נתניהו תומך בעמדת שר האוצר ,  המנוגדת לעמדת שר הביטחון ,  שלא להגדיל את סעיף ההוצאות בתקציב המדינה ב-2012 ב-0.9% .  ברק תומך בהגדלת התקציב כדי למנוע את הקיצוץ בתקציב הביטחון וכדי לממן את המלצות ועדת טרכטנברג בתחומים החברתיים .  נתניהו מתנגד לכל פריצה במסגרת התקציב .  קיצוץ פלאט יציב בפני ראש הממשלה והממשלה בעיה גדולה ,  שכן הוא לא יחול על תקציב המשרד הממשלתי הכבד ביותר תקציבית - הביטחון .  זאת לפי מסקנות ועדת ברודט ,  שאומצו על ידי הממשלה ,  לפיהן קיצוצי פלאט לא חלים על תקציב משרד הביטחון .  לפיכך ,  קיצוץ פלאט יפגע בראש ובראשונה בתקציבי המשרדים החברתיים ,  ובעיקר בתקציבי החינוך וההשכלה הגבוהה .  
בד-בבד עם הדיונים על תקציב הביטחון ב-2012 מתקיימים דיונים נוקבים לא פחות בהשתתפות משרדי ראש הממשלה ,  הביטחון והאוצר על  " מסמך ראש הממשלה ".  המסמך נוסח על ידי מנכ"ל משרד ראש הממשלה לשעבר איל גבאי ונחתם על ידי נתניהו ,  וקובע כי מערכת החשבות של משרד הביטחון וצה"ל תהיה שקופה לאוצר ,  ובראש ובראשונה לאגף התקציבים ולאגף החשב הכללי .  
גורם בכיר מאוד באוצר טוען כי הגורמים הבכירים ביותר במערכת הביטחון ובצה"ל מסרבים לקיים את המסמך .  במערכת הביטחון דוחים את הדברים ,  בטענה כי האוצר אינו רוצה שקיפות אלא שליטה על מערכת הביטחון - וכי כל נתוני מערכת הביטחון פתוחים וגלויים בפני חשב משרד הביטחון ,  שהוא איש החשב הכללי באוצר .  נתניהו אמור להכריע בנושא זה בקרוב .  
אתמול התייחס ברק לעניין ואמר : " אני בעד שקיפות ובקרה ,  הלוואי שהיתה שקיפות ובקרה באוצר כמו שיש במשרד הביטחון ".  בראיון לערוץ 2 הוסיף ברק כי  " צריך לתת תשובה למסה קריטית של נושאי המחאה ,  הם סופר קריטיים וחשובים .  אפשר לעשות זאת גם מתקציב הביטחון ,  אבל צריך לקיים את כל סיכומי העבר .  תקציב הביטחון יכול לגדול רק קצת ,  כאשר הצמיחה גדולה יותר ".  

אכזבה באוצר : " קיצוץ תקציב הביטחון מתמסמס "
 מקור הכספים למימון יישום המלצות ועדת טרכטנברג היה אמור להיות קיצוץ בתקציב הביטחון .  באוצר חוששים כעת כי ראש הממשלה בנימין נתניהו ייסוג מתמיכתו בקיצוץ זה

