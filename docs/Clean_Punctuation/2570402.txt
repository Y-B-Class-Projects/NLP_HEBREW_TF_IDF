נתניהו : " התפיסה של יחימוביץ' תביא למיליון מובטלים "
" אני הורדתי מסים יותר מכל ראש ממשלה או שר אוצר בתולדות מדינת ישראל ",  אומר נתניהו בראיון מיוחד .  למה אנשים הולכים עם האף באדמה ?   " כי הם קוראים עיתונים מסוימים "
 כבר כמה שבועות מחפשת המערכת הפוליטית סימנים ונאחזת בכל אמירה ,  התבטאות או תזוזה שיהיה בהן כדי לשים קץ לחוסר הוודאות .  כולם ממתינים בדריכות למוצא פיו של ראש הממשלה שיכריע :  גזירות או בחירות .  
אבל אם מישהו קיבל באחרונה את הרושם שנתניהו החליט - שיחשוב שוב .  את הימים האחרונים ראש הממשלה מקדיש להכנות לקראת נסיעתו לוועידת האו"ם ביום חמישי הקרוב . " כמעט 20 שעות ביממה הוא עובד על הנאום שיישא בניו יורק ",  אומר גורם מקורב במיוחד .  נתניהו משכתב ,  משפצר ,  מוסיף מילה פה ,  מילה שם ,  מוחק משפט ומוסיף שניים .  הטיוטות עוברות ידיים וחוזרות לתיקונים נוספים .  עד שיחזור ,  ביום ראשון הבא ,  שום החלטה לא תתקבל פה .  לא ביטחונית ,  לא כלכלית ובוודאי שלא פוליטית .  
כרגע נתניהו משחק פוקר .  הוא מחזיק את הקלפים קרוב לחזה ,  אומר לחברי הכנסת שהוא מעוניין ביציבות ,  אבל בראיון ל"גלובס "  אינו שולל את האפשרות שהבחירות יוקדמו .  
תשע"ג - בחירות או תקציב ?   
" קודם כל בטוח יהיו בחירות ב-2013 .  ככל שהדבר תלוי בי ,  יהיה תקציב .  אבל תקציב אחראי זה לא תלוי רק בי ,  אלא גם בשותפות הקואליציוניות .  אנחנו מבררים את הדברים איתן היום ".  
אתה מברר כבר 3 חודשים . 
" זה בהחלט תהליך ארוך .  קודם כול היה צריך להרחיב את המסגרת של התקציב ,  ואחר כך יש צורך לראות אם יש נכונות להעביר תקציב אחראי ".  
השאלה היא כמה יעלה לנו תקציב אחראי ,  מבחינת הטבות והבטחות לחברות הקואליציה . 
" אני לא הולך להיכנס לפרטי הדיונים .  אני דיברתי על תקציב אחראי .  אנחנו מנהלים את הכלכלה בצורה מאוד אחראית .  כלכלת ישראל צמחה בתוך המשבר הקשה ביותר ב-80 השנים האחרונות .  היא צמחה יותר ממדינות המערב והאבטלה היא קטנה מזו של מדינות המערב בשיעורים ניכרים .  אנחנו צמחנו ב-2011 ,  המשכנו לצמוח בקצב של קרוב ל-5% בעוד שהממוצע בגוש האירו הוא מינוס עשירית ".  
מהלך צירוף קדימה לממשלה נכשל ,  למה שלא תכריז עכשיו על הקדמת הבחירות ?   
" היום יש לפחות הבעת נכונות עקרונית של השותפות הקואליציוניות לנסות אולי להעביר את התקציב ,  אבל בסוף זה כמובן נבחן באופן פרטני ובאופן מעשי ".  
שר הביטחון הצהיר שלא ייתן יד לקיצוץ בתקציב הביטחון .  זה אומר שתצטרך להביא כסף ממקורות אחרים .  האם זה אומר שנראה עוד העלאת מסים ?   
" אני לא רוצה להתייחס לזה .  קודם כול טיפלנו כבר בנושא המיסוי ".  
טיפלת בהכנסות ממסים ,  עכשיו תטפל בהוצאות . 
" אם יש מישהו ששונא להעלות מסים זה אני .  אני הורדתי מסים יותר מכל ראש ממשלה או שר אוצר בתולדות מדינת ישראל .  לפעמים בלית ברירה אתה נאלץ להעלות מסים ,  אבל אני חושב שאנחנו עושים את זה פחות מכל ממשלה אחרת וכך גם נמשיך .  בכל מקרה הצד של המיסוי כבר טופל ,  הצד של ההוצאות עדיין לפנינו ,  זה יהיה האתגר של התקציב הבא ".  
האם ש"ס תוכל לחיות עם קיצוצים ?   
" אני מציע שאתם תדברו איתם .  אני לא נכנס לפרטים ".  
בין שיחליט להקדים את הבחירות ובין שלא ,  על פי הסקרים בישראל ועל פי ה"ניו יורק טיימס ",  נתניהו הוא המלך הבלתי מעורער ולא נראה באופק מי שיערער על מעמדו .  אם לא יהיו שינויים בין הגושים ,  יהיה זה בנימין נתניהו שירכיב גם את הממשלה הבאה .  
את מי תמנה בקדנציה הבאה לשר אוצר שלך ?  יש סיכוי שזו תהיה שלי יחימוביץ' ?  האם אתה רואה אותה מקדמת את הרפורמות הכלכליות שלך ?   
" התפיסה של הגברת יחימוביץ' נוסתה בעשור האחרון בכמה מדינות במערב .  הן הגיעו לרמת אבטלה של 25% .  במדינת ישראל פירוש הדבר מיליון מובטלים .  אני לא אאמץ מדיניות של מישהו שיביא מיליון מובטלים ,  וזה מה שהמדיניות של יחימוביץ' תביא .  התפיסות האלה ,  אבד עליהן הכלח .  אני מצפה מאנשים שהיו בתקשורת לקרוא עיתונים ,  להסתכל על התקשורת העולמית ולראות מה מתרחש בעולם .  אי אפשר להתעלם מזה ".  
תזמין אותה להיות שותפה בממשלה שלך ?   
" אני לא מחלק תפקידים .  אנחנו עובדים ברצינות יחד עם שר האוצר ויחד עם השרים בממשלה .  צריך באמת להמשיך ולשמור על הכלכלה הישראלית ועל מקומות העבודה של אזרחי ישראל . 
" אני יודע באיזו מדיניות אני מאמין :  מדיניות של אחריות כלכלית תוך כדי התייחסות לצרכים של אזרחי ישראל .  אנחנו נמשיך לטפח את החינוך ונמשיך לפעול להורדת מחירי הדירות .  אם הייתי שם פה בכיסא הזה כמה מהפוליטיקאים ונותן להם להחליט את ההחלטות האלה ,  המשק הזה היה קורס ,  כי הם טובים רק בדבר אחד :  בהגדלת הוצאות הממשלה עד בלי סוף .  פירוש הדבר העלאות מסים עד אינסוף ,  ופירוש הדבר אבטלה המונית וקריסה כלכלית .  זה הפועל היוצא של הדברים שהם מבצעים ".  
שר אוצר שב וסיפר לנו בשלוש השנים האחרונות שממש טוב לחיות פה .  אז למה אנשים הולכים עם האף באדמה ?   " כי הם קוראים את העיתונים .  עיתונים מסוימים .  אני לא מתעלם מהתחושות .  יש מצוקות ".  
מה תאמר לבעלי חברות המזון המעלים מחירים ?   
" הם ,  שיורידו את המחירים .  אבל הדבר החשוב הוא להביא לתחרותיות יותר גדולה .  זאת תפיסת העולם שלי ,  היא שונה מאוד מתפיסות עולם פופוליסטיות שנשמעות כאן ,  שרוצות את ההפך ,  רוצות למנוע תחרות ,  לבצר את השליטה של ועדים גדולים בתחומי שירותי היסוד וגם לעשות חלוקה ,  כל הזמן חלוקה של הוצאה הולכת וגדלה של הוצאות הממשלה .  זו הדרך להביא רק דבר אחד :  פשיטת רגל ".  
מה תאמר למי שמעלה מחירים בזמן האטה ?   
" המנגנון האמיתי שהיה צריך להבטיח שהמחירים לא יעלו גבוה מדי הוא מנוע התחרות ,  ויש לנו עוד הרבה מה לעשות כדי לשכלל את התחרות .  יש לנו עוד לפרק את הקרטלים והמונופולים שהם הבעיה הגדולה שעדיין נשארה במשק הישראלי .  בין הקרטלים והמונופולים האלה יש גם הקרטלים של הממשלה ,  בייחוד בכל מה שקשור בתחום הדיור ,  וגם על זה אני עובד .  יש מונופול על הקרקע ,  מונופול על התכנון ,  וזה דבר שאני מנסה לשנות ".  
3.5 שנים אתה רק מנסה . 
" אני עובד קשה מאוד .  אלה שמבקרים אותי על מחירי הדיור צריכים לשאול את עצמם מדוע הם מתנגדים בכנסת לרפורמות שאני מביא כדי לפשט את התהליכים האלה .  אם הם היו באמת רוצים לתרום אז היו תומכים במקום רק להגיד כיצד הממשלה יכולה לחלק .  אני רוצה רפורמה פשוטה ,  רפורמה שתקצר את כל ההליכים האלה ולא תכביד עליהם .  ולכן משכתי את חוק התכנון והבנייה החדש שנידון בכנסת ,  ונעשה עוד ניסיון להעביר אותו אחרי תיקונים ושינויים ".  
שיווק קרקעות על ידי המינהל . 
" בוודאי .  לשווק יותר ויותר קרקעות .  עם זאת ,  יש לנו מלאי של 80 אלף דירות שעכשיו נמצאות בבנייה במדינת ישראל .  לא היה דבר כזה .  חוץ מהקדנציה הראשונה שלי ,  לא היה דבר כזה ".  
שיווק מתחמי מינהל השנה עלול להיות שליש מהתוכנית . 
" יש צורך להוסיף עוד ועוד ,  ואנחנו נאבקים בזה .  הרעיון שלי אומר :  לפשט את הליכי התכנון והבנייה ,  לפשט הליכי שיווק ,  להגדיל את שיווק הקרקעות כדי להוריד מחירים .  זו תמיד הייתה הגישה שלי .  מהרגע הראשון נאבקתי על חוקים שיביאו להגדלת היצע הקרקעות .  רבים התנגדו לזה ,  כי התפיסה הבסיסית שמנחה רבים מהאנשים היא עדיין ריכוזית ".  
המינהל עדיין מונופול ענק . 
" אנחנו עושים רפורמות .  עשינו שם רפורמה גדולה על מנת לאפשר יותר שיווק ,  יותר פתיחות ,  קיצור טווחים .  זה תהליך קשה .  בנו כאן במהלך השנים מסגרות ביורוקרטיות ,  חשבו שצריך לנהל את המדינה כמו שניהלו בזמנו את מזרח אירופה .  המודל הזה לא צלח .  המודל הנכון הוא להכניס יותר תחרות ,  לשבור את המונופולים והקרטלים כמיטב יכולתנו בכל תחום ותחום ,  גם במונופולים הממשלתיים .  כן ,  גם במינהל מקרקעי ישראל ".  
ועדות התכנון ?   
" ועדות התכנון ?  אלה ועדות הפקק .  הפקק המרכזי נמצא בוועדות המחוזיות .  להן יש האפשרות לטרפד כל גישור ולהחזיר אותו במעגלים אינסופיים .  זה בדיוק מה שאני מנסה .  אנחנו עובדים על זה .  יש רפורמות שלוקח שנים לעשות .  הרבה מאוד שנים .  אבל אסור להפסיק לעבוד עליהן ".  
מהן הרפורמות הבאות שאתה מתכוון לקדם ?   
" בתחום הדיור והמזון ".  
הראיון המלא - בו מתייחס נתניהו לאיום האיראני ,  הבחירות בארה"ב ,  המשבר בענף התקשורת בישראל וההישג הגדול ביותר בו מתגאה נתניהו - במהדורה המודפסת של  " גלובס ".   
" החזון הכלכלי שפורשת מפלגת העבודה בהנהגתי הוא חזון סוציאל דמוקרטי מאוזן ,  שבו הסקטור הפרטי משגשג וההון הוא מבורך ותורם ערך לחברה ,  ומנגד יש מדינה שאינה מתנערת מאחריותה לאזרחיה .  החזון הכלכלי של נתניהו הוא ימני שמרני קיצוני ,  על פי דפוס שכבר חדל מלהתקיים בעולם מאז תאצ'ר ורייגן .  נתניהו פשוט לא מאמין במדינה ,  וסבור שאין לה חלק בהנהגתה של הכלכלה ,  וכי את מושכות הכלכלה צריכים להמשיך ולאחוז הטייקונים הקורסים ",  כך אומרת יו"ר מפלגת העבודה בתגובה על ההאשמות של נתניהו .  
לדבריה , " בעת שהתאגידים הממונפים ,  שנתניהו הילל אותם ואפשר להם להתפרע על חשבון כספי החוסכים ,  קורסים כמגדל קלפים ,  נתניהו אינו רואה ,  אינו שומע ואינו מתעדכן ,  ודבק בגישות כלכליות שכבר אבד עליהן הכלח .  תחת שלטונו הכלכלי הגיעה ישראל למקום הראשון ב-OECD באי שוויון ולמקום האחרון בהשתתפות המדינה בהוצאה האזרחית של אזרחיה .  חצי מהעובדים במשק הפכו תחת ניצוחו לעובדים עניים מאוד ,  מעמד הביניים שהוא חוט השדרה הכלכלי של המדינה מצטמק באופן שמסכן את החברה הישראלית ,  כמות עובדי הקבלן שולשה ,  ותעשיית האמת והעסקים הקטנים והבינוניים הופקרו לטובת הסגידה לטייקונים הממונפים .  מול גל הפיטורים הענקי במשק נתניהו יושב באפס מעשה וסבור שאין זה מעניינו . 
" העבודה בראשותי מצמצמת פערים במהירות מול נתניהו ,  משום שהציבור התפכח .  נתניהו מודאג ומפגין סימני לחץ ,  לכן הוא מאיים בסיסמאות - ספרד ויוון ,  דוגמאות שכל בר דעת יודע שאינן רלוונטיות לישראל .  לספרד דווקא חובות נמוכים ותקציב מדינה נמוך ,  בועת נדל"ן בשוק הפרטי היא שמוטטה אותה .  יוון נקלעה לסחרור בגלל הורדה קיצונית של מס החברות  ( כמו מעשה נתניהו בעשור האחרון בישראל )  שרוקנה את קופתה מהכנסות ,  ויש לה תקציב מדינה ממוצע .  הנפנוף בדוגמאות הללו לשם הפחדה מעיד על פאניקה ועל היעדר טיעונים ,  כמו גם השימוש השוביניסטי והמיותר בתואר 'גברת' .  הציבור יכריע איך הוא רוצה שמדינתו תיראה :  ג'ונגל פרוע שבו החזק שועט קדימה ומשמין ,  והחלש והבינוני ניגף ומושלך לאחור ,  או מדינה נאורה עם כלכלה הוגנת וחברה צודקת ".  

נתניהו : " התפיסה של יחימוביץ' תביא למיליון מובטלים "
" אני הורדתי מסים יותר מכל ראש ממשלה או שר אוצר בתולדות מדינת ישראל ",  אומר נתניהו בראיון מיוחד .  למה אנשים הולכים עם האף באדמה ?   " כי הם קוראים עיתונים מסוימים "
 
