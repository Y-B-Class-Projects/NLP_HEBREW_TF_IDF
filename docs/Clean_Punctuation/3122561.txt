בין עהד תמימי לדאעש :  גם התקשורת מלבה הסתה
אנחנו שולחים את הפושים ומעלים ראשיות .  מצלמים את הדם ומורחים אותו על הסמארטפונים של אזרחי ישראל .  הם ,  אלוהים ישמור למה ,  נותנים את הביקוש ,  ואנחנו ,  ביד רחבה ,  מספקים את ההיצע .  אולי הגיע הזמן לבחון מחדש את צורת הסיקור של נושאי ההסתה והטרור .  טור אורח

יצא לי לסקר עשרות ,  אולי מאות פיגועים בגל הטרור האחרון .  ראיתי את השקים השחורים של המחבלים בזירת הפיגוע ,  מיהרתי לבית החולים לאחר מכן ,  וראיתי את הרופאים בחלוקיהם מכוסי הדם ,  כשהם נאבקים על חייהם של הפצועים .  במקרים רבים ,  רבים מדי ,  סיימתי את הימים הארורים האלו בבתי העלמין של ירושלים .  אני כותב את כל זה כי חשוב לי שמי שקורא שורות אלו יבין שאני יודע היטב מה זה פיגוע ומודה היטב להשלכות של ההסתה ,  בתוך החברה הישראלית ומחוצה לה .  ראיתי יותר מדי אמהות דומעות מעל לקברי ילדיהן מכדי שאוכל לזלזל באלימות שסובבת את הקיום שלנו כאן .  ודווקא בגלל זה ,  אני חושב שאנחנו מאבדים את עצמנו לדעת במאבק בטרור ובהסתה .  שחייבים לשנות כיוון .  
בעיני זו חידה .  למה אנחנו מעוללים את זה לעצמנו ?  איך נולד הטירוף הזה ?  איך הדם הרותח הזה מגיע משיחות סלון ,  לרשתות החברתיות ,  לתקשורת למשטרה ולפרקליטות ,  לכנסת ולממשלה .  איך חברה שלמה מפיצה את הדברים שהיא חוששת מהם כמו פונדקאי שמפיץ מחלה ממארת .  הסתה וטרור ,  שתי מילים שאנחנו חיים איתן למעלה משלושים שנה ,  מתדיינים ,  מחוקקים ,  מנטרים ,  מבלי להבין כמה נזק אנחנו עושים .  מבלי להבין שאנחנו הופכים מבלי דעת לסוכנים שמפיצים את מחלת האלימות .  חכמים כבר אמרו שקשים הרהורי עבירה מעבירה ,  ובאנלוגיה לישראל 2017 ,  עלינו להבין בהקדם ,  שהדיבור על הסתה וטרור גרוע יותר מהסתה וטרור .  

נתחיל ממושכלות יסוד . " באופן פרדוקסלי ,  דווקא מפני שהמדינה המודרנית חזקה לאין שיעור מהממלכה בימי-הביניים ,  ודווקא מפני שהיא הצליחה לבסס מונופול כמעט מוחלט על אלימות פוליטית ,  הרי כוח מזערי ,  שלא היה מאיים כלל על ממלכה בימי הביניים ,  די בו לזעזע את המדינה המודרנית .  ככל שקשה להפעיל אלימות פוליטית בשטח שבו שולטת מדינה מודרנית ,  כך אלימות בהיקף קטן מאוד יכולה ליצור מצב 'בלתי נסבל' ולגרום לטלטלה רצינית ".  
הסבר קצר למילים האלו של ד"ר יובל הררי :  המדינה המודרנית ,  גם מדינת ישראל ,  היא היישות המדינית החזקה והבטוחה בהיסטוריה .  הטרור לא מאיים על קיומה ולא על שלומם של אזרחיה .  הוא לא מעלה את אחוז מקרי המוות בצורה משמעותית ולא מאיים על נכסים אסטרטגיים שלה .  הדבר היחיד שהוא עושה זה לנפץ את אשליית הביטחון שלנו .  לזעזע את התודעה .  נתעכב על זה לרגע .  כשאנחנו מדברים על טרור אנחנו מיד מקמטים את המצח בכובד ראש .  הטרור .  כמו איזה גידול מסתורי שאי אפשר להכחידו .  מכת מדינה שכל המשאבים מגויסים כדי לבלום אותה .  אבל נניח לרגע שהטרור הוא עירום .  נניח לרגע שטעינו .  ונניח גם שהטעות שלנו רק חיזקה את הטרור ואת האפקט שלו ,  שהיא רק נתנה פרס למחבלים .  שכל העיסוק הציבורי ,  התקשורתי והמשפטי בנושא הזה ,  רק הופך את הטרור למפלצת שהוא .  הרי מחבלים ,  בניגוד למה שאנחנו נוהגים לחשוב ,  הם גם בני אדם .  גם הם בונים על פרסום ועל תהילת עולם .  את הפרסום הם יכולים לקבל רק מאתנו .  כשהם יראו כמה הנושא הזה מטריף אותנו .  איך כל פיגוע הופך מיד לשיחת היום .  איך חברה משגשגת ,  שלווה וחזקה ,  חברה שלא חוותה איום קיומי מאז 1973 ,  מאבדת שליטה אחרי כל הנפת סכין .  
זה נכון גם להסתה .  אפשר לסמן את רצח רבין כתחילתו של הכשל הלוגי והערכי שאנחנו כושלים בו בסוגיה זו .  ההנחה לאחר הרצח הייתה שההסתה בחוגי הימין הובילה את יגאל עמיר ללחוץ על ההדק .  מאז הפכה המילה הסתה למילה דמונית שמחייבת מיד פתיחה בחקירת משטרה .  
אבל ,  למה שלא נחשוב על זה אחרת :  רצח רבין  ( הייתי בן 9 ,  וציפיתי עם הוריי בקרוקודיל דנדי  א.ס .)  היה אירוע נוראי ,  חסר תקדים וקשה ,  אבל הוא לא החליש את מדינת ישראל .  הוא לא פגע בעוצמתה .  מדינת ישראל התגברה עליו ,  למרות שיש רבים שלא רוצים שהיא תתגבר עליו ,  למרות שיש רבים שרוצים שהפצע הזה ימשיך לדמם לנצח .  כשם שארה"ב התגברה על רצח נשיאיה ,  כך גם ישראל הוכיחה שיציבותה הפוליטית לא נבחנת בהעדרן של רציחות פוליטיות ,  אלא ביכולתה להמשיך לתפקד כדמוקרטיה מפוארת למרות קיומן .  אני כותב את זה כי מתברר שהמחיר של מלחמה בהסתה גבוהים בהרבה מהמחירים של הכלת ההסתה .  מחירי ההיסטריה שמסרבת באורח פלא לשכוך מאז ,  גבוהים בהרבה ממחירי הרצח עצמו .  אין במילים אלו ניסיון להצדיק את הרצח או לזלזל בחשיבותו ,  אלא ניסיון להסביר שבריאותה הנפשית של מדינת ישראל חשובה יותר משימור הטראומה של רצח ראש הממשלה שלה .  

חלפו כמה שנים מאז רצח רבין והגענו לשנת 2004 .  פייסבוק מוקמת .  היא תשנה את העולם שלנו באופן שאנחנו עדיין לא מבינים אותו .  אחרי זה יצטרפו אליה רשתות חברתיות נוספות וישלימו את המהפכה .  הפלטפורמה הזו תתגלה כצלחת הפטרי המושלמת לארגוני טרור ,  מסיתים ומזילי קצף מהפה שחיפשו כל חייהם במה להקיא ממנה את השנאה שלהם .  ממשיכים הלאה בציר הזמן ומגיעים לארגון דאעש ,  גוף מדיני שפרח בשתי מדינות מרוסקות רק בגלל המיקרופון והרמקולים שהצמידו לו מדינות המערב .  מערכת תעמולה מפוארת הפכה דמויות כמו  " ג'ון הג'יהאדיסט "  לגיבורי תרבות .  אני זוכר את הימים האלו היטב משום שהייתי אז עורך באתר nrg .  לקח לנו חודשים להבין שלא צריך להוציא פוש על כל סרטון עריפה חדש .  אבל איחרנו ,  ביחד עם עמיתנו בארץ ובעולם .  אבו בכר אל בגדדי כבר היה המלך החדש של המדיה החברתית .  ההצלחה הגדולה שלו הסיחה את הדעת מהטרגדיה האמתית שהתרחשה בסוריה תחת ידיו של הנשיא אסד .
 המלכתו של דאעש לא חלחלה .  חסידי המלחמה בהסתה מצאו להם לא מעט ראיות .  רצח אבו חדיר שהגיע בתקופה המתוחה מאוד של חטיפת שלושת הנערים ותחילת מבצע צוק איתן .  יולי 2015 מתבצע רצח בני משפחת דוואבשה בדומא .  בעקבותיו מתפרסם תיעוד חתונת השנאה המפורסמת .  המאבק בהסתה בצד היהודי הופכת למלחמת קודש .  מהצד השני של הקו הירוק ,  המילה הסתה הופכת גם לאחד הכלים במאבק בטרור הפלסטיני .  ההסתה ברשתות החברתיות מובילה לגל מעצרים ,  לפעמים של צעירים שעשו לייק לפוסט שמשבח פיגוע ,  במטרה למנוע את ההתקוממות העממית של הרחוב הפלסטיני .  עהד תמימי היא עוד חוליה בשלשלת ארוכה של אנשים שיודעים שהמצלמה חזקה מהנשק .  
בינתיים בבתי המשפט ,  מתברר שלא כל הוויראלי מסית הוא .  בחתונת השנאה בוטל כתב האישום נגד כל הקטינים ,  בגלל שהפרקליטות לא קיבלה את אישור היועץ המשפטי לממשלה כנדרש בחוק בעבירות הסתה .  השבוע זוכה הרב שלום דב וולפא מהסתה לאי ציות  סעיף אישום שכמעט ואף פעם לא השתמשו בו ,  אחרי שתועד מציע כסף לחיילים בעבור סירוב פקודה .  האירוע שזכה כמובן לפרסום נרחב  ( ובכך ,  כרגיל ,  העצים את האפקט של הדברים שאמר פי 7 מיליון )  ,  עורר זעם רב בשעתו .  והנה ,  השופטת ג'ויה סקפה שפירא ,  חשבה אחרת : " לא ניתן להתעלם מהעובדה כי בחלוף השנים סרבנות חיילים לפקודות חוקיות של פינוי יישובים לא הפכה לתופעה נפוצה המערערת את המשמעת בצבא .  צה"ל נותר צבא איתן ,  מרותם של מפקדיו לא התערערה ".  כל כך פשוט .  ההסתה הנוראה ,  זו שחששנו ממנה ,  בגלל לא סיפקה את הסחורה .  למרות ,  ולא בגלל ,  התהודה שנתנו לה .  

נתונים שחשפתי בעבר בוואלה !  NEWS מלמדים כי כמות כתבי האישום המוגשים בסופו של דבר ביחס לכמות התיקים שנפתחו במשטרה בנוגע לעבירת ההסתה  נמוכה ביותר .  60 כתבי אישום הוגשו בגין עבירת ההסתה מאז ה-13 בספטמבר 2015 ועד לסוף שנת 2016  התקופה העיקרית בגל הטרור האחרון .  בתקופה זו נפתחו בסך הכל 594 תיקים בגין עבירת ההסתה ונעצרו 356 בני אדם .  הנתונים האלו מלמדים שקיימת תופעה פסולה וחמורה של מעצרים מיותרים ,  שנובעים בין היתר מההיסטריה הציבורית מהנושא .  עהד תמימי ,  ברק כהן ,  הסטודנטית מבצלאל , " נאצי ארור "  על הנשיא ריבלין ,  הגיליוטינה ,  האישום נגד בנצי גופשטיין ,  חתונת השנאה ,  ומעצרי לייקים רבים של פלסטינים .  רשימת הפעולות המיותרות שנקטו רשויות האכיפה ארוכה ומתארכת .  הריטואל כבר מוכר :  שטות אזוטרית ופוטוגנית במיוחד מגיעה לרשתות החברתיות ,  הופכת לידיעה בכל אתרי החדשות ,  גורמת לתחושת בהילות במטה הארצי ובצלאח א דין והופכת להליך פלילי מיותר .  
אבל הביקורת היא לא כלפי הפרקליטות והמשטרה אלא כלפי גורמים רבים נוספים וכלפי עצמנו .  חברה שמתמודדת עם הטרור לא נמצאת בסכנת חיים .  חברה שנרעדת מכל איום חולף נמצאת בסכנה קיומית משמעותית .  מפתיע שעם שעמד בפני סכנת השמדה מידי האימפריה הנאצית הרצחנית לא פיתח שום סיבולת בנושא .  דווקא העם שלנו ,  זה שמתמודד עם טרור והסתה כבר עשרות שנים ,  צריך לשנות את הגישה .
 אולי כדאי שאקנה מראה גדולה .  כי ברור שיש לי ,  הקטן ,  ולתקשורת הישראלית בכלל ,  יש חלק גדול מזה .  אנחנו הראשונים לזהות ולירות אחרי כל טרלול ברשתות החברתיות ,  גרפיטי ברחוב נידח או פיגוע .  אנחנו שולחים את הפושים ומעלים ראשיות .  מצלמים את הדם ומורחים אותו על הסמארטפונים של אזרחי ישראל .  הם ,  אלוהים ישמור למה ,  נותנים את הביקוש ,  ואנחנו ,  ביד רחבה ,  מספקים את ההיצע .  אולי הגיע הזמן לבחון מחדש את צורת הסיקור של נושאי ההסתה והטרור .  אולי כדאי לשנות פוקוס ,  להחזיר את הטפל להיות טפל ואת העיקר להיות העיקר .  הטפל  אנשים שכל משימתם היא תשומת לב ,  תהילה והטרפת הדעת .  העיקר  אנחנו .  
 *  אמרי לוי סדן משמש ככתב משפט צבאי בוואלה !  NEWS 

בין עהד תמימי לדאעש :  גם התקשורת מלבה הסתה
אנחנו שולחים את הפושים ומעלים ראשיות .  מצלמים את הדם ומורחים אותו על הסמארטפונים של אזרחי ישראל .  הם ,  אלוהים ישמור למה ,  נותנים את הביקוש ,  ואנחנו ,  ביד רחבה ,  מספקים את ההיצע .  אולי הגיע הזמן לבחון מחדש את צורת הסיקור של נושאי ההסתה והטרור .  טור אורח

