החלה הספירה לאחור :  לנתניהו יש שבוע להשביע את הממשלה
הקואליציה צלחה את המבחן הראשון שלה והעבירה ברוב של 61 ח"כים את התיקון לחוק יסוד :  הממשלה בקריאה ראשונה .  אדלשטיין הכריז שעלה בידי נתניהו להרכיב ממשלה .  הליכוד : " הרחבת הממשלה חוסכת כספי ציבור "
 התיקון לחוק יסוד :  הממשלה ,  שקובע כי החוק שאושר בכנסת הקודמת לפיו תהיה מגבלה של 18 שרים וארבעה סגנים לא יחול בכנסת הזו אלא רק בכנסת הבאה ,  אושר אמש  ( שני )  ברוב של 61 חברי כנסת .  59 חברי כנסת הצביעו נגד .  לא היו נמנעים .  מיד לאחר מכן ,  הודיע יו"ר הכנסת יולי אדלשטיין כי ראש הממשלה בנימין נתניהו הצליח להרכיב ממשלה .  כעת ,  לנתניהו ישנם שישה ימים להשביע את הממשלה .
 אדלשטיין התייחס לביקורת שהופנתה כלפיו מפני שעיכב את ההכרזה . " אני שמעתי שבמהלך הדיון משום מה היו לא מעט חברים שהיה חשוב להם  ( לדעת )  למה טרם נמסרה ההודעה על כך ",  אמר . " קיבלתי את מכתבו של ראש הממשלה שעלה בידו להרכיב את הממשלה .  אני לא יודע למה הייתה תדהמה ואיפה ההודעה ,  ולמה אפילו שודרו כמה כתבות סנסציוניות בנושא ". 
הוא הוסיף : " אני מציע ,  להבא ,  קצת לסמוך על שיקול הדעת של עבדכם הנאמן לגבי עבודת הכנסת .  אילו כמה מהנואמים היו שומעים לדעתי לפני שנה מה היה מביא לנו מה שמכונה בציניות 'חוק המשילות' ,  אולי היינו חוסכים כמה ימי עבודה .  עוד נקדיש שעות רבות בכנסת לטיפול בתוצאות ובהשלכות של 'חוק המשילות' ". 
עוד בוואלה חדשות:ליברמן : " נתניהו רימה ושיקר את ציבור הבוחרים"בג"ץ דחה את עתירת יש עתיד נגד הרחבת הממשלההמוקש של נתניהו :  מכשול משפטי להרחיב הממשלה לפני יום רביעי 
על פי תקנון הכנסת ,  ניתן להשביע את הממשלה החדשה עד שבוע לאחר שיו"ר הכנסת מסר הודעה רשמית במליאה על כך שעלה בידו של המועמד להרכבת הממשלה לעשות כן .  אלא שאדלשטיין עיכב עד כה בכוונה את מסירת ההודעה הרשמית ,  כדי לסייע לנתניהו לקבל עוד זמן לסיים את שיבוץ שרי הליכוד .
 אתמול נפתח במליאת הכנסת מרתון דיונים על הרחבת הממשלה ,  שצפוי להסתיים רק מחר בערב .  בשל כך ,  מעריכים בליכוד כי השבעת הממשלה תתקיים לכל המוקדם ביום חמישי ,  וייתכן שאף בשבוע הבא .  
נתניהו אמור להתחיל בסבב השיחות עם חברי סיעתו רק לאחר שהכנסת תאשר בשלוש קריאות את החוק הקובע כי הקטנת הממשלה תחול רק מהכנסת הבאה .  בהינתן שהדבר לא צפוי להיעשות לפני יום רביעי אחר הצהריים ,  ובהתחשב במספר חברי הכנסת הרבים עמם יצטרך להיפגש ולדון בדרישותיהם ,  הדבר צפוי להיארך יממה לכל הפחות .  
הדיון בהצעת החוק להרחבת הממשלה צפוי להימשך עד שעות הלילה המאוחרות ,  שכן יותר מ-60 חברי כנסת ביקשו לנאום במהלכו .  עם אישורו של החוק בקריאה ראשונה ,  יחלו הדיונים בוועדת הכנסת המיוחדת שהוקמה לשם דיון בחוק בהכנתו של החוק לקריאה שניה ושלישית .  הדיון בוועדה צפוי להימשך עד השעות הקטנות של הלילה .  מחר ב-17:00 יחלו הדיונים במליאת הכנסת בחוק בקריאה שנייה ושלישית ,  והקואליציה מתכוונת לכפות על האופוזיציה שעה קבועה מראש להצבעה - ביום רביעי החל מ-13:00 - מה שלמעשה ייתר את הצורך של האופוזיציה בנאומי  " פיליבסטר ".  ההצבעות עצמן ,  עם מאות ההסתייגויות שהאופוזיציה מתכננת להגיש נגד החוק ,  צפויות לגרור את ההליך על לשעות הערב של יום רביעי .  
סגן השר אופיר אקוניס  ( ליכוד )  התייחס למחאת האופוזיציה ואמר כי המפלגות המרכיבות אותה נוהגות בצביעות . " אני שומע את זעקות האופוזיציה ומבקש :  טלו קורה מבין עינכם .  זהו שיא הגיחוך לשמוע זאת מסיעות בבית הזה ,  שישבו בממשלות גדולות מן הממשלה שאנחנו מציעים כעת .  אין סיעה מהצד של האופוזיציה באולם שלא ישבה בממשלות מנופחות .  כשאתם ניצחתם אותנו בבחירות ב-1999 ,  אנחנו לא התבכיינו על התוצאות ",  אמר .
 אקוניס המשיך באותו קו והתייחס למחאתו של שר האוצר לשעבר יאיר לפיד . " אם זה כל כך חשוב ליש עתיד ,  למה לא דרשתם 18 שרים בממשלה הקודמת ?  זה מכיוון שלסיעת יש עתיד היה מאוד נוח לשבת בממשלה הקודמת עם חמישה שרים .  בחישוב שלי ,  20 שרים זה מספר נמוך מ-22 השרים שישבו בממשלה שבה הייתה יש עתיד .  גם יאיר לפיד יודע שהעלויות של ממשלה לא יציבה יקרות בהרבה מאשר ממשלה לא יציבה שהולכת לבחירות כל שנתיים ".  

יו"ר מרצ ,  זהבה גלאון ,  תקפה את הקואליציה והוסיפה עקיצה משלה לסיעת יש עתיד . " זה לא משנה אם בממשלה יהיו 18 ,  20 או 22 שרים - אלה שרים מיותרים לענייני כלום .  הדיון שצריך להתקיים הוא לאיזו ממשלה אנחנו הולכים ,  ממשלה שנותנת שוחד פוליטי והשרים שלה שותפים לדבר עבירה .  רק לפני שנה הכנסת הזו והממשלה הקודמת של הליכוד ויש עתיד שינו חוקי יסוד כדי שתהיה כאן משילות ובסוף זה הוביל לממשלה של 61 חברי כנסת .  היום יש עתיד הולכים לבג"ץ נגד הרחבת הממשלה ?  טלו קורה מבין עיניכם .  זה מחפיר שאנחנו עוסקים בפרוצדורה ,  כשעל השולחן סוגיות כל כך מהותיות לחברה הישראלית ". 
חברת הכנסת שלי יחימוביץ'  ( המחנה הציוני )  הוסיפה : " אני לא אוהבת לתקוף דבר שאני לא בטוחה שאילו אנחנו היינו מרכיבים את הממשלה ,  לא היינו עושים את זה גם ככורח .  אם ליש עתיד מספר השרים היה כל כך חשוב באופן יסודי ובסיסי ,  אז מן הסתם הם היו הופכים עולמות כבר בממשלה הקודמת ולא מחכים לממשלה זו ".  
מוקדם יותר ,  בפתח ישיבת סיעת הליכוד ,  התייחס ראש הממשלה למתיחות בסיעה לקראת חלוקת התיקים . " יש לי משימה לא פשוטה ,  איך לחלק את התיקים בין כל כך הרבה חברי וחברות כנסת מצוינים .  המשימה הזו לא פשוטה אבל אני חייב להגיד לכם שהיא הרבה יותר קלה מלחלק תפקידים באופוזיציה ",  אמר .  עוד אמר לחברי סיעתו : " בממשלה הבאה שנקים בעזרת השם בעוד ימים אחדים ,  יהיו לנו תפקידים מרכזיים בניהול המדינה ,  בביטחון ,  בחוץ ,  בכלכלה ,  בחברה .  בממשלה הזאת יש לנו יותר תיקים לליכוד והיא עדיין תהיה יותר קטנה מהממשלה הקודמת ".  בכך ,  למעשה ,  סימן ראש הממשלה יעד - להקים ממשלה עם פחות מ-22 שרים .  את דבריו חתם בהבטחה : " אמשיך לעשות מאמץ להרחיב את הממשלה ,  כי האתגרים שבפנינו הם כבירים ומולם אנחנו צריכים את ההסכמה הלאומית הרחבה ביותר שניתן להשיג ".  
מי שלא אהב את הדברים הוא שר החוץ המתפטר ,  אביגדור ליברמן ,  שטען בישיבת סיעת ישראל ביתנו כי נתניהו ואנשיו מנסים לפתות כמה מחברי הסיעה לעבור לליכוד . " ראיתי שהליכוד הולך לקנות שני חברי כנסת מישראל ביתנו .  אם בזה עוסקת לשכת ראש הממשלה ,  אין לזה אח ורע ,  אין לזה מקום בחברה נורמלי .  ככה הם רוצים לתת דוגמה ?  מתמקדים לגנוב שני חברי כנסת ?  זו הדאגה הראשית בלשכת ראש הממשלה ?  עדיף להם להתמקד ברשימה הערבית המאוחדת ,  אולי שם הם יצליחו לקנות כמה ח"כים ". 
חבר הכנסת זאב אלקין  ( ליכוד )  דחה את דבריו של ליברמן : " הצענו במשא ומתן עם ישראל ביתנו הצעות משמעותיות לציבור העולים בעלות מאות מיליוני שקלים ,  בעיקר בנושאי הפנסיה ".  בתדרוך לכתבים בכנסת אמר אלקין על ליברמן : " מי שבא בטענות צריך לשאול את עצמו למה  ( הוא )  העדיף לא להיכנס לממשלה ולקחת תקציבים לא פחות משמעותיים ממה שהוצע לחרדים ".  
מהליכוד נמסר הערב : " לאחר הודעת יו"ר הכנסת ,  יפעל ראש הממשלה להשבעת הממשלה לפי לוח הזמנים הקבוע בחוק .  ראש הממשלה יחל בשיחות עם חברי סיעת הליכוד מיד לאחר שיעבור החוק להרחבת הממשלה .  אם האופוזיציה כל כך מודאגת מהזמן שחולף עד להרכבת הממשלה ,  עליה להפסיק לעכב את ההצבעות בכנסת בנימוקים חסרי שחר . 
" ההתנגדות להרחבת הממשלה מ-18 ל-20 שרים היא צביעות .  ראשית ,  הממשלה הנכנסת תהיה קטנה יותר מהממשלה היוצאת ,  שבה מכהנים 22 שרים .  שנית ,  הרחבת הממשלה חוסכת כספי ציבור על ידי הגדלת היציבות השלטונית .  התוספת של כמה מיליוני שקלים בודדים לשני שרים ,  כדי להגביר את יציבות הממשלה ,  היא זניחה ביחס למיליארדים שנשפכים כאשר המדינה הולכת לבחירות כל שנתיים .
" אין גבול לציניות של אביגדור ליברמן .  הוא תוקף את ההסכמים הקואליציוניים לגבי העולים החדשים ,  לאחר שהליכוד הציע לו להכניס להסכם הקואליציוני 500 מיליון שקלים לפתרון בעיות הפנסיה של העולים .  אבל ליברמן העדיף ללכת לאופוזיציה בניגוד להבטחתו לבוחריו .  ממשלת הליכוד בראשות נתניהו תפעל לרווחת העולים החדשים גם בלעדיו ". 
לפניות לכתב עמרי נחמיאס :  omri_n@walla.net.il
 ( עדכון ראשון :  21:20 )  

החלה הספירה לאחור :  לנתניהו יש שבוע להשביע את הממשלה
הקואליציה צלחה את המבחן הראשון שלה והעבירה ברוב של 61 ח"כים את התיקון לחוק יסוד :  הממשלה בקריאה ראשונה .  אדלשטיין הכריז שעלה בידי נתניהו להרכיב ממשלה .  הליכוד : " הרחבת הממשלה חוסכת כספי ציבור "
 
