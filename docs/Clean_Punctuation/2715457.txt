נתניהו קיווה לשמוע  " לא "  מאבו מאזן - ואז בנט קפץ
הרשות הסכימה בעבר להשארת מתנחלים בפלסטין ,  אך נתניהו האמין שההתנגדות הנוכחית תציג את אבו מאזן כסרבן שלום .  אלא שאת הפיתיון שיועד ליו"ר הרשות  " בלעו "  נציגי המתנחלים
בשעות הבוקר פורסם בוואלה !  חדשות כי הצוות האמריקני למשא ומתן הישראלי-פלסטיני ,  העביר לרמאללה מספר הצעות שמקורן בלשכת ראש הממשלה בירושלים ,  לגבי הישארות מתנחלים בתחומי המדינה הפלסטינית .  ההצעות הללו ,  נעוצות ברצונו הנחרץ של ראש הממשלה בנימין נתניהו להימנע מפינוי בכוח של מתנחלים  כולל בהתנחלויות המבודדות שמחוץ לגושי ההתיישבות .  הפלסטינים אמנם דחו את רוב ההצעות הללו על הסף ,  אך עצם קיומן עורר סערה במערכת הפוליטית ,  והדבר גרר גינויים נחרצים מימין ומשמאל .
 תהליך השלום - כותרות אחרונותבנט תוקף : " מתנחלים יחיו בפלסטין ?  אובדן עשתונות ערכי"לבני לבנט : " ביקורת על התנחלויות אינה אנטישמיות"נתניהו הציע לקרי :  כך נשאיר מתנחלים בבתיהם
ההצעה להשאיר מתנחלים במדינה הפלסטינית אינה חדשה כלל וכלל .  היא עלתה על הפרק לראשונה במסגרת  " הבנות ביילין-אבו מאזן "  בשנת 1995 .  ביילין היה אז סגנו של שמעון פרס במשרד החוץ ;  אבו מאזן ניהל מולו משא ומתן חשאי מטעם ערפאת .  השניים גיבשו מסמך הבנות בלתי מחייב ,  שבמסגרתו הסכים הצד הפלסטיני שעשרות אלפי מתנחלים שמתגוררים מחוץ לגושי ההתיישבות ,  יוכלו להישאר בבתיהם לאחר הקמת מדינה פלסטינית .  התנאי הפלסטיני לכך היה שההתנחלויות יהפכו מיישובים  " ליהודים בלבד ",  ליישובים פתוחים שבהם יחיו פלסטינים וישראלים זה לצד זה ,  תחת ריבונות פלסטינית .  הנחת העבודה הייתה שרוב המתנחלים יעדיפו לעבור לתחומי ישראל ,  אך יש לאפשר לאלה שיעדיפו להישאר בבתיהם את הבחירה הזו .  
ביילין ואבו מאזן סיימו לגבש את מסמך ההבנות בתחילת נובמבר 1995 .  ביילין התכוון להציג את תוכן ההבנות לראש הממשלה דאז ,  יצחק רבין ,  אך הוא לא הספיק לעשות זאת לפני הרצח שקטע את תהליך השלום .  כאשר ביילין הציג את מסמך ההבנות ליורשו של רבין בראשות הממשלה ,  שמעון פרס ,  מערכת הבחירות בין פרס לנתניהו כבר הייתה בעיצומה  ופרס סירב לקבל את מסמך ההבנות ,  שכלל ויתורים ישראליים בירושלים .  עלייתו של נתניהו לשלטון חיסלה את התהליך המדיני ,  כך שההבנות הפכו ללא רלוונטיות .  
הרעיון חזר לשיח המדיני לאחר עלייתו של אהוד ברק לשלטון .  ב-5 במאי 2000 נפגשו בבית מלון בתל אביב צוותי המשא ומתן של ישראל והרשות הפלסטינית .  ברק השלים אז שנה בראשות הממשלה ובבית הלבן ישב ביל קלינטון .  ישראל ניסתה להגיע להסכם שלום היסטורי עם הרשות הפלסטינית ,  תחת הנהגתו של יאסר ערפאת .  לבית המלון הגיעו תחת מעטה של חשאיות עו"ד גלעד שר והשר שלמה בן-עמי מן הצד הישראלי ,  ומולם התייצבו אחמד קריע  ( אבו עלא )  וחסן עצפור מהצד הפלסטיני .
 בפתח הפגישה דנו שני הצוותים בסוגיית ההתנחלויות .  אבו עלא ,  שעמד אז בראש צוות המשא ומתן הפלסטיני ,  פתח את השיחה כאשר אמר : " תושבי ההתנחלויות יוכלו לקבל אזרחות פלסטינית ,  אם ירצו בכך ,  תחת מערכת חוקית אחת  זו הפלסטינית ".  שלמה בן-עמי הציע פיתרון אחר מן הצד הישראלי : " תושבי ההתנחלויות שיעדיפו להישאר בתחום פלסטין ישמרו על האזרחות הישראלית ,  אבל יהפכו לתושבי המדינה הפלסטינית ".  הוא הוסיף כי  " רוב המתנחלים ירצו לחזור לתחומי ישראל  ובמקרה כזה ,  ההתנחלויות עצמן ,  פיזית ,  יימסרו לטובת הפליטים הפלסטינים או ישמשו לכל מטרה אחרת ".  
כישלון שיחות השלום בקמפ דייויד ופרוץ האינתיפאדה השנייה הורידו את הרעיון מסדר היום .  אפילו יוסי ביילין ,  מי שהציע לראשונה את הרעיון הזה במסגרת ההבנות עם אבו מאזן ,  ויתר עליו :  בהסכם ז'נבה מ-2003 ,  שביילין היה בין יוזמיו ,  לא נכללה אפשרות של הישארות מתנחלים בשטח . " המצב הביטחוני הקשה הפך את הרעיון הזה לבלתי סביר באותה תקופה ",  הסביר ביילין בשיחה עם וואלה !  חדשות .  עם זאת ,  ביילין סבור כי כיום יש להחזיר את הרעיון לקידמת הדיון המדיני .  
ביילין מאמין כי  " הנוסחה ששני הצדדים יכולים לקבל היא לקבוע מראש שכל מתנחל שירצה בכך ,  יוכל להישאר בביתו  תחת ריבונות פלסטינית אבל עם זיקה אזרחית לישראל .  בתום תקופה מוסכמת ,  למשל עשר שנים ,  תיספר כמות הישראלים שנשארו בשטח המדינה הפלסטינית  וזו תהיה כמות הפליטים הפלסטינים שיוכלו להתיישב בישראל ".  ההיגיון מאחורי הצעתו של ביילין מעניין : " במצב כזה ,  לפלסטינים יהיה תמריץ לספק הגנה וביטחון למתנחלים ולשמור על זכויותיהם ,  כי הם יידעו שאם כל המתנחלים יברחו  פחות פליטים ייכנסו לישראל .  מצד שני ,  לישראל יהיה תמריץ לתת למתנחלים פיצויים נדיבים כדי להחזיר אותם הביתה .  שני הצדדים ירוויחו מכך ".  הפלסטינים ,  באופן רשמי לפחות ,  מתנגדים לרעיון בתוקף .  אמנם ,  אבו עלא הצהיר כי הוא תומך בהישארות מתנחלים במדינה הפלסטינית בנאום שנשא בוועידת מרצ ב-2008 ,  אך מאז הוא השמיע עמדות הפוכות לחלוטין .  אבו מאזן אמר ערב חידוש המשא ומתן כי  " אף ישראלי לא יישאר בשטח המדינה הפלסטינית ",  הצהרה שגרמה לגורמי ימין להאשים אותו באנטישמיות .  בשיחה שקיים עם חברי כנסת ממרצ בחודש אוגוסט ,  הבהיר אבו מאזן את דבריו : " התכוונתי שאיני רוצה אף ישראלי שהוא חלק מהכיבוש .  לא התכוונתי שאיני רוצה בכלל יהודים וישראלים במדינה הפלסטינית .  נשמח שיבואו כתיירים ".  
גורם ישראלי אמר הבוקר לוואלה !  חדשות כי הפלסטינים דחו על הסף את רוב הרעיונות שהאמריקנים הציגו להם בנושא ,  אך השאירו פתח לדיאלוג כאשר נשאלו לגבי הישארות המתנחלים בפלסטין  " תחת ריבונות ואחריות פלסטינית מלאה ".  באופן אבסורדי ,  המתקפה המילולית הקשה של נציגי המתנחלים בממשלה ובליכוד נגד הרעיון ,  עשויה להקל על הפלסטינים לגלות גמישות .  לעומת זאת ,  הבעת תמיכה של השר בנט וחבריו המתנחלים ברעיון - הייתה מעודדת את אבו מאזן לפסול אותו מכל וכל ,  בצורה שהייתה מציירת אותו כסרבן שלום .  נהוג לומר שהימין הישראלי סומך על הפלסטינים שיעשו בשבילו את העבודה ,  אבל הערב התברר שגם לפלסטינים יש על מי לסמוך בישראל .
  ( עדכון ראשון :  23:05 )  

נתניהו קיווה לשמוע  " לא "  מאבו מאזן - ואז בנט קפץ
הרשות הסכימה בעבר להשארת מתנחלים בפלסטין ,  אך נתניהו האמין שההתנגדות הנוכחית תציג את אבו מאזן כסרבן שלום .  אלא שאת הפיתיון שיועד ליו"ר הרשות  " בלעו "  נציגי המתנחלים

