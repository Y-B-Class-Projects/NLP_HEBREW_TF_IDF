הוכרע :  היטל הבצורת יוקפא מינואר
ראש הממשלה בנימין נתניהו הורה למנכ"ל משרדו לסכם על ההקפאה עד שובו מארה"ב .  שר האוצר יובל שטייניץ ,  שהציע שלשום לבחון את ההקפאה בפברואר ,  צפוי לתמוך בהחלטה
היטל הבצורת יוקפא החל בינואר 2010 ,  ובמקביל תידחה הרפורמה המתוכננת בתעריפי המים - כך הורה בימים האחרונים ראש הממשלה בנימין נתניהו .  שלשום ,  ערב צאתו לארה"ב ,  ביקש נתניהו ממנכ"ל משרדו אייל גבאי להגיע לסיכום בעניין בין משרדי האוצר והתשתיות עד לשובו מחר .  
בתוך כך ,  הודיע שר התשתיות הלאומיות ,  עוזי לנדאו ,  כי יגיש לממשלה הצעה שלפיה היטל הבצורת יצומצם או יוקפא ,  בהתאם לכמות המשקעים בחורף הקרוב .  עוד יציע לנדאו כי הכספים שנגבים בגין ההיטל יועברו לטיפול במשק המים - ולא יוזרמו לקופת המדינה .  באשר לרפורמה המתוכננת בתעריפי משק המים ,  הרי שזו תידחה לפי שעה ,  וכספי ההיטל ישמשו בין היתר לפיצוי תאגידי המים שייפגעו כתוצאה מהדחייה הצפויה בייקור התעריפים .  
במסיבת עיתונאים שערך אתמול משרד התשתיות ,  אמר לנדאו : " הכספים שנגבים מהיטל הבצורת מעולם לא היו מטרה עבורנו ,  אלא כלי שהביא לתוצאה חשובה - חיסכון במים ".  לדבריו ,  היעד שנקבע להיטל הוא צמצום צריכת המים בכ-10% במגזר הביתי ,  כשבפועל ,  לפי נתוני רשות המים ,  נרשמה בחודשי הקיץ ירידה של כ-15% לעומת קיץ 2008 . " היעד לקיץ הושג במלואו ואף למעלה מכך ,  ולא היינו מגיעים להישג הזה בלי ההיטל ",  אמר לנדאו .  
בכנסת העריכו כי שר האוצר ,  יובל שטייניץ ,  צפוי להסכים להקפיא את ההיטל מינואר 2010 ,  חרף הודעתו שלשום כי יש לבחון את הקפאת ההיטל רק בסוף החורף .  בעקבות חשיפת TheMarker שלשום על החלטת נתניהו להקפיא את ההיטל ,  דנה בכך אתמול ועדת הכספים .  יו"ר הוועדה ,  ח"כ משה גפני  ( יהדות התורה )  ,  הודיע שהוא מאפשר לממשלה לגבש את הצעתה בעניין הקפאת ההיטל והפחתת ההתייקרויות בתעריפי המים בתוך כעשרה ימים .  
הוא איים שהוועדה תקדם הצעת חוק פרטית אם הממשלה לא תגיש הצעה בפרק זמן זה .  בהתייחסו למחלוקת בין האוצר למשרדי ראש הממשלה והתשתיות בדבר המועד להקפאת ההיטל ,  אמר גפני : " משרדי הממשלה לא משדרים בקול אחד .  התייקרות התעריפים גרועה יותר מהיטל הבצורת ". 
סגן הממונה על התקציבים באוצר ,  עמית לנג ,  הודיע כי  " יש לבחון את ההיטל רק בסוף פברואר .  עדיין מוקדם להחליט על שינוי .  ככל שיהיו יותר משקעים יהיה אפשר לשקול את ההקפאה ".  
מנכ"ל משרד רה"מ גבאי אמר בוועדה כי  " ההיטל נועד לגרום לחיסכון במים ולשינוי קבוע בהרגלי הצריכה .  איננו יודעים עדיין אם הושג שינוי קבוע .  צריך לשקול הקפאה של ההיטל ,  אך אחרי שבוע של גשם - זה עדיין מוקדם ".  
ח"כ אמנון כהן  ( ש"ס )  ,  העומד בראש צוות של ועדת הכספים להקפאת היטל הבצורת ,  אמר כי  " בחורף ,  שבו אין צריכה גבוהה של מים ,  אפשר להקפיא את ההיטל החל בנובמבר 2009 ועד מארס 2010 ".  כהן הודיע שבהצעת החוק שגיבש הצוות יוצע לבטל את חיוב הנכים ,  שייזכו בהקלות בתשלום ההיטל .  כמו כן ,  תוארך עד סוף דצמבר 2009 חובת הדיווח לתאגידי המים על מספר הנפשות בכל משפחה .  
מפלגת קדימה אמרה בתגובה כי  " הקפאתו של היטל הבצורת יצא לדרך .  נתניהו איבד את הרוב הפרלמנטרי בחוק הבצורת .  גם אם יימשך הזיגזג והגמגום הפוליטי עוד כמה ימים ,  ייאלץ נתניהו להתקפל מאחד המסים האלימים ביותר שניסה להטיל על הציבור ". 

הוכרע :  היטל הבצורת יוקפא מינואר
ראש הממשלה בנימין נתניהו הורה למנכ"ל משרדו לסכם על ההקפאה עד שובו מארה"ב .  שר האוצר יובל שטייניץ ,  שהציע שלשום לבחון את ההקפאה בפברואר ,  צפוי לתמוך בהחלטה

