נתניהו : " לבנון אחראית לפרובוקציה בצפון "
 ראש הממשלה התייחס לתקרית הירי בגבול הצפון ואמר כי  " ישראל תגיב על כל ניסיון להפר את השקט ".  ברק : " מצפה לגינוי של הקהילה הבינלאומית "
 תגובות חריפות מגיעות הערב  ( שלישי )  מירושלים בעקבות תקרית הירי בגבול הצפון בה נהרג מג"ד צה"ל במילואים סא"ל דב הררי .  ראש הממשלה בנימין נתניהו אמר כי  " ישראל רואה בחומרה רבה את ההתקפה על חיילי צה"ל .  מדובר בהפרה בוטה של החלטת מועצת הביטחון 1701 ".  ראש הממשלה הוסיף כי הוא רואה בממשלת לבנון אחראית ישירה ל"פרובוקציה אלימה זו כלפי ישראל .  ישראל הגיבה ותגיב גם בעתיד בתקיפות על כל ניסיון להפר את השקט בגבול הצפון ולפגוע בתושבי הצפון ובחיילים המגנים עליהם ". 
גם שר הביטחון אהוד ברק הגיב לתקרית .  בהודעה שיצאה מלשכתו הזהיר ברק את ממשלת לבנון מפני המשך ההתגרויות בכוחות צה"ל ,  ודרש ממנה  " לחקור מי עומד מאחורי הפיגוע הרצחני ".  כמו כן ברק קרא לכוחות יוניפי"ל בדרום לבנון למלא את שליחותם וחובתם ,  לפעול בנחישות למניעת אירועים דומים ,  לחקור את האירוע ,  ולמנוע את המשך ההתגרויות של צבא לבנון .  עוד אמר ברק כי הוא מצפה מהקהילה הבינלאומית  " שתגנה את המעשה הנפשע ". 
ברק הבהיר כי  " צה"ל ימשיך לפעול בנחישות ובנחרצות להגנת תושבי ישראל וגבולותיה הריבוניים של ישראל .  ישראל חפצת שלום והוכיחה זאת כאשר הסיגה את כוחותיה בשנת 2000 לקו הגבול הבינלאומי .  אולם ,  ישראל לא תסבול בשום אופן פגיעה בחייליה או באזרחיה בשטחה הריבוני ". 
יו"ר האופוזיציה ציפי לבני השמיעה דברים מתונים יותר .  היא אמרה כי  " היום אירע אירוע קשה מאד שהוא תזכורת נוספת לכך שישראל נמצאת בשכונה קשה והיא עדיין נאלצת להילחם על קיומה .  בין ישראל ובין לבנון אין סכסוך פתוח .  ישראל חזרה בשנת 2000 לקו הבינלאומי ובפועל מה שרואים היום זה שישנם גורמים שמקשים על ממשלות למלא את תפקידן ". 
לבני הוסיפה ,  כי היא מקווה שהאירוע הנקודתי של היום יישאר כזה . " ממשלת לבנון התחייבה לפרק את חיזבאללה מנשקה וזה מה שמצופה ממנה .  האירוע היום קרה בין צבאות .  התפקיד עכשיו של הנהגות בישראל ובלבנון הוא לקיים את האחריות המדינתית שלהן ,  להשאיר את האירוע הנקודתי כאירוע נקודתי ולא לאפשר למי שרוצה להבעיר את האזור לעשות כן .  הממשלות אחראיות כלפי הציבור שלהן וממשלת לבנון צריכה לזכור זאת ". 
בחילופי אש בין כוחות צה"ל לצבא לבנון ליד משגב עם נהרג דב הררי ,  קצין צה"ל במילואים בדרגת סגן אלוף .  הררי בן ה-45 ,  אב לארבעה ,  התגורר בנתניה ושירת כמפקד גדוד החי"ר 920 שהוצב בגזרה .  בתקרית נפצע באורח קשה סרן עזרא לקיה מכפר הרי"ף ששימש כמפקד פלוגה בגדוד .  הודעה נמסרה למשפחות .  לקיה פונה במצב בינוני לבית החולים אולם לאחר בדיקה ראשונית הוגדר מצבו כקשה אך יציב .  מנהל חדר המיון של בית החולים רמב"ם ,  ד"ר שלומי ישראלי ,  אמר כי  " החייל הגיע עם פציעת חזה ,  נותח והועבר לטיפול נמרץ .  מצבו יציב ואין סכנה לחייו ". 

נתניהו : " לבנון אחראית לפרובוקציה בצפון "
 ראש הממשלה התייחס לתקרית הירי בגבול הצפון ואמר כי  " ישראל תגיב על כל ניסיון להפר את השקט ".  ברק : " מצפה לגינוי של הקהילה הבינלאומית "
 
