מבוגרים אחראים ,  וטעם של החמצה
זמן מה לאחר שחמאס הודיע כי הפסקת האש נכנסת לתוקפה ,  וחסך מעצמו תגובה ישראלית כואבת ,  נחת על הארץ מטח של טילים ורקטות .  איש אינו מופתע .  מפני שנוצרה מעין מסורת כזאת בסיבובי הלחימה הקודמים כאילו לפלשתינים מגיעה זכות המכה האחרונה .  לאחר שריקת הסיום ,  בזמן פציעות .  למה ?  ככה .  אין סיבה תבונית ואין הצדקה .
 יתכן כי זה רצונה הסמוי של הנהגת חמאס .  אפשר שהיא עוצמת עין לנוכח סרבנות הארגונים היותר-קיצוניים ,  שממרים את פיה .  אפשר שהיא מתכוונת ברצינות ,  אבל איבדה את כוחה לכפות את רצונה עליהם ,  והגולם האיראני קם על יוצרו ברצועת עזה .  כל התסריטים מאוסים .
 עזות המצח הפלשתינית שזורה בעמדה המצרית ,  שבמקום להתנצל בפני ישראל על כי משטחה הריבוני יצאה מתקפת הטרור בנגב ,  אין היא מסתפקת בהבעת הצער של אהוד ברק על הטרגדיה שאירעה בשוגג לחמישה חיילים מצרים .  רק שכל הצמרת הישראלית מהלכת על בהונות - אתמול היה זה תורו של שמעון פרס - שמא יופיטר המצרי בדמותו של חוסיין טנטאווי יכעס .  
נציגים מצרים מחרפים ומגדפים את ישראל ,  ואילו מועצתה הצבאית העליונה שתפסה את השלטון בכוח דורשת כי מנהיגים בירושלים יצנזרו את התבטאותם הביקורתית על המתרחש בקהיר .
 אפשר להבין מדוע בנימין נתניהו ואהוד ברק העדיפו לנהוג במתינות .  כמבוגרים אחראים היה עליהם להביא בחשבון שלושה מרכיבים הכופים עליהם איפוק :  תאריך היעד לדיון בעצרת האו"ם על כינון חד צדדי של מדינה פלשתינית ,  רגישות מרבית ליציבותו של המשטר במצרים עד לבחירות ,  והערכה כי עופרת-יצוקה 2 לא יוכל להסתיים כקודמו ועלול להחזיר את ישראל לשלוט ברצועה .  איש אינו רוצה בכך ,  גם אם ישיר שירי תהילה לעזה כחלק מארץ אבותינו .
 אין ביטחון כי הפסקת האש בדרום הארץ תתקיים למשך זמן .  הטרור הוא מצת להצית את המזרח התיכון .  מחבלים מיהודה ושומרון שעלולים לפגוע בירושלים יגררו תגובה ישראלית קשה במיוחד ,  ומייד יתייצבו ערביי ישראל ומדינות הליגה לצד הטרור .  אין להם בעיה בנדון ,  ואין אצלם שום פובליציסט שיעיר על כך .
 ההנהגה הלאומית חייבת לתת דעתה לכך ,  שעם כל ההבנה לנטייתה להחזיר את השקט על כנו מהר ככל האפשר - הסיבוב האחרון הסתיים בטעם מר שמא הזוועה אשר זרעו הפלשתינים בישראל היתה שטנית ,  ואילו המענה הצה"לי ככל שהיה חזק הפך בנסיבות אלה לקטן מדי ,  מצומצם מדי ,  מאוחר מדי .
 
מבוגרים אחראים ,  וטעם של החמצה
nan
