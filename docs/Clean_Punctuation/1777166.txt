הבשורה הגיעה לכביש 1 :  נפתח הנתיב המהיר
הנתיב החדש מחבר בין מחלף נתב"ג למחלף קיבוץ גלויות בתל אביב ,  וצפוי להקל בצורה משמעותית על עומסי התנועה בכבישים באיזורים אלו .  טווח האגרה ינוע בין 6 ל-20 שקלים ,  בהתאם לעומס
הנתיב המהיר בכביש מספר 1 לכיוון תל אביב נפתח הבוקר  ( שישי )  לראשונה .  היום אמנם לא מורגשים עומסי תנועה כבדים ,  אך החל מיום ראשון הנהגים באיזור צפויים להרגיש הקלה משמעותית בצפיפות בכבישים .  התנועה מתבצעת ממזרח למערב- החל במחלף נתב"ג ועד מחלף קיבוץ גלויות בכניסה לתל אביב .  מדובר ,  בסך הכל ,  ב-13 קילומטרים של נתיב המקביל לכביש ירושלים-תל אביב .  
הנסיעה בנתיב חופשית מתשלום עבור תחבורה ציבורית ,  רכבים בעלי ארבעה נוסעים ויותר ,  ולבעלי תו נכה .  לכלי רכב דו גלגליים ישנה הנחה של 50% על שימוש בו .  כמו כן ,  עם פתיחת הנתיב נפתח גם מגרש חניה באזור נתב"ג בו יוכלו נהגים להשאיר את רכבם ולנסוע בשאטלים בחינם לתוך תל אביב במטרה להקל על העומס .  
התשלום על השימוש בנתיב ישתנה בהתאם למידת העומס על הכביש .  ככל שהנתיב יהיה פתוח יותר ,  המחיר יהיה זול יותר ,  ולהיפך .  טווח המחירים ינוע בין 6 שקלים כאשר הנתיב פתוח ל-20 שקלים כאשר ייכנסו אליו כלי רכב רבים .  בכל מקרה ,  מבטיחים בחברה המפעילה ,  לא יווצר עומס בנתיב .  במטרה להתמודד עם מכוניות שיתקעו או עם תאונות דרכים בנתיב ,  נבנו פתחי חירום דרכם יוכלו לחלץ את כלי הרכב שנפגעו .
 במסגרת הנתיב ,  ייחנך גם מתחם  " חנה וסע "  באזור נתב"ג עם למעלה מ-2,000 מקומות חנייה .  החניון יעמוד לרשות הנהגים ללא תשלום לאורך כל שעות היום ,  עד חצות בכל לילה .  מי שישאיר את הרכב בחניון אחרי חצות ,  יחויב ב-50 שקלים .  השאטלים יפעלו מהשעה 6:00 בבוקר עד השעה 23:00 בלילה ברציפות ,  ויובילו את הנוסעים אל תל אביב .  עם זאת ,  ההסעות לא יפעלו בימי שישי ובערבי חג .
 בניית הפרויקט החלה בשנת 2006 ונעצרה לתקופות מסוימות ,  בעלות כוללת של חצי מיליארד שקלים .  שר התחבורה ,  ישראל כ"ץ ,  אמר בעבר שבהתאם למידת ההצלחה של הפרויקט ,  ישקלו פרויקטים דומים בכניסות הצפוניות לתל אביב .  הזכיין הפרטי שזכה במכרז וביצע את הפרויקט הוא חברת  " שפיר הנדסה ".  החברה תתפעל את הפרויקט עבור המדינה ב-30 השנים הקרובות והתשלום עבור השירות אמור לכסות את עלות הבנייה .
 אתמול נערכה מסיבת עיתונאים חגיגית להשקת הנתיב בהשתתפות ראש הממשלה בנימין נתניהו ושר התחבורה ישראל כ"ץ .  נתניהו ציין בחיוך כי  " עכשיו תתאפשר זרימה של תנועה מהירה גם בלי צ'קלאקה ".  בנוסף הביע את שביעות רצונו מהפרוייקט ואמר כי  " ישראל נעה ברוח הזמן .  השינויים שעומדים להיות בכביש הנתיב המהיר מדהימים מבחינת היצירתיות והתעוזה שמתבטאים בפרוייקט ". 

הבשורה הגיעה לכביש 1 :  נפתח הנתיב המהיר
הנתיב החדש מחבר בין מחלף נתב"ג למחלף קיבוץ גלויות בתל אביב ,  וצפוי להקל בצורה משמעותית על עומסי התנועה בכבישים באיזורים אלו .  טווח האגרה ינוע בין 6 ל-20 שקלים ,  בהתאם לעומס

