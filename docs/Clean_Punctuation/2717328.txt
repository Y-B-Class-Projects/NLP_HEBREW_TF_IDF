אזהרה :  בנט מנסה לטמטם אתכם
לפי ההגיון של שר הכלכלה ,  גם דוד בן גוריון ומנחם בגין היו אנטי-ציונים מובהקים כשוויתרו על חלקים מהארץ המובטחת .  פרופ' רוזנברג סבור שבנט וחבריו מובילים לקץ הציונות 
" אבותינו וצאצאינו לא יסלחו למנהיג שיחלק את הארץ "  - זו כותרת נאומו של השר נפתלי בנט בכנס השנתי של המכון למחקרי ביטחון לאומי .  סביר להניח שכבוד השר עשה שיעורי בית לפני הנאום ובדק היטב את ה"אמיתות "  אותן הוא מבקש להעביר לציבור .  היה זה נאום אידיאולוגי ,  לכאורה ,  אך בפועל ,  הייתה הפחדה מכוונת וניסיון לסגור חשבון עם נתניהו .  ננסה להתחקות אחר  " האמיתות "  של בנט .  
נתחיל בכותרת :  לפי הגיונו של בנט ,  דוד בן גוריון ומנחם בגין אשר הסכימו על חלוקת הארץ היו ודאי אנטי-ציונים מובהקים וייזכרו לדיראון עולם על הסכמתם לחלק את הארץ .  התנועה הציונית ומנהיגיה ,  לדידו של בנט ,  מכרה את ערכיהם לשטן בהסכמתם לחלק את הארץ בשנת 1937 וב-1947 כאשר האו"ם החליט להקים שתי מדינות בארץ ישראל .  בן גוריון ,  לו היה חי ,  היה צריך לעמוד למשפט בפני בנט וחבריו על כך שהסכים לתכנית החלוקה .  מה שבן גוריון ומנהיגים אחרים של הישוב יהודי בארץ ישראל וראשי התנועה הציונית עשו בשנת 1947 הוא מכירת ארץ ישראל לעמלק אליבא דה בנט .  נכון שקמה מדינה יהודית במחיר דמים עצום ,  אך היה זה מעשה נלוז שכאמור לא ייסלח לעולם לא לאבותינו ולא לצאצאינו .  
זאת ועוד ;  בנט גם קבע בנאומו כי  " משמעות הציונות היא ריבונות ,  אם אין ריבונות אין ציונות ".  והאמת היא שזו אבחנה נכונה .  אך אליה וקוץ בה :  מדינת ישראל שהוקמה ב-1948 זכתה לריבונות ועצמאות .  האם זו עובדה בטלה ?  ודאי שלא .  בנט איננו מתכוון לריבונות במובן הערטילאי של המושג ריבונות ,  הוא מתכוון לריבונות בכל שטחה של ארץ ישראל ,  ואם אין אפשרות ריאלית ,  אז רק ביהודה ושומרון .  זו קביעה מדעית מעניינת ,  היינו ריבונות ישראל תיעלם ברגע שהיא תוותר על מרבית השטח של יהודה ושומרון .  
לעומת זאת ,  ישראל תמשיך להיות ריבונית לכשיסופחו אליה מיליוני ערבים כפי שבנט רוצה ,  אלא שריבונות זו תועמד במבחן יומיומי אלא אם בנט יצליח להעלים את הערבים הגרים באותם שטחים .  אין בכלל ספק שבנט יודע איך עושים זאת תוך כדי קבלת מחיאות כפיים סוערות של העולם .  ואם לא יצליח ,  אז תהיה מדינה אחת בלבד ,  לא יהודית ולא ערבית ,  אלא דו-לאומית .  אין ספק שיהיה כאן גן עדן .  
גם מנחם בגין אשר חתם על הסכם שלום עם מצרים ודאי ייזכר ,  על פי בנט ,  לדיראון עולם כי הרי הוא אשר החליט להחריב את כל היישובים בסיני ולהחזיר את כל השטח ,  עד הגרגר האחרון ,  למצרים .  לפי בנט ,  בגין ודאי מסמל את הגלותיות היהודית ,  מוג לב שהפקיר את היהודים לידי אויביהם .  זה נלוז וזה מבחיל .  
בנט ודאי מכיר היטב את מעמדם המשפטי של שטחי יהודה ושומרון אך בוחר להתעלם מכך או לטמטם את הציבור .  אף לא גרגר אחד מתוך יהודה ושומרון איננו בריבונות אזרחית ישראלית ,  אלא תחת שלטון צבאי .  זו אינה הגדרה של שונאי ישראל אלא של ממשלות ישראל לדורותיהן .  מי שטעון שאין ציונות ללא ריבונות עליו חלה החובה להסביר מדוע ישראל לא החילה את החוק והמשפט האזרחי ביהודה ושומרון עד היום .  אז המשתמע מכך הוא שכן יש ציונות ,  אליבא דה בנט ,  ללא ריבונות .  בנט מתבקש לחזור שוב וללמוד את הפרק במדעי מדינה העוסק במאפייני הריבונות .  
ראש הממשלה דרש ,  בצדק ,  שבנט יתנצל על דבריו החריפים כנגדו אחרת יפוטר לאלתר .  בנט יודע שכוונתו של ראש הממשלה לא הייתה להכריח יהודים להישאר תחת ריבונות פלסטינית אם וכאשר יגיעו לצדדים להסדר שמשמעותו כל גושי ההתיישבות הגדולים בידי ישראל .  הישובים המבודדים יתפנו מרצונם כי ראש הממשלה איננו רוצה להיות המפרק הלאומי .  פשוט מאוד .  
בנט וחבריו מייצגים את הגישה הדתית-מדינית הפונדמנטליסטית שאינה פתוחה לא רק לשום פשרה עם הפלסטינים אלא היא רואה בהתיישבות ביהודה ושומרון שליחות דתית עמוקה .  הם מאמינים שניתן לשלוט על מיליוני ערבים ללא שום בעיה .  ראש הממשלה סבור אחרת ,  לפחות פומבית ,  לכן מתנהל המשא ומתן .  בנט רוצה לטרפד אותו על ידי התקפות חסרות מעצורים על ציפי לבני ועל ראש הממשלה .  
הכותב הוא היסטוריון ומתמחה בביטחון לאומי
מעוניינים לפרסם מאמר במדור הדעות ?  כתבו לנו למייל op-ed@walla.net.il 

אזהרה :  בנט מנסה לטמטם אתכם
לפי ההגיון של שר הכלכלה ,  גם דוד בן גוריון ומנחם בגין היו אנטי-ציונים מובהקים כשוויתרו על חלקים מהארץ המובטחת .  פרופ' רוזנברג סבור שבנט וחבריו מובילים לקץ הציונות

