 " רק לא ביבי "  לא מספיק
הסיסמה של קואליציית הרצוג-לבני-לפיד-כחלון לא מבטיחה תמורה מהותית בחיים בישראל ,  אלא אקט טקטי של הפלת היריב והחלפתו בשלטון .  הם לא מציעים שינוי לבד מהשלט על דלת לשכת ראש הממשלה
בשלהי מערכת הבחירות לנשיאות ארה"ב ב- 2008 ,  כשלכולם היה ברור שברק אובמה הוא כנראה הנשיא הבא והאיש החזק בעולם החופשי ,  דסקסו העיתונים האמריקנים את סוד הצלחתה של הסיסמה  " change we can believe in "   תקווה שאנו יכולים להאמין בה .  כמה מהעיתונאים תהו מדוע לא בחר אובמה במוטו פשוט יותר ,  כמו  " change "  או  " change for America "  וכו' ,  ומדוע התעקש למכור לציבור סיסמה מורכבת יחסית המחייבת אותם  " להאמין "  בשינוי לפני שהם הולכים אחריו .
 התשובה היתה בערך כזאת :  אנשיו של אובמה חשבו ש"תקווה "  היא לוקש שנמכר לבוחרים כבר הרבה מאוד שנים ,  ובדרך כלל הובילה אותם לאכזבה .  ולכן הגיע הזמן למכור להם משהו  " אמיתי "  שהם יכולים להאמין בו ,  משהו שהוא בהישג ידם ,  ושאינו תלוי רק בהחלפת היריב .  במילים אחרות : " שינוי "  הוא אקט טקטי של הפלת היריב והחלפתו בשלטון . " אמונה בשינוי "  סוחפת אותך למחוזות אחרים .  
שש שנים אחרי ה"מהפך "  העצום הזה בפוליטיקה האמריקאית ,  חבר המושבעים עדיין לא פסק אם אובמה היה הצלחה או כישלון ,  ומה נשאר מהתקווה והאמונה שנטע בבוחריו .  אבל לפחות הוא התיימר .
 ומה אצלנו ?  פעם דרשנו  " תקווה שאפשר להאמין בה ",  כמו  " שחר של יום חדש "  או  " מזרח תיכון חדש "  או לפחות  " סוציאל-דמוקרטי ".  היום אנחנו מסתפקים בתקווה מאוד מצומצמת שמתמצאת בשלוש מילים : " רק לא ביבי ".  כמו הסיסמה החרוטה על פסל החירות : " הבו לנו את העייפים ,  העניים ,  ההמונים המצטופפים ,  חסרי הבית וכו' ".  רק תביאו משהו .  הפוליטיקה הישראלית מוכנה לכל תרגיל לוליינות שרק אפשר להעלות על הדעת בכדי להביא לקואליציה חלופית ,  והיא מוכרת למצביע הישראלי אשליות אפורות-במתכוון ,  ללא מעוף ,  תכנית או תקווה אמיתית .  

בשביל לבסס את המיקרו-תקווה הזאת להחליף את השלטון הקיים ב"משהו ",  לא צריך אפילו לדבר עוד על מעמד הביניים או יוקר המחיה ,  בוודאי לא על  " הסכם מדיני "  גדול ורחב ,  שינוי שיטת הממשל ,  או מלחמה אמיתית בשחיתות .  להיפך :  תצביעו ללבני  " הבשלה "   ( ממתי פוליטיקאי נמדד באותם ערכים כמו אבוקדו ?  )  ותקבלו את אביגדור ליברמן עם עננות השחיתות שבקושי הוסרו מעליו ,  את גדעון סער שכבר ראה את דוד הולך והספיק לו ,  את משה כחלון שעשה רפורמה אחת  ( חשובה )  ורוכב עליה לעננים כאילו מדובר בפיצוח האטום ,  את שר האוצר הכושל יאיר לפיד  ( שישב בשקט שנה וחצי ליד ראש ממשלה  " מנותק "  לטענתו )  ואת יצחק בוז'י הרצוג ,  שאך אתמול למד להתגבר על הביישנות הפוליטית בנאומיו ,  ועדיין מציג כריזמה של קרפיון .  ובין החבורה הזאת ,  מה בדיוק הקשר ?  בירה נשר .  
אינני טוען שאלה אנשים בלתי-ראויים .  נהפוך הוא :  קוטנם בראוייתם .  כל מה שהם מציעים זה את היותם  " ראויים "  יותר מנתניהו .  איך אמרה ציפי לבני לפני כמה ימים ?   " בכיף ".  אכלתם במסעדת ביבי ולא נהניתם ?  אז בואו למסעדה שלי ויהיה לכם כיף .  מה נגיש לכם בארוחת הערב שלא הגישו במסעדה הכושלת ההיא  ( שעד לפני חמש דקות הייתי שותפה בה )  ?  לא יודעת .  אבל יהיה כיף .  
מרכיבי הקואליציה העתידית המדומיינת זקוקים להלחמה בעזרת ה"דבק המשוגע "  שנקרא אנטי-ביבי ,  מכיוון שאחרת יהפכו לפרודות עוד לפני שיעקב אילון  ( חיים יבין החדש )  יספיק להכריז  " מהפך ".  הם לא ימין ולא שמאל ,  לא סוציאליסטים ולא ליברלים ,  לא מטיפי שלום ולא שוחרי מלחמה ,  לא בוערים באמונה יוקדת למען ארץ ישראל ולא חדורים בפיכחון מדיני אמיץ .  משום כך הם  ( וגם אתם )  יתקשו להחליט מי יוביל את השיירה .  זה קצת מזכיר את הטריו של דן מרידור ,  אמנון ליפקין-שחק ,  ואיציק מרדכי ,  שרצו להחליף את נתניהו עם מפלגת המרכז ,  ובסוף החליטו על יו"ר בסקר  ( או שקר )  כלשהו .  הסוף של המפלגה ההיא ידוע  הוא התחיל פחות או יותר בנאום הבכורה של היו"ר ליפקין-שחק .  אולי קואליציית  " רק לא ביבי "  צריכה להטיל מטבע כדי להחליט מי יוביל .  זה יחסוך לכולנו זמן וכאב ראש .  
בעצם ,  לליפקין-שחק הייתה לפחות תקווה שאפשר להאמין בה :  הוא הציע לנו  " לחייך "  יותר .  ליבני-בוז'י-ליברמן-סער-כחלון-לפיד ,  שינסו לייצר כאן אלטרנטיבה בחודשים הקרובים ,  אפילו לא מבקשים את זה .  הם רק רוצים שתאמינו שאפשר לשנות .  לא את המדינה ,  המצב ,  הכלכלה ,  התרבות השלטונית או מחירי הדלק  הם רק מבקשים שתאמינו שאפשר לשנות את השם על דלת משרדו של ראש הממשלה .  
לפרסום מאמרים בוואלה !  דעות לחצו כאן
המאמרים המתפרסמים במדור הדעות משקפים את עמדת הכותבים בלבד  

" רק לא ביבי "  לא מספיק
הסיסמה של קואליציית הרצוג-לבני-לפיד-כחלון לא מבטיחה תמורה מהותית בחיים בישראל ,  אלא אקט טקטי של הפלת היריב והחלפתו בשלטון .  הם לא מציעים שינוי לבד מהשלט על דלת לשכת ראש הממשלה

