זה הכל רק משחק של דמעות
עבור כמה כלי תקשורת מרכזיים אשר היו מעורבים מרצונם או שלא במערכת הבחירות - תוצאותיה עשויות לקבוע את עתידם ;  בישראל היום צוהלים ,  בידיעות אחרונות כבר מבינים שהחינמון מבית אדלסון כאן כדי להישאר ,  ברשות השידור חוששים ,  ודווקא בערוץ 10 מסרבים להפגין פסימיות
מערכת הבחירות לכנסת ה-20 הסעירה בחודשים האחרונים את כלי התקשורת גם מבחוץ ,  אבל גם מבפנים .  עבור כמה כלי תקשורת מרכזיים - ערוץ 10 ,  העיתונים ישראל היום וידיעות אחרונות ורשות השידור - תוצאות הבחירות עשויות לקבוע במידה לא מועטה את עתידם .  המונח  " תקשורת חופשית "  נתון בישראל לפרשנות ,  שכן ידו הארוכה של השלטון מצליחה לא פעם להגיע אל חדרי העריכה והשידור ,  והניסיונות לנתק את התלות של התקשורת בפוליטיקאים תלויה לא מעט במאזן הכוחות הפוליטי בעצמו .  כעת ,  עם פרסום תוצאות האמת ,  ברור שמאזן הכוחות הזה רק התחדד .  האם וכיצד זה ישפיע על עתידם כל כלי התקשורת ,  ומה התחושה היום באותם חדרי שידור ועריכה ?  

מבין כל גופי התקשורת בישראל רשות השידור נמצאת בימים אלה יותר מכולם בלימבו של ממש .  החוק שמשרטט את סגירת הרשות ופתיחתה בצורתה החדשה אמנם כבר נחקק ויצא אל הפועל ,  אבל קצוות רבים עדיין נותרו פרומים .  כך למשל המנכ"ל הזמני המיועד אלדד קובלנץ עוד לא מונה ועדיין לא התקבלו כל האישורים לכניסתו לתפקיד ,  וכך גם חברי הדירקטוריון של הרשות עוד לא תפסו את כיסאותיהם .  רבים מעובדי הרשות שצפויים להיות מפוטרים בעוד כחצי שנה קיוו ששלטון חדש יטרוף את הקלפים ויוביל שינויי חקיקה ברפורמה שייטיבו עמם .  אלה - התבדו .  
ראשית ,  נפתח בבשורה עבור מתנגדיו של גלעד ארדן ,  שר התקשורת היוצא ,  אשר על פי הערכות צפוי להתמנות כעת לשר חוץ . " ארדן יבקש להשאיר אצלו את הטיפול ברפורמה ברשות השידור על מנת להשלימה כראוי ולהביא לביטול האגרה כמה שיותר מהר ",  אומר לוואלה !  ברנז'ה שלשום  ( חמישי )  אחד ממקורביו .  הרפורמה אותה הוביל נחשבת לבייבי של ארדן ,  היא קודמה בתמיכת נתניהו ,  וכעת עם הישארותו בשלטון היא צפויה להיות מושלמת כמתוכנן - אכזבה קשה למתנגדיו של ארדן בתוך הרשות . " מי שקיווה שהשמאל יעשה איזה שינויי חקיקה שייטיבו עם העובדים הפורשים כבר איבד תקווה ",  אומר גורם בכיר ברשות . " שמענו בדיונים פוליטיקאים מהשמאל שמסכימים איתנו שהרפורמה הזו עשתה עוול לעובדים הפורשים ושצריך לעשות שינויי חקיקה ,  אבל זה כבר לא יקרה ". 
אז איפה הדברים עומדים מבחינתכם ?   
" החוזים של כולנו הוארכו עד לסוף ספטמבר ,  שזה התאריך שבו כולנו מפוטרים .  את מי יקחו לרשות החדשה או כמה אנשים יקחו - אין לאף אחד מושג .  איך יממנו את הפרישה של העובדים ?  מאיפה האוצר יביא את הכסף ,  וכמה כסף הוא יביא ?  זה תלוי במי יהיו שרי התקשורת והאוצר .  מבחינתנו אנחנו באותה אי וודאות שהיינו בה לפני הבחירות .  אנחנו עדיין מקווים שהחוק הזה יחקק מחדש ,  אבל נראה שאין לזה סיכוי ".  
ודבר נוסף :  מערכת הבחירות הזו הייתה הראשונה שבה ברשות השידור לא הייתה הנהלה המזוהה עם הליכוד ,  שכן בפועל אין כלל הנהלה לרשות וזו מנוהלת על ידי כונס הנכסים הרשמי . " כל האנשים שהיו חייבים לראש הממשלה את המינוי שלהם כבר לא ברשות השידור ",  אומר בכיר אחר ,  שמתייחס למנכ"ל הרשות הקודם יוני בן מנחם וליו"ר הרשות הקודם אמיר גילת - שניהם נחשבים למקורבי נתניהו ושניהם הודחו בשנה החולפת .  כאשר אין הנהלה להתחנף אליה ,  הרשו לעמם עובדי הרשות לשחרר קיטור .  
כך למשל הסרטון של נתניהו ששם אותם בכפיפה אחת עם פעילי חמאס - הוציא מהם תגובות זועמות כלפי מפלגת השלטון ,  תגובות שנדיר היה למצוא בעבר מכלי תקשורת שאנשיו קראו רק לפני חצי שנה לעובדים להתפקד לליכוד . " הניתוק מהפוליטיקאים והבחישות שלהם - אנחנו כבר אחרי זה ,  הרגשנו את זה גם בסיקור של מערכת הבחירות ",  מוסיף הגורם .  רשות השידור בעיצומו של תהליך בנייה והתחדשות ,  אנחנו על דרך המלך ,  והכל ימשיך להתקדם כמתוכנן ".  
היחסים העכורים בין לשכת ראש הממשלה בנימין נתניהו לבין אנשי חדשות 10 הלכו והעכירו ככל שהתקרב מועד פתיחת הקלפיות ,  מהסירוב של נתניהו להתראיין לרביב דרוקר אשר נחשף בוואלה ברנז'ה ועד הגירוש של צוות חדשות הערוץ שהוזמן לראיין אותו במעונו הרשמי .  מעבר  " גב האומה "  למסך ערוץ 10 השלים את הביקורת העיתונאית על ראש הממשלה בעקיצות סאטיריות לכיוונו בתקופת הבחירות הרגישה ,  והאיבה ההדדית הלכה והתגברה .  במקביל ,  הגלדים של אנשי הערוץ מהמאבק המתוקשר שניהלו רק לפני שלושה חודשים להארכת זיכיון השידורים שלהם בחצי שנה נוספת עדיין טריים - ובערוץ מקווים שלא יהיה צורך לחזור עליו שוב ולהתרפס בפעם המי יודע כמה בפני פוליטיקאים ,  כי הסיכוי לישועה מהכיוון הזה תהיה קטנה עד אפסית .  
כבר ביום ראשון הקרוב יגיש ערוץ 10 לרשות השנייה בקשה לקבלת רישיון שידורים שאמור לאפשר לו לשדר באופן חופשי למשך השנים הקרובות ,  במידה והוא יעמוד בכל התנאים ,  בהם הצגת איתנות פיננסית .  החתימה הסופית על הרישיון תהיה של שר התקשורת ,  כיום - בנימין נתניהו ,  ובתום המשא ומתן הקואליציוני - מי יודע .  שמותיהם של לפחות חמישה חברי כנסת ממפלגת השלטון עלו בהקשר זה ,  וקשה לצפות האם לזהות שר התקשורת תהיה השפעה של ממש על הסיכויים של ערוץ 10 לקבל זיכיון שידורים אבל בערוץ משדרים אופטימיות ובטחון באשר לעתידו לאור נתוני הרייטינג והנתונים הפיננסיים המעודדים .  עיתונאים בערוץ ששוחחו שלשום עם וואלה !  ברנז'ה שלא לציטוט מסרבים להפגין פסימיות באשר לתוצאות הבחירות ,  גם כאשר מזכירים להם את הסירובים של נתניהו להתראיין לערוץ ואת יחסו הכללי אליו . " באופן אישי הייתי מעדיף לראות ממשלה מסוג אחר ,  אבל כעיתונאי אתה עושה את אותה העבודה בלי קשר למי ממלא איזה תפקיד ",  אומר אחד הכתבים ,  ודברים דומים נשמעים גם מפי בכירים בערוץ .  
לאור היחס של נתניהו לערוץ כפי שראינו בימים האחרונים ,  שבדסק החדשות שלכם היו מעדיפים ראש ממשלה שמפגין יותר סימפטיה לערוץ ,  לא ?   
" חדשות 10 מתחזקת ,  ראינו את זה בנתוני הרייטינג של ערב הבחירות ,  וזה מה שאנחנו מתעסקים בו ולא מי ניצח או הפסיד ".  
ודבר נוסף :  כמה ימים לפני הבחירות נפגש ראש הממשלה עם בכירים בחברת החדשות המתחרה ,  זו של ערוץ 2 ,  ואמר להם כי הפיצול של ערוץ 2 אותו הוא הקפיא לפני הבחירות - עדיין עומד על הפרק .  בערוץ 10 מחכים לפיצול הזה ,  שכבר קבוע בחוק ,  שכן הוא יבטל את המותג  " ערוץ 2 "  ואת האפיק שלו 22 - מה שנחשב לגורם מכריע בכוחו .  

השמועה מספרת כי עם היוודע תוצאות הבחירות ,  במסדרונות  " ישראל היום "  חולקו ממתקים ונשמעו צהלות של אושר .  גם אם זה לא בדיוק מה שקרה ,  חיוכים מקיר לקיר לבטח נצפו שם שכן העיתון שיצא מגדרו כדי להבטיח קדנציה נוספת לנתניהו נאלץ בשנה החולפת להתמודד עם מתקפה שאנשיו מקווים כעת שלא ייאלצו לספוג שוב - הליך החקיקה שנועד להצר את צעדיו ,  וכעת ייקבר קבורת חמור סופית - למורת רוחו של המתחרה המר מו"ל ידיעות אחרונות נוני מוזס ,  אשר הוא ואנשיו סומנו בתום מערכת הבחירות כמי שנחלו הפסד פוליטי .  אם אלה ספגו הפסד ,  בישראל היום אם כך רושמים ניצחון . " אני קודם כל מקווה שבברנז'ה התקשורתית יתחילו להתייחס אלינו עכשיו בכבוד ,  הרי הם תייגו אותנו בתור ביביתון וכולם הלכו אחרי זה ,  והסתבר שהציבור חושב אחרת ",  אומר בשיחה עם וואלה !  ברנז'ה כתב בכיר בעיתון .
 אז מבחינתכם ,  קיבלתם חיזוק עכשיו אחרי התוצאות ?   
" אי אפשר היה שלא לראות את מה שהתחולל פה ,  ידיעות אחרונות ניהלו קמפיין וכבר הכתירו את הרצוג ,  הם עשו הכל כדי להכפיש את ביבי - לא צריך אף אחד מ'ישראל היום' כדי להגיד את זה .  אנחנו רוצים לדווח את האמת ,  לא רוצים לשקר לקוראים ,  ואנחנו לא מרגישים שאנחנו קמפיינרים .  אנחנו מרגישים שכתבנו את מה שראינו והרגשנו ואת מה שרוב הציבור חש ,  ושצדקנו ".  
ועוד דבר :  בקבוצת ידיעות אחרונות הפסידו ,  למעשה ,  כמעט מכל כיוון .  ההחלטה העריכתית להדגיש בכל תקופת הבחירות בעיתון ובאתר ynet את יוקר המחיה ,  מצוקת הדרום ,  היקפי העוני והשחיתות ובו בזמן כמעט ולהמליך את הרצוג לראש ממשלה - עלתה לו באמון הקוראים .  תוצאות הסקר שפורסם בוואלה ברנז'ה הראה בבירור כי הציבור לא רואה בידיעות אחרונות עיתון בלתי תלוי וכי הוא נתפס מוטה כמו המתחרה שלו ישראל היום .  
לצד זאת ספגו  " ידיעות אחרונות "  ו-ynet חיצים צורבים מקשת של פוליטיקאים מהימין וביקורת פומבית בהיקף שלא ידעו בקבוצת ידיעות ואנשיה מעולם . " היו מי שניסו מתוך אינטרסים עסקיים והן מתוך אינטרסים אחרים לפגוע ב-ynet ",  כתבו מנהלי האתר בהודעה פנימית לעובדיהם שחוו את הניסיונות האלה על בשרם ,  וניסו להפיח בהם אופטימיות עם  " הציבור בחר ב-ynet בהמוניו ".  הייתה בהודעה גם התייחסות לקו העריכתי ,  והבטחה : " האתר ימשיך ,  גם אחרי הבחירות ביתר שאת לטפל במצווקת מתוך אמונה אמיתית שזה מה שטוב ונחוץ למדינה ולאזרחיה ". 
 ( עדכון ראשון :  18:02 )  

זה הכל רק משחק של דמעות
עבור כמה כלי תקשורת מרכזיים אשר היו מעורבים מרצונם או שלא במערכת הבחירות - תוצאותיה עשויות לקבוע את עתידם ;  בישראל היום צוהלים ,  בידיעות אחרונות כבר מבינים שהחינמון מבית אדלסון כאן כדי להישאר ,  ברשות השידור חוששים ,  ודווקא בערוץ 10 מסרבים להפגין פסימיות

