על ראוותנות וגאוותנות :  מסתבר שמירי רגב לא מחלקת הוראות למסי
הפיאסקו סביב ביטול המשחק נגד ארגנטינה אופייני מאוד לשרת הספורט ולראש ממשלתה ,  שזועקים השכם והערב  " י-רו-ש-לים "  כדי לגרוף הון פוליטי .  ספורט ופוליטיקה אכן קשורים קשר הדוק ,  אך מי שלא רוצה להתפשר - חוטף כדור בפרצוף
בהתחשב בכינויו הנושן של ג'יבריל רג'וב בתקופת אוסלו ,  גבריאל רגב ,  הסערה סביב ביטול המשחק בין נבחרות ארגנטינה וישראל נשמעת כמו ריב בתוך המשפחה .  ואולם ,  הפיאסקו הזה אופייני לא רק למירי רגב ,  אלא לממשלת נתניהו כולה .  ראוותנות ,  גאוותנות ,  ובסופו של דבר - אוויר היוצא מכדור בנפיחה קלה .  
ספורט ופוליטיקה מוכרחים להשיק ,  אך אסור שיחפפו .  האולימפיאדה מתקיימת בין אומות ,  על כן נחוצה הגדרת האומה .  סין נגד טייוואן ,  יוון נגד מקדוניה .  פלסטין ?  קטלוניה ?  כורדיסטן ?  אנגליה ,  סקוטלנד ,  וויילס וצפון אירלנד בנפרד ?  ומה חלקן של ממשלות ,  המחליטות להחרים את המארחות בגלל התנהגות לא ספורטיבית במגרש אחר לחלוטין - ג'ימי קרטר נגד הסובייטים בגלל הפלישה לאפגניסטן ,  למשל - ואגב כך מקפחים את הספורטאים שהתכוננו ארבע שנים ? 
עוד בנושא : " ביטול המשחק - רוח גבית להעברת האירוויזיון למדינה אחרת"נתניהו על ביטול המשחק מול ארגנטינה : " ממשיכים הלאה חבר'ה"מארגנת המשחק מול ארגנטינה חושפת :  הבלוף הגדול מאחורי הביטול 
ישראל הייתה שם במינכן 1972 ,  כשציפתה לשווא מהמארגנים לבטל את המשך המשחקים אחרי רצח 11 ספורטאיה .  היא ,  כמובן ,  מתמרמרת כשהנעל נמצאת על הרגל השנייה ובועטת בה .  איך אפשר להשוות .  
בתקופת האדם הקדמון בספורט הישראלי פעלו מרכזים בעלי זיקה פוליטית - הפועל ,  מכבי ,  בית"ר ,  אליצור - ונדרש מינוי מתאם מהגוף הכי פחות פוליטי ,  צה"ל ואלוף משנה שמואל סוחר ,  כדי לאזן בין החשדות המוצדקים מכל הצדדים .  דווקא בזמן שהכסף והטלוויזיה כיבסו את החולצות מהכתם הפוליטי שודרג הספורט למעמד של משרד בראשות שר .  זה התחיל מהצורך לפצל את משרד החינוך כדי להתחנף לדתיים ,  ונמשך ברצון להגדיל את מספר חברי הממשלה .  
אילו שר הספורט היה פלה או סבסטיאן קו ,  ניחא .  אבל לתת למירי רגב את הספורט ,  בנוסף לתרבות ,  פירושו לבעוט פנדל לשער ריק .  אי אפשר להאשים אותה .  רגב היא זיקית מושלמת שתמיד ידעה לשרוד ולהתקדם בסביבה עוינת ואף טורפת כשהיא עוטה את הצבעים הנכונים .  כשהייתה דוברת צה"ל לא היה לצבא שופר נאמן ממנה ,  וכשהגיעה לליכוד עשתה כל מה שנחוץ כדי לתמרן שם במעלות המרכז והפריימריז .  המורה שלה אינו פייר דה-קוברטן ,  מייסד האולימפיאדה המודרנית ,  שאמר כי  " לא הניצחון העיקר ,  אלא ההשתתפות "   ( נראה את הקוברטן הזה יוצא בשלום מהליכודיאדה )  ,  כי אם צ'רלס דרווין .  והיא צודקת :  הדינוזאורים נכחדים והיא משגשגת .  
בכלל לא חשוב מהן דעותיה הפרטיות ,  אם יש לה כאלה .  מעולם לא נשמעה ממנה ,  בשנותיה כדוברת הצבא ,  אמירה בעד או נגד העברת המטכ"ל לירושלים .  לצה"ל ולה היה טוב בקריה .  בתפקידה היחיד מחוץ למחנה רבין ,  מאז ענדה דרגת סרן ,  חצתה את רחוב קפלן למשרדי הצנזורה הצבאית ב"בית יכין ".  אבל כפוליטיקאית גילתה את הקסם הגלום בירושלים .  לתל אביבים ,  לבאר שבעים ,  ולקריית-גתים לא ממש אכפת מירושלים ,  ועוד פחות מכך מההתנחלויות ,  אבל בליכוד מי שצועק בקול רם יותר  " י-רו-ש-לים "  מקבל משום מה בונוס ,  אז צועקים .  
מרוב צעקות נחרשו שם האוזניים משמיעת הלקח העתיק  " תפסת מרובה - לא תפסת ".  בזכות אותו הבל של מראדונה בעניין השפעת הביקור בישראל על הזכייה בגביע העולם שוכנעה ארגנטינה לטרוח ולבוא .  אבל מה רע בעיר דו-קהילתית לחוף מפרץ ,  עם אצטדיון גדול וחדש - סמי  ( או מסי )  עופר ?  האצטדיון מסוגל להכיל את רוב המשתוקקים לחזות במשחק ,  אז למה להעליב את חיפה ,  רק מפני שהמחנה הציוני ניצח בה בבחירות ,  כדי להאדיר את ירושלים של ליכוד ?  זו שאלת תם ,  שאינה הולמת את העידן של רגב ,  נתניהו וטראמפ .  אין סיפוקים חלקיים .  רוצים עוד .  יעלה כמה שיעלה ,  ואם אפשר באותה ההזדמנות גם לנקר עיניים ,  מה טוב .  
ולפתע ,  אחרי כל הביזיונות ובולמוס הכרטיסים והתערבות היועץ המשפטי לממשלה ,  שמצא קצת פנאי כי נתניהו עסוק מכדי להיחקר ,  מתברר שרגב אינה המאמנת של נבחרת ארגנטינה ,  שהשחקנים אינם בובות ושמסי אינו מקבל ממנה הוראות .  מי שלא רוצה להתפשר חוטף כדור בפרצוף .
 שרת הספורט וראש ממשלתה פגעו במעמדה של ירושלים והעניקו לפלסטינים ניצחון קליל ,  ששווה להם יותר משלוש שנות עבודה של גלעד ארדן נגד ה-BDS .  העיתוי מאלף במיוחד :  בדיוק בעת שנתניהו ספג מכה דומה בעניין ירושלים מעמנואל מקרון .  עכשיו ילכו נתניהו ,  רכב ותומכיהם מ"לה פמיליה "  לכותל המערבי ,  ויתפללו בכוונה רבה להפסד של ארגנטינה .  נחוצה תפילת נגד של חילונים ,  על חוף ימן של תל אביב וחיפה .  

על ראוותנות וגאוותנות :  מסתבר שמירי רגב לא מחלקת הוראות למסי
הפיאסקו סביב ביטול המשחק נגד ארגנטינה אופייני מאוד לשרת הספורט ולראש ממשלתה ,  שזועקים השכם והערב  " י-רו-ש-לים "  כדי לגרוף הון פוליטי .  ספורט ופוליטיקה אכן קשורים קשר הדוק ,  אך מי שלא רוצה להתפשר - חוטף כדור בפרצוף

