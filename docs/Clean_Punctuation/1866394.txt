המתמחים :  זכותם ,  חובתנו
אני תומך בעיצומי המתמחים במערכת הבריאות .  ראשית ,  הם אינם מתמחים .  הם רופאות ורופאים צעירים .  הכינוי שהודבק להם , " מתמחים ",  לא הוגן .  הם צעירות וצעירים שמקדישים את חייהם למען בריאות הציבור .
 אבל המערכות הציבוריות והתקציביות שלנו לא ידעו לתגמל אותם כפי שהוגן לתגמלם .  מערכות ציבוריות ותקציביות אלה ידעו יפה לתגמל את אלה העובדים בשירותים החיוניים במגזר הציבורי שבבעלות המדינה ,  כמו עובדי חברת החשמל ,  עובדי רשות שדות התעופה ,  ובאופן מיוחד - עובדי הנמלים .  הם ידעו היטב להיכנע לכוח של הוועדים החזקים כל אימת שהם יצרו עילת שביתה ,  על אף תנאי העבודה המופלגים שהם זוכים להם .
 לעומתם ,  הרופאות והרופאים הצעירים נוצלו - רמת שכר משפילה ושערורייתית ,  ושעות עבודה ומשמרות ארוכות ברמה לא אנושית .  איני מבין מאיפה שאבה המדינה את החוצפה להעסיק אותם בתנאים כאלה .  כיום אומרים למתמחים שכדי לתגמל אותם על פי המגיע להם ,  תיווצר בעיה תקציבית חמורה .  אולם לא הם יצרו את הבעיה התקציבית .  לא הם צריכים להיות הקורבן .  אם הרפואה ואם מערכת הבריאות ייפגעו מהתפטרותם של המתמחים ,  לא תהיה זו אשמתם .  זו תוצאה של חוסר ההגינות של המערכות הציבוריות שלנו .
 כמה מהר אנו ממהרים להתרפס לפני תביעות השכר של הוועדים החזקים ,  עד כדי כך שגם אם הם מבזים צווים של בתי דין ,  המערכת מתכנסת בקשר שתיקה ומתעלמת מכך שזו עבירה פלילית .  אבל מול הרופאות והרופאים הצעירים מנהלים מאבק ,  התשה בלתי פוסקת ,  וזאת כשידוע כי הנפגעים יהיו אותם חולים שאין אנו רואים אותם .  מסכנים אמיתיים ,  לא אלה הזקוקים לשירותי רשות שדות התעופה ולא אלה הזקוקים לשירותי הנמלים .
 טוב שראש הממשלה מתערב במאבק ,  זה בלתי נמנע .  אולם יש לזכור כי לרופאות ולרופאים הצעירים נגרם עוול ממושך .  מדובר בציבור שכדי שיזכה לתת שירות חיוני לציבור הוא חייב להקדיש שנים רבות בעבודה מאומצת .  תחילה שירות צבאי ולאחר מכן תקופת לימודים מפרכת באוניברסיטאות .  רפואה היא מקצוע שלא מעגלים בו פינות ,  והרופא חייב להיות בעל ידע רחב ויכולת מקצועית גבוהה .
 מדובר באחד המקצועות הקשים ביותר והחיוניים ביותר .  דווקא הרופאים ,  שמשקיעים את מיטב שנותיהם בלימודים ובעבודה ,  אינם זוכים לשכר הוגן .  הם מהווים דוגמה לעיוות הערכי המשתקף ברמות השכר השונות בשירות הציבורי .  לא הממשלה הנוכחית יצרה את הבעיה ,  אולם במשטר דמוקרטי ממשלות נבחרות חייבות לפתור בעיות גם כשלא הן יצרו אותן ישירות .
 עד היום ניתנה שהות מספקת למשרדי האוצר והבריאות להגיע לפתרון .  נכון שנעשו מאמצים על ידי הסתדרות העובדים הרפואית והעומד בראשה ,  ד"ר ליאוניד אידלמן ,  להגיע להסכם .  אבל אם ציבור כה גדול שההסכם חל עליו חש קיפוח כה עמוק - אי אפשר להתעלם מכך .
 
המתמחים :  זכותם ,  חובתנו
nan
