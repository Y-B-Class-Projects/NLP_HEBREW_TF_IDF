ליברמן מגיב : " שלם עם כל מעשיי "
 שר החוץ התייחס בישיבת סיעת ישראל ביתנו להחלטת המשטרה להמליץ על אישום נגדו . " אם היועץ המשפטי יחליט להעמיד אותי לדין אתפטר מתפקידי ".  לבני : " ליברמן משתלח במשטרה ונתניהו שותק "
  ( צילום :  ערוץ הכנסת וגדעון צנטנר ,  עריכת וידאו :  ענת ברק ) 
שר החוץ אביגדור ליברמן הגיב היום להחלטת המשטרה להמליץ על הגשת כתב אישום נגדו בחשד לשוחד והלבנת הון . " אם היועץ המשפטי יגיש נגדי כתב אישום אתפטר מיידית מתפקידי כשר החוץ ולאחר תקופה של בין שלושה לחמישה חודשים אתפטר מתפקידי כיו"ר המפלגה ומחברותי בכנסת ".   
" ההערכה שלי היא שאשאר בתפקידי ",  אמר ליברמן שהתייחס בישיבת סיעת ישראל ביתנו גם לחשדות נגדו . " אני שלם אם כל מה שעשיתי בעבר ומקווה שהפרקליטות תגבש עמדתה בקרוב ". 
יו"ר קדימה ציפי לבני תקפה הבוקר את ראש הממשלה בדבר שתיקתו בעניין התקפותיו של ליברמן את המשטרה .  בישיבת מפלגת קדימה אמרה לבני : " מעולם לא התייחסתי לאירועים בתהליכים .  זכותו של השר ליברמן להיאבק על חפותו ,  אבל לא זכותו לטעון שהמשטרה מונעת מרדיפה פוליטית ואישית .  הראשון שצריך לתת למשטרה גיבוי זה השר לביטחון הפנים ואסור לו להתלבט בעניין ".  
לדבריה , " זהו גם תפקידו של ראש הממשלה לתת את אותו גיבוי נדרש ,  אבל גם הוא שותק כי הוא מעדיף את השיקולים הפוליטיים הצרים .  כשכולם שותקים יש מי שצריך לתת את אותו גיבוי נדרש ,  ובוואקום שנוצר קדימה תמלא את החלל ". 
אתמול הודיעה היחידה הארצית לחקירות ,  כי היא סיימה את החקירה בעניינו של ליברמן .  בהודעה רשמית של המשטרה נאמר ,  כי נמצאה תשתית ראייתית נגד ליברמן וחשודים נוספים בעבירות של לקיחת שוחד ,  קבלת דבר במרמה בנסיבות מחמירות ,  מרמה והפרת אמונים על ידי עובד ציבור ,  שיבוש מהלכי משפט והטרדת עד וכן עבירות לפי חוק איסור הלבנות הון .  ראש אגף החקירות ,  ניצב יואב סגלוביץ' ,  אימץ את מסקנות היחידה הארצית לחקירות הונאה .
 בתגובה להמלצת המשטרה מסר ליברמן ,  כי  " כבר 13 שנים שהמשטרה מנהלת אחרי מסע רדיפה ,  וככל שכוחי הפוליטי וכוחה של 'ישראל ביתנו' עולה ,  כך גם מחריפים הניסיונות לסלק אותי מהפעילות הציבורית .  לא היתה סיבה אמיתית לפתיחת החקירה נגדי ,  ואם החשדות היו מבוססים אז החקירה לא היתה נמשכת למעלה מעשור ".  ליברמן הוסיף ,  כי  " אין כל בסיס להמלצת המשטרה וכפי שבמקרים אחרים המלצות המשטרה על העמדה לדין הסתיימו ללא כתב אישום או בזיכוי ,  כך צריך להיות גם במקרה הזה ". 
חקירתו של ליברמן החלה כבר באפריל 2006 ,  אז הורה היועץ המשפטי לממשלה מני מזוז על פתיחתה .  לפי החשד ,  עסקיו של ליברמן המשיכו לפעול בזמן שכיהן כחבר כנסת ואף כשר התשתיות הלאומיות בממשלתו של אריאל שרון .  המשטרה חושדת ,  כי לחברה בשם  " מ.ל .  1 ",  אותה ייסדה בתו ,  הועברו מיליוני שקלים מחו"ל ,  בעוד החברה העבירה לידי ליברמן האב משכורות בגובה למעלה מ-600 אלף שקל באותה התקופה .  עוד נטען כי העברות הכספים והפעולות הפורמליות בוצעו על ידי עורך דינם .
 
ליברמן מגיב : " שלם עם כל מעשיי "
 שר החוץ התייחס בישיבת סיעת ישראל ביתנו להחלטת המשטרה להמליץ על אישום נגדו . " אם היועץ המשפטי יחליט להעמיד אותי לדין אתפטר מתפקידי ".  לבני : " ליברמן משתלח במשטרה ונתניהו שותק "
 
