תושבי נעלין : " תעמולת בחירות על הדם הפלסטיני "
 בכפרים הפלסטינים שבגדה מודאגים מהמתרחש בעזה ,  מתגעגעים ללקוחות הישראלים ,  ומאשימים את נתניהו . " בגלל הבחירות הוא רצה להראות שיש לו כח ",  אמרו בנעלין
בזמן שהתותחים רועמים באזור הדרום ,  ותושבי הדרום והפלסטינים ברצועה סובלים מהפגזות חוזרות ונשנות ,  הפלסטינים בגדה מנסים לנהל חיים שגרתיים לצד תמיכה מסוימת באחיהם שברצועת עזה .  
בשעות הבוקר  ( שני )  התנועה בכפרים הפלסטינים נעלין ,  בילעין ודיר קאדיס מתנהלת כרגיל .  אנשים יוצאים לעבודה בכניסות לכפרים ,  וחיילים מאבטחים בעקבות החשש שהפגנות תמיכה בפלסטינים ברצועה יתחילו להתגלגל להפרות סדר ואולי אף ייצאו משליטה .  חלק מהחנויות עדיין סגורות ותנועת הישראלים שהייתה דבר שבשגרה מדי יום ,  מדולדלת .  
בימים כתיקונם ,  מי שהיה מסתובב ברחוב הראשי בדיר קאדיס היה יכול לעיתים להתבלבל האם מדובר בכפר פלסטיני או בשכונה של העיר החרדית הסמוכה מודיעין עלית .  עשרות ישראלים היו מסתובבים במקום ,  קונים ציוד בנייה ,  מטפלים במוסכים השונים ,  שוטפים את הרכבים במקום ומתדלקים .  הישראלים הסתובבו במקום ללא חשש מפגיעה על רקע לאומני ,  ואם היו מפחדים ממשהו זה היה מהמשטרה שמידי פעם הייתה מסיירת בכפר ומחלקת דוחות לישראלים שנמצאים במקום בניגוד לחוק .  מאז פרוץ המבצע המציאות שונה לחלוטין ותנועת הישראלים במקום דלילה ביותר .  
בחנות לחומרי בניין יושבים ארבעה פלסטינים .  לשניים מהם יש עסק אחר בסמוך אבל עבודה אין ,  כפי שמתאר לנו אחד הנוכחים , " אתה רואה שאין עבודה ,  זה לא טוב לאף אחד המצב הזה .  אנשים שהיו באים לפה הרבה ומתקנים את האוטו וקונים דברים כמעט לא מגיעים לפה וזה קשה .  אנחנו יושבים כאן בימים האחרונים ואין כמעט עבודה ".  
הסוחר המקומי אמר כי שני הצדדים סובלים מנפגעים והרוגים . " הממשלות אשמות ",  הוא פוסק . " הם לא רוצים שלום ונלחמים אחד בשני סתם .  הרי זה ברור שהפלסטינים לא ילכו לשום מקום וגם הישראלים לא ילכו לשום מקום .  אז למה לא לעשות שלום ושלכל אחד יהיה את המדינה שלו וזהו ?  "
 הסוחר סיפר שתושבי המקום לא יוצאים בהפגנות תמיכה בתושבי עזה . " אנשים פה רוצים בסך הכל לחיות את החיים שלהם ",  הוא מבהיר . " הולכים בבוקר לעבודה ,  חוזרים בערב ורוצים להיות עם הילדים וזה הכל .  לא רוצים להתעסק בפוליטיקה של הממשלות .  נקווה שיהיה שלום פה ,  אני לא יודע אם זה יצליח אבל אינשאללה שזה יקרה ".  
מבחינת אבו ניזאר ,  מי ששימש עד לאחרונה כסגן יו"ר מועצת נעלין בעשור האחרון ואחד המארגנים של ההפגנות כנגד הגדר ,  כל הפלסטינים בגדה דואגים לאחיהם ברצועה . " מה שקורה זה מלחמה גדולה ,  זה מצב לא פשוט והוא ממשיך כבר כמה ימים .  אין אף פלסטיני בגדה שהוא רגוע ,  אנחנו מפחדים שהמלחמה תימשך ובלי עזה אין לנו מדינה .  הרצועה והגדה זה ביחד ,  אם רוצים לחיות בשלום צריך את שניהם כמו שהסכמנו בהסכמי אוסלו ". 
לגבי השאלה מי אשם בסבב האחרון ,  לאבו ניזאר אין ספק . " מה שקורה זה שהממשלה שלכם רוצה לעשות בחירות והיא רוצה להרוויח מזה על חשבון הפלסטינים .  נתניהו ,  ברק וליברמן חושבים להרוויח יותר קולות על חשבון הדם הפלסטיני ,  ככה זה כל הזמן ". 
לא רק הישראלים הופתעו לגלות שלחמאס יש יכולות ירי לטווח ארוך ובמהלך הימים האחרונים הם ירו לכיוון תל אביב וירושלים ,  גם את הפלסטינים זה הפתיע כפי שאבו ניזאר אומר . " זו הייתה הפתעה גדולה ,  אף אחד לא חשב שלחמאס יש טילים כאלה אבל כנראה בגלל שהם קיבלו מכה מהישראלים ,  אז הם עשו חשבון טוב והם רוצים להגן על עצמם .  כל הזמן הם חושבים שמדינת ישראל מאיימת עליהם בחיסול בכירים והם החליטו לדאוג לעצמם .  למרות שאני נגד אלימות בגלל מה שישראל עושה ,  אז זריקת טילים על תל אביב וירושלים זה הגנה על עצמם וזה מותר ".  
את הטענות לגבי פגיעת חמאס באוכלוסייה אזרחית הודף אבו ניזאר מכל וכל . " אני שומע חדשות וכל יום הספינות של הצבא זורקות עליהם אש ",  הוא אומר . " כל כמה ימים הורגים אנשים ליד הגבולות ,  אנשים שעובדים באדמות שלהם גם עליהם זורקים אש .  יום יום יש איום על העם הפלסטיני ברצועה ועכשיו בגלל הבחירות הם החליטו לתת מכה וכל הזמן כל אחד מהצדדים מנסה להחזיר מכה חזקה יותר ממה שהוא קיבל ".   
" אני מקווה שישראל תפסיק לירות עליהם טילים וההנהגה הערבית במצרים תמשיך ללחוץ על החמאס כדי להפסיק את האש ",  ממשיך אבו ניזאר . " אני מקווה שזה יפסק בקרוב ,  אנחנו לא רוצים מלחמות .  רוצים לחיות כמו כל העמים ,  בשלום .  זה לא טוב לאף אחד ואף צד לא מרוויח מזה אז עדיף שזה יגמר לטובת כולם ". 
עאהד מוצטפה חוואגה ,  אחד מנכבדי הכפר נעלין ,  מדבר נגד האלימות משני הצדדים . " מה שקורה זה לא טוב לא לישראלים ולא לפלסטינים .  אני נגד מאבק בכח וכבר עשו יותר מפעם אחת מלחמה וזה לא עזר בכלל .  רק לדבר ביחד בדרך של שלום ולסגור עניינים .  כוח לא יעזור לפתור את הבעיה ,  המחיר שמשלמים ילדים זה לא טוב וזה לא פתרון לשני הצדדים ". 
גם חוואגה חושב שהיציאה למבצע הנוכחי נבעה מהבחירות הקרבות בישראל . " אני חושב שבגלל הבחירות נתניהו רצה להראות שיש לו כח ".  לדברי חוואגה ,  אבו מאזן לא יכול לעשות דבר וגם זה באשמת ממשלת ישראל . " הממשלה בישראל גרמה לאבו מאזן להיות חלש ,  הם לא נתנו לו שום דבר .  הוא לא יכול היה לדאוג לפלסטינים ,  אין עבודה והמצב לא טוב ולכן אנשים בחרו ללכת לדרך השנייה של הכוח .  בצורה כזו הוא לא יכול להנהיג את הפלסטינים ולשלוט על העם כדי שלא תהיה אלימות ".  

תושבי נעלין : " תעמולת בחירות על הדם הפלסטיני "
 בכפרים הפלסטינים שבגדה מודאגים מהמתרחש בעזה ,  מתגעגעים ללקוחות הישראלים ,  ומאשימים את נתניהו . " בגלל הבחירות הוא רצה להראות שיש לו כח ",  אמרו בנעלין

