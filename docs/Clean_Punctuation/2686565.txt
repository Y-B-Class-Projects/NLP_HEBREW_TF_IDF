המעצמות התעלמו מהתנאים של נתניהו
בתום הסבב הראשון של שיחות הגרעין ,  בירושלים הולך וגובר החשש מפני הקלה הדרגתית בסנקציות על איראן ,  במסגרת תהליך שיימשך כחצי שנה .  נתניהו ייפגש בשבוע הבא עם קרי ברומא
אופטימיות באיראן ובמערב ,  דאגה בירושלים :  בתום הסבב הראשון של שיחות הגרעין בין איראן למעצמות ,  שנערך ביומיים האחרונים בז'נבה ,  מסתמן כי שש המעצמות  ארה"ב ,  סין ,  רוסיה ,  בריטניה ,  צרפת וגרמניה  עשויות לחתום עם איראן על הסכם רב-שלבי ,  שיכלול הקלה הדרגתית בסנקציות על המדינה לאורך כחצי שנה .  הסכם כזה עדיין רחוק ,  אך עצם האפשרות שיתממש מציבה את ישראל בבידוד חסר תקדים בסוגיה האיראנית .  
בתום הסבב הראשון ברור כי המעצמות מתעלמות לחלוטין מארבעת התנאים שהציב ראש הממשלה בנימין נתניהו לכל הסכם עתידי עם איראן .  כזכור ,  בנאומו בפני עצרת האו"ם ובשורה של הופעות פומביות מאז ,  נתניהו שב וחזר על התנאים הבאים :  הפסקה מוחלטת של העשרת האורניום ,  הוצאת כל האורניום המועשר מתחומי איראן ,  סגירת המתקן הגרעיני בקום וסגירת מתקן המים הכבדים באראק .  נתניהו וגורמים בסביבתו שבו והדגישו גם את המסר ש"עדיף לא לחתום על הסכם מאשר לחתום על הסכם חלקי ",  ושבכל מקרה אין להקל את הסנקציות על איראן לפני שהיא תסכים לתנאים הללו ותבצע צעדים משמעותיים לקראתם .  
למרות שדבר לא סוכם עדיין ,  בירושלים מפנימים הערב  ( רביעי )  כי שלושת המסרים שישראל ,  ובמיוחד ראש הממשלה השמיע בשבועות האחרונים - התעקשות על ארבעת התנאים ,  לא להסכם חלקי ולא להקלה בסנקציות לפני שייחתם הסכם סופי  אמנם נשמעו היטב בבירות אירופה ובוושינגטון ,  אבל לא תורגמו למדיניות .  ההצעה שהציגו האיראנים במהלך הדיונים בז'נבה ,  שסוכמה למצגת פאוור-פוינט קליטה באנגלית ,  נראתה למדינות המערב רצינית מספיק כדי לשקול הקלה חלקית בסנקציות ,  או לחלופין שחרור נכסים איראניים שהוקפאו על ידי ממשלות המערב .  
גורמים מדיניים בירושלים הצביעו על כך שההצעה האיראנית לאפשר לפקחים לערוך ביקורי פתע במתקני הגרעין ,  שעשתה כותרות ברחבי העולם ,  היא למעשה אך ורק במסגרת ה"שלב השלישי "  של ההסכם שהציעו האיראנים  כלומר ,  רק לאחר שיוקלו הסנקציות מעל המדינה .  העובדה שההצעה האיראנית הזו לא נדחתה כבלתי מספקת ,  ואף הצטיירה באופן חיובי בתקשורת הבינלאומית ,  היא רק דוגמא אחת לפערים שבין ישראל לבין המעצמות .  מבחינתן מדובר בוויתור משמעותי מצד האיראנים ,  מבחינת ישראל בצעד חלקי שמשאיר פתח לפעילות העשרה מוגברת בחודשים הקרובים .  
סוכנות הידיעות הרוסית RAI פרסמה ראיון עם גורם בכיר במשלחת האיראנית שהסביר כי אם המעצמות יאמצו את ארבעת התנאים של נתניהו ,  הדבר יפגע בסמכותו של הנשיא חסן רוחאני באיראן ויחשוף אותו לביקורת קשה מצד מתנגדי הפשרה .  המסר הברור הזה מאיים כרגע על הדיפלומטים בז'נבה יותר מאשר האיומים האפוקליפטיים שנשמעו מכיוון ישראל .  ארה"ב ושלוש הנציגות האירופיות לשיחות לא מתכוונות לוותר לאיראנים על הסכם מסגרת  " קשוח "  לתפיסתן ,  אבל הן לא יאמצו קו שישפיל את רוחאני בפני מתנגדיו מבית .  
התגובה הישראלית להתקדמות בז'נבה הייתה סדרה של התבטאויות חריפות ,  החל מהאיזכור הכביכול אגבי של  " מתקפת מנע הכרחית "  בנאומו של נתניהו בכנסת לרגל 40 שנה ליום הכיפורים ,  ועד להשוואה שערך היום בצהריים השר יובל שטייניץ בין הדיונים בז'נבה לבין ועידת מינכן ב-1938 בסופה  " ויתרו "  צרפת ובריטניה על צ'כוסלובקיה עבור גרמניה כדי להימנע מעימות עם היטלר .  ההתבטאויות הללו מעידות על מצוקה שעל גבול הפאניקה ,  ורק מרחיקות בין ישראל לבין מדינות המערב .  נתניהו דיבר שלשום מעל בימת הכנסת על כך שהחשש מאיראן מקרב בין ישראל לבין חלק ממדינות ערב ,  אבל גם הוא מבין היטב שישראל לא יכולה להיקלע למצב שבו המדינות הללו הן בנות הברית היחידות שלה בנושא האיראני .  
ביום רביעי הבא ראש הממשלה ייצא לרומא ,  בירת איטליה,שם ייפגש עם שר החוץ האמריקני ג'ון קרי .  השיחה ביניהם לא תהיה קלה או נעימה :  נתניהו ילחץ על קרי להקשיח עמדות ,  אבל הקלפים שלו מוגבלים .  הוא מקווה שהסנאט או בית הנבחרים בוושינגטון יקשיחו את הסנקציות עם איראן ובכך יתקעו מקלות בגלגלי הדיפלומטיה של אובמה ,  אבל לא ברור אם יבחר להיכנס לעימות חזיתי עם הנשיא בסוגיה הרגישה הזו ,  ועוד במגרש הביתי של אובמה .  באופן אבסורדי ,  התקווה היחידה שלו מגיעה כרגע דווקא מטהראן ,  שם הולך ומתגלע ויכוח קשה בין תומכיו של רוחאני במחנה המתון לבין מתנגדי ההסכם ,  שמחאתם תופסת תאוצה ברחובות .  אם הם לא יצליחו להכשיל את  " ההסכם החלקי "  שנתניהו חושש ממנו ,  לישראל יישארו רק שתי דרכי פעולה אפשריות  לקבל את ההסכם ,  או לקחת סיכון אדיר ולחבל בו .  
לקריאה נוספת:ארה"ב :  ההצעה האיראנית - הרצינית ביותר אי פעם"איראן תאפשר ביקורות פתע באתרי הגרעין שלה"שיחות הגרעין :  ארה"ב מציעה לאיראן מו"מ ישיר
לפניות לכתב אמיר תיבון :  amir.tibon@walla.co.il 

המעצמות התעלמו מהתנאים של נתניהו
בתום הסבב הראשון של שיחות הגרעין ,  בירושלים הולך וגובר החשש מפני הקלה הדרגתית בסנקציות על איראן ,  במסגרת תהליך שיימשך כחצי שנה .  נתניהו ייפגש בשבוע הבא עם קרי ברומא

