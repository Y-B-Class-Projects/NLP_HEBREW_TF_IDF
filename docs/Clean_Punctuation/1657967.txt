על ההתקפלות
ח"כ רוני בר-און לא רואה במה יש לממשלה להתגאות .  בספירת המלאי שלו הוא לא מוצא אפילו הישג אחד ,  ואם תשאלו אותו כשר אוצר לשעבר ,  הוא יספיד שוב את התקציב הדו שנתי ,  את הכניעה לחרדים ואת הפגיעה בכיס הבוחר .  סיכום שנה פסימי
טרם השבעת ממשלת נתניהו ,  הצענו לראש הממשלה המיועד ,  ממשלת אחדות של המרכז במדינת ישראל .  סקרנו את האתגרים המרכזיים העומדים בפני מדינת ישראל .  אתגרי הכלכלה המתאוששת ממשבר כלכלי עולמי ,  הפערים החברתיים המכרסמים בחברה הישראלית ,  עניני הביטחון והמשא ומתן מול הפלסטינאים והאתגר האיראני .  אמרנו לנתניהו , " קדימה "  תעמוד לצידך אם רק תתווה דרך שתוביל את מדינת ישראל בכיוון הנכון .  אנחנו עדיין אומרים זאת .  
עברה שנה .  האתגרים שעמדו בפני ממשלת נתניהו לעת השבעתה עדיין ממתינים לטיפול .  לאלה נוספו צרכים דחופים חדשים ,  שהם תוצר ישיר של חוסר החזון וחוסר היכולת של הממשלה לקבל החלטות ולעמוד מאחוריהן .  
במקום הראשון ברשימת ה"הישגים "  של ממשלת נתניהו ,  ההידרדרות הקשה ביחסים עם ארצות הברית ,  עד לשפל חסר תקדים .  שפל שדוחק את מדינת ישראל לפינה מדינית ,  עזובה ומבודדת .  שפל אשר יכפה על מדינת ישראל ויתורים כואבים .  ככה זה כאשר לא מבינים את מערכת היחסים הישראלית  אמריקאית ומתנהלים בבוטות אל מול החשובה בידידותיה של ישראל .  
ממשלות שרון ואולמרט כמו אלה שקדמו להן ,  בנו ,  ולא רק בירושלים .  הממשלות הקודמות ידעו לעשות את זה בלי רהב ובלא פטפטת מיותרת ,  תוך תיאום עם הגורמים הרלבנטיים ,  ובדרך ארץ בהתנהלות מול השותפה האסטרטגית שלנו ,  ארצות הברית .  
על  " הישגי "  הממשלה בשנה החולפת ניתן למנות גם את ה"רפורמות "  הרבות שהוצגו בכל תרועה רמה ו"קופלו "  אחת אחרי השנייה ,  משאירות את הציבור כועס יותר ,  עני יותר ובעיקר מבולבל .  המע"מ על הפירות והירקות ,  היטל הבצורת ורפורמת המים , " רפורמת כל אחד צריך מרפסת "  החלטוריסטית , " רפורמת נתיבי ישראל "  שהלכה וקוצצה ,  ההתערבות במינוי יושב ראש לרשות השידור ו"הרפורמה "  שהכריזה מחד על מלחמה בצריכת האלכוהול ומאידך הורידה את מחירו של האלכוהול בצורה מטופשת .
 על כל אלה יש להוסיף גם את הכניעה המתמשכת לחרדים .  החזרת קצבאות הילדים ,  תשלומי עתק לישיבות בבסיס התקציב ,  ובזבוז כספי ציבור תוך הימור על חייהם של תושבי אשקלון והסביבה בגלל כמה קברים פגאניים בשטח בית החולים ברזילי באשקלון .  
ממשלת נתניהו ממשיכה להתגאות בתקציב הדו שנתי .  ראשיתו של זה באיוולת והמשכו בחטא ,  שעלול להפוך בכייה לדורות .  התקציב הדו שנתי מתיימר לנחש היום את האתגרים ואת אופי ההתמודדות איתם בשנים הבאות ,  תוך התעלמות מהדינאמיות של משק עולמי שעדיין חוסה תחת ענני משבר כלכלי מהחמורים בהיסטוריה .  את החולה הרעה הזאת ,  הפוגעת פגיעה אנושה במרקם החיים הדמוקראטי בישראל ,  ובעיקרון הפרדת הרשויות ופיקוח הכנסת על עבודת הממשלה ,  הצליחה ממשלת נתניהו לאשר פעמיים בתוך שנה אחת ,  זאת למרות אמירה מפורשת של ארגון ה - OECD  ( עמוד 58 בדו"ח ה  OECD )  ש"המעבר לתקציב דו שנתי באופן קבוע כנראה לא יעבוד טוב ".  
ממשלת נתניהו בשנתה הראשונה מתבשמת בכישלונותיה ,  חוגגת את שעבודה לחרדים ולימנים הקיצוניים ,  מנסה להצדיק את הנזק למארג היחסים של ישראל עם ארצות הברית ועם אירופה ,  מזלזלת ופוגעת בבוחריה במקום הכי כואב  בכיס וביכולת לחיות בכבוד ,  וחוגגת כל העת בזגזוג מתמשך .  זאת ממשלה שיד ימין שלה אינה יודעת מה עושה היד האחרת וכל שמאפיין אותה הוא הרצון לשרוד עוד שעה ועוד יום ועוד שבוע .  רק לשרוד .  אלא שבסוף היום ,  תעלולי ההישרדות של הממשלה יפגעו ביכולת ההישרדות של כולנו .
 
על ההתקפלות
ח"כ רוני בר-און לא רואה במה יש לממשלה להתגאות .  בספירת המלאי שלו הוא לא מוצא אפילו הישג אחד ,  ואם תשאלו אותו כשר אוצר לשעבר ,  הוא יספיד שוב את התקציב הדו שנתי ,  את הכניעה לחרדים ואת הפגיעה בכיס הבוחר .  סיכום שנה פסימי

