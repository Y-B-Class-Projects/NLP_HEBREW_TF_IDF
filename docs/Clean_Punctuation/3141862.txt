המשבר המדומה הוכיח :  נתניהו לא רוצה בחירות - רק שריון בתפקיד רה"מ
ראש הממשלה יכול לתת לכל אחד מראשי הקואליציה את מבוקשם ,  מכיוון שהעימות איננו על סוגיות מהותיות .  אלא שלא הגיוס ולא התקציב מדאיגים את נתניהו - רק החקירות נגדו .  אם יחליט ללכת לבחירות ,  התקדים המשפטי עשוי לחסום אותו מהתמודדות
משבר הקדמת הבחירות מבוסס כולו על אחיזת עיניים .  לבנימין נתניהו אין עניין בפיזור הכנסת ובנפילת הממשלה - ייתכן מאוד שהתפטרותו מראשות הממשלה ,  לצורך הבחירות ,  תהיה קפיצה למלכודת .  גם שותפיו אינם נמצאים במסלול התנגשות ,  כי מאווייהם שונים .  קל מאד לפתור את המשבר המדומה ,  אם רק נתניהו יקבל מה שבאמת חשוב לו - שריון בתפקידו עד לסוף משפטו באישומי שוחד ,  מרמה והפרת אמונים ,  בהנחה שאכן יוגשו נגדו כתבי אישום בסעיפים אלה .
 אין עימות חזיתי בין השותפים לממשלה בשאלות המהותיות ,  אלא רק בענייני רצף ועיתוי :  מה יקדם למה ,  התקציב שכחלון רוצה או אי-הגיוס שהחרדים דורשים ?  לבנט אין כרגע דרישות מיוחדות ;  הוא יציג כהישג את סיכול הקדמת הבחירות .  ליברמן הוא לכאורה הקוטב החילוני בברית הימין עם הדתיים ,  לגווניהם ,  אבל מטרת העל שלו היא שמירה על תיק הביטחון ,  בממשלה הנוכחית אם תמשיך לכהן עד סתיו 2019 ,  ומוטב גם בממשלה הבאה .  נתניהו יכול לתת לכל אחד מהם את מבוקשו .
 עוד בוואלה !  NEWS:האדמו"רים אישרו את מתווה פשרת הגיוס ;   " הכדור אצל ליברמן"בכיר בקואליציה לוואלה !  NEWS :  אם לא יהיו בחירות זו תהיה הפתעהרגב נגד בנט : " חזרת לירות בתוך הנגמ"ש ,  שכחת מהי אחוות לוחמים "  
המוקש היחיד כאן הוא שגם בנט רוצה את הביטחון ,  אבל נתניהו מומחה במעקף מוקשים כאלה .  הוא יכול להבטיח לליברמן ולבנט רוטציה בתפקיד ,  בממשלה הבאה ,  והוא גם מסוגל לפזר הבטחות שאין בדעתו לקיים .  לדן מרידור הבטיח פעם שיקבל אחד מארבעה תיקים - חוץ ,  ביטחון ,  אוצר ,  משפטים .  לישראל כץ מסר התחייבות למינויו לתיק החוץ .  לרפי איתן נשבע שיהיה  " הכי קרוב "  אליו .  בכל המקרים התעלם לאחר הבחירות מדיברתו ,  והמאוכזבים חרקו שיניים והבליגו .  אין מבחינתו סיבה להאמין שייאלץ לפרוע את השטרות הבאים ;  הרי לווה גדול זוכה לתספורת .  תמיד יוכל להוסיף להבטחותיו את הסייג  " בעזרת השם ",  כדי שיהיה ברור ,  במקרה של הפרה ,  מי לא עזר .  
ביום חמישי יצוין איד מארס של יוליוס קיסר .  זהו גם יום השנה לתרגיל המסריח של שמעון פרס ב-1990 ,  שהשאיר בשלטון את יצחק שמיר והעניק ליצחק רבין ניצחון על פרס ,  ובהמשך גם על שמיר .  עם התקרבותם של מועדים אלה ,  לא ברור מדוע בכלל שותפיו של נתניהו חיזרו אחריו בימים האחרונים והפצירו בו לפעול למניעת הקדמת הבחירות ,  אלא אם הייתה זו הצגת מאמץ שלהם למצביעים .  בחירות בקרוב ,  בתוך המפלגות וביניהן ,  אין נוחות לאיש ,  למעט יאיר לפיד - אך פחות מכל הן טובות לנתניהו .
 לא הגיוס ,  שהדיון בו יתודלק ביום רביעי עם פרסום דוח מבקר המדינה בנושא ,  הוא שמעסיק את נתניהו .  כך גם לא התקציב ,  ולא תכנית השלום של טראמפ - שנדחקה לשוליים לטובת קוריאה הצפונית - ואפילו לא איראן .  רק הבעיה הפלילית הרב-תיקית שלו  ( ושל רעייתו )  מעסיקה אותו .  כדאי לו ,  לפי חשבונו ,  להגיע מתוך ראשות הממשלה לשימוע שבא בעקבות החלטת היועץ על כתבי האישום ,  ואם לא יצליח להעביר את רוע הגזירה - כדאי לו להגיע גם למשפט .  
נתניהו מכיר את אביחי מנדלבליט ,  שעבד אצלו ,  ובמחציתו עדיין עובד אצלו גם בתור היועץ המשפטי לממשלה ,  ונרתע מהמחשבה על הפלתו .  ככל שנתניהו יידבק לכיסאו ,  כך ימשיך שיקול זה ללחוץ על מנדלבליט ולדרבן אותו לעסקה שתחסוך משפט .  הסיכוי לעסקה זו פוחת ככל שנתניהו תוקף את מערכת החוק .  כדי שמנדלבליט יסכים לעסקה ,  יהיה על נתניהו לחתום על הודאה ,  שתהווה גם הבעת חרטה על תיאור החקירות כמרדף אחריו .  זו הייתה הדרישה מראש השב"כ אברהם שלום ועמיתיו ,  כתנאי לחנינה הנשיאותית שקיבלו מחיים הרצוג .  הסירוב לתנאי זה שבר את העסקה עם משה קצב .  מנדלבליט ,  אסיר תודה על שניצל מאימת הדין ,  עוד עלול לנופף בהודאת חרטה של נתניהו ,  פניית פרסה מילולית ,  כאמתלה לענישה קלה שלו ושל שרה .
 כנגד חשבון זה עומדת ,  לכאורה ,  שאיפתו של נתניהו לקבל מהציבור אמון מחודש ,  לטובת שימוש כטיעון אנטי-אישומי .  מסר משמעותי בעניין זה נכלל אתמול בנאומו של פרקליט המדינה שי ניצן .  הכותרות עסקו בדברי ניצן על עדי המדינה ,  אך בראייה צופת פני עתיד חשובה יותר הצהרתו , " לשאלה אם הציבור משוכנע שפלוני חף מפשע או אשם יש חשיבות במישור הציבורי ,  אך העמדה לדין והכרעת דין אינם מוכרעים על פי דעת הרוב או על פי משאלי דעת קהל .  לא מידת האהדה הציבורית לפלוני ולא מידת הטינה הציבורית כלפיו תקבע את עמדתנו .  יש להבטיח כי הסובלנות הציבורית למעשי שחיתות תהיה נמוכה וכי המחיר המוסרי והחברתי שיגבה הציבור מעבריינים מורשעים יהיה ניכר ". 
דעת הרוב ,  שאותה אזכר ניצן ,  נמדדת בין בחירות לבחירות באמצעות משאלי דעת הקהל ,  ובבחירות עצמן - בהצבעה .  פרקליט המדינה מודיע ,  למעשה ,  שניצחון של נתניהו בבחירות לא יועיל לו ולא יאפס את המונה הפלילי .  
אך כפי שציין לאחרונה הפרשן המשפטי של וואלה !  NEWS ,  עו"ד אשר הלפרין ,  ההימור של נתניהו בהקדמת הבחירות יקלע אותו לא רק למצב של אי-תועלת :  הוא עשוי לחסום את דרכו לראשות הממשלה בכנסת הבאה .  זאת ,  מפני ש"חוק יסוד הממשלה ",  המרשה לראש הממשלה להישאר בתפקידו עד לסוף ערעורו על הרשעה עם קלון ,  אינו חל על מועמד לראשות הממשלה ,  גם אם הוא ראש הממשלה היוצא .  זה היפוכו של מלון קליפורניה :  מי שמתפתה לצאת ,  לא בהכרח יוכל להיכנס .  
התקדים לכך נמצא בהחלטה מנומקת וארוכה ,  96 עמודים ,  של בית המשפט העליון מאוקטובר 2013 .  מפאת החשיבות העקרונית של ההחלטה ,  היא נדונה בפני הרכב מורחב של שבעה שופטים ,  בראשות הנשיא אשר גרוניס ,  ולצדו יורשתו מרים נאור .  הדיון היה בעניינם של ראשי עיריות נצרת עילית ורמת השרון ,  שמעון גפסו ויצחק רוכברגר ,  שנגדם הוגשו כתבי אישום בסעיפי שוחד  ( גפסו )  ומרמה  ( רוכברגר )  .  העותרים לבג"ץ ביקשו הן לסלק את השניים מכהונותיהם והן למנוע מהם להתמודד בבחירות הקרובות ,  או לחילופין להורות למועצת העיר למנוע מהם להתמנות שוב לתפקיד ,  לאחר הבחירות .
 שישה משבעת השופטים - רק גרוניס חלק עליהם - קבעו בדיון קודם כי החלטות מועצות שתי העיריות שלא להעביר את גפסו ורוכברגר מכהונתם  " אינן עולות בקנה אחד עם עקרון השמירה על טוהר המידות ושלטון החוק ",  כי אף שהשניים טרם הורשעו ,  התנהגותם המתוארת בכתבי האישום היא  " ראייה מנהלית בעלת משקל להתנהגות שאינה הולמת ",  המצדיקה העברה מתפקיד .  השופטים כתבו כי דעתם  " אינה נוחה ,  בפן הציבורי ,  מהתמודדותם של השניים על תפקיד ראש העירייה ,  אך לא ראינו בפן המשפטי אפשרות למנוע התמודדות כזו ". 
שופטי בג"ץ אזכרו פרשה קודמת ,  של ראש עיריית רמת גן צבי בר ,  שם טען היועץ המשפטי לממשלה כי  " כאשר עסקינן בעבירות חמורות שבוצעו בזיקה למשרה הציבורית ,  המשך כהונתו של נבחר הציבור מאיים לפגוע פגיעה קשה באמון הציבור ובתפיסת טוהר המידות בעיני הציבור .  בנסיבות אלה ,  נסוגה הזכות לבחור ולהיבחר מפני הרצון למנוע את הפגיעה באמון הציבור ובטוהר המידות ".  השמעת עמדות השופטים חילצה מבר ויתור על ההתמודדות ,  שקיבל תוקף של פסק דין .  
בהמשך נימוקיהם להחלטתם כלפי גפסו ורוכברגר ציינו השופטים כי  " אף שהגשת כתב אישום הינה פחותה מהרשעה ,  ואף שנבחר הציבור נהנה מחזקת החפות ,  הרי שאם מדובר בכתב אישום חמור ,  חובה על ראש הממשלה להעביר מכהונתו שר או סגן שר ",  לפי הלכת אריה דרעי ורפאל פנחסי מ-1993 .  אמנם נזכר גם כי  " מקום שהייתה חקירה פלילית נגד נושא מישרה ,  אך טרם גובש כתב אישום ,  העדיף בית המשפט להמתין עד שיתברר אם יוגש כתב אישום ,  אם לאו ".  ומה עוד שבמקרהו העכשווי של נתניהו החוק קובע במפורש מתי על ראש ממשלה מכהן להתפטר ,  אך לאחר בחירות נוספות ,  על השאלה , " האם משאמר הבוחר את דברו זהו סוף פסוק ויש לקבל את דין הבוחר בלא להרהר עליו ",  השיבו נאור ועמיתיה בשלילה . " רצון הבוחר הוא אחד השיקולים שיש להביא בחשבון "  לאחר הבחירות ,  אך הוא  " אינו שיקול-על הגובר על שיקולים אחרים ". 
כך ,  נגד שחיתות שאינה ניתנת לחיסון בבחירות ,  כתבה השופטת נאור - ואליה הצטרפה ,  ביו שאר חבריהן ,  הנשיאה הנוכחית אסתר חיות ,  שדחתה את  " התפיסה הגורסת כי כל עוד מודע הציבור להתנהלות המושחתת המיוחסת לנבחריו בכתב אישום התלוי ועומד נגדם ,  יש לכבד את בחירתו ולהימנע מהתערבות .  מעמדן של רשויות השלטון במדינת ישראל מושתת על אמון הציבור ביושרן ובניקיון כפיהן ,  ויש להיזהר מפני כרסום מסוכן והתערערות מעמדן בעיני הציבור ,  נוכח העובדה שאנשים אשר התנהלותם הציבורית וטוהר מידותיהם עומדים למבחן פלילי ממלאים תפקידים ציבוריים בכירים ".  
למרות ההבדלים בין ראשי עיריות לבין ראש ממשלה ,  כמו גם ההבדל בין כתב אישום שהוגש לבין כתב חשדות הממתין לשימוע ,  או העובדה שהמלצות משטרה עדיין לא הגיעו להחלטת היועץ האם להגיש כתב אישום ,  ברור שפסק הדין באותה העתירה ,  בחתימתה המנומקת של חיות  ( ואתה ,  מקרב מי שמכהן גם כיום ,  השופט ניל הנדל )  ,  מכין תשתית נוחה לעתירה לבג"ץ נגד בחירת נתניהו בידי רוב של חברי הכנסת לאחר הבחירות הבאות .  
נתניהו ,  אם כך ,  צריך להיות מהמר נועז ,  או נואש ,  אם יניח שבשלושת החודשים שעד סוף יוני ,  בתוספת השבועות שיידרשו להרכבת ממשלה לאחר הבחירות ,  ימשיך מנדלבליט להתמהמה בהחלטה אם להגיש נגדו כתב אישום - בשעה שזהו המצב המושלם למנדלבליט ,  להודיע על כוונתו להעמיד את נתניהו לדין ולצפות שהעותרים שיתחרו זה בזה במרוץ לבג"ץ ,  ובעקבותיהם השופטים יעשו את מלאכתו במקומו .
 הימור כזה יהיה הפוך מההיגיון :  לנתניהו כדאי שהבחירות יהיו מאוחרות ככל האפשר .  אמנם ,  גם אם ימשיך לכהן ,  יגיעו העתירות לבג"ץ דקה לאחר הודעת היועץ על כתב האישום ,  אבל אם השותפות לממשלה יישארו בה - סיכוייו להימנע מהדחה יהיו גדולים יותר מאשר חסימת התפקיד בפניו בכנסת הבאה .  תמוה איך פוליטיקאים המנוסים כל כך בתככים לא חשפו את העמדת הפנים - ואולי הם פיצחו את הסוד ,  אך מעדיפים להשתתף בהצגה .  

המשבר המדומה הוכיח :  נתניהו לא רוצה בחירות - רק שריון בתפקיד רה"מ
ראש הממשלה יכול לתת לכל אחד מראשי הקואליציה את מבוקשם ,  מכיוון שהעימות איננו על סוגיות מהותיות .  אלא שלא הגיוס ולא התקציב מדאיגים את נתניהו - רק החקירות נגדו .  אם יחליט ללכת לבחירות ,  התקדים המשפטי עשוי לחסום אותו מהתמודדות

