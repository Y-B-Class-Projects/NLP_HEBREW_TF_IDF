הקוורטט יקרא לנתניהו ואבו מאזן : " המשיכו בדיאלוג "
 שרי החוץ של הקוורטט יוועדו בארה"ב וימסרו הצהרה לקראת פגישת נתניהו-פיאד בשבוע הבא .  האיגרות שיעבירו המנהיגים לא יכללו כנראה בשורה מדינית אלא חזרה על העקרונות הידועים
הסוגיה הישראלית-פלסטינית תגיח היום  ( רביעי )  ותעלה לסדר היום הבינלאומי ,  לנוכח פגישתם של שרי החוץ של הקוורטט ,  שיתכנסו בוושינגטון כדי לדון בניסיון לחידוש המשא ומתן בין ישראל והפלסטינים .  בסיומה של הפגישה ,  צפויים המשתתפים - מזכירת המדינה המארחת הילרי קלינטון ,  מזכ"ל האו"ם באן קי מון ,  שר החוץ הרוסי סרגיי לברוב ,  שרת החוץ של האיחוד האירופי קתרין אשטון ,  ושליח הקוורטט למזרח התיכון טוני בלייר - למסור הצהרה משותפת .  הם צפויים לקרוא לישראל ולרשות הפלסטינית להמשיך במאמצי הדיאלוג ,  שיתחדש בשבוע הבא בפגישתם של ראש הממשלה ,  בנימין נתניהו ,  וראש הממשלה הפלסטיני ,  סלאם פיאד .
 בפגישה ראשונה של ראש הממשלה עם בכיר פלסטיני מאז שנועד עם יו"ר הרשות ,  אבו מאזן ,  בספטמבר 2010 ,  צפויים נתניהו ופיאד להחליף אגרות .  בשתי האגרות ככל הנראה לא תהיה בשורה מדינית ,  אלא חזרה על העקרונות המדיניים של שני הצדדים ,  בניסיון למצוא הסכמה על מתווה שיאפשר חזרה לשולחן המשא ומתן .  נתניהו ימסור אגרת שבה הוא צפוי לחזור על נכונותה של ישראל לחידוש השיחות ללא תנאים מוקדמים ,  אך ידרוש הכרה בישראל כמדינת הלאום של העם היהודי וכן יחזור על סוגיית סידורי הביטחון הנדרשים בהסכם קבע עם הפלסטינים .
 באגרת של אבו מאזן ,  אותה ימסור פיאד ,  צפוי יו"ר הרשות להטיל על ישראל את האחריות לקיפאון המדיני ,  ולמנות את הדרישות הפלסטיניות ,  שבראשן מדינה עצמאית המבוססת על גבולות 67' עם חילופי שטחים והפסקת הבנייה בהתנחלויות . 
" זה לא יהיה רק מכתב ",  אמר אבו מאזן השבוע בפגישה עם בכירי יוזמת ז'נבה ברמאללה , " בכוונתי לפנות גם לציבור בישראל ובעולם ולהציג לו את העמדות הפלסטיניות בנוגע להסכם שלום עם ישראל ".  אבו מאזן הבהיר כי אם נתניהו לא ישיב לתוכן האגרת תוך חודש ,  הוא ישוב לפעול בזירה הבינלאומית ולקדם את שדרוג מעמדה של הרשות בעצרת הכללית של האו"ם .  נוסח האגרת הפלסטינית היה אמור להיות חריף יותר ,  ולכלול גם איומים לפרק את הרשות הפלסטינית ,  אך בעקבות לחץ אמריקאי מותן המכתב .  
בינתיים ,  ממשיכים הפלסטינים לפעול באו"ם ,  והרשות הפלסטינית פנתה השבוע למועצת הביטחון בבקשה לגנות את המשך הבנייה בהתנחלויות .  במכתב ששלח שר החוץ של הרשות ,  ריאד אל מאלכי ,  לקראת פגישת הקוורטט למזכ"ל האו"ם ולמועצת הביטחון ,  קרא השר  " לנקיטת צעדים דחופים להפעלת לחץ על הכוח הכובש הישראלי ". 
דוברת מחלקת המדינה האמריקאית ,  ויקטוריה נולנד ,  התייחסה אתמול לפגישת הקוורטט בתדרוך היומי לכתבים ,  וסיפרה כי שליחי הקוורטט עמלו אתמול על ניסוח הצהרה משותפת  - " שתקרא לצדדים לשוב לדיאלוג ".  מאז ינואר ,  אז נכנסה היוזמה הירדנית לחידוש המשא ומתן להקפאה ,  כמעט שלא התנהלו מגעים רשמיים בין נציגי ישראל והרשות למשא ומתן ,  עורך הדין יצחק מולכו וסאיב עריקאת ,  למעט פגישות הכנה בשבועות האחרונים לקראת החלפת האיגרות בין אבו מאזן ונתניהו .  נולנד ציינה בדבריה כי היוזמה הירדנית היתה מאוד  " יעילה וחיונית ",  והביעה תמיכה בחזרתם של הצדדים למתווה התיווך הירדני .  עם זאת ,  היא הוסיפה כי הממשל האמריקאי סבור כי  " ישנן דרכים נוספות שבהן הצדדים יכולים לחזור לדיונים ,  ואנו תומכים בכל אמצעי של התקרבות או מגעים שעשוי לסייע ". 

הקוורטט יקרא לנתניהו ואבו מאזן : " המשיכו בדיאלוג "
 שרי החוץ של הקוורטט יוועדו בארה"ב וימסרו הצהרה לקראת פגישת נתניהו-פיאד בשבוע הבא .  האיגרות שיעבירו המנהיגים לא יכללו כנראה בשורה מדינית אלא חזרה על העקרונות הידועים

