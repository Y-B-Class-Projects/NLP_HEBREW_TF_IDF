הבחירות שבפתח :  אקורד סיום צורם לכהונה מלאת חריקות
אחרי כישלון השיחות בין לפיד לנתניהו ,  נראה שהכנסת תפוזר על אף שראשי הקואליציה לא רוצים בכך .  אלו בחירות מיותרות ,  שמונעות מדינמיקה בעייתית ולא ממחלוקות מהותיות .  לו רצו הצדדים ,  המשבר היה נפתר במהרה
אחרי הכישלון בשיחות אתמול  ( שני )  בין ראש הממשלה בנימין נתניהו לשר האוצר יאיר לפיד ,  נראה שישראל הולכת לבחירות שאיש מראשי מפלגות הקואליציה לא רוצה בהן באופן מיוחד .  לא נתניהו ,  שטרם השלים שנתיים לכהונתו השלישית ולא יכול לדעת בוודאות שיצליח להיבחר פעם נוספת .  לא לפיד ,  שרואה את מפלגתו מצטמקת בסקרים והופכת מהבטחה לאכזבה ,  ובטח שלא שרת המשפטים ציפי לבני ,  שעם הפלטפורמה הנוכחית של מפלגת התנועה כלל לא בטוח שתיכנס לכנסת ה-20 .  גם בנט ,  שצפוי להתחזק בבחירות הקרובות באופן משמעותי ,  לא דחף לקיים אותן כעת ,  לפני שעברה חצי מהקדנציה .  
באופן אירוני למדי ,  דווקא הכנסת הנוכחית ,  שהעבירה את חוק המשילות היא זו שתתפזר - אם לא יהיו הפתעות - כעבור שנה ועשרה חודשים בלבד ,  ובכך תהיה לכנסת השנייה הכי קצרה בתולדות המדינה ,  אחרי הכנסת הרביעית שכיהנה שנה ותשעה חודשים .  למעט חוק המשילות וחוק הגיוס ,  לא הצליחה הקואליציה להביא אל קו הסיום כמעט אף רפורמה משמעותית ,  וזה לא היה בגלל ההתנגדות של האופוזיציה .  
האויבת הכי גדולה של הקואליציה הזו הייתה היא עצמה .  כמעט מן הרגע הראשון זאת הייתה קואליציה מסוכסכת שחבריה הקפידו להכשיל האחד את מהלכי השני .  בחודשים האחרונים עבודת הממשלה שותקה כמעט לחלוטין .  כל חוק של סיעה אחת נבלם בערר של סיעה אחרת .  כל רפורמה קודמה בליווי איומי פרישה .  
לקראת בחירות - ידיעות נוספות בנושאיש עתיד דוחה את דרישות נתניהו : " הכול היה תרגיל"חשדנות בקואליציה :  הח"כים נדרשו להצביע בשמם בעד הממשלהנתניהו תוקף את לפיד ולבני : " להפסיק את החתרנות "  
פגישתם של נתניהו ולפיד אתמול היא אקורד סיום צורם לכהונה מלאת חריקות .  נכונות אמתית למצוא פתרונות למשבר לא הייתה שם .  דרישתו של נתניהו מלפיד לסגת מחוק מע"מ אפס היא אמנם הקש ששבר את גב הגמל ,  אבל גם לשר האוצר היה חלק בהנעת גלגלי הבחירות בשבועות האחרונים ,  כפי שבאו לידי ביטוי בהעברת  " חוק ישראל היום "  בקריאה טרומית ובניסיונות להקים קואליציה חלופית .  נתניהו ,  מצדו ,  ניהל מגעים עם החרדים שכוונו גם לעבר הקדנציה הבאה .  
בשבועות האחרונים ראינו מעט מדי התעסקות במהות ובמחשבה על איך להקל על יוקר המחיה ,  על משבר הדיור ,  על המצב הביטחוני והמדיני ,  והרבה יותר מדי התעסקות בפוליטיקה לשם הפוליטיקה .  מי התקפל ,  מי ניצח ,  מי יתפטר ומי ישרוד .  הפירוק ,  לפיכך ,  היה רק עניין של זמן ,  ואתמול חוסר האמון והחשדנות ההדדית הגיעו לשיא ,  כאשר נתניהו דרש הצבעה שמית כדי לוודא שלא מדיחים אותו בהצבעת אי-אמון .  
בכנסת היו מי שטענו כי הפגישה נקבעה לשעה 21:00 כי ראש הממשלה רצה קודם לראות איך תסתיים ההצבעה הזו .  אז נכון ,  ממשלה לא יכולה לתפקד כאשר חבריה לא מאמינים האחד לשני ,  אך מדובר בכל זאת בבחירות מיותרות ,  שמונעות מדינמיקה בעייתית בין חבריה ,  ולא ממחלוקות מהותיות .  על כל נושא שנמצא על סדר היום ,  מחוק הלאום ועד למע"מ אפס יכלו הצדדים למצוא פשרה ,  לו רצו בכך .  בחירות 2015 יביאו לבזבוז כספי ציבור ,  ובגללן לא יהיה תקציב חדש למדינה עד חודש מאי ,  במקרה הטוב .  בנוסף לכך  ,  אחרי תצוגת האגו של חברי הקואליציה בשבועות האחרונים ,  קשה יהיה לשכנע את הציבור לצאת שוב מהבית כדי להצביע ולתת אמון בפוליטיקאים .  
מחר צפוי הליכוד לתמוך בהצעות לפיזור הכנסת שיעלו סיעות האופוזיציה בקריאה טרומית .  אם לא יהיה שינוי דרמטי ,  כמו כניסה של החרדים לממשלה ברגע האחרון - ש"ס ויהדות התורה כבר הבהירו כי זו לא אופציה ,  מה שלמעשה מוריד את הנושא מהפרק - בתוך שבוע הכנסת תתפזר .  ההערכות הן כי תאריך הבחירות ייקבע למרץ ,  עם סבירות נמוכה יותר לאפריל .  בתוך זמן קצר ,  גם נקבל תשובה לכמה שאלות שמרחפות באוויר ,  כמו מה יעשו לבני לפיד ויצחק הרצוג ,  באיזו מסגרת יתמודד עמיר פרץ ,  איך תיראה המפלגה החדשה של משה כחלון ,  כיצד תסתיים המתיחות בין תקומה למפד"ל החדשה בבית היהודי ואת מי יצליח נתניהו לשריין ברשימת הליכוד לכנסת .
 לפניות לכתב עמרי נחמיאס :  omri_n@walla.net.il 

הבחירות שבפתח :  אקורד סיום צורם לכהונה מלאת חריקות
אחרי כישלון השיחות בין לפיד לנתניהו ,  נראה שהכנסת תפוזר על אף שראשי הקואליציה לא רוצים בכך .  אלו בחירות מיותרות ,  שמונעות מדינמיקה בעייתית ולא ממחלוקות מהותיות .  לו רצו הצדדים ,  המשבר היה נפתר במהרה

