כולם מדברים על שלום :  המילה שנתניהו יעדיף להשאיר מחוץ לקמפיין
במלחמה על כל קול בגוש ,  בנט הוא הראשון ששלף את תכנית טראמפ ,  שצפויה להתפרסם אחרי הבחירות .  נתניהו עשוי לעמוד מול בחירה בלתי אפשרית - בין הימין שיתנגד לכל ויתור ,  והנשיא טראמפ - שלו לא יוכל לסרב
זה לקח חמישה שבועות ,  אבל עם סגירת הרשימות ופתיחת החלק השני של מערכת הבחירות ,  התחדש שוב קרב ישן ומוכר בתוך גוש הימין .  יו"ר הימין החדש נפתלי בנט התחיל את השבוע במתקפה על נתניהו מימין ,  כשבמוקד תכניות השלום של הנשיא האמריקני דונלד טראמפ שיובילו ,  לדבריו ,  להקמת מדינה פלסטינית .  נתניהו ביטל את ההאשמות של בנט ,  התחייב שהוא עומד להקים ממשלת ימין וקינח בהאשמה הנצחית של ירי בתוך הנגמ"ש .  הפעם ,  מומלץ לגזור ולשמור את התגובות של הליכוד בנושא הזה ,  כמו גם את ההתקפות של קמפיין הליכוד על בני גנץ ויאיר לפיד שהם שמאל חלש שעומד לבצע נסיגות ,  כי השלום עומד לעשות קאמבק - ומאוד יכול להיות שהוא יתפוס את נתניהו בפינה .  
ראש הממשלה היה מעדיף כנראה שלא נדבר על זה עד אחרי הבחירות ,  אבל תכנית המאה של הנשיא טראמפ הולכת ומתקרבת ,  והיא עשויה להציב אותו בצומת פוליטית אידיאולוגית מרכזית בחייו .  לפי הפרטים שהודלפו עד כה ,  זו צפויה להיות התכנית הכי ידידותית והכי נדיבה שהוצעה לישראל ביותר מ-25 שנות מו"מ עם הפלסטינים .  אך היא גם תכלול ויתורים ישראליים - כאלה שלימין יהיה קשה לבלוע .  כרגע ,  כל אסטרטגיית הקמפיין של נתניהו בנויה על צידוד הקולות מימין כדי להבטיח את היותה של הליכוד המפלגה הגדולה ,  ובשבוע שעבר הוא השקיע שעות באיחוד מפלגות הימין כדי להבטיח את עליונות הגוש שישאיר בידיו את השלטון .  עם זאת ,  תכנית טראמפ צפויה לטרוף את כל הקלפים .  כפי שפורסם לראשונה בוואלה !  NEWS ,  הבית הלבן מתכנן לפרסם את התכנית אחרי הבחירות ,  אך לפני הרכבת הממשלה הבאה - מתוך כוונה מודעת להשפיע על הרכב הקואליציה בישראל .  
נתניהו הפעיל וממשיך להפעיל לחצים כבדים לדחות את הפרסום כך שלא יזיק לו במהלך הקמפיין .  בין היתר ,  כך אומרים בכירים ישראליים ,  הוא העביר באמצעות השגריר בארה"ב רון דרמר מסרים של תומכיו האוונגליסטיים של הנשיא טראמפ ,  אלה שגם הניעו אותו להעביר את השגרירות לירושלים וגם לבטל את הסכם הגרעין ,  ואחראיים במידת מה ליחסו החיובי לישראל ולנתניהו . " אם זה יפגע בנתניהו ,  זה יפגע גם בך ",  הייתה לשון המסר .  
בחירות 2019 - סיקור מיוחד בוואלה !  NEWS:הבטחות לחוד ,  הקלטות לחוד :  האזינו להודעות שהרתיחו את הימיןבנט :  נתניהו מתואם עם טראמפ על מדינה פלסטינית ;  רה"מ :  טבעי שהוא לחוץנתניהו על הביקורת נגד הדיל בימין :  צביעות ומוסר כפול של השמאל 

בינתיים ,  המועד המוערך לפרסום התכנית הוא בעוד כחודשיים ,  כמה שבועות אחרי הבחירות .  לא כדאי לנעוץ תאריכים ביומן עדיין ,  כי בבית הלבן כבר קבעו דד-ליינים שלא עמדו בהם ,  אבל וושינגטון בהחלט מתחילה להניע מנועים ,  ובחודש הקרוב הנושא המדיני צפוי להיות חזק על סדר היום .  שני אדריכלי תכנית המאה של טראמפ ,  ג'ארד קושנר וג'ייסון גרינבלט ,  התחילו השבוע מסע דילוגים במזרח התיכון שכולל תחנות בערב הסעודית ,  בקטאר ,  בעומאן ,  בבחריין ובאיחוד האמירויות ,  במהלכו יתחילו לדון בתכנית השלום ,  בשלב זה בעיקר בחלקים הכלכליים .  מניסיון העבר ,  מסעות דילוגים כאלה נוטים להסתיים בסבב הדלפות בכלי התקשורת הערביים ,  ופרטים מהתוכנית עשויים להיחשף ולהפוך לבעיה עבור נתניהו ,  בתזמון מאוד לא נוח .  
התקווה הגדולה של נתניהו - ושל חברים רבים שלו בימין - היא שאבו מאזן יעשה בשבילו את העבודה הקשה .  מאז ההחלטה על העברת השגרירות לירושלים ,  הרשות הפלסטינית מחרימה את אנשי הממשל האמריקני ,  ולפי ההערכה הרווחת בירושלים ,  יו"ר הרשות אפילו לא יסתכל על התכנית אלא יצהיר מלכתחילה שהאמריקנים אינם מתווך הוגן .  אבל לנתניהו לא תהיה את אותה פריבילגיה - נדיבותו וידידותו של החבר הג'ינג'י מהבית הלבן בשלוש השנים האחרונות מחייבות אותו להגיב בנימוס לתוכנית ,  ובטח שלא להצהיר לגביה הצהרה כוללת של  " לא יקום ולא יהיה ",  כפי שיצעקו חלק מבעלי בריתו בימין .  
אף אחד בירושלים לא בקיא בפרטי התוכנית עדיין ,  אבל גורם בכיר העריך כי כל תכנית גרנדיוזית לפתרון הסכסוך הישראלי-פלסטיני תכלול ,  לדוגמה ,  סממן כלשהו של חלוקת ירושלים .  סממן שכזה יכול להיות העברת שכונות לידי הפלסטינים ,  הכרה בריבונותם במזרח העיר ,  או אמירה כלשהי לגבי השליטה המוסלמית בהר הבית ובאגן הקדוש ,  והתייחסות כלשהי ,  גם אם עמומה ,  לעקרון של שתי מדינות לשני עמים .
  מימין לנתניהו ,  חלק מהנושאים הללו הם בבחינת ייהרג ובל יעבור ,  אבל הוא לא יוכל להביע את התנגדותו מפאת הכבוד לטראמפ .  נתניהו יכול למצוא את עצמו במצב בלתי אפשרי - מצד אחד  ( ימין )  הוא לא יוכל להסכים לשום דבר בתכנית של הנשיא ,  אך מצד שני  ( היחסים החמים עם וושינגטון )  ,  הוא גם לא יוכל לסרב או להגיד בקול ברור  " שלילי ".  

דחיית פרסום התכנית לאחר הבחירות מייצרת פתרון קלאסי עבור נתניהו .  כפי שבנט אמר ,  נתניהו יוכל להרכיב ממשלת אחדות עם מפלגת כחול לבן של גנץ ולפיד - שככל הנראה לא תתנגד לתכנית הכי טובה שהוצעה לישראל אי פעם - ולהשאיר את מפלגות הימין בחוץ .  זו ,  כנראה ,  גם כוונת המשורר בוושינגטון .  כמו כן ,  לדברי בכירים בימין החדש ,  זו גם התכנית של נתניהו לעשות  " מעשה שרון "  ולנסות לזכות באהדת השמאל כשרשרת חסינות מפני סעיפי האישום הפליליים העומדים לבוא .  אבל כל זאת רק אחרי הבחירות - עד אז יש חמישה שבועות של קמפיין ,  וככל שהשלום של טראמפ יעלה בו ,  זה עלול לייצר לנתניהו בעיה קשה .  
במצב שבו כל מפלגות הלוויין שמימין נלחמות על כל קול וקול מול נהירה של מצביעים לליכוד של נתניהו ,  תכניותיו של טראמפ יכולים לשמש כקו הגנה מושלם של בנט ,  סמוטריץ' וליברמן כדי לשכנע בצורך לחזק את נתניהו מימין ולשנות את מערכת הכוחות .  עבור מצביעי הימין ,  במשך שמונה שנות ממשל ברק אובמה ,  נתניהו היה המגן הגדול מפני ויתורים ונסיגות .  ואולם ,  אם יתברר שחברו הטוב ביותר באמריקה דוחף אותו לשם ,  הם עשויים לפזול לצדדים .  כשבצד השני של נתניהו מתמודדת מפלגת הגנרלים שלא תחשוש להגיב לאלמנטים מהתכנית - ואף מתכוונת להציג בשבועות הקרובים תכנית מדינית משלה - נתניהו עשוי להתקשות שלא לתת תשובות ברורות לכוונותיו .  בנט היה הראשון שפרץ את הסכר ,  ואם השלום ישטוף את הקמפיין ,  הדבר יציב בפני נתניהו אתגר גדול .  

כולם מדברים על שלום :  המילה שנתניהו יעדיף להשאיר מחוץ לקמפיין
במלחמה על כל קול בגוש ,  בנט הוא הראשון ששלף את תכנית טראמפ ,  שצפויה להתפרסם אחרי הבחירות .  נתניהו עשוי לעמוד מול בחירה בלתי אפשרית - בין הימין שיתנגד לכל ויתור ,  והנשיא טראמפ - שלו לא יוכל לסרב

