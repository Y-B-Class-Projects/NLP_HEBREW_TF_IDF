כשאובמה נסוג מהמזרח התיכון ,  פוטין לוקח בעלות על השלום
פרץ הפעלתנות הדיפלומטי של רוסיה הפתיע רבים ,  אולם הוא חלק משינוי רחב יותר של מאזן הכוחות באזור .  בכיר ביטחוני לשעבר לוואלה !  NEWS על פסגת נתניהו-אבו מאזן : " אין לאף אחד בוושינגטון אשליות שהמהלך הזה יוביל להסכם "
 רוסיה כיכבה השבוע בכותרות בישראל וברשות הפלסטינית יותר מאשר כל מדינה אחרת  החל מביקורו בירושלים וברמאללה של סגן שר החוץ הרוסי ,  מיכאיל בוגדנוב ,  דרך הפרסום המסקרן בערוץ הראשון על עברו של אבו מאזן כמודיע של הקג"ב ,  ועד להודעת משרד החוץ הרוסי ביום חמישי לפיה ראש הממשלה בנימין נתניהו ויו"ר הרשות הפלסטינית אבו מאזן הסכימו  " באופן עקרוני "  להתייצב שניהם לפגישה במוסקבה .  אם ההודעה הרוסית אכן תתממש ,  זו תהיה הפגישה הראשונה בין נתניהו לאבו מאזן מזה חמש שנים  ( אלא אם מחשיבים לחיצת יד קצרה ומהוססת ביניהם בחורף שעבר ,  בשולי ועידת האקלים הבינלאומית בפריז )  .
 פרץ הפעלתנות של רוסיה בנושא הישראלי-פלסטיני תפס רבים בהפתעה .  כאשר נשיא מצרים ,  עבד אל-פתאח א-סיסי ,  אמר לפני קצת יותר משבועיים שנשיא רוסיה פוטין הציע לארגן ועידת פסגה ישראלית-פלסטינית ,  דבריו נתפסו כמנותקים מהמציאות .  אחרי שארצות הברית וצרפת ניסו ,  כל אחת בדרכה ,  ונכשלו להחיות את תהליך השלום הישראלי-פלסטיני ,  דווקא פוטין ייקח על עצמו את המשימה הבלתי-אפשרית הזו ?  התגובה להצהרה של א-סיסי הייתה שילוב של סקפטיות ואדישות .  ואולם ,  הגעתו של בוגדנוב לישראל ולרשות הפלסטינית בתחילת השבוע ,  הוכיחה שא-סיסי לא סתם אמר את מה שאמר :  פוטין אכן מציע לארח את שני המנהיגים אצלו במוסקבה ,  בניסיון להחיות את המשא ומתן .  
עוד בוואלה !  NEWS:נתניהו בסרטון חדש : " הדרישה לפינוי התנחלויות - טיהור אתני"קלינטון : " טראמפ צריך להדאיג כל ישראלי ,  לא משנה מה עמדותיו"צפו :  חבר פרלמנט הולנדי מסרב ללחוץ את ידו של נתניהו 
מבחינת ראש הממשלה נתניהו ,  הצעת התיווך הרוסית היא בשורה מצוינת .  את נתניהו מטרידה מאוד האפשרות שאחרי הבחירות לנשיאות ארצות הברית בחודש נובמבר ,  יתפנה הנשיא המכהן ,  ברק אובמה ,  לעצב לעצמו  " מורשת נשיאותית "  בנושא הישראלי-פלסטיני ,  דרך יוזמה כלשהי במועצת הביטחון של האו"ם .  אחת האפשרויות היא הצבעה במועצת הביטחון על תכנית השלום שהציע שר החוץ האמריקני ג'ון קרי במרץ 2014 ;  אפשרות אחרת היא הצבעה בנושא אי-חוקיותן של ההתנחלויות .  נתניהו מקווה שאם תתקדם בשבועות הקרובים יוזמת השלום הרוסית ,  הדבר יקשה על אובמה לפעול ,  שמא צעד אמריקני ייתפס כמחבל במאמצי השלום של רוסיה .  

ראש הממשלה גם רמז בכמה הזדמנויות בשבועות האחרונים על רצונו להרחיב את הקואליציה שלו ,  באמצעות צירוף מפלגת העבודה לממשלה .  כדי להפוך את זה לתסריט אפשרי ,  הוא צריך לתת ליו"ר האופוזיציה ,  יצחק הרצוג ,  סיבה משכנעת להציג לחברי מפלגתו ,  שתצדיק את הכניסה לממשלה .  תהליך מדיני חדש מול הפלסטינים ,  בתיווך של רוסיה  שבניגוד לוושינגטון ,  טרם נכוותה מהעיסוק בנושא  עשוי לסייע לו בגזרה הזו .  המעורבות של נשיא מצרים ,  שבניגוד לפוטין ,  התבטא פעמים רבות בחודשים האחרונים בעד הקמת מדינה פלסטינית ,  חשובה גם כן  היא נותנת לתהליך כולו מראית עין של רצינות ,  גם אם כל הצדדים מבינים שהסיכוי שייצא מזה הסכם שלום ,  שואף לאפס .
 אלא שבינתיים ,  התגובות במפלגתו של הרצוג למהלך של נתניהו חצויות .  בשעה שכמה מחברי הכנסת של המחנה הציוני הגיבו בחיוב ליוזמה הרוסית ,  והפצירו בראש הממשלה נתניהו להיענות להזמנתו של פוטין ,  עלו גם קולות אחרים .  ח"כ עמר בר-לב ,  שחבר גם בוועדת החוץ והביטחון ,  סבור שהמהלך הרוסי לא באמת נועד לקדם את תהליך השלום ,  אלא להחליש את מעמדה האזורי של ארצות הברית ,  באמצעות צעד הפגנתי של רוסיה בסוגיה שטופלה על ידי הממשלים האמריקניים במשך עשרות שנים . 
" נתניהו הולך שבי אחרי פוטין ומסכן את יחסי ישראל-ארצות הברית ",  טען בר-לב , " זו יריקה לבאר שממנה אנחנו שותים ,  כולל כמובן מערכת הביטחון שלנו ".  בשיחה עם וואלה !  NEWS הוא הוסיף כי  " אם נתניהו באמת היה רוצה להתקדם בתהליך המדיני ,  אף אחד לא הפריע לו לעשות זאת בעבר ,  כאשר היה תיווך אמריקני .  הבעיה היא לא עם זהות המתווכים ".  
בכיר לשעבר במערכת הביטחון ,  שלדבריו שוחח לאחרונה בנושא הזה עם גורמים בממשל האמריקני ,  אמר לוואלה !  NEWS כי בפועל , " האמריקנים לא מתלהבים מהאירוע הזה ,  אבל גם לא נעלבים ממנו .  הם בעיקר מביעים חוסר עניין .  הגישה שלהם היא ,  'פוטין רוצה לנסות את מזלו ?  בבקשה ,  שינסה' .  אין לאף אחד בוושינגטון אשליות שהמהלך הזה יוביל להסכם שלום ".  גישה דומה משתקפת גם ברוב הדיווחים בעיתונות האמריקנית על ניסיונות התיווך של פוטין .  בדיווח ב"ניו יורק טיימס "  על המהלך הרוסי שפורסם ביום שישי בבוקר ,  נכתב כי  " כמעט כל מי שמעורב מסכים שהמאמץ הרוסי לא יוביל להסדר ".  

אבל אם זה אכן המצב ,  אז מה בכל זאת מניע את פוטין להשקיע זמן בנושא הישראלי-פלסטיני ,  לשלוח לכאן את סגן שר החוץ שלו ,  ולתת חסות לוועידה במוסקבה ,  אם אכן תתקיים ?   " נקודת הפתיחה היא שאין לרוסים מה להפסיד בסיפור הזה ",  אמר ח"כ אבי דיכטר  ( הליכוד )  ,  יו"ר ועדת החוץ והביטחון .  דיכטר מציע לבחון את דיפלומטיית השלום הרוסית בהקשר רחב יותר של מעורבותה הגוברת של רוסיה בענייני המזרח התיכון ,  מה שגם עשוי להסביר את העובדה שהראשון לדבר בפומבי על התיווך הרוסי היה כאמור נשיא מצרים א-סיסי ,  שנהנה מיחסים טובים עם פוטין ,  לעומת יחסיו המעורערים עם הממשל האמריקני . " הרוסים מעמיקים ומבססים את הנוכחות שלהם בסוריה ,  הם משפרים את היחסים שלהם עם מצרים ,  שמים מאחור את המשבר שהיה להם עם טורקיה  בכל פינה שמסתכלים היום במזרח התיכון ,  אפשר לראות שהם הופכים להיות יותר פעילים ומעורבים ",  הסביר דיכטר ,  שמציע לראות את כניסתם לתהליך השלום הישראלי-פלסטיני כהמשך ישיר למגמות הללו .  
כאשר בוחנים את מאמצי השלום של פוטין כחלק ממהלך נרחב יותר של רוסיה להפגין מעורבות במזרח התיכון ,  כדאי להזכיר את העובדה שהשבוע גם צוינו שלוש שנים לאחד האירועים המשמעותיים ביותר בהקשר הזה :  תקרית  " הקו האדום "  מספטמבר 2013 ,  שבמהלכה הנשיא אובמה חזר בו מהבטחתו להעניש את נשיא סוריה ,  בשאר אסד ,  אם יוכח שהוא השתמש בנשק כימי כנגד אזרחיו .  אובמה הציג את השימוש בנשק כימי כ"קו אדום "  עבור ארצות הברית ,  אבל ברגע האמת ,  אחרי שהתברר שאסד הרעיל בגז מאות מאזרחיו ,  ארצות הברית לא תקפה אותו .  במקום זאת ,  הממשל האמריקני הגיע להסכם פשרה ,  יחד עם רוסיה ,  שכלל את הוצאת הנשק הכימי מתחומי סוריה והרס מתקני הייצור של אסד ,  בתמורה להסכמה אמריקנית בפועל להישארותו בשלטון .  
שלוש שנים אחרי הנסיגה האמריקנית מ"הקו האדום ",  רבים רואים באירוע הזה את נקודת המפנה ביחסי הכוחות בין ארצות הברית לרוסיה במזרח התיכון .  ההתפתחויות שהתרחשו מאז בזירה הסורית ,  בדגש על הישרדותו של אסד ,  היחלשותם של המורדים הלוחמים בשלטונו ,  וקמפיין ההפצצות המסיבי של רוסיה במדינה - בהחלט מחזקות את הטענה הזו . " הרוסים הצליחו לבצר את מעמדם בסוריה ,  במאמץ לא קטן ,  ועכשיו הם מנצלים את העוצמה שהם הפגינו בסיפור הזה כדי להרחיב את ההשפעה שלהם בכל האזור ",  אמר דיכטר , " מה שהתחיל בסוריה והמשיך במצרים ,  מגיע עכשיו גם לזירה שלנו ושל הפלסטינים ".  

אלוף  ( במיל' )  עמוס ידלין ,  לשעבר ראש אמ"ן וכיום ראש המכון למחקרי ביטחון לאומי ,  אמר בשיחה עם וואלה !  NEWS כי את האירוע של הנסיגה האמריקנית מ"הקו האדום "  בסוריה יש לבחון בכמה רמות נפרדות . " אם מסתכלים על זה מההיבט הצר של איום הנשק הכימי בסוריה ,  אז ההסכם הוא הצלחה גדולה ",  הסביר . " לא הצלחה של מאה אחוז ,  כי חלק קטן מהנשק הכימי לא הוצא מסוריה ,  אבל עדיין הצלחה משמעותית ,  שסביר להניח שאי אפשר היה להשיג אותה במהלך צבאי ".  גם ראש הממשלה נתניהו ,  שאינו מרבה לחלוק מחמאות לממשל אובמה ,  אמר בראיון לעיתונאי האמריקני ג'פרי גולדברג בשנת 2014 כי הסכם הוצאת הנשק הכימי מסוריה תרם לביטחונה של ישראל ומהווה הישג חשוב של הממשל האמריקני .  
מצד שני ,  טען ידלין ,  להסכם הזה היו השלכות שליליות על מעמדה של ארצות הברית באזור . " במבט לאחור ,  ברור שהוחמצה הזדמנות לסלק את אסד ,  לשנות את מאזן הכוחות בסוריה ולמנוע את האסון ההומניטרי הכבד שהתרחש בשלוש השנים שחלפו מאז ",  אמר . " בעקבות האירוע הזה ,  אסד והתומכים שלו ,  בראשם איראן ורוסיה ,  הבינו שאין מחיר למעשים שלו .  במקביל ,  האירוע הזה תרם מאוד לעלייתו והתחזקותו של דאעש ,  כי הוא החליש את הגורמים המתונים יותר שהתנגדו לאסד בשלבים המוקדמים של המלחמה בסוריה .  אותם גורמים קיוו שבשלב מסוים ,  תגיע התערבות אמריקנית ותטה את הכף לטובתם .  ברגע שהתברר שזה לא הולך לקרות ,  דאעש התחזק בתור האלטרנטיבה המרכזית לאסד ".  
ידלין סבור כי  " ההסכם הזה האיץ את מגמת ההיחלשות של ארצות הברית באזור וההתנתקות שלה מההתרחשויות במזרח התיכון .  קדמו לזה ההתנהלות שלהם מול מובארק במהלך 'האביב הערבי' והיחסים המתוחים עם בעלות ברית אחרות באזור ,  כגון הסעודים .  רוסיה ,  לעומת זאת ,  הצטיירה באירוע הזה כמי שמובילה ויוזמת את המהלכים באזור .  אין ספק שההסכם הזה היה נקודת מפנה ביחסי הכוחות בין שתי המעצמות ,  לפחות בכל הנוגע למזרח התיכון ".  
עד כה ,  המפנה שמתאר ידלין בא לידי ביטוי בעיקר בסוריה ,  שם האמריקנים משלימים בפועל עם עמדותיה של רוסיה ,  במסגרת המשא ומתן שמנהלים שר החוץ הרוסי סרגיי לברוב ומקבילו האמריקני קרי .  ההתקרבות בעת האחרונה בין פוטין לא-סיסי מצד אחד ,  ולנשיא טורקיה רג'פ טייפ ארדואן מצד שני ,  ביטאה שלב נוסף בתהליך :  מדובר בשתי מדינות שנתפסו במשך עשרות שנים כעוגנים של הדיפלומטיה האמריקנית במזרח התיכון ,  אבל בעת האחרונה מתקרבות ,  כל אחת מסיבותיה ,  דווקא לצד הרוסי .  השבוע גם פורסם כי בחריין ,  גם היא בעלת ברית אמריקנית לאורך השנים ,  דנה עם רוסיה על רכישת מערכת ההגנה מפני טילים S-400 .  
כעת ,  מגיע השינוי הזה גם לסכסוך הישראלי-פלסטיני ,  נושא שזכה לאורך שנים לעדיפות מצד הממשלים האמריקנים ,  כולל ממשל אובמה ,  אבל בשנתיים האחרונות נראה שאובמה התייאש ממנו לגמרי ,  ואילו דווקא פוטין מוכן להשקיע בו זמן ומשאבים .  שני הנשיאים שקדמו לאובמה ,  ביל קלינטון הדמוקרטי וג'ורג' וו .  בוש הרפובליקני ,  השקיעו חלק ניכר מהשנה האחרונה שלהם בתפקיד בניסיונות לקדם את התהליך הישראלי-פלסטיני .  אובמה ,  לעומת זאת ,  משך את ידיו מהנושא לחלוטין ברגע שנכשלו מאמציו של שר החוץ קרי להביא להסכם בשנת 2014 .  בירושלים ,  כאמור ,  חוששים שאובמה ינקוט צעד אחרון בהחלט בנושא הזה אחרי נובמבר ,  אבל התסריט הזה רחוק מלהיות ודאי .  
באופן כללי ,  אובמה לא רואה בנסיגה של ארצות הברית מהמזרח התיכון התפתחות שלילית .  להיפך :  לקראת סוף כהונתו ,  הנשיא האמריקני הנוכחי רואה את העברת מרכז הכובד של הדיפלומטיה האמריקנית מהמזרח התיכון למזרח אסיה ,  כהישג מרכזי של ממשלו .  המזרח התיכון ,  להשקפתו של אובמה ,  הוא אזור שמנהיגיו חיים בעבר ושתושביו מתבוססים ביריבויות דתיות עתיקות שלא רלוונטיות לעולם של המאה ה-21 .  במקום לשקוע בבוץ המדברי של האזור הזה ,  כפי שעשו בוש וקלינטון לפניו ,  הוא מעדיף להשקיע את עיקר המשאבים של הדיפלומטיה האמריקנית בכלכלות הצומחות של המזרח הרחוק :  יפן ,  קוריאה הדרומית ,  הודו ,  אינדונזיה ,  סינגפור וגם היריבה הגדולה סין ,  שהשבוע חתמה יחד עם ארצות הברית על הסכם היסטורי למאבק בהתחממות כדור הארץ .  
המדיניות הזו משאירה את המזרח התיכון נתון להשפעה הולכת וגוברת של רוסיה .  גורם ישראלי בכיר העיר השבוע בשיחה עם וואלה !  NEWS כי  " התגובה שלנו וגם של הפלסטינים להצעה הרוסית הייתה יותר מהירה ויותר רצינית מהתגובה לניסיונות של צרפת לקדם פסגה מדינית .  זה לא מקרי .  במציאות של היום ,  קל יותר להגיד לא לצרפת ,  או לכל מדינה אחרת ,  מאשר לרוסיה .  אם אתה אומר לא לאירופאים ,  אתה לא לוקח שום סיכון אמיתי .  אם אתה אומר לא לרוסים ,  אתה עשוי להעליב גורם שיש לו הרבה כוח והשפעה באזור .  זה נכון גם לגבינו וגם לגבי הפלסטינים .  לפוטין יש יותר מנופי לחץ על שני הצדדים ".  
בהחלט ייתכן שמנופי הלחץ האלה ,  בשילוב עם לחצים פוליטיים מבית ,  יביאו לבסוף את נתניהו ואבו מאזן לוועידת פסגה במוסקבה .  אולם ,  אם פוטין באמת רציני בנושא תהליך השלום ,  ולא רק מנסה לתקוע אצבע בעין לאובמה ,  הוא יצטרך להפעיל את המנופים הללו הרבה יותר בעתיד ,  כדי להצליח במקום שבו נכשלו כל הממשלים האמריקניים האחרונים .
  ( עדכון ראשון :  21:50 )  

כשאובמה נסוג מהמזרח התיכון ,  פוטין לוקח בעלות על השלום
פרץ הפעלתנות הדיפלומטי של רוסיה הפתיע רבים ,  אולם הוא חלק משינוי רחב יותר של מאזן הכוחות באזור .  בכיר ביטחוני לשעבר לוואלה !  NEWS על פסגת נתניהו-אבו מאזן : " אין לאף אחד בוושינגטון אשליות שהמהלך הזה יוביל להסכם "
 
