ראשי המדינה יחלקו כבוד אחרון לאסף רמון
בהלוויתו של סרן אסף רמון צפויים להשתתף נשיא המדינה ,  ראש הממשלה ,  שר הביטחון והרמטכ"ל .  אזרחים רבים הגיעו לבית משפחת רמון להשתתף בצערה של המשפחה . " הרגשתי כאילו קיבלתי אגרוף בבטן עם היוודע הבשורה על מותו של אסף "
  ( צילום :  נעם כהן ,  עריכת וידאו :  עידן גוראל ) 
סרן אסף רמון ייקבר היום בשעה 16:00 לצד אביו אילן בבית העלמין בנהלל .  בטקס הלוויה צפויים להשתתף בכירי המדינה ביניהם נשיא המדינה שמעון פרס ,  ראש הממשלה בנימין נתניהו ,  שר הביטחון אהוד ברק ,  הרמטכ"ל רב אלוף גבי אשכנזי ואישים רבים נוספים .  
מאז נודע על מותו של סרן רמון בהתרסקות מטוס במהלך אימון בדרום ,  ירד אבל כבד על משפחת רמון למודת הסבל ואזרחים רבים הגיעו לבית המשפחה כדי להשתתף בצערם .  בכירים רבים ביקרו אתמול בערב בביתה של רונה רמון ברמת חן בניסיון להביא מעט נחמה לאלמנה שהפכה אתמול גם לאם שכולה .
" הרגשתי כאילו קיבלתי אגרוף בבטן עם היוודע הבשורה על מותו של אסף ",  אמר היום שר הביטחון אהוד ברק בראיון בקול ישראל .  גם בכנסת ציינו את האירוע הטרגי :  ועדת החוץ והביטחון של הכנסת פתחה את ישיבתה בדקת דומייה לזכרו של רמון .  
ראש הממשלה ,  בנימין נתניהו ,  אמר בפתח הישיבה כי  " אנו נוהגים לומר 'סהדי במרומים' ,  אבל מן המרומים נפלו שני הגיבורים ארצה ,  במרכבות האש .  אילן ואסף רמון ,  אב ובנו ,  מבטאים את היפה שבעמנו .  זה יום של אבל לאומי ,  אני לא חושב שיש הרבה ימים כאלה שמאחדים את הלבבות .  הלוואי שהייתי יכול לחשוב על משהו שיחזק את רונה וילדיה שעוברים ייסורי גיהינום ". 
הנשיא שמעון פרס ספד אמש לרמון ואמר כי  " מה שפקד אותנו היום זה יותר מאסון ,  זהו שבר .  בחלומותינו הגרועים ביותר לא יכולנו להעלות על הדעת דבר קורע לב שכזה ".  פרס הוסיף כי  " כמשפחה ,  אילן ואסף הוצבו כסמל לכל הגדול שבהיסטוריה היהודית ולכל הנועז שבמדינת היהודים ".  
הרמטכ"ל ,  רב אלוף גבי אשכנזי ,  פרסם אמש הודעה מיוחדת בעקבות מותו של רמון בהתרסקות לפיה  " בעין דומעת ,  יחד עם מפקדי וחיילי צה"ל ובית ישראל כולו ,  קיבלתי את הבשורה המרה על נפילתו של סרן אסף רמון .  אסף הלך בשבילי הנורמות ,  הערכים והחתירה למצוינות שסלל אביו .  לבנו עם רונה ,  האישה המופלאה הזו ועם המשפחה .  זהו לדאבון הלב חלק ממחיר חיינו בארץ האהובה הזו ". 
בחיל האוויר מתחזקת הבוקר הסברה כי בלק-אאוט או ורטיגו בהם לקה אסף רמון במהלך הטיסה הובילו להתרסקות מטוסו בדרום הר חברון .  באזור ההתרסקות נמצאו גם שרידי מצנחו של רמון ,  אך נראה שמדובר במצנח שלא נעשה בו שימוש ,  עדות המרמזת שרמון לא ניסה למלט עצמו מהמטוס .
 
ראשי המדינה יחלקו כבוד אחרון לאסף רמון
בהלוויתו של סרן אסף רמון צפויים להשתתף נשיא המדינה ,  ראש הממשלה ,  שר הביטחון והרמטכ"ל .  אזרחים רבים הגיעו לבית משפחת רמון להשתתף בצערה של המשפחה . " הרגשתי כאילו קיבלתי אגרוף בבטן עם היוודע הבשורה על מותו של אסף "
 
