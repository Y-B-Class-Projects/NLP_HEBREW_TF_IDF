לא מעקב  " ספציפי ":  נתניהו תכנן לפקח על שומרי הסוד
מהכחשתו הנקודתית של ראש השב"כ לשעבר יורם כהן ניתן ללמוד כי רה"מ לא הנחה אותו להאזין במיוחד לרמטכ"ל ולראש המוסד דאז ,  אלא לקבוצה שהשניים נכללו בה .  עד שכהן יתייצב מול מצלמות ויספר הכל - אפשר לשער כי נתניהו אכן יזם האזנות ברגע של כעס
כמעט יממה נדרשה לראש השב"כ הקודם יורם כהן לעיבוד תגובה על הפרסום בתכנית  " עובדה ",  שלפיו התבקש בידי ראש הממשלה בנימין נתניהו לרגל אחרי ראש המוסד הקודם תמיר פרדו והרמטכ"ל הקודם בני גנץ .  כשנמצאה הנוסחה הגואלת - היא התגלתה כהכחשה נקודתית המאשרת על דרך ההרחבה .
 העוקץ טמון במילה הנאה  " ספציפית ".  נתניהו לא הנחה את כהן להאזין רק ובמיוחד ובעיקר לפרדו ולגנץ ,  אלא לקבוצה שהשניים נכללו בה ,  לצד אחרים ,  מעטים או רבים .  משמע ,  לא מעקב קמעונאי אחר שניים המתקראים בני ותמיר ,  אלא פיקוח סיטונאי על רשימת תפוצה גדולה יותר של בעלי תפקידים ,  כולל הרמטכ"ל והרמס"ד  ( ואם כך ,  אולי גם שרים )  .
 על כך עבדו כהן ודוברו החרוץ של השב"כ כ-18 שעות ?  הרי זו תגובה המשוועת להבהרה .  עד שכהן יתייצב מול מצלמות ,  יספר בדיוק מה אמר או לא אמר לו בנימין נתניהו ויתאר מה עשה או לא עשה בעקבות אותו שיח ,  ניתן לשער כי נתניהו אכן פלט ,  ברגע של כעס על פרסומים שלא הוא יזם ,  משאלה בנוגע להאזנות לראשי מערכת הביטחון .  הוא ,  שנחשב לאמן ההדלפות בעצמו ,  לא פעל לפי נוהל הזמנת האזנת סתר וממילא גם לא התכוון ברצינות לרגל אחרי הרמטכ"ל וראש המוסד - הוא רצה להרתיע .
 עוד בנושא"נתניהו ביקש מראש השב"כ לבצע האזנות לרמטכ"ל ולראש המוסד"נתניהו על הפרסום כי ביקש להאזין לבכירים : " אין גבול לשקרים"ראש השב"כ לשעבר דיכטר :  הפרסומים על נתניהו - שקר ,  אין חיה כזאת 
אחרי תקופת איסר הראל והריגול הפוליטי ,  בשנות ה-50 ,  התנרמל המצב בישראל .  הנחת המוצא של כל מי שעסק בענייני ציבור הייתה שהטלפונים של משרד הדואר ,  לימים התקשורת ולימים בזק ,  נתונים להאזנת המשטרה או השב"כ .  מי שהקפיד על סודותיו ,  לא דיבר עליהם בטלפון או במקום העלול להימצא תחת האזנה .  
מלחמת יום הכיפורים חידשה את הגאות בהאזנות הסתר .  ועדת אגרנט נזפה בצבא על ביטחון קשר פגום ,  שהסגיר סודות לאוזני המצרים ,  הסורים והסובייטים .  הוקמה יחידת  " עיט ",  שנועדה לסרוק את התקשורת הקווית והאלחוטית ,  להתערב בשיחות ולהבהיל את הקצינים והחיילים .  הרמטכ"ל רפאל איתן השתמש ביכולת זו כדי לאסוף רכילות - הוא היה סקרן לדעת מה אומרים עליו האלופים .  ראש אמ"ן יהושע שגיא וקצין מודיעין ראשי צביקה שילר סלדו מכך והתנערו מאחריות ל"עיט ".  הם העדיפו שהיחידה תהיה כפופה לחיל הקשר ,  או לרמטכ"ל אישית ,  ולא להיות מעורבים .  
שני האירועים הזכורים מאותה תקופה עסקו באלוף פיקוד הדרום דן שומרון ובמפקד אוגדה 36 אביגדור קהלני .  כשרפול הטיח בשומרון ציטוט מתוך שיחה פרטית שלו ,  חייך האחרון וביקש לתגבר את הריגול אחריו בסוכנת יפהפייה .  קהלני סיפר איך בעת חפיפה לקראת סיום תפקידו ,  הידפק על דלת לשכתו במחנה נפח רב-טוראי נבוך ,  שהקשיב לשיחה בין האוגדונר הבא מתן וילנאי לבין קצין בכיר בפיקוד הצפון .  הרב"ט גילה לקהלני ששמע את וילנאי מדבר בו סרה .  הוא נבוך ,  הוסיף ,  הן משום הכינויים הבוטים והן מפני שאינו יודע לאיזה תא"ל ,  היוצא או הנכנס ,  נתונה עכשיו נאמנותו .  קהלני הרגיע אותו ,  ופסק כי הוא משוכנע שהמצותת התבלבל וייחס לוילנאי בטעות דברים שאמר בן שיחו מפיקוד הצפון .  חזור להקלטה והקשב שוב ,  ייעץ קהלני ,  והרב"ט שב למכשיריו ואמר כי בדיוק כך היה .
 כשנחקרה פרשת קו 300 והתגלעה מחלוקת עובדתית בין ראש הממשלה יצחק שמיר לבין ראש השב"כ אברהם שלום ,  בדבר השאלה אם שמיר הורה לשלום להרוג את חוטפי האוטובוס ששרדו את הסתערות סיירת מטכ"ל ,  נקבע כלל נוקשה :  לא עוד שיחות בארבע אוזניים .  תמיד ישתתפו בפגישת ראש הממשלה וראש זרוע ביטחונית גם המזכיר הצבאי ורשמקול או קצרנית .  כך ,  תישען ועדת החקירה של התקלה הבאה על תיעוד מוצק .  אולם גם כלל זה ,  שנועד להגן על שני הצדדים בשיחה מפני טענות שאי אפשר לאמת או להפריך ,  הופר בשיחות מסדרון או כשנדון חומר רגיש במיוחד העוסק בפוליטיקאים ישראלים ,  כמו יריב ראש הממשלה ושותפיו .  עם זאת ,  הנחתת הוראת ביצוע באופן כזה אינה סבירה .  הלקחים של פנחס לבון ובנימין גיבלי ב"עסק הביש ",  ושל שמיר ושלום בקו 300 ,  הופנמו .  
ויש עוד שני שחקנים שאסור להתעלם מהם - היועץ המשפטי לממשלה והשר לענייני מודיעין .  ראשי שב"כ אינם מהסוג המתאבד למען ראשי ממשלה .  אם אינם רוצים להסתבך ,  הם פונים ליועץ המשפטי להנחיה ולאישור ,  שהרי בסוף ב"שרטוט ",  במונח המשטרתי להאזנת סתר ,  יינקט גם צעד כלשהו כלפי מי שייתפס ,  והכרח שהכול ייעשה כחוק או שהטיפול ייפסל .  כדי להאזין צריך להזין - להקליד במחשב המנטר את עמדות הציתות את פרטי הגורם המאשר  ( במשטרה זהו צו שופט )  ולדווח מדי רבעון לתת-ועדה בכנסת .  סידור פרטי בין נתניהו לכהן הוא פולקלור שאינו מבוסס על הכרת המנגנונים והניירת .
 שר המודיעין אינו חיץ בין ראש הממשלה לבין ראשי השב"כ והמוסד ,  אבל הוא שותף לרוב המגעים ביניהם ולעתים ,  מבחינת ראשי השירותים ,  גם קובץ מהימן לתיוק דאגותיהם .  בשנים 2009 עד 2013 היה דן מרידור השר לענייני מודיעין בממשלת נתניהו ושותף סוד כמעט לכל .  לפני שהסכים להצטרף לממשלה ,  למרות הפרת ההבטחה להעניק לו אחד מארבעה תיקים  ( ביטחון ,  חוץ ,  אוצר ומשפטים )  ,  קיבל מרידור מנתניהו התחייבות בכתב לשיתוף מלא בעסקי המודיעין .  נתניהו קיים את ההבטחה לא ב-100% ,  אבל לא בהרבה פחות מכך .  
באותן שנים לא סביר שנתניהו היה מעז לבקש מכהן לרגל אחרי גנץ ופרדו ,  וגם עם ישראל כץ ספק אם נתניהו להוט להתכתש .  ליובל שטייניץ ,  בין מרידור לכץ ,  לא היה מעמד עצמאי עד כדי אילוץ נתניהו להתחשב בו .  בשתי תקופותיו הראשונות ,  מ-1996 ומ-2009 ,  ירש נתניהו בראשות הממשלה קודקודי ביטחון שהתמנו בידי ממשלות העבודה וקדימה .  הרמטכ"ל אמנון ליפקין שחק ,  ראש השב"כ עמי אילון ,  ראש המוסד דני יתום ,  מפכ"ל המשטרה אסף חפץ ;  ובהתאמה ,  גבי אשכנזי ,  יובל דיסקין ,  מאיר דגן ודודי כהן .  הם בלמו אותו בהרפתקאותיו בשטחים בשנות ה-90 ובאיראן בעשור הבא .  כשהגיעה שעתו למנות ראשים כלבבו ,  שאף לטהר את השטח מנאמני המשטר הקודם ודרש נאמנות אישית מהמועמדים .  דיסקין לא התמנה לראש המוסד וסגנו יצחק אילן לא התמנה תחתיו לראש שב"כ .  זו תעודת כבוד לשניהם ,  ונכתב בה שנתניהו הבין שלא יוכל להפעיל אותם בקריצה לתכליות מפוקפקות .  
אצל נתניהו ,  הפצצת איראן נמצאת מעל לכול ,  ברמה אחת עם אביה של שרה ,  והחשש ששוב יחברו נגדו בצמרת הביטחונית יחד עם הנשיא  ( שמעון פרס או רובי ריבלין )  ויבלמו אותו על מסלול ההמראה .  לפחות בחצי תריסר הזדמנויות ,  לאחר שסודות זלגו - אך לא מצגת כיבוש עזה ב"צוק איתן ",  היא דווקא הייתה לרוחו - גלש תסכולו לכדי איומים בהפעלת שב"כ נגד החשודים שבחדר .  חבל שכהן לא ביים היענות לאתגר ,  באישור היועץ המשפטי יהודה וינשטיין ,  כדי לבחון עד כמה חרדת הרדיפה של נתניהו ,  החושש בעצמו מהאזנות ,  תרחיק לכת מדיבור לביצוע .  ליתר ביטחון ,  נחוצה בדיקה של מבקר המדינה לברר מה בדיוק קרה בסיפור זה בין 2011 ו-2015 .  בינתיים ברור גם כמה צדק בשעתו אלוף במיל' יצחק בן ישראל ,  כשהמליץ להפריד את רשות הסייבר הלאומית מהשב"כ ,  פן ירוכז כוח רב מדי באגרוף אחד .
 כיום ,  לאחר שהוכנסו תיקונים לחוק האזנות הסתר ,  תרחיש של סידור פנימי בין ראשי הממשלה והשב"כ נגד בכירים אחרים בביטחון אינו חוקי .  אמנם מותר לרשות ביטחונית לצותת לאנשי מערכות ביטחוניות ,  בטלפונים ממלכתיים ולא פרטיים ,  גם לצורך מניעת דליפתם של סודות ,  ולא רק בחקירה לחשיפת פשעים או לסיכולם .  אבל החוק מחייב לעדכן בכך את יעדי ההאזנה ,  שהרי התכלית היא הרתעה .  במדרון השיגעון של ישראל ,  אפשרית מלחמת הכול בכול בתחום האזנות הסתר .  אמ"ן יפעיל את יחידה 8200 לצותת לראש השב"כ ,  שיצותת למפכ"ל המשטרה ,  שיצותת לראש המוסד ;  וראש הממשלה ,  הפרנואיד שרצה להפחיד ,  יקים לעצמו משמר ירושלמי ,  מסדר בלפור ,  שיאזין לכל המאזינים ,  וייקרא שמו כוח קודס .
  ( עדכון ראשון :  18:07 )  

לא מעקב  " ספציפי ":  נתניהו תכנן לפקח על שומרי הסוד
מהכחשתו הנקודתית של ראש השב"כ לשעבר יורם כהן ניתן ללמוד כי רה"מ לא הנחה אותו להאזין במיוחד לרמטכ"ל ולראש המוסד דאז ,  אלא לקבוצה שהשניים נכללו בה .  עד שכהן יתייצב מול מצלמות ויספר הכל - אפשר לשער כי נתניהו אכן יזם האזנות ברגע של כעס

