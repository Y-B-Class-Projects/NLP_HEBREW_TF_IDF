הליכוד : " בנט ושקד פוגעים בנתניהו ";  הבית היהודי : " נגמרו ימי ילדי הכאפות "
 אחרי שמפלגת השלטון טענה כי שר החינוך ושרת המשפטים הם  " יקירי השמאל שפוגעים בראש הממשלה ",  הודיעה מפלגתם כי  " נתניהו יורה בתוך הנגמ"ש ".  בבית היהודי תקפו : " נתניהו מתחנף לימין ולדתיים - ואחרי הבחירות זורק אותם ".  גמליאל : " האמירות בישיבת הממשלה גובלות בפאשיזם "
  ( בווידאו :  ח"כ דוד ביטן וח"כ שלי יחימוביץ על פירוק התאגיד באולפן וואלה !  NEWS )   
" נתניהו שוב יורה בתוך הנגמ"ש ,  נגמרו ימי ילדי הכאפות "  - כך הגיבו הבוקר  ( שני )  בחריפות בבית היהודי להתקפה של הליכוד אתמול בעקבות חילופי הדברים הקשים בישיבת הממשלה שבה אושרה דחיית עליית תאגיד השידור הציבורי .  בתדרוך של הליכוד ,  שפורסם אתמול בחדשות 2 ,  נמסר כי  " בנט ושקד הם יקירי השמאל ונוני מוזס ,  שתומכים במאמצים הבלתי נלאים שלהם לפגוע בראש הממשלה נתניהו ובשלטון הליכוד ". 
בבית היהודי השיבו אש להאשמת הליכוד ומנו את  " הישגיו "  של ראש הממשלה בשנים האחרונות . " נתניהו שוב יורה בתוך הנגמ"ש .  כמו שירה בנגמ"ש כשהצביע בעד ההתנתקות והריסת גוש קטיף ,  כמו שירה בנגמ"ש כששחרר הכי הרבה מחבלים בתולדות המדינה ,  כשהקפיא בנייה ,  כשנכנע לחמאס ,  וכמו כשהכריז על הקמת פלסטין בבר-אילן ,  וכאשר הוא סופר כיפות של כתבים דתיים בתקשורת ".  
לפי הודעת הבית היהודי ,  הם לא מתכוונים להבליג לדבריו של נתניהו ,  שאותת אתמול למחנה הציוני כי הוא מעוניין שיצטרפו לקואליציה . " והכי מגוחך ,  שהוא יורה בנגמ"ש כדי להכניס לתוכו את בוז'י ,  שפיר ,  מיכאלי ויוסי יונה .  רגע לפני הבחירות הוא תמיד מתחנף לציבור הימני והדתי  ( 'היכנסו מתחת לאלונקה' )  ,  ודקה אחרי הבחירות הוא זורק אותם ובז להם .  נגמרו ימי ילדי הכאפות ". 
לקריאה נוספת:ח"כ ביטן יוזם חקיקה לסגירת תאגיד השידור : " יחסוך כסף למשלם המסים"הבדיקה בעניין נתניהו :  החוקרים הגיעו עם צו חיפוש למשרד פרסוםח"כ ביטן יוזם חקיקה לסגירת תאגיד השידור : " יחסוך כסף למשלם המסים "  
בתום ישיבת ממשלה סוערת ,  שבה התפתחו עימותים קולניים בין השרים ,  אושר אתמול בממשלה החוק לדחיית עליית תאגיד השידור הציבורי .  בהצבעה נמנעו ארבעה שרים :  ארדן ,  השרה לשוויון חברתי גילה גמליאל ,  והשרים בנט ושקד .  במהלך הישיבה אמר שר המדע ,  הטכנולוגיה והחלל אופיר אקוניס כי בבית היהודי מעוניינים בהקמת התאגיד בהקדם כי הם  " מכניסים לשם מפד"לניקים "  והוסיף כי  " אין שם ליכודניקים ,  אין שם פריפריה ,  אין שם מזרחים ". 
שקד הגיבה בתקיפות . " נמאס מההתבכיינות שלכם  אתם מ-1977 בשלטון ורק מייללים .  יש לכם עיתון משלכם  מה אתם מקטרים ?  ",  עקצה בהתייחסה לעיתון  " ישראל היום ".  לדבריה , " שידור ציבורי צריך להיות מאוזן ימין-שמאל ,  דתיים-חילוניים ופריפריה .  אני מאמינה שעושים את זה ואם לא - אז צריך לדאוג לזה ".  
השרה גמליאל תקפה הבוקר אף היא את ההתבטאויות שנאמרו בישיבת הממשלה . " נשמעו אתמול אמירות בממשלה הגובלות בפשיזם ",  אמרה הבוקר בריאיון לגלי צה"ל .  
בתוך כך ,  נתניהו הבהיר אתמול בשיחה עם תא כתבים מדיניים כי לא הרים ידיים נוכח האפשרות שהמחנה הציוני יצטרף לממשלתו .  הוא הבהיר כי אין מגעים בנושא ,  אך הוא  " משאיר את הדלת פתוחה ".  דבריו נאמרו על רקע כינוס ועידת מפלגת העבודה לדיון על הבחירות ליו"ר ,  שבהן זכה יצחק הרצוג לניצחון מוחץ חרף קריאות הבוז שקיבלו את פניו .
 לדבריו , " יש סיבות טובות "  שבגינן הוא מעוניין בהרחבת הממשלה .  נתניהו אמר כי האתגרים שמדינת ישראל ניצבת מולם מצד אחד ,  וההזדמנויות שעומדות לפניה מצד שני ,  מצדיקים ממשלה רחבה .
  ( עדכון ראשון :  08:35 )  

הליכוד : " בנט ושקד פוגעים בנתניהו ";  הבית היהודי : " נגמרו ימי ילדי הכאפות "
 אחרי שמפלגת השלטון טענה כי שר החינוך ושרת המשפטים הם  " יקירי השמאל שפוגעים בראש הממשלה ",  הודיעה מפלגתם כי  " נתניהו יורה בתוך הנגמ"ש ".  בבית היהודי תקפו : " נתניהו מתחנף לימין ולדתיים - ואחרי הבחירות זורק אותם ".  גמליאל : " האמירות בישיבת הממשלה גובלות בפאשיזם "
 
