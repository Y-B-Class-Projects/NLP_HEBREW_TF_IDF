ישראל תישאר מדינה יהודית ?  אתם תקבעו
בנימין נתניהו רוצה בטובתה של ישראל ,  אך מוביל למציאות בה לפי התחזית הדמוגרפית לא יהיה רוב יהודי בין הנהר לירדן .  היזם האמריקני דניאל אברהם קורא בטור מיוחד :  הצביעו למי שימנע את המדינה הדו-לאומית
בעוד חודש יכריעו אזרחי ישראל אם ארצם תשמור או תאבד את זהותה היהודית .  כיהודי המסור בכל לבו לעמו ולישראל ,  איני יכול להישאר אדיש נוכח שעת ההכרעה הגורלית שתשפיע באופן דרמטי על ההיסטוריה של עמי .  איני ישראלי ,  ולכן איני זכאי ואיני מבקש להצביע בבחירות הקרובות .  אך אני יהודי ,  ולכן אני חש זכאי לבקש מאחי ואחיותיי הישראלים  אנא הקשיבו ותנו לבכם לרגע קל לסערה שמתחוללת בלבי .
 רוב מוחלט של אזרחי ישראל היהודים מבקש לשמור על זהותה היהודית של ישראל ,  אך ראש הממשלה אינו מוביל להשגת יעד זה .  הוא מוביל את ישראל אל מציאות של מדינה שחציה יהודית וחציה ערבית .  לא ניתן להתכחש לאמת :  הגדה המערבית ורצועת עזה נשלטות על ידי ישראל .  הערבים המתגוררים בשטחים אלה ,  בצירוף הערבים המתגוררים בישראל ,  כמעט שווים במספרם למספר היהודים החיים במרחב טריטוריאלי זה .  כדי שישראל תישאר מדינה יהודית עליה להגיע להסכם הוגן עם הפלסטינים .  הסכם שמוליך להקמת מדינה פלסטינית עבור תושבי הגדה המערבית ועזה .
 ניסיון שש השנים האחרונות לא מותיר ספק :  מר נתניהו אינו פועל להשגתו של הסכם קבע עם הפלסטינים .  הוא פועל להכשלתו .  אני אומר זאת בלב כואב .  אני מכיר את ביבי שנים ארוכות מאוד .  למדתי להעריך את מעלותיו ואת ידידותו .  אין לי ספק כי הוא חפץ בטובתה של ישראל ,  אך כוונות לחוד ומעשים לחוד .  לצערי הרב ,  הוא מוליך את ישראל לאסון :  למדינה דו-לאומית שמחציתה יהודים ומחציתה ערבים .  

ההיסטוריה של דרום אפריקה חייבת להוכיח לכל ישראלי שאין אנו יכולים לאורך זמן לשלוט על המרחב שבין הים ונהר הירדן מבלי שנעניק זכויות שוות לתושבים הפלסטינים .  אם ישראל תתעקש להישאר בגדה המערבית ולהוסיף לשלוט על עזה ,  האוכלוסייה הערבית תהווה כמעט מחצית מאוכלוסיית המדינה .  
פרופ' סרג'יו דלה-פרגולה מן האוניברסיטה העברית ,  הסמכות העולמית המובילה בסוגיה דמוגרפית זו ,  קבע שחישוב המתייחס לישראל ,  הגדה המערבית ורצועת עזה ,  מלמד שהיהודים יהוו בהם מיעוט ב-2020 .   ( דלה-פרגולה אף מבהיר שגם ללא רצועת עזה ,  הערבים יהוו בשנת 2020 44% מסך האוכלוסייה שתחת שלטון ישראלי )  .  ביום שיתממש תרחיש זה ,  הנציגים הערבים יהוו מחצית מן הכנסת וישראל תחדל להיות מדינה יהודית .
 לצערי הרב ,  בשש השנים האחרונות ישראל מונהגת על ידי אדם שמסרב לראות אמת צלולה זו .  זהו עיוורון בקנה מידה היסטורי .  על פי קביעתו העגומה של ראש מוסד לשעבר מאיר דגן ,  המדיניות הנוכחית מובילה את ישראל להרס החלום הציוני שביקש לבנות מדינה יהודית ,  בה היהודים מהווים רוב גדול של האוכלוסייה .  דעה דומה בוטאה לאחרונה על ידי אלופים ואנשי ביטחון בכירים ששירתו בעבר בצה"ל ,  במוסד ובשב"כ .  הם אף הדגישו שהסדר מדיני הנו אפשרי והשגתו תחזק את ביטחונה של ישראל .  לדבריהם ,  צה"ל מספיק חזק כדי לאפשר לממשלה להגיע להסדר כזה .
 בלכתכם אל הקלפי ב-17 במרץ ,  הפתק שתטילו יכריע אם ישראל תמשיך במסלול המוליך אל אסון דו-לאומי ,  או שתשנה כיוון ותעלה על נתיב שיבטיח את המשך קיומה כמדינה יהודית .  התשובה היא בידכם .  
הכותב התגורר בעבר המשך שמונה שנים עם משפחתו בנתניה ,  ויש לו בני משפחה רבים החיים בישראל
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד 

ישראל תישאר מדינה יהודית ?  אתם תקבעו
בנימין נתניהו רוצה בטובתה של ישראל ,  אך מוביל למציאות בה לפי התחזית הדמוגרפית לא יהיה רוב יהודי בין הנהר לירדן .  היזם האמריקני דניאל אברהם קורא בטור מיוחד :  הצביעו למי שימנע את המדינה הדו-לאומית

