ביבי ואהוד לנצח ?  שונאים ,  סיפור אהבה
המשבר שהתגלגל עוד מימי ממשלת האחדות שכשלה הגיע לשיחת נזיפה בין שני חברי הצמד מסיירת מטכ"ל .  נתניהו אולי הבהיר מי הבוס ,  אבל ברומן הזה עדיין לא נכתבה המילה האחרונה
 ( בווידאו : " שיחת הנזיפה "  בין נתניהו לברק ,  אתמול )  
ביבי ואהוד כבר לא ,  מיהרו רבים במערכת הפוליטית להכריז השבוע בשמחה ;  הקרב המתוקשר והנזעם שניהלו שליחים מטעמו של ראש הממשלה בעקבות ביקורו האחרון של שר הביטחון בארה"ב הותיר מעט מקום לספק לגבי מה שרחש בתחושות הבטן של כולם בחודשים האחרונים .  אך אמש ,  בשעת לילה מאוחרת ,  בסיום שיחת הנזיפה או הסולחה בין צמד הרעים מסיירת מטכ"ל ,  שוב החלו הספקות להתעורר - אולי ביבי וברק בעצם עדיין כן .  שר הביטחון אמר בעבר כי  " נתניהו וברק זה לא בובליל ובשבקין "  מתוכניות הריאלטי ,  אך עלילת המשנה ביחסים בין המפקד שהפך לפקודו של פקודו לשעבר אינה מפסיקה לספק עניין .  השבוע הוקרן פרק דרמטי במיוחד ,  שכלל האשמות בחתרנות ואף חשש לפיטורים ,  אך עד לפני כמה חודשים הסונטה שהתנגנה היתה לגמרי אחרת .  
רבים ניבאו כישלון לשיתוף הפעולה הפוליטי בין ברק לנתניהו :  אמרו שהם חשדנים מדי וחסרים את הכישורים הפוליטיים לתחזוק קואליציה יציבה ,  אך בארבע השנים האחרונות זכתה העוצמה הפוליטית של השניים חדשות לבקרים לסופרליטיבים הרואיים בעקבות מבצעיים חשאיים ומחטפים נוסח היחידה .  כך היה באותו לילה בתחילת מאי האחרון ,  כשכל הכנסת התכוננה לליל שימורים לקראת הצבעה על פיזורה ,  ואילו שר הביטחון ישב בפטיו של בית ראש הממשלה ברחביה וניגן בפסנתר ,  כאחד ממנצחי עסקת האחדות שנרקמה בחדרים הסמוכים בין נתניהו ומופז .  כמו בינואר 2011 ,  אז התעוררה מפלגת העבודה וגילתה שברק החליט באישון ליל על פירוקה ,  גם הפעם רקם ברק עם חברו נתן אשל ,  לשעבר ראש הסגל בלשכתו של נתניהו ,  תוכניות אחרות .  אשל אמנם עזב את תפקידו בעקבות הודאתו בהתנהגות לא הולמת כלפי העובדת ר' ,  אבל הוא נותר איש הקשר העיקרי של ברק עם נתניהו ,  והם ששיכנעו אותו להירתם לרעיון האחדות .  
משם הכל התחיל להשתבש ;  ברק אמנם זכה להימלט מאימת אחוז החסימה ולכהן עוד כמה חודשי חסד כשר הביטחון ,  אך נתניהו הבין במהרה שהדיבידנדים שלו פחות טובים ,  ושמהלך האחדות היה כושל מראשיתו .  לפחות למראית עין ,  צצו סימנים לכך שיש צרות בגן עדן ,  כשנתניהו החל להקריב את יוקרתו של ברק לעיני כל הממשלה .  בהתחלה כירסם בסמכויותיו כאשר במסגרת הסדר גבעת האולפנה ,  הבטיח לשרי הימין הקמת צוות שרים לענייני התיישבות .  כמה שבועות אחר כך ,  סירב לדרישתו של ברק להיות האחראי על גיבוש החלופה לחוק טל בעימות פומבי בישיבת הממשלה והתעקש להשאירם בידי יריבו הוותיק ,  השר משה  ( בוגי )  יעלון  ( למרות שגם אלו היו בסופו של דבר רק איומים בעלמא ;  ועדת השרים לענייני התיישבות טרם סייעה לשרי הליכוד לעקוף את ברק או את הפרקליטות ,  וגם האחריות על גיבוש חוק הגיוס הוחזרה בסופו של דבר לידי משרד הביטחון )  .  
בסוף יולי נאלצו נתניהו וברק להתמודד עם ההתפוגגות הסופית של אחד החלומות המשותפים העיקריים שחיברו ביניהם בשנים האחרונות - השאיפה לרסק את קדימה וליצור מפלגה משותפת לליכוד ,  עצמאות ,  ופורשים מקדימה .  אחרי שפארסת האחדות התפוצצה ,  הסתבך נתניהו בעוד מהלך פוליטי כושל ולא הצליח  בפעם השנייה בקדנציה  לגייס שבעה חברי כנסת שיפרשו מקדימה .  עוד קודם לכן הבהירו בליכוד לנתניהו שברק אינו רצוי ,  ובסקרים נראה שגם בציבור כבר התרגלו לכך שאינו פופולרי ,  כשספקות גדולים צפים מעל יכולת מפלגת העצמאות לעבור את אחוז החסימה .  או אז ,  החל ברק לצאת גם הוא נגד חברו הטוב  בניסיון ברור לבדל את עצמו פוליטית .  
זה התחיל עם התקציב ;  בשבוע האחרון של יולי פתח שר הביטחון במתקפה פומבית חריפה על מדיניותם הכלכלית של ראש הממשלה ושר האוצר ,  ואף הצביע נגד תוכנית הקיצוצים והגזירות שאושרה בממשלה באותו שבוע .  אם לא די בכך ,  באותו שבוע קראו בלשכת נתניהו ש"ברק חושב שנתניהו הוא מנהיג חלש ומשותק ",  וזעמו על מאמר שפירסם עורך  " הארץ ",  אלוף בן ,  תחת הכותרת  " המועמד שיוכל על נתניהו ".  דוברו של שר הביטחון ,  ברק סרי ,  שלח מכתב הכחשה גורף לעיתון ,  אבל בסביבת נתניהו התחילו להריח שברק מחפש לו זהות חדשה .  
באותו שבוע ביקר בישראל חבר אחר של נתניהו ,  המועמד הרפובליקני לנשיאות ,  מיט רומני .  נתניהו ניצל את ההזדמנות כדי להזכיר לעולם כמה הסנקציות שהוביל ממשל אובמה כושלות ,  ו"לא הצליחו להסיג לאחור את תוכנית הגרעין האירנית אף לא במילימטר אחד ".  ברק ,  לעומת זאת ,  לא הוזמן לפגישה עם רומני ,  אך התראיין לרשת CNN ושיבח את ממשל אובמה על עמידה חסרת תקדים לצד ישראל .  אלה היו הסימנים הראשונים לעימות הרגיש ביותר בין השניים ,  בנושא היחסים עם הממשל והסוגיה האירנית ,  שהגיע לשיאו השבוע .  
בחודשים האחרונים הצטיירו ברק ונתניהו כמי שמובילים חזית אחידה ומתואמת בנושא האירני ,  כשבכירי הפרשנים מתחרים בתיאוריות על יחסי הכוחות בין השניים ,  מיהו המיסיונר ,  מיהו המניע ומיהו המונע לתמיכה בתקיפה ישראלית עצמאית .  עם זאת ,  בשבועות האחרונים ,  החלו חריקות גם בנושא הזה ,  כשברקע צרור פרסומים ותדרוכים שיוחסו לברק ,  שנודע גם בתור  " מקבל ההחלטות ".  בהתחלה הוא בישר שמתקרב הרגע שבו ישראל לא תוכל לעשות דבר ושמדינת ישראל לא יכולה להרשות לעצמה להפקיד את גורלה בידי ארה"ב ,  אך במקביל החלו שורה של פרשנים בכירים לבשר ששר הביטחון בעצם שינה את דעתו ,  וכעת הוא מתנגד לתקיפה באירן לפני הבחירות בארה"ב . " צריך לעצור את זה .  זה חוסר אחריות ופשע לקיים דיון פתוח על הסוגיות המבצעיות ",  זעם נתניהו באמצע אוגוסט בפני שרים בליכוד על הפטפטת של ברק בנושא האירני ,  וכבר אז פירש את התנהגותו של ברק כמהלך פוליטי מתוכנן היטב .  
נתניהו לא הצליח לעצור את ברק ,  שהחליט לחצות את הקווים ולהתהפך .  בדיוק בזמן שראש הממשלה ניהל קרב איתנים מול ממשל אובמה בניסיון לדרוש  " קווים אדומים ",  הודיע ברק פומבית שהדיון חייב להיעשות בחדרים סגורים ,  והחליט שהוא יעשה הכל כדי לשמור על תיאום מקסימלי של ישראל עם ארה"ב .  בסביבת ברק מדגישים כי כמו עשרות ביקורים אחרים שקיים בשנים האחרונות ,  גם נסיעתו האחרונה לארה"ב הוקדשה כולה למטרת הסברת מדיניות הממשלה ,  אך בלשכת נתניהו חשבו אחרת ,  כשגילו ששגריר ארה"ב בישראל ,  מייקל אורן ,  מודר מחלקים מפגישה עם היועץ לביטחון לאומי ,  טום דונילון ,  ושברק קפץ לשיקגו לבקר חבר ותיק ומקורב לאובמה - רם עמנואל - ללא ידיעתם .  אפילו עם ציפי לבני הספיק ברק לאכול ארוחת בוקר .  לא ברור מה נתניהו שמע שברק אמר בפגישותיו ,  אך זה הספיק כדי שיתיר את הרסן למתקפה חריפה ,  במסגרתה התייצבו שורה של שרים מהליכוד מול המצלמות וקיבלו זמן מסך יקר וסיפרו כיצד הזהירו את ראש הממשלה מחתרנותו הבלתי נלאית של שר הביטחון .  
ברק עבר את הגבול ,  ובדרך פגע לנתניהו בבטן הרכה ,  במועד רגיש במיוחד .  אתמול הגיע לשיחה שמקורבי נתניהו הגדירו כ"נזיפה "  בלשכתו ,  ואכן הועמד במקום .  אף אחד לא נזף בשר הביטחון ,  אמרו לפני הפגישה ,  אותה ארגן החבר הוותיק נתן אשל ,  אך בסיומה פרסמה לשכתו הודעת התקפלות מכובדת בה יישר קו עם נתניהו והבהיר שהוא יודע מי הבוס .  פגישות מאחורי הגב ?  מה פתאום ?  שר הביטחון רואה עין בעין את התנהלות ראש הממשלה מול הבית הלבן ,  ולמען הסר ספק ,  גם את ההתמודדות עם האיום האירני על כל היבטיו .  ההכפשות ההדדיות נגמרו ,  והכל חזר להיות כשהיה .  אז לפני שממהרים להכריז שביבי וברק כבר לא ,  תמיד כדאי לקחת בחשבון שאולי מדובר בעוד מפגן אחווה של החבר'ה מהסיירת .  

ביבי ואהוד לנצח ?  שונאים ,  סיפור אהבה
המשבר שהתגלגל עוד מימי ממשלת האחדות שכשלה הגיע לשיחת נזיפה בין שני חברי הצמד מסיירת מטכ"ל .  נתניהו אולי הבהיר מי הבוס ,  אבל ברומן הזה עדיין לא נכתבה המילה האחרונה

