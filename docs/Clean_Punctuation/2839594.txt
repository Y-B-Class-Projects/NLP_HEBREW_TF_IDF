בדרך לממשלת נתניהו :  נציגי הסיעות יגיעו היום לבית הנשיא
בזה אחר זה ייפגשו עם ריבלין נציגי הסיעות ,  שצפויות להעניק לנתניהו יותר מ-61 ממליצים .  הרשימה המשותפת לא תמליץ על מועמד ,  אך תגנה בפניו את  " ההסתה של נתניהו נגד הציבור הערבי ".  בהמשך השבוע צפוי נתניהו לקבל מנדט בדמות 28 יום להרכבת קואליציה
אחרי הבחירות ,  הגיע תור הממליצים בבית הנשיא :  היום  ( ראשון )  יחל בירושלים סבב התייעצויות בין נשיא המדינה ,  ראובן ריבלין ,  ובין נציגי עשר הסיעות שנבחרו לכנסת ה-20 .  במספר הזדמנויות בעבר היה לנשיא תפקיד מפתח בהחלטה על מי להטיל את המנדט להרכיב את הקואליציה ,  אך לאור תוצאות הבחירות לכנסת ,  שהעניקו ניצחון ברור לליכוד ,  נראה כי שלב ההתייעצויות יהיה פורמלי בלבד ,  בדרך להטלת מלאכת ההרכבה בידי בנימין נתניהו .
 בזה אחר זה יבואו לבית הנשיא נציגי שש סיעות - מהגדולה לקטנה .  ב-10:00 ייפתחו ההתייעצויות ,  כאשר נציגי סיעת הליכוד ,  זאב אלקין ,  אופיר אקוניס ,  ישראל כץ ,  יריב לוין וגלעד ארדן ,  יגיעו לפגוש את ריבלין .  הם צפויים כמובן להמליץ על בנימין נתניהו .  שעה לאחר מכן יגיעו נציגי סיעת המחנה הציוני ,  בראשות יו"ר הסיעה ,  חבר הכנסת איתן כבל ,  ואלו צפויים להמליץ על יצחק הרצוג ,  למרות שבאופן מעשי - אין לכך משמעות .  
בחירות 2015 - עוד כותרות:למה נתניהו עשוי לחלק את הביטחון או החוץ לליברמן או לבנט ? כך הצליח ליברמן לחזור לשרוד פוליטית  ממוסקבהכך עובד הקסם :  המנהיג שפיצח את הגנום הישראלי 
אחריהם יגיעו למשכן הנשיא נציגי הרשימה השלישית בגודלה ,  הרשימה המשותפת ,  שלא ימליצו על הרצוג או על נתניהו .  נציגי הסיעה צפויים לגנות בפני הנשיא ובנוכחות התקשורת את  " ההסתה של נתניהו נגד הציבור הערבי ",  כך נמסר מהמפלגה .  בשעות הצהריים יגיעו לבית הנשיא נציגי הבית היהודי ,  ש"ס ויהדות התורה ,  אשר צפויים כולם להמליץ על נתניהו .  בכך ,  יסתיים החלק הראשון של סבב ההמלצות .  
ביום שני יגיעו לבית הנשיא נציגי יש עתיד ,  שטרם החליטו על מי להמליץ ,  ואחריהם חברי סיעת כולנו ,  שצפויים לאור תוצאות הבחירות להמליץ על בנימין נתניהו .  עם עזיבתם של נציגי כולנו ,  יגיעו למשכן חברי סיעת ישראל ביתנו ,  אשר צפויים להמליץ על נתניהו למרות שהחלטה רשמית בנושא צפוייה לצאת רק מחר .  במהלך קמפיין הבחירות אמר ליברמן כי ימליץ על עצמו ,  אולם לאור תוצאות הבחירות נראה כי האפשרות הזו קלושה למדי .  את סבב ההתייעצויות ינעלו חברי סיעת מרצ ,  שצפויים להמליץ על יצחק הרצוג .
 כיוון שמאחורי נתניהו צפוים להתייצב בתום סבב ההתייעצויות למעלה מ-61 ממליצים ,  נראה כי דרכו לקבל את המנדט מהנשיא סלולה ,  ובהמשך השבוע ,  עם קבלת תוצאות הבחירות הרשמיות מוועדת הבחירות המרכזית ,  יקרא אליו ריבלין את נתניהו ויעניק לו 28 ימים לנסות ולגבש קואליציה .  אם כעבור 28 ימים נתניהו לא יצליח להרכיב ממשלה ,  יוכל הנשיא להעניק לו ארכה של 14 ימים נוספים .  
אמנם ההרכב של ממשלת נתניהו הרביעית הוא ברור לכאורה ,  וצפוי לכלול את הליכוד ,  הבית היהודי ,  ישראל ביתנו ,  כולנו ,  ש"ס ויהדות התורה - אין זה אומר שגיבוש הקואליציה צפוי להיות פשוט .  בין הסיעות החרדיות ובין סיעת כולנו ישנו קרב על ראשות ועדת הכספים ,  ובמקביל נאבקים השרים בנט וליברמן על תיקי החוץ והביטחון ,  בהתאמה ,  מול נציגי הליכוד משה יעלון ,  גלעד ארדן ושרים נוספים שרואים עצמם מועמדים לתפקיד שר החוץ .  
נוסף על כך ,  צפויה לעלות לדיון במהלך קווי היסוד סוגיית ההתנגדות למדינה פלסטינית ,  ביטול הסנקציות הפליליות לבחורי ישיבות ,  ועניינים רבים נוספים שעלולים לגרום לכל צד להתבצר בעמדתו ,  מה שעלול להביא לבזבוז זמן ולניצול של מלוא התקופה העומדת לרשותו של ראש הממשלה .
 לפניות לכתב עמרי נחמיאס :  omri_n@walla.net.il
 ( עדכון ראשון :  19:32 )  

בדרך לממשלת נתניהו :  נציגי הסיעות יגיעו היום לבית הנשיא
בזה אחר זה ייפגשו עם ריבלין נציגי הסיעות ,  שצפויות להעניק לנתניהו יותר מ-61 ממליצים .  הרשימה המשותפת לא תמליץ על מועמד ,  אך תגנה בפניו את  " ההסתה של נתניהו נגד הציבור הערבי ".  בהמשך השבוע צפוי נתניהו לקבל מנדט בדמות 28 יום להרכבת קואליציה

