פרקליטי שרה נתניהו :  כתב האישום מופרך והזוי ,  האמת תצא לאור
עורכי הדין של רעיית ראש הממשלה הדפו את הטענות נגדה ,  ואמרו כי  " פעם ראשונה בישראל ובעולם שמעמידים לדין רעיית מנהיג על אוכל בחמגשיות ".  לדבריהם , " כתב האישום מתבסס על נתונים מסולפים "
 פרקליטיה של רעיית ראש הממשלה ,  שרה נתניהו ,  תקפו היום  ( חמישי )  את כתב האישום שהוגש נגדה במסגרת פרשת המעונות ,  ואמרו כי הוא  " מופרך והזוי ".  עוד מסרו פרקליטיה ,  עו"ד יעקב וינרוט ,  עו"ד יוסי כהן ועו"ד עמית חדד כי הם בטוחים ש"הצדק ,  האמת וההיגיון ייצאו לאור ".  נתניהו מואשמת בקבלת דבר במרמה בנסיבות מחמירות ובהפרת אמונים . 
" פעם ראשונה בישראל ובעולם שמעמידים לדין רעיית מנהיג על אוכל בחמגשיות ",  מסרו . " לא היו פה שום מרמה והפרת אמונים או קבלת דבר במרמה או כל עבירה שהיא .  רעיית ראש הממשלה שאינה עובדת ציבור ,  כלל לא הכירה את הנהלים ויצאה דוברת אמת בבדיקת פוליגרף כשנשאלה בעניין זה .  רעיית ראש הממשלה היא לא זו שהזמינה את המזון והחמגשיות ,  אלא אב הבית לשעבר ,  עד המדינה מני נפתלי ,  כפי שהוא הודה בעצמו בבית המשפט בהרצליה ". 
פרקליטיה טענו עוד כי  " משפחת נתניהו היא לא זו שצרכה את עיקר המזון והחמגשיות ,  אלא אנשים רבים אחרים ,  לרבות עובדי הבית .  הסכום כולל גם אירוח אורחים רשמיים מהארץ ומהעולם ,  לרבות ארוחות דיפלומטיות עם מנהיגים שאמורות להיות ממומנות מתקציב אחר ,  ושגם אותן 'הלבישו' על הגברת נתניהו ".  
לטענת עורכי דינה של נתניהו , " האבסורד הגדול ביותר בכתב האישום נובע מכך שהוא מתבסס על נוהל בלתי חוקי ,  שגם מי שכתב אותו מודה שהוא בלתי חוקי .  נוהל המבשלת נכתב בחטף על ידי שלושה פקידים חסרי סמכות ,  במיוחד עבור ראש הממשלה נתניהו ,  חמישה ימים בלבד לפני כניסתו לתפקיד ראש הממשלה במרץ 2009 ".  
לדבריהם , " הנוהל מעולם לא קיבל את האישור הנדרש על ידי ועדת הכספים של הכנסת שהיא הגורם היחיד המוסמך על פי חוק יסוד הממשלה ,  לקבוע מה מותר ומה אסור במעון ראש הממשלה .  כתב אישום שמתבסס על נוהל לא חוקי ,  לא יכול להחזיק מים .  לעומת זאת וועדת הכספים של הכנסת כן קבעה ,  בהתבסס על חוק יסוד הממשלה ,  שכל הוצאות הכלכלה של ראש הממשלה ומשפחתו במעון ראש הממשלה ישולמו על ידי המדינה ,  כפי שנקבע גם לגבי בית הנשיא ".  

הם סיכמו : " לא רק שכתב האישום מתבסס על טענות שקריות ועל נתונים שגויים ומסולפים ,  הוא מתבסס כולו על נוהל פסול ובלתי חוקי שהוחל במיוחד עבור ראש הממשלה נתניהו ועבורו בלבד .  כעת נוצרה הזדמנות להטיל אלומת אור על העובדות לאשורן .  אנו בטוחים שבסופו של דבר הצדק ,  האמת וההיגיון ייצאו לאור ". 
עורך דינו של מני נפתלי ,  דניאל חקלאי מסר בתגובה כי  " מובן שהסעודות המפוארות הוזמנו אך ורק בידי גברת נתניהו או בהתאם להוראתה .  כתב האישום מתמקד בתקופה שבין ספטמבר 2010 ועד מרץ 2013 .  מר נפתלי עבד במעון ראש הממשלה בין 2011 לקיץ 2012 ".  
" הניסיון לגלגל עליו את האחריות נכשל הן במשטרה והן מול היועמ"ש .  קשה לגלגל אחריות כוזבת לפתחו של מי שלא עבד במעון חלק ניכר מהתקופה בה מתמקד כתב האישום .  ככל שיזומן נפתלי לבית המשפט ,  הוא ימשיך לומר אמת כפי שעשה במסגרת עדותו ",  נמסר .
  ( עדכון ראשון 16:48 )  

פרקליטי שרה נתניהו :  כתב האישום מופרך והזוי ,  האמת תצא לאור
עורכי הדין של רעיית ראש הממשלה הדפו את הטענות נגדה ,  ואמרו כי  " פעם ראשונה בישראל ובעולם שמעמידים לדין רעיית מנהיג על אוכל בחמגשיות ".  לדבריהם , " כתב האישום מתבסס על נתונים מסולפים "
 
