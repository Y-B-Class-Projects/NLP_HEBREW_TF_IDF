נתניהו בבג"ץ : " אם מתווה הגז לא יאושר - ייגרם נזק ארוך טווח לישראל "
 ראש הממשלה התייצב בצעד חריג כדי להסביר את הפעלת סעיף 52 . " אנחנו בדקה ה-90 מבחינת פוטנציאל הגז וכל עיכוב עלול להביא לתוצאות חמורות ",  אמר .  יחימוביץ' : " הופעתו - הטלת מורא על שופטים ".  דיווח לאולפן וואלה !  NEWS
שר הכלכלה וראש הממשלה בנימין נתניהו הגיע היום  ( ראשון )  לבית המשפט העליון כדי להסביר להרכב של חמישה שופטי בג"ץ את הסיבות שהובילו אותו לחתום על מתווה הגז בנימוק ביטחוני במסגרת סעיף 52 לחוק ההגבלים העסקיים . " אנחנו בנקודת זמן קריטית .  אנחנו בדקה ה-90 מבחינת פוטנציאל הגז .  כל עיכוב יכול להביע לתוצאות חמורות ",  אמר נתניהו .
 במהלך הדיון הקריא נתניהו את הדברים ולא דיבר בחופשיות כפי שעושה בדרך כלל . " למרות שהמתווה אושר אין חלופה ריאלית ואם הוא לא יאושר ייגרם נזק ארוך טווח למדינה .  אני פה כדי להפחית את החששות של סעיף 52 .  אינני זקוק לדחיפה כדי לקדם תחרות ,  אני משקיע במאבק באינטרסים .  ללא המתווה אין תחרות ואין פיתוח ,  אין השקעות ". 
לאחר מכן ,  החלו כמה מהנוכחים באולם להשתעל בקולניות בעוד נתניהו מדבר .  אחד השופטים הבהיר : " מי שלא חש בטוב שיצא החוצה ",  ונתניהו הוסיף : " מי אמר שאין חדשנות במדינת ישראל ". 
לקריאה נוספת:נתניהו לבג"ץ : " ללא מתווה הגז ייתכן נזק של ממש לביטחון ישראל"דרמה בבג"ץ :  נתניהו ביקש להופיע בדיון הבא על מתווה הגז"ביבי שודד אותנו ":  מאות הפגינו נגד מתווה הגז ברחבי הארץ 
ראש הממשלה הבהיר בדבריו כי  " החשיבות של המתווה לביטחון הלאומי והביטחון האנרגטי ,  וגם למעמדנו המדיני במזרח התיכון ובים התיכון ".  הוא הסביר : " נאבד את פוטנציאל ייצוא גז עם ירדן ,  טורקיה ,  מצרים ,  הפלסטינים וגם עם האיחוד האירופי .  אישור המתווה מהווה מנוף ראשון מבחינה מדינית והוא חיוני למדינה .  ישראל נתפשת כמדינה בעלת רגולציית יתר ,  ולכן אנו עומדים בפני בעיה משמעותית בתחום הרגולציה בגז .  מדינות אחרות ילכו לאויבנו וייקחו מהם אז ולכן אנו ברגע מכונן ". 
שר הכלכלה העניק משקל רב לממונה לשעבר על ההגבלים העסקיים ,  דיוויד גילה ,  כשהסביר מדוע הפעיל את סעיף 52 .  לטענתו ,  גילה עיכב את הוצאתו של המתווה לפועל ותלה בו את האשמה לביטול הסכם הגז בין ישראל לירדן . " ערערנו את אמון הבנקים והחברות הזרות .  משכנו את החבל ואין לזה תקדים באף מקום .  אם נמתח אותו יותר ,  הוא ייקרע ",  אמר נתניהו ,  והוסיף כי גילה אחראי גם ליצירת אי-יציבות רגולטורית .  כל אלה ,  לדבריו ,  הביאו אותו להתערב ולהפעיל את סעיף 52 .
 במסגרת השיקולים הביטחוניים שהביאו אותו להפעיל את הסעיף ,  אמר כי במהלך  " צוק איתן "  היה ניסיון לתקוף את אסדת תמר . " יש רק אסדה אחת של תמר ,  ובמהלך 'צוק איתן' ניסו לתקוף אותה .  אם צריך ,  תקבלו סקירה ",  אמר לשופטים . " המצב מסכן את הביטחון .  תארו לעצמם שישראל מחזיקה רק תחנת כוח אחת .  למזלנו יש יותר ,  אבל אויבנו יודעים שיש אסדה אחת והם מפתחים יכולות ואנחנו מפתחים תחרות ".  
הגעתו של נתניהו לבית המשפט היא צעד חריג בתגובה לעתירות שהוגשו נגד המתווה ,  שאושר בכנסת ובממשלה .  בין העותרים :  התנועה למען איכות השלטון ,  המפלגות המחנה הציוני ומרצ וארגונים חברתיים .  כמאה מפגינים הגיעו למחות נגד המתווה ונתניהו מחוץ לבית המשפט .  
לפני שבועיים ביקשו העותרים מבג"ץ להוציא צו על תנאי ,  שיחייב את המדינה לנמק את צעדיה שנגדם הוגשה העתירה ,  כולל הפעלת סעיף 52 לחוק ההגבלים העסקיים ,  שהסמיך את נתניהו לאשר את המתווה בנימוק ביטחוני והחלטת הממשלה שהייתה לטענת העותרים  " בלתי סבירה ובלתי מידתית ".  נגד טענות אלה טענה המדינה כי החלופה שהציעה הממשלה בדמות המתווה היא הדרך האפקטיבית היחידה למיצוי פוטנציאל הגז ,  וכי אין כל עילה להתערבות בהחלטת הממשלה .  בצעד חריג ביקשה המדינה לאפשר לנתניהו להגיע להעיד כשר הכלכלה .  
חברת הכנסת שלי יחימוביץ' מהמחנה הציוני טענה כי הופעתו של ראש הממשלה היא זריית פחד על שלטון החוק . " היום גוברים האיומים והלחצים על בית המשפט העליון ,  תחת מסווה קלוש של 'גורמים ממשלתיים' .  זאת ,  בשעה שלעצם הופעתו החריגה של נתניהו בפני השופטים אין כל עילה עניינת ומשפטית זולת הטלת מורא על השופטים ,  בתקופה שבה בית המשפט העליון נמצא ממילא תחת מתקפה בלתי פוסקת של המערכת הפוליטית ". 
היא הוסיפה כי  " בסוף השבוע נשבר עוד שיא של התנהלות נטולת עכבות - נתניהו בישר על אביב פיקטיבי חדש ביחסינו עם טורקיה ,  שנולד אך ורק לכבוד המתווה ".  
מהתנועה למען איכות השלטון נמסר : " התנהלות פקידי ונבחרי הציבור באישור מתווה הגז ממחישה את 'השבי רגולטורי' העמוק שבו הם נתונים ,  הלובש מעטפת מסוכנת של אי חוקיות .  המדינה מנסה להעביר מכלול נרחב עתיר הסדרים ראשוניים ,  באקט מנהלי ,  בלא להיזקק לבלמים ואיזונים המרכזיים בשיטה הדמוקרטית :  בלא ביקורת פרלמנטרית של הליך חקיקה ,  ובלא ביקורת שיפוטית עצמאית ומתמחה המגינה על הציבור ממונופולים ומקרטלים . 
" דברי שר אנרגיה יובל שטייניץ ותצהירו של ראש הממשלה ושר הכלכלה מבקשים לייצר 'מסך עשן' בהתמקדות בטענה כי מתווה הגז הוא טוב ונחוץ .  ואולם ,  השאלה הבסיסית שבמחלוקת היא אם הוא חוקי  אם הממשלה והשרים מוסמכים כלל לחתום על מתווה הגז ,  על שלל פרקיו ,  ועל סעיף 52 לחוק ההגבלים העסקיים .  בשאלה משפטית מובהקת זו בית המשפט הנכבד לבדו מחזיק במומחיות ובסמכות הבלעדית להכריע ". 
 ( עדכון ראשון :  15:15 )  

נתניהו בבג"ץ : " אם מתווה הגז לא יאושר - ייגרם נזק ארוך טווח לישראל "
 ראש הממשלה התייצב בצעד חריג כדי להסביר את הפעלת סעיף 52 . " אנחנו בדקה ה-90 מבחינת פוטנציאל הגז וכל עיכוב עלול להביא לתוצאות חמורות ",  אמר .  יחימוביץ' : " הופעתו - הטלת מורא על שופטים ".  דיווח לאולפן וואלה !  NEWS

