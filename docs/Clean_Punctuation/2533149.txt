דרוש :  תהליך שלום אחראי
בידיעה בעיתונות נכתב ששרת החוץ האמריקנית הילרי קלינטון אמרה לראש הממשלה נתניהו ש"אחרי צירוף קדימה אין עוד סיבות לעיכוב המשא ומתן עם הפלסטינים ".  אפשר להבין מכך ,  לפחות במשתמע ,  שוושינגטון סבורה שאם לא חלה התקדמות עד עכשיו ,  זה היה באשמת ממשלת ישראל .  
איננו יודעים כמובן אם הדיווח העיתונאי משקף במדויק את מה שנאמר בשיחה ,  אך מאמר ב"וושינגטון פוסט "  מאת הפרשן המדיני פריד זקריה ,  הידוע בקשריו הטובים עם הממשל ,  מרמז על מסר דומה :  ישראל חזקה מתמיד ,  הן במישור הפנים-פוליטי והן במובן הצבאי ,  ולכן על נתניהו , " אם הוא רוצה להפוך לדמות היסטורית גדולה ",  לנקוט עכשיו  " צעדים נועזים "  ולפתור את הבעיה הפלשתינית .  
מכך עולה כי לא רק שהממשל האמריקני מתעלם מהסיבות האמיתיות לקיפאון המדיני בין ישראל לפלסטינים ,  אלא שהוא מתכוון ,  אם וכאשר יישאר על כנו אחרי נובמבר ,  לחזור לקו המדיני שאפיין אותו בראשית דרכו .  כלומר ,  הפעלת לחצים על ישראל  ( אף שהנשיא אובאמה עצמו הודה לאחר מכן שטעה בכך )  .  קל וחומר שהפלסטינים יראו בכך הזדמנות פז לחזור מהכפור המדיני שאליו נקלעו כשפנו לאו"ם ,  בניגוד לרצונה של ארה"ב ,  ויתעודדו עוד יותר לדבוק בעמדותיהם ,  שהכשילו עד כה את חידוש המשא ומתן .  
העובדות לאשורן ידועות לוושינגטון :  הרשות הפלסטינית דורשת מישראל שתסכים מראש ,  ובלא כל התדיינות ,  לדרישותיה הקיצוניות בעניין הגבולות והבנייה מעבר ל"קו הירוק ",  כולל בירושלים .  לא כנושאים שהיא רשאית להעלות במשא ומתן ,  אלא כתנאי מוקדם לעצם הסכמתה להיכנס למשא ומתן .  למותר להוסיף שבעוד הפלסטינים מעלים את הדרישות ,  הם אינם מוכנים לשקול צעדים דוגמת ביטול התביעה ל"זכות השיבה "  או אפילו היענות לציפייה הלגיטימית להכרה בישראל כמדינת הלאום היהודי .  
אולי כדי לכסות על סרבנותם ,  נענו הפלסטינים להפצרות האמריקניות והסכימו לפרסם הצהרה משותפת עם ישראל על מחויבותם לשלום .  
אך הגיע הזמן שגם בוושינגטון  ( וגם בחוגים מסוימים אצלנו )  יתחילו להסיר את המסווה ולהבין שההתנהלות הפלשתינית אינה טקטית אלא אסטרטגית .  כלומר ,  הדבר הרצוי פחות מבחינתם הוא להיכנס למשא ומתן שיוביל לפשרות ולוויתורים גם מצידם .  מה גם שהם אינם מוכנים או מסוגלים ל"פיצוץ "  - כלומר ,  שינוי אסטרטגי אמיתי במדיניותם - שאת היקף נתזיו ,  גם במרחב הפלשתיני וגם במישור הבינלאומי ,  קשה מאוד להעריך מראש .
 בכל מקרה ,  תהיה זו טעות ותהיה זו הטעיה לכרוך את צעדי הממשלה בנושא הפלסטיני בשיקולי  " הישרדות "  קואליציוניים ,  כביכול .  ממשלת האחדות הוקמה משיקולים פוליטיים ולאומיים לגיטימיים .  בהסכם הקואליציוני נאמר שממשלת האחדות  " תקדם תהליך שלום אחראי ".  כלומר ,  תהליך שלום אמיתי ולא פארסה של משא ומתן או כניעה לאולטימטומים הפוגעים באינטרסים חיוניים של ישראל ובסיכויי השלום עצמו .  
העיקרון הזה מנחה הן את נתניהו והן את מופז ,  וכפי שאפשר להעריך ,  גם את רוב הציבור הישראלי .  

דרוש :  תהליך שלום אחראי
nan
