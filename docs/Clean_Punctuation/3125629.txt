חוק המרכולים אושר בקריאה שנייה ושלישית - ברוב של קול אחד
ההצעה התקבלה ברוב של 58 בעד ו-57 נגד .  החוק ייאפשר לשר הפנים ,  אריה דרעי ,  למנוע פתיחת מרכולים בשבת על ידי ביטול חוקי עזר עירוניים .  חנויות הנוחות בתחנות הדלק יישארו פתוחות בשבת .  במהלך הדיונים על ההסתייגויות :  חילופי דברים קשים בין ח"כ חזן לח"כ בירן
אחרי דיון של 13 שעות ,  הכנסת הצביעה היום  ( שלישי )  בעד חוק המרכולים .  החוק עבר בקריאה שנייה ושלישית ברוב של 58 תומכים מול 57 מתנגדים וייאפשר לאפשר לשר הפנים ,  אריה דרעי ,  למנוע פתיחת מרכולים בשבת על ידי ביטול חוקי עזר עירוניים עתידיים .  לפי הפשרה שאליה הגיעו אתמול ראשי סיעות הקואליציה ,  חנויות נוחות בתחנת דלק יוחרגו מהחוק ,  ואולם העיר אילת לא תוחרג והמגבלות יתקיימו בשטחה .   .
 בעקבות היעדרותו של ח"כ מוטי יוגב מההצבעה ,  בשל מות אמו הלילה ,  בקואליציה נאבקו במטרה להבטיח רוב בהצעה .  בישיבת הסיעה של הליכוד ,  אמר נתניהו כי מפלגתו ממתינה לתשובת האופוזיציה בנוגע לקיזוז אפשרי .  מרכז האופוזיציה ,  ח"כ יואל חסון ,  הבהיר בתגובה כי האופוזיציה לא תיענה לבקשה : " התשובה ברורה ,  כבוד ראש הממשלה - אין קיזוזים ".  
ארבעה ח"כים של סיעת ישראל ביתנו הצביעו נגד החוק .  חברות הכנסת שרן השכל  ( הליכוד )  וטלי פלוסקוב  ( כולנו )  נמנעו והח"כים מוטי יוגב  ( הבית היהודי )  ויוסי יונה  ( המחנה הציוני )  לא נכחו בהצבעה בשל היותם באבל .  ח"כ אורלי לוי-אבקסיס התנגדה לחוק .  
מוקדם יותר נחשף בוואלה !  NEWS כי ראש הממשלה בנימין נתניהו אמר בישיבת הסיעה שחוק המרכולים נכפה עליו ,  כמו גם חוק עונש מוות למחבלים . " אלה חוקים שנכפו עלינו ,  בין אם אהבנו או לא ,  על ידי הסכמים קואליציוניים וההסכמים האלה באים עכשיו לידי פירעון ",  הצהיר . " אני לא מתרגש מזה - יש תופעה כזו .  אתה חותם על הסכם קואליציוני ואז אתה נדרש לממש אותו ".  נתניהו הוסיף כי החוק שיזם השר דרעי  " לא יציל הרבה ואחרי שהחוק יעבור ,  יסתכלו ויראו שאין שום שינוי .  זה הרבה רחש ומהומה ".  
9:04 - ח"כ יעקב ליצמן :( יהדות התורה )  ברך על אישור חוק המרכולים שלדבריו  " יאפשר מניעת כרסום הסטטוס קוו בשמירת השבת ".  לטענת ליצמן  " החוק מבטא את עמדת רוב העם בישראל ,  הרואה בשבת את יום המנוחה הלאומי ובשבילו שמירת השבת מהווה ערך עליון לאורך הדורות . 
" בניגוד להכפשות ,  חוק המרכולים אינו כופה דבר .  הוא מחזק את צביונה היהודי של המדינה ,  תוך דאגה לזכויות אלפי עובדים שפרנסתם נפגעת כתוצאה מעבודתם בשבת ,  ומונעת מהם מנוחה משפחתית כזכות בסיסית לכל אדם ". 
8:57 - חבר הכנסת יאיר לפיד צייץ בטוויטר אחרי אישור חוק המרכולים : " ‏אחרי קומבינת השבת התפנתה הקואליציה להעביר עוד חוק בקומבינה ,  סגן שר בריאות על תקן שר בריאות .  כי כלום כבר לא חשוב ,  לא הסטטוס קוו ,  לא לכבד את האחר ולא מערכת הבריאות .  רק הישרדות של ממשלה שדואגת לעצמה ". 
8:54 - יו"ר מרצ ,  זהבה גלאון ,  עתרה לבג"ץ באמצעות עו"ד דפנה הולץ לכנר ,  נגד  " חוק המרכולים ",  בבקשה להוציא צו על תנאי שיורה על ביטול החוק ,  מכיוון שלטענתה הוא משנה את הכללים הנוגעים לפתיחתם וסגירתם של עסקים בימי מנוחה .
 8:37 - השר אביגדור ליברמן שסיעתו הצביעה נגד החוק :  ‏חוק המרכולים עבר וחבל .  לכפייה דתית אין שום קשר ליהדות או למסורת ישראל .  חוק מן הסוג הזה במקום לקרב ליהדות רק מרחיק ממנה .
 8:27 - יוזם חוק המרכולים שר הפנים אריה דרעי בתגובה לאישור החוק :  ‏אישור חוק המרכולים הבוקר איננו 'ניצחון חרדי' .  הוא שמירה על הסטטוס קוו וניצחון הרוב הדומם במדינת ישראל הרוצה בהמשך צביונה היהודי של המדינה ומעוניין לנוח ביום המנוחה .
 7:52 - יו"ר הקואליציה ח"כ דודי אמסלם : " אלה מסוג החוקים שאנו מחוייבים אליהם בהסכמים קואליציוניים ,  ועדיין השבת חשובה לנו לא פחות מלאחרים .  אין צורך להיכנס לפאניקה - אחרי שהחוק הזה יעבור יראו שהוא לא ישנה דבר ,  הכל יישאר כשהיה ". 
7:36 - חוק המרכולים אושר בקריאה שנייה ושלישית בכנסת ברוב של 58 בעד ו-57 נגד .  
7:29 - החלה ההצבעה על החוק במליאה .
 7:03 - שלוש שעות מאז שהופסקה ההצבעה על חוק ההמלצות ,  מליאת הכנסת חוזרת להמשך הצבעות על חוק המרכולים .  האופוזיציה הגישה 30 הסתייגויות חדשות .
 5:50 - ועדת הפנים של הכנסת סיימה לפנות בוקר את הדיון בהסתייגויות לחוק שהגישו הסיעות יש עתיד ,  המחנה הציוני והרשימה המשותפת .  כל ההסתייגויות נדחו והוועדה אישרה את הסעיף המקורי ,  בתוספת ההסתייגות בעניין חנויות נוחות .  הצעת החוק תוחזר למליאה בצירוף ההסתייגויות החדשות .  המליאה תחדש את דיוניה לקראת השעה שבע בבוקר .
 5:10 - במהלך הדיונים על ההסתייגות שהתקבלה ח"כ מיכל בירן  ( המחנה הציוני )  קראה לח"כ אורן חזן  ( הליכוד )   " סרסור "  והוא בתגובה קרא לה פה חבית .  חזן איים שאם היא לא מתנצלת ,  הוא  " הולך הביתה ולא מצביע על חוק המרכולים ".  יו"ר הוועדה ח"כ דוד אמסלם הוציא את בירן מהדיון ורק אחרי שספג ביקורת מחברי כנסת בדיון וחזן המשיך להפריע ,  הוא הוצא החוצה .
 4:26 - מהומה פרצה בוועדת הפנים ,  כשח"כ אחמד טיבי  ( הרשימה המשותפת )  תקף את חברי האופוזיציה על כוונתם להגיש מאות הסתייגויות נוספות לחוק ,  בנוסף לזו שהתקבלה . " יש הבנות .  תכבדו אותן ",  אמר . " מה זה צריך להיות ?  גם אתם רוצים ללכת הביתה ".  חברי הכנסת עיסאווי פריג'  ( מרצ )  ואורן חזן  ( הליכוד )  הוצאו מהדיון .  
3:55 - כמה ח"כים מסיעת יהדות התורה אמרו לראש הממשלה בנימין נתניהו שהגיע למליאה כי יש לכנס את ועדת הפנים על מנת לדון בהסתייגות שהתקבלה וכי  " על זה תקום או תיפול הממשלה ".  הח"כים הוסיפו כי הוספת ההגדרה  " מוצרים למטבח "  יכולה לכלול  " הכל ". 
3:15 - הסתייגות 122 לחוק שהציע ח"כ איציק שמולי  ( המחנה הציוני )  התקבלה לאחר שלא נקלטו במערכות הכנסת הצבעות של השר יואב גלנט וסגן השר אלי בן דהן .  על פי נוסח ההסתייגות ,  בחוק לא יכללו  " בתי ממכר למוצרים למטבח ",  ואלה יישארו פתוחים בשבת .  בתום ההצבעה על כלל ההסתייגויות לחוק צפויה ועדת הפנים להתכנס כדי לדון בהסתייגות שהתקבלה .  השר יריב לוין ניסה לשכנע את נציגי המפלגות החרדיות שלא מדובר בדבר נורא ,  אך הם התעקשו כי יש לתקן זאת בוועדה .
 2:35 - הסיעות החרדיות ש"ס ויהדות התורה הצביעו בעד החרגת חנויות נוחות בתחנות הדלק מחוק המרכולים .  ח"כ משה גפני  ( יהדות התורה )   " עשה תרגיל "  לחבריו ונמנע .  סגן השר איציק כהן מש"ס צעק עליו בתגובה : " אני גוי של שבת שלך ?  אתה חצוף ".  חברו לסיעה ח"כ יעקב מרגי איים כי הוא  " קם והולך עכשיו "  ואמר לגפני : " תתבייש ".  ההסתייגות התקבלה והחנויות יוחרגו אם תאושר הצעת החוק .  חברי סיעת יש עתיד תמכו אף הם בהסתייגות בניגוד למרבית חברי האופוזיציה שהסבירו את התנגודתם ברצון  " לא לתת חבל הצלה לקואליציה ". 
2:13 - החלה ההצבעה על ההסתייגויות לחוק 
2:02 - יו"ר הקואליציה ח"כ דוד אמסלם סיכם את הדיון ובתחילת דבריו תקף את האופוזיציה . " בבוקר ישבנו בלשכת יו"ר הכנסת ואני סברתי שהיות וח"כ יונה יושב שבעה על אחיו וח"כ יוגב יושב שבעה על אמו שהם יתקזזו אחד עם השני .  ח"כ יואל חסון אמר שהוא יחזור אליי אבל הוא לא חזר .  יש דברים שהם מעבר לפוליטיקה ובשבוע האחרון נחצו פה קווים אדומים .  קודם כל אנחנו בני אדם ".  בדבריו ביקש להדגיש כי החוק  " לא בא לשנות שום סטטוס קוו "  והוסיף כי  " הכל יישאר כמו שהיה ". 
1:35 - מרכז האופוזיציה ח"כ יואל חסון  ( המחנה הציוני )  כתב בחשבון הטוויטר שלו כי  " חברי הקואליציה מוקפצים ממיטתם ,  טרוטי עיניים ומופתעים ,  כאילו שלא ידעו שבסוף גם תהיה הצבעה על חוק המרכולים.אז הנה תהיה הצבעה ועדיין הם יכולים להחליט אחרת ולמנוע העברתו של החוק הרע הזה ".  
1:25 - ח"כ רויטל סויד  ( המחנה הציוני )  הודיעה כי תמו הדוברים מטעם האופוזיציה וכי ניתן לעבור להצבעה על החוק .  שרת המשפטים איילת שקד עלתה להשיב מטעם הממשלה והחלה בהקראת מגילת העצמאות עד להגעת כלל חברי הקואליציה למליאה .
 1:15 - ח"כ אורלי לוי-אבקסיס התעמתה מעל דוכן הכנסת עם ח"כ חסון לאחר שביקרה בדבריה את כלל סיעות הבית על המתרחש סביב ההצבעות על החוק והאשימה את האופוזיציה בדורסנות ובאכזריות . " איבדתם צלם אנוש .  אין לי ולא יהיה לי דיל עם אנשים חסרי בסיס ",  אמרה .  לדבריה , " ח"כים מאבדים את היקרים להם ביותר אבל זה לא מעניין את הפוליטיקאים ".  היא הוסיפה בדבריה כי בדיון לפני הקריאה הראשונה על החוק  " ניסיתי לנהל דיון ענייני "  בנושא זכויות העובדים המועסקים בשבת וחזרה על כך שלא תתמוך בחוק בקריאה שנייה ושלישית .  במהלך דבריה התעמתה עם כמה ח"כים נוספים מהאופוזיציה בגין דבריה .  
1:06 - ח"כ סאלח סעד  ( המחנה הציוני )  עלה לדוכן כשלראשו כיפה ואמר כי  " ברגע שהנחתי את הכיפה כבר הרגשתי שהממשלה דואגת לי לרווחתי .  הכל בסדר טודו בום ".  סעד פנה ליושבים במליאה וביקש לתהות על כך שהם  " מנסים לכפות על הציבור כולו "  את השבת . " אנחנו יודעים שחלקכם אוכלים במסעדות לא כשרות ,  אבל זה בסדר .  אז אל תכפו על האחר גזרות שאתם בעצמכם לא עומדים בהן ",  הוסיף . " אתם לא תחליטו בשבילנו איך לעשות את השבת ". 
00:20 - ח"כ עמר בר-לב  ( המחנה הציוני )  אמר בדיון במליאה כי  " השבת היא התרומה היהודית הסוציאלית הגדולה לעולם ,  פנים רבות לה - אחת מהן זה ללכת לבית הכנסת ולהתפלל ,  לנוח ולשוחח ,  אבל יש גם מנוחות אחרות ,  ומספר המנוחות כמעט כמספר בני האדם ".  לדבריו ,  מטרת החוק המוצהרת היא  " מתן לגיטימציה לחילול השבת ".  הוא הוסיף כי הכנסת נדרשת  " לחוקק חוקים שרוב הציבור מתנגד אליהם ",  בשל מפלגות המייצגות מיעוטים שונים ומחייבות את כל הקואליציה ,  מצב שגרם לדבריו לכך ש"הדמוקרטיה הישראלית הפכה לשלטון המיעוט ". 
23:52 - ח"כ אורלי לוי-אבקסיס הודיעה כי תתנגד לחוק .  בעמוד הפייסבוק שלה כתבה : " הציניות הנושבת מהצעת חוק המרכולים חשפה במערומיה חלקים בקואליציה והאופוזיציה כאחד .  כחברת כנסת עצמאית המשלמת מחירים על תפיסת עולמי מצד הקואליציה והאופוזיציה ,  בכל החלטה והצבעה שלי אני מסרבת להיות שבויה של לחצים וחשבונות של תן וקח ".  עוד הוסיפה כי  " אם באמת רוצים לדון על מעמד השבת והאנשים השקופים שזקוקים ליום המנוחה ,  אני אהיה שם כתמיד ". 
23:12 - בעלי מרכולים בירושלים ,  הרצליה ונתניה פנו ליועץ המשפטי לכנסת ,  עו"ד איל ינון ,  נגד ההסתייגות שמחריגה את חנויות הנוחות בתחנות הדלק .  לדבריהם , " עיקר פעילותן של חנויות הנוחות בתחנות הדלק הוא לעניין מכירת מוצרי מזון .  חנויות אלה מהוות מרכולים לכל דבר ועניין ומשמשות את הציבור בקניית מצרכי מזון ,  חלב ,  שתייה ומוצרים סגורים .  בעסקים שלנו אנו מוכרים מוצרים בדומה לנמכר בחנויות הנוחות .  על כן ,  נבקשך להביע התנגדות להסתייגות שמפלה בין עסק קטן שאינו מצוי במתחם תחנת דלק לבין עסק קטן שמצוי במתחם זה ".  
22:00 - חברי כנסת באופוזיציה מנצלים את הדיון במליאה כדי לדבר על נושאים נוספים ,  כמו ח"כ חיים ילין מ'יש עתיד' שהודה כי הוא  " נגד שיחייבו לימודי ליבה במוסדות חינוך בחקיקה ".  הוא הוסיף : " יש לי ויכוח עם הסיעה שלי על כך ".  מפלגתו של ילין מבקשת במצע שלה לחייב לימודי ליבה בכל מוסדות החינוך בישראל .
 21:21 - ח"כ אחמד טיבי  ( הרשימה המשותפת )  התייחס במליאה ללחצים שהפעילו עליו בקואליציה כדי שמפלגתו לא תתנגד לחוק זאת במטרה להשיג רוב . " שאף אחד לא יחשוב .  כולנו נצביע נגד החוק .  אנחנו מרגישים שיש מצוקה בקואליציה ורוצים להמשיך לפעול להפיל את הממשלה הזו .  הם עוסקים רק בחוקים שלא קשורים בענייני יום יום של החברה .  מי כן מקדם חוקים כאלה ?  הרשימה המשותפת ". 
21:01 - בישראל ביתנו שמתנגדים לחוק מאשימים את ח"כ טלי פלוסקוב מכולנו על כך שהסכימה להיעדר מההצבעה שתתקיים הלילה כדי לאפשר רוב לקואליציה : " שוב התהפכה ",  אמרו . " בקריאה הראשונה היא אמרה שתתנגד ובסוף הצביעה בעד .  עכשיו אמרה שתתנגד ובסוף החליטה להיעדר מההצבעה .  כך הושג רוב .  חוק המרכולים על מצפונך ".  פלוסקוב טרם הגיבה להאשמות נגדה .
 20:44 - ציפי לבני ,  יו"ר התנועה החברה במחנה הציוני ,  בנאום במליאה : " בואו נצא מתוך הביצה של כיפופי הידיים ,  ונעבור לשיח על תפיסה ממלכתית-יהודית של השבת .  נדרשת ממשלה שתרצה ליצוק תוכן ומשמעות לשבת ולא בגלל שמפלגה חרדית מכופפת ידיים לראש ממשלה שמודה בזה .  בשביל זה צריך לדבר ,  לא לכופף ידיים וצריכים עוד מילה אחת - פשרה .  פשרה ששומרת על השבת כיום מנוחה מיוחד שתכלול מענה בין היתר לתחבורה ציבורית ומרכולים ותאפשר לכולנו לחיות איתה .  זה לא מדע בידיוני ,  השיח הזה כבר התקיים ". 
19:54 - יו"ר הקואליציה ח"כ דוד אמסלם צייץ בטוויטר על הדיון במליאת הכנסת : " בעוד כמה שעות גם החוק הזה יהיה מאחורינו ומי שמודאג שיירגע .  הקואליציה חזקה מתמיד ומוכנה לכל האתגרים ".  
19:23 - ‏ש"ס ויהדות התורה יצביעו במליאה בעד ההסתייגות של החרגת חנויות נוחות בתחנות הדלק מחוק המרכולים .  עד כה החרדים תכננו להתנגד במליאה ,  אך בשל בעיית רוב בהסתייגות זו ,  החליטו להצביע בעד .
 18:41 - יו"ר האופוזיציה יצחק הרצוג : " הקואליציה הזו עסוקה רק בשימור עצמי .  היינו צריכים לשבת פה ולעסוק בקצבאות הנכים ,  אבל אתם לקחתם את השבת שכל אחד ואחת חי בה כרצונו והפכתם אותה לסלע המחלוקת .  חבר'ה השתגעתם לחלוטין ?  רק כי מישהו מנסה להציל את הקריירה הפוליטית שלו .  יהיו הרבה יותר חילולי שבת בגלל החוק הזה ". 
18:33 - ח"כ מרב בן ארי מכולנו תקפה את ח"כ יוליה מילנובסקי מישראל ביתנו שעלתה לדבר נגד הצעת החוק :  מאיזו מפלגה את ?  מהאופוזיציה ?  למה את עושה קמפיין על הראש של כולנו ?  ".  מילנובסקי השיבה לה : " את חושבת שתל אביב תהיה מחוץ לחוק ,  היא תהיה בפנים ". 
18:30 - החל הדיון במליאת הכנסת בקריאה שנייה ושלישית בחוק המרכולים .
 17:56 - בית הדין העליון של הליכוד דחה את העתירה נגד ח"כ שרן השכל וקרא לה לשקול את עמדתה בנושא ההצבעה על חוק המרכולים  " לאור הנסיבות ובכללן הצורך לשמור על מלחמת הליכוד "
 17:30 - ראש הממשלה נתניהו אמר בישיבת סיעת הליכוד כי מהלכי החקיקה האחרונים ,  בהם חוק המרכולים ועונש המוות למחבלים נכפו על מפלגתו במסגרת ההסכמים הקואליציונים . " לא מתרגש מזה ,  החוק לא יוביל לשינוי ",  אמר .  
16:06 - נתניהו גיבה את יו"ר הקואליציה ,  ח"כ דוד אמסלם ,  בישיבת סיעת הליכוד - נגד ח"כ שרן השכל שהודיעה שתימנע בהצבעה . " זה לא כמו חוק רגיל ,  מי שמצביע נגד כאילו מצביע בעד הפלת הממשלה ",  אמר נתניהו .
 15:45 - גורם בכיר בקואליציה מעריך :  ישנו רוב דחוק לטובתנו ,  בפער של קול או שניים על פני האופוזיציה ,  אך קיים קושי להצביע ברוב כזה על מאות הסתייגויות מחשש שחלק מהן יעברו .  
15:40 - ח"כ יואל חסון עונה בטוויטר לנתניהו : " ‏שמעתי שרה"מ נתניהו מחכה לתשובה מהאופוזיציה לגבי קיזוז על חוק המרכולים ,  התשובה ברורה כבוד ראש הממשלה ,  אין קיזוזים ".  
בית הדין העליון של תנועת הליכוד דחה הערב העתירה נגד ח"כ שרן השכל ,  וקרא לה לשקול מחדש את עמדתה בנושא ההצבעה על חוק המרכולים , " לאור הנסיבות ,  ובכללן הצורך לשמור על ממשלת הליכוד ". 
הדיון בהרחקתה של ח"כ השכל החל הבוקר בבית הדין במצודת זאב ,  בעקבות החלטתה להימנע מהצבעה על החוק . " אני מבקשת לגלגל את העתירה מכל המדרגות ,  או מספיק זמן כדי להשיג ייעוץ משפטי הולם ",  אמרה חברת הכנסת במהלך הדיון . " יש חוק חסינות חברי כנסת שמאפשר לעבוד בלי שתהיה לי חרב מונפת מעל הראש ולעשות החלטות שמיטיבות עם התנועה ,  הציבור והמדינה ". 
עם הגעתה לדיון ,  אמרה : " אני מאוד מקווה ,  לטובת התנועה שלנו ולטובת הדמוקרטיה הישראלית ,  שדוד אמסלם ימשוך את העתירה שלו עכשיו מבית הדין של הליכוד ויפסיק להביך את התנועה שלנו ברמה כזאת ",  אמרה השכל בתחילת הדיון . " אני אמרתי שאני נמנעת בחוק המרכולים וזה מה שיקרה ". 
 ( עדכון ראשון :  18:20 )  

חוק המרכולים אושר בקריאה שנייה ושלישית - ברוב של קול אחד
ההצעה התקבלה ברוב של 58 בעד ו-57 נגד .  החוק ייאפשר לשר הפנים ,  אריה דרעי ,  למנוע פתיחת מרכולים בשבת על ידי ביטול חוקי עזר עירוניים .  חנויות הנוחות בתחנות הדלק יישארו פתוחות בשבת .  במהלך הדיונים על ההסתייגויות :  חילופי דברים קשים בין ח"כ חזן לח"כ בירן

