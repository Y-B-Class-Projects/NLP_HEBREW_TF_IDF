 " כלל ההוצאה מסתיר המטרה של רה"מ ושר האוצר - לקצץ "
 כלכלני המאקרו הבכירים במשק מבקרים את ההחלטה להפחית את הגידול בתקציב . " אפשר היה להכפיל ביחס בין מספר האסלות למספר הברזים בישראל והיה לזה ערך תיאורטי זהה "
 יממה בלבד חלפה מאז אישרה הממשלה את הכלל הפיסקאלי החדש הקובע הפחתה דרמטית בקצב הגידול של תקציב המדינה ,  והביקורת בקרב כלכלני המאקרו הבכירים במשק לא איחרה לבוא ,  והפעם בעוצמות חסרות תקדים .  בשיחות מיוחדות שערכו היום  ( ב' )  עם  " גלובס ",  מסבירים בכירי המומחים בכלכלה ציבורית מדוע הכלל הוא רע ,  אינו מבוסס ,  יפגע בצמיחה ,  יגדיל את אי-השוויון במשק וידרדר את ישראל לתחתית טבלת העוני עוד יותר . 
" הממשלה אישרה אתמול כלל חדש לגודל ההוצאה הציבורית .  מדובר בכלל הרביעי מאז 2005 .  מאחר שאחת המטרות של כללים תקציביים היא ליצור ודאות לגבי המדיניות של הממשלה לטווח ארוך ,  ברור שהתכיפות הגבוהה של השינויים פוגעת באמינותו ובוודאי שלא תשיג את מטרתה .
" נראה כי חלק גדול מהשינויים שנערכו בכלל התקציבי נועדו להשיג מטרה אחרת לחלוטין במסווה של לכאורה מודל כלכלי .  הכלל הזה אף חמור מקודמיו ,  שכן אין בו כל היגיון כלכלי .  הכלל התקציבי הקודם היה היחיד עם רציונל כלכלי ויצא מנקודת מוצא שקצב הצמיחה ארוך הטווח הוא השיעור הרצוי לגידול ההוצאה הציבורית .  אולם ,  מאחר שרמת החוב הציבורי גבוהה מהיעד הרצוי יש להפחית משיעור הצמיחה חלק מהפער שבין החוב הקיים לחוב הרצוי .
" גם הנוסחה של הכלל החדש היא מוזרה .  למרות שנקודת המוצא שלה לגיטימית - שיעור הגידול באוכלוסייה  ( 1.8% )  - היא מוסיפה לו גורם בעל אופי שלילי - היחס בין החוב הרצוי לחוב בפועל .  נראה כי מתכנני הכלל חיפשו אצטלה 'מדעית' ,  כביכול ,  כדי להצדיק את הפחתת שיעור הגידול בהוצאה הציבורית .  הדבר בולט עוד יותר בתוצאה הנגזרת מכלל זה לגבי הטווח הארוך .  כאשר רמת החוב בפועל תשיג את היעד ,  אזי שיעור הגידול בהוצאה הציבורית יהיה 2.8% לנצח .  כך שחישוב זה חושף את המטרה האמיתית של ראש הממשלה ושר האוצר והיא להקטין את תקציב המדינה .  אם אכן זו מטרתם - הם צריכים לעמוד באומץ בפני הציבור ולומר זאת במפורש .
" מטרתם ה'סמויה' אינה רצויה בשום פנים ואופן .  משקל ההוצאה הציבורית בתוצר ירד דרמטית בין 2003 לבין 2011 ,  וכיום הוא נמוך ממרבית מדינות ה-OECD .  יתרה מזו ,  מאחר שההוצאה הביטחונית בישראל הרבה יותר גדולה מאשר במדינות המפותחות ,  הרי שההוצאה הציבורית-אזרחית יחסית לתוצר נמוכה יותר מכל המדינות המפותחות ,  למעט קוריאה וארה"ב .
" המשך המגמה הזאת תחמיר את הבעיות הכלכליות-חברתיות של המשק הישראלי עוד יותר .  כבר היום הוצאות החינוך לתלמיד הם במקום השלישי ב-OECD מתחתית הסולם .  שיעור העוני הוא הגבוה ביותר בקרב המדינות המפותחות ,  ומערכת הבריאות בתהליך שחיקה .  אלו היו בין הגורמים שהתניעו את המחאה החברתית ב-2011 .  העמקת הבעיות הללו הם הסנונית הראשונה שמבשרת את שובה של המחאה .
" במקום הכלל המוזר שאומץ עדיף לבחור בכלל פשוט שמרבית המדינות נוקטות בו :  הגדלת ההוצאה הציבורית באותו שיעור של הגידול הממוצע הצפוי בתוצר .  כלל כזה לפחות ימנע הרעה במשקל השירותים הציבוריים בתוצר .  יתרון נוסף הוא שכלל כזה יפעל כמייצב אוטומטי של הפעילות הכלכלית .  כך שבתקופות שבהן התוצר יגדל בשיעור נמוך מהקצב ארוך הטווח ,  ההוצאה הציבורית תפצה על כך ותגדיל את הפעילות והתעסוקה .  ואילו בתקופות שבהן התוצר צפוי לגדול מעבר לשיעור ארוך הטווח ,  ההוצאה הציבורית תהווה גורם מרסן ותצמצם את הלחצים האינפלציוניים ".   
" ההחלטה שנתקבלה לשנות את הכלל הפיסקאלי היא צעד לחיזוק החזקים ולהחלשת החלשים .  לכן ,  השם המתאים לה הוא 'הכלל להשמנת הפערים הכלכליים בישראל' .  כלל זה פוגע ביכולת של הממשלה לצמצם את הפערים הכלכליים באמצעות חינוך ,  בריאות ורווחה ,  אבל מאפשר להוריד מסים .  הדבר יאפשר להגדיל עוד את חלקם של החזקים בעוגה הלאומית ,  כאילו הוא אינו גדול כבר היום .
" ההחלטה על הכלל הפיסקאלי החדש נראית כאילו מקצועית משום שיש בה כלל מתמטי ,  אבל אין שום תיאוריה כלכלית שממנה נגזר הכלל הזה .  אפשר היה להכפיל ביחס בין מספר האסלות למספר הברזים בישראל והיה לזה ערך תיאורטי זהה .  ברור לכול ,  שכלל זה נבנה כך שיניב תוצאה ידועה מראש והיא ששיעור גידול ההוצאה יהיה קטן יותר משיעור הצמיחה .  נראה שגם התוצאה במונחי אי-השוויון בישראל ידועה מראש .
" כבר היום ישראל מוציאה על חינוך ,  בריאות ורווחה יחסית לתוצר פחות מאשר מרבית המדינות המפותחות .  הכלל החדש ,  שלפיו שיעור ההוצאה התקציבית יגדל בשיעור נמוך מקצב הצמיחה ,  מבטיח כי התקציבים החברתיים ימשיכו להתכווץ .  זו הייתה החלטה סבירה אילו ישראל הייתה מוציאה הרבה יותר על חינוך ,  בריאות ורווחה ,  אבל נתוני ה-OECD מראים אחרת .  זו הייתה גם החלטה סבירה אילו ישראל הייתה בעלת פערים כלכליים מתונים ושיעור עוני נמוך - אבל זה לא המצב .  למעשה ,  שיעור העוני והפערים הכלכליים הם מהגדולים בעולם .  בכל מדינה מתוקנת קוראים למצב עניינים זה משבר ".   
" יש משהו פרדוקסאלי בהחלטת הממשלה החדשה על יעד ההוצאה .  מצד אחד ,  יעד ההוצאה מתייחס לריבוי הטבעי של האוכלוסייה ולחוב הממשלתי ,  מה שראוי מאוד להילקח בחשבון ;  מצד שני ,  לא לוקחים בחשבון תנודות קצרות טווח כמו מיתון ,  וגם לא את הקשיים המבניים של המשק בתחום התשתיות האנושיות והתשתיות הפיזיות .  לישראל יש הרבה מה להשלים בנושאים כמו עידוד תעסוקת ערבים וחרדים ,  חינוך ושדרוג כבישים ומערכות חשמל ,  מים וכדומה ,  פן תמצא עצמה במצב קשה בעוד 15-20 שנה .
" כדי לקבל פרספקטיבה כדאי להזכיר שנתונים מעודכנים שפרסם לאחרונה בנק ישראל מראים שמשקל ההוצאה הציבורית-אזרחית ללא ריבית הוא כ-31% מהתוצר בלבד ,  בעוד שממוצע ה-OECD קרוב ל-43% תוצר .  מה שנדרש הוא הגדלת הוצאות ומסים במקביל כדי לענות על הצרכים הללו .  כמו כן ,  לאוצר חסרים כלים לניהול מושכל של התקציב בראייה ארוכת טווח .  כל ניהול התקציב נעשה בטווח קצר ,  עם טעויות תכופות בחיזוי ההכנסות ממסים .  לא יזיק ללמוד בכל הנושאים הללו ממדינות כמו בריטניה או הולנד ,  ואין צורך כל פעם להמציא את הגלגל מחדש .  כך ,  למשל ,  כינונה של מועצה פיסקאלית באוצר עם מומחים לנושאי תקציב ,  ייתן בידי הממשלה הגדרות יעדים מושכלות שתואמות את צרכי המשק העמוקים ".   
" כלל הוצאה הוא כלי שמאפשר לראש הממשלה ולשר האוצר למנוע את בעיית ההטיה הפיסקאלית הקיימת כתוצאה מהרצון של השרים בממשלה לקדם את התחומים עליהם הם מופקדים ,  זאת על ידי קביעת הגידול המצרפי המותר לפי מדיניות הממשלה .  בעבר נקבע שיעור גידול ריאלי של 1% ו-1.7% בסך ההוצאה הממשלתית ,  והמודל הוכח כבעייתי כי הוא הגדיל את העוני ,  שחק את ההוצאה הממשלתית האזרחית באחוזי תוצר והביא אותה לאורך זמן לאחד המקומות הנמוכים ביותר יחסית למדינות ה-OECD - כאשר רק קוריאה הדרומית ממוקמת מתחתינו בטבלה .
" בשנים האחרונות החל תהליך של תיקון השחיקה על ידי הגדלת ההוצאה בשיעור של כ-3.5% ,  אך תהליך זה היה קצר והוא צפוי להסתיים ב-2015 בהתאם להחלטה מאתמול .  זאת ,  על רקע העובדה כי ההוצאה לחינוך לתלמיד בישראל ,  שנועדה לטפח את הצמיחה ,  היא נמוכה בהשוואה למדינות ה-OECD ,  וכן על רקע שיעור עוני כפול מזה ששורר ב-OECD בממוצע .
" על פי הכלל החדש ,  הגידול בהוצאה האזרחית יהיה תלוי כעת בחיסכון שייווצר בתשלומי הריבית ,  ובמידה שהממשלה תימנע מלתת תוספות לתקציב הביטחון .  במילים אחרות :  הממשלה החליטה כי סוגיית סדרי העדיפויות נכנסה למרכז הבמה ,  כאשר היא תצטרך להחליט בזמן הקרוב האם לתת תוספות שכר בסקטור הציבורי ולהמשיך להגדיל את תקציב הביטחון ,  או לטפל בבעיות החינוך והעוני - שלפי הצהרותיה הן הבעיות המרכזיות של המשק ".   

" כלל ההוצאה מסתיר המטרה של רה"מ ושר האוצר - לקצץ "
 כלכלני המאקרו הבכירים במשק מבקרים את ההחלטה להפחית את הגידול בתקציב . " אפשר היה להכפיל ביחס בין מספר האסלות למספר הברזים בישראל והיה לזה ערך תיאורטי זהה "
 
