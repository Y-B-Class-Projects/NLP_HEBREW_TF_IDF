מסמך עם הסתייגויות - טעות אסטרטגית
הרעיון המתגבש בוושינגטון - להגיש לישראל ולפלסטינים מסמך ואז להזמינם להציג את הסתייגויותיהם ממנו - הוא טעות קשה .  זו נסיגה משמעותית מאוד מן הרעיון המקורי להגיע להסכם קבע בתוך תשעה חודשים ,  ואחר כך להגיע להסכם מסגרת בתוך טווח הזמן .  עכשיו מדובר בנייר אמריקני שלא יוסכם על הצדדים ,  אך יאפשר להם להמשיך במו"מ עד תום 2014 ,  כדי להגיע להסדר קבע .
 לכאורה מדובר בהסדר הגיוני :  ארה"ב תציע קווים מנחים למו"מ ,  הפלסטינים יסתייגו מחלקם ,  אך יסכימו שלא לפנות ,  גם ב ? 2014 ,  למועצת הביטחון של האו"ם כדי להתקבל כחברה מלאה  ( ניסיון שיטורפד ,  בכל מקרה ,  על ידי ארה"ב )  ,  וגם לא לפנות לבית הדין הפלילי הבינלאומי בתלונות כנגד גורמים ישראליים ;  ישראל תשמח על הארכת משך השיחות ותנשוך שפתיה לנוכח נקודות שאינן מקובלות עליה .
 אבל רשימה ארוכה של הסתייגויות תעקר כל משמעות מהמסמך ,  ממש כפי שקרה לפרמטרים של קלינטון ב ? 2000 ול"מפת הדרכים "  של בוש ב ? 2003 .  או שיוסכם כי הצדדים  " ירשמו לפניהם "  את פרטי המסמך האמריקני ,  יודיעו כי הם מקבלים את רוחו ויעשו מאמץ להגיע ,  במהלך המו"מ בנושאים מסוימים ,  להסכמות שונות מאלו שמציע קרי ,  או שמזכיר המדינה ישוב אל שולחן השרטוטים וינסה להגיע לנוסחאות שלא יגררו אחריהן שובל ארוך של הסתייגויות .  רשימות מפורטות של הסתייגויות פורמליות רק יקשו להגיע לוויתורים הדדיים ועלולות לגרום לפיצוץ השלב הבא של המו"מ .
 יכול להיות שקרי חושש מאי עמידה בלוח הזמנים שהציב לעצמו :  אם תאריך היעד הוא סוף מארס ,  הרי כבר כעת אפשר לומר שלא עמד בתאריך יעד אחר שהציב לעצמו - ינואר 2014 - להצגת המסמך האמריקני :  עד לרגע זה אין מסמך המאפשר הסכמה פלסטינית להארכה נוספת של המו"מ ,  אשר ממשלת נתניהו יכולה לחיות איתו .  החלופה לכך לא צריכה להיות פשרה על מעמדו של הנייר האמריקני ,  אלא מאמץ נוסף ,  בשבועות הקרובים ,  להגיע לנייר שלא יהיו לגביו הסתייגויות .
 בחודשים האחרונים נחשפו הסכמות לא מעטות :  מוסכם שבתום המו"מ תוקם מדינה פלסטינית לצד ישראל .  ברור שגבול ההתייחסות שלה יהיה  " הקו הירוק ",  אבל יתאפשרו חילופי שטחים משני צדיו .  ברור שהמדינה הפלסטינית תהיה בלתי חמושה ,  וכי יש הסכמה שצבא לא פלסטיני יהיה מוצב בה ,  ברור שהסדר בעיית הפליטים הפלסטינים ייעשה ,  רובו ככולו ,  במדינה הפלסטינית החדשה ,  לצד תשלום פיצויים .  ברור שירושלים ,  בירת ישראל ,  המאחדת את מערב העיר ואת השכונות הישראליות שנבנו במזרחה ,  תוכר ,  לראשונה ,  על ידי העולם ,  ולצידה תוקם בירה פלסטינית ,  שתיקרא אל ? קודס .  אז מדוע לא להקדיש לכך זמן נוסף ולהביא אל הצדדים מסמך אמריקני אשר גם אם לא יחתמו עליו ,  לא יסתייגו ממנו ?  

מסמך עם הסתייגויות - טעות אסטרטגית
nan
