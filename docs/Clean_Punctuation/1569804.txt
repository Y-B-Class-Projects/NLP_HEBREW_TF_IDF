חלומות ביבי בהקיץ 
" נוזיל את הדירות ,  נרשת את ישראל בכבישים ורכבות ,  מראש פינה לת"א יגיעו בשעה ".  דפנה פפר שואלת האם ביבי מאמין לעצמו ? 
לקראת ראש השנה ,  חוגגת התקשורת הכלכלית שפע פסטיבלי  " משפיעים "  כגון 50 הנשים המשפיעות ו-100 הגברים המשפיעים .  על האישה המשפיעה ,  שרי אריסון מיותר לדבר - היא מתקשרת עם  " ישויות עליונות "  שאנו בני תמותה רגילים מתקשים להבין .
 לעומתה ,  ביבי נתניהו , " האיש המשפיע במשק ",  מתקשר עם אנשים ועם המציאות הכלכלית הישראלית וממנו מצפים לדברים רציניים ואחראיים .  תמוה ששר האוצר יובל שטייניץ אינו המשפיע המרכזי במשק אבל התרגלנו לזה מאז מינויו לתפקיד .  
האם ביבי מאמין באמת שמראש פינה לת"א נגיע תוך שעה ?  וכיצד מתעתד להוזיל את הדירות באזורי ביקוש מובהקים ?  האם יש לו קרקעות לשיווק בת"א ,  רעננה או פ"ת ?  התשובה ידועה .  בינתיים ,  ביבי נוקט בטקטיקה מעניינת  הבחור הטוב שמבטיח הבטחות ל כ-ו-ל-ם .  בפועל ,  הבחור הטוב הקים ממשלה מנופחת ,  העלה מסים וחיבק את עופר עיני ועוזרו שרגא ברוש  רק כדי להכניס את הכישלון הפוליטי הקרוי  " מפלגת העבודה "  לקואליציה תמורת אי פגיעה בשכר המגזר הציבורי .  אחרי שעיני וברוש  " התאקלמו "  בממשלה ,  החל ברוש ,  כצפוי ,  לתקוף את הנגיד סטנלי פישר בגלל שער הדולר הנמוך לטעמו .  וכ-ו-ל-ם סחבקים .  חוץ מהאזרחים .
 ביבי ,  בעידוד אחד מיועציו המרובים ,  אורי יוגב ,  מבקש לקרב את הפריפריה למרכז .  ביבי מקווה להביא לפריפריה אוכלוסיות חזקות שישפרו את רמת החינוך ואיכות החיים ולטפל באבטלה .  מי מאיתנו מכיר זוג מידידיו שמבקש לעבור לדימונה או לירוחם ?  את התשובות שלחו לאורי יוגב - הכבישים והרכבות המתוכננות לא יחפו על מקומות עם אוכלוסיה מובטלת וחסרת חינוך גבוה .
 רק שנתניהו לא ממש מתעניין בירוחם .  יש לו בעיות גדולות יותר עם ממשל אובמה ,  הימין הקיצוני שהוא חלק מממשלתו ועם חבריו לליכוד שחלקם אינו בטוח שביבי ראוי למלכות .
 בינתיים ,  כדי לדחוק לקרן זווית בעיות פוליטיות הוא מצהיר על בנייה בשטחים  האמריקאים יתנגדו ,  נלטף את ליברמן ויעלון ,  נדבר על המלחמה בבירוקרטיה שגורמת לעיכובים בבניית דירות שמביאים לעליית מחירים שמונעים מזוגות צעירים לרכוש קורת גג צנועה ,  וכך נפטפט עד שכולם יתבלבלו לגמרי .  חד גדיא .
" אנו זקוקים למהפכה כלכלית "  אמר אתמול נתניהו ולא ברור מדוע היא מתמהמהת .  רוה"מ הוסיף כי  " מי שלא משתפר כלכלית נופל אחורה ".  מה מונע ממך להשתפר אדוני ראש הממשלה ?  שפר את החינוך והפסק לחלק כסף למפלגות ותומכיהם כאילו קופת האוצר גדושה במטילי זהב ;  פעל מיידית לשיפור הצמיחה וקצץ בתקציב הביטחון המנופח להחריד .  מי מפריע לך ?  ליצמן ,  אלי ישי ,  פואד ,  הרצוג ,  לנדאו ?  אתה ראש הממשלה ושר - על כלכלי כל יכול ,  ואפילו שטייניץ פקיד נאמן שלך .  קום ועשה מעשה - עת לעבודה .
 אשמח להגיע לגליל העליון בשעה .  בינתיים ,  בין ראשל"צ לת"א אני נוסעת ,  לפעמים ,  ביותר משעה .  גם למכתש הגדול או הקטן לא אתנגד לנסוע כ-60 דקות - בינתיים לירושלים אין רכבת ובבקרים רק הכניסה בפקק ב"גני סחרוב "  אורכת כ-35 דקות .
 אחרי טקסי  " המשפיעים  משפיעות "  עם דירוגים מוזרים ונאומי מליצות חסרי טעם באמת הגיע הזמן לפעולה אמיתית - למען כל אלה שזקוקים לך כמו הזוגות הצעירים והנוער שראוי לחינוך הולם .
 בעוד שנה ,  בטקס המשפיעים הבא ,  תפטפטו עצמכם שוב לדעת עם שלל מעשיות ותקוות ואנו נסתפק במועט ,  כהרגלנו שנות דור ,  ונתפלל שהפריפריה תהיה במרכז ,  ומרכזי הליכוד ,  העבודה ,  ש"ס וקדימה יהיו בפריפריה .  העיקר המליצה ודברי הרהב .
 הכותבת היא כלכלנית ומרצה במרכז ללימודים אקדמיים ,  אור יהודה .
 
חלומות ביבי בהקיץ 
" נוזיל את הדירות ,  נרשת את ישראל בכבישים ורכבות ,  מראש פינה לת"א יגיעו בשעה ".  דפנה פפר שואלת האם ביבי מאמין לעצמו ? 

