אולי הוא מהמר בכל זאת :  הגול ההיסטורי שהוציא את נתניהו מהבונקר
הוראה מסתורית מלמעלה ,  קרבות קופונים וציוץ כדורגל שהזכיר לכולנו מה בדיוק עושה נתניהו במונדיאל :  תמונות השבוע של הפוליטיקה הישראלית חשפו יותר ממה שהן התכוונו
חגיגות המונדיאל זימנו לראש הממשלה מספר הזדמנויות שבהן הוא נשאל על מי הוא מהמר . " אני שר חוץ ,  אני לא יכול לומר ",  שינן נתניהו בהומור מעין דיפלומטי בכל פעם שנתבקש להשיב , " הטובים ביותר ינצחו ".  גם כשהמצלמה תיעדה אותו ברגע שהובקע גול הניצחון הקרואטי שהדיח את אנגליה במשחק חצי הגמר באצטדיון במוסקבה ביום רביעי ,  הוא השתדל לשמור על תגובה מאופקת .  שני הילדים חולי הסרטן שהוזמנו להצטרף למשחק קיפצו בהתלהבות וגם רעייתו לא הסתירה את התרגשותה ,  אבל נתניהו ישב קפוץ במקומו ,  ורק ציין בהתרשמות  " איזה גול ".  בבחינת מי צריך תקרית עם האוהדים הבריטים .  דיפלומט נשאר דיפלומט .  הצפייה במשחק הייתה רק אתנחתא קלה מהמסע המדיני למוסקבה ,  שבמרכזו עמדה פגישה עם נשיא רוסיה ולדימיר פוטין .  התמונות השגרתיות של לחיצות הידיים מהקרמלין הן כאין וכאפס לעומת חצי גמר מונדיאל ,  משאת נפשם של עשרות מיליונים בישראל וברחבי העולם ;  לצערו של נתניהו ,  מצלמות הרחף של המשחק לא קלטו אותו בעדשה ,  כך שהוא לא נהנה מהרייטינג החלומי כמו חברו נשיא צרפת עמנואל מקרון ,  שכיכב ערב קודם ,  במשחק חצי הגמר השני ,  אבל לשכת ראש הממשלה הקפידה להפיץ תמונות וסרטונים של האירוע .  האוואטאר של נתניהו בטוויטר ,  יועץ הניו מדיה יונתן אוריך ,  שצייץ בסוף המשחק ש"תיק 4000 קורס כמו ההגנה של אנגליה ",  הוא זה שהזכיר ששני האירועים יחדיו - הפגישה עם פוטין והמשחק - נועדו בכלל לספק לבני הזוג נתניהו אתנחתא גדולה ומבורכת ,  מעין חופשת פיצוי ,  מהמתרחש במסדרונות המשפטיים בישראל .  נתניהו המריא למוסקבה פחות מ-24 שעות אחרי שחוקרי המשטרה עזבו את ביתו בפעם העשירית ,  ובמה שכבר הפך למסורת ,  סדר היום התחלף באחת :  במקום תיק 4000 ,  הועלו איראן וסוריה לראש שמחתנו .  הנסיבות המדיניות והביטחוניות באזור בשנתיים האחרונות מספקות לנתניהו את האליבי האולטימטיבי שמאפשר לו לעבור תוך שניות מעמדת החשוד לעמדת המנהיג הבינלאומי ,  ומסייעות לו לתחזק מראית עין של אדישות ושאננות כלפי כל הבלגאנים הפליליים ,  ולייצר אווירה של  " עסקים כרגיל ".  זה חלק מהותי ,  אולי אפילו גורלי ,  מהאסטרטגיה שמאפשרת לו לשרוד .  זו לא הפעם הראשונה שנתניהו עולה על טיסה כמה שעות אחרי פגישותיו עם המשטרה ,  וגם לא הפעם הראשונה שהוא מותיר בישראל מערכת פוליטית מבולבלת עם הרבה סימני שאלה .  גם רבים מחבריו של נתניהו לממשלה צפו בחצי הגמר ,  כאן בישראל ,  אבל יש מקום לספק אם יוכלו לצפות בשקט גם בגמר ביום ראשון בערב .  כמה שעות לפני שצרפת וקרואטיה יעלו על המגרש ,  ראשי הקואליציה ייתכנסו לישיבה גורלית בה יתברר כמה זמן הדבק שמחבר אותם עוד יחזיק .  זו הישיבה האחרונה לפני שהכנסת יוצאת לפגרת הקיץ ,  כשברגע שתי סוגיות גדולות שעדיין לא פתורות :  חוק הגיוס וחוק הלאום ,  כששאלת מיליון הדולר  - " מה נתניהו רוצה "  - טרם קיבלה תשובה .  בחירות מוקדמות הן כנראה כבר עניין של מתי ,  ולא אם ,  אבל ההנחה הרווחת היא שנתניהו ינסה להסכים עם שותפיו על תאריך לפני שיצא למהלך ,  כשההערכה היא שזה יקרה בחודשים הראשונים של 2019 .  אבל המגרש ,  בסופו של דבר ,  כולו של נתניהו ,  לכן המערכת דרוכה וממתינה ליום ראשון בצהריים ,  לוודא שהוא לא החליט ברגע האחרון לצאת לבדו להתקפה מתפרצת .  
ניחוח הבחירות של 2019 כבר נישא בכל מקרה חזק באוויר ,  והשחקנים בקואליציה חזרו לשחק באחד המשחקים החביבים אליהם - משחקי הקרדיט .  ביום שני בצהריים ,  נתניהו הגיע במפתיע לחדר ועדת הפנים ,  כדי להשתתף בחגיגות הרפורמה לרישוי עסקים קטנים ,  שאושרה במליאת הכנסת .  עוד קודם לכן ,  אבות הרפורמה החלו בהתקוטטות סביב האחריות למהלך ,  שצפוי להיטיב עם כרבע מיליון בעלי עסקים קטנים :  שר האוצר משה כחלון הקדים את כולם וכבר בשבוע שעבר פירסם פוסט בפייסבוק שמבשר על ההישג ,  והתרברב בצמצום הביורוקרטיה ,  מה שעורר את זעמו של שר הפנים אריה דרעי ,  שמשרדו יזם את הרפורמה .  דרעי ,  ולא כחלון ,  הוא שישב לצדו של נתניהו כשהאחרון בא לגזור קופון משלו בוועדה .  ראש הממשלה שאל  " איפה כחלון ?  "  כשנכנס ,  אבל בהודעת לשכתו שמו של שר האוצר הושמט .  האחרון השיב בעקיצת קרדיט משל עצמו ביום למחרת ,  כשבפגישה עם ראשי רשויות בצפון ,  בישר על הקצאה של מיליארדים למיגון הצפון .  למעשה ,  נתניהו כבר הודיע על כך יום קודם ,  אבל כחלון הוא מי שיקבל את הכותרות כמי שמביא את הבשורה לחרדת רעידות האדמה .  בממשלה הזו כל הזמן יש קרבות קרדיטים ,  וכחלון ,  דרעי ונתניהו הם שחקנים ראשיים ,  אבל העקיצות ההדדיות הן גם הקונטקסט להתפרצות הנדירה של שר האוצר על ראש הממשלה בתחילת השבוע בישיבת הממשלה . " אתה תאורטיקן ופילוסוף ,  גם אם תהיה ראש ממשלה 20 שנה לא תעביר שום רפורמה ",  כחלון הטיח בנתניהו ,  על רקע כיפופי ידיים מתמשכים שעיכבו את אישור הרפורמה בחשמל .  העימות החריג היה כנראה טקטי ,  ולא אסטרטגי ,  כלומר אינו מעיד על קרע עמוק חדש בין השניים ,  אבל הוא ביטא תסכול של כחלון ,  שמרגיש שהוא עובד קשה ,  רק בשביל שנתניהו יגיע לגזור את הסרט ,  או במילותיו  - " אתה הולך ומדבר ,  ונותן לנו לעשות ".  ייתכן שזו גם אחת הסיבות שכחלון ממש לא ממהר להכניס את עצמו לתוך הדיון הרותח על חוק הלאום השנוי במחלוקת ,  וממשיך להצהיר על תמיכה בו למרות אזהרותיהם של הנשיא ריבלין והיועץ המשפטי לממשלה ;  הוא לא ממהר להיות עלה התאנה שמציל את נתניהו מעצמו .  
בזירה קואליציונית רותחת לא פחות ,  התייצבו השבוע נתניהו ושרת המשפטים איילת שקד ,  כשבצלע השלישית ניצב כמובן נפתלי בנט .  ההזמנה הפומבית של ח"כ דוד ביטן לשקד להצטרף לליכוד בסוף השבוע הלהיטה את השמועות והרכילויות סביב העתיד של המשולש ההיסטורי הזה ,  וביססה את ההערכה שנתניהו מבקש לעשות  " הפרד ומשול "  בין בנט ושקד ,  אבל לעת עתה השניים שומרים על חזית לגמרי מאוחדת ,  לפחות כלפי חוץ .  שקד ונתניהו ,  לעומת זאת ,  לא הפסיקו להתקוטט כל השבוע .  בניסיון להרחיק את עצמו מההזמנה של ביטן ,  נתניהו ניסה ביום שני לעשות סיבוב פוליטי עליה ,  ותקף את המלצות הוועדה למיגור הפוליגמיה ,  כשטען שהן מאפשרות נישואים שניים במקרי קיצון .  הספין נכשל כעבור דקות ספורות בלבד ,  כי הסתבר שנתניהו הסתמך על ציוץ לא מדויק של ראיון של שקד ל-103 ,  בזמן שהיא התנגדה גם כן להחרגה הזו של הוועדה .  במקביל ,  נפתחה לשקד חזית נוספת בבלפור :  החוק לאיסור משלוחים חיים ,  שנחשב לבייבי של שרה נתניהו ,  עבר בתחילת השבוע בוועדת השרים לחקיקה .  נתניהו ,  שמושקעת באופן אישי בחוק מטעמים טבעוניים הומניטריים ,  אפילו הוציאה הודעת ברכה חריגה אחרי אישורו ,  אבל הוא עבר למורת רוחה של שקד והבית היהודי ,  שמתנגדים אליו בעיקר בגלל ההשלכות שלו על מערך הכשרות .  שקד לא נכחה בישיבת הוועדה בה ההצעה אושרה ,  שנוהלה על ידי יריב לוין .  היא ניסתה להשאיר פתק הצבעה נגד ,  אבל נבלמה על ידי מזכירות הממשלה ,  ככל הנראה בהוראה ישירה מלמעלה .  בהמשך ,  בניסיון לבלום את קידום החקיקה ,  הגיש שר החקלאות אורי אריאל ערר ,  וביקש להחזיר את החוק לדיון נוסף בוועדה ואת המושכות לידיים של שקד ,  אבל נתניהו ,  בתגובה ,  משך את הערר לדיון בממשלה ,  כך שהוא יהיה זה שינהל את הדיון וההצבעה ויוכל להבטיח רוב לדחיית הערר .  ייתכן שהעקיצות ההדדיות הן מסך עשן לכוונות האמיתיות מאחורי הקלעים ,  כי לנתניהו יש מומחיות היסטורית בפירוק מפלגות ויצירת טריזים ,  אך ההערכה הרווחת בליכוד בכל מקרה היא שמעבר היפותטי של שקד יכול לקרות רק ביום שאחרי נתניהו ,  בשל ההתנגדות ההיסטורית העזה שהיא מעוררת בבלפור .  שקד מצדה מתאמצת להדגיש ש"היא בבית היהודי ",  אבל השבוע ,  במקרה ,  היא סיירה במפעלים בדרום לצדו של ראש עיריית דימונה ,  בני ביטון ,  אחד מראשי הערים החזקים של הליכוד ,  והצטלמה לצידו על ההליכון בחדר הכושר בקאנטרי .  התמונה ,  שהרימה כמה גבות ,  יכולה להיכנס תחת הכותרת : " ריצה למרחקים ארוכים ".  

אולי הוא מהמר בכל זאת :  הגול ההיסטורי שהוציא את נתניהו מהבונקר
הוראה מסתורית מלמעלה ,  קרבות קופונים וציוץ כדורגל שהזכיר לכולנו מה בדיוק עושה נתניהו במונדיאל :  תמונות השבוע של הפוליטיקה הישראלית חשפו יותר ממה שהן התכוונו

