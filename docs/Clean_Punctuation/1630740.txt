נתניהו מתחייב :  נמשיך להוריד את המסים
בפגישה עם חברי סיעת הליכוד אמר נתניהו כי ידון בהעלאת תעריפי המים - על ביקורת מבקר המדינה אמר : " תפקידו אינו לקבוע מדיניות "
" הממשלה תמשיך במתווה הפחתת המסים הישירים ,  מכיוון זו פעולה נכונה וצודקת "  - כך אמר אתמול ראש הממשלה ,  בנימין נתניהו ,  בפגישה שקיים עם חברי הכנסת של סיעת הליכוד .  עמדה זו מנוגדת להמלצת מומחי קרן המטבע הבינלאומית בחודש שעבר ,  שלפיה על ישראל להימנע מהמשך תהליך הורדת המסים .  
הפגישה בין נתניהו לחברי הכנסת נועדה לתחזק את הקשר בין ראש הממשלה ומשרדו לבין חברי הכנסת של הליכוד ,  שאינם מכהנים בתפקידי שרים או סגני שרים .  בפגישה ,  שבה נכח מנכ"ל משרד רה"מ אייל גבאי ,  נעדר שר האוצר ,  יובל שטייניץ .  לדברי הח"כים ,  נתניהו גם הודיע שהבנייה בהתנחלויות תחודש בעוד 8 חודשים בתום תקופת ההקפאה .  
במהלך המפגש הבטיח נתניהו כי ידון בסוגיית העלאת תעריפי המים .  זאת ,  לנוכח ביקורת שמתחו חברי הכנסת ומבקר המדינה על ההתייקרות תעריפי המים ב-25% בתחילת ינואר 2010 ועל התייקרות נוספת של 15% הצפויה ביולי 2010 .  ההערכה בכנסת היא שההתייקרות הצפויה ביולי 2010 תמותן או תידחה .  
בדבריו התייחס נתניהו לחוות דעת המבקר . " תפקידו של המבקר לבדוק תהליכים ולא לקבוע מדיניות ",  אמר .  על כך העיר יו"ר הכנסת ,  ראובן ריבלין ,  כי הכנסת היא שביקשה מהמבקר לבדוק את הנושא .  
חברי הכנסת טענו במפגש כי התייקרויות המים ,  שעליהן הוחלט בתקופת הממשלה הקודמת בראשות קדימה ,  פגעו בסופו של דבר בליכוד .  נתניהו הורה לגבאי לבחון את הצעות חברי הכנסת .  ח"כ כרמל שאמה הציע לאפשר לוועדות הפועלות ברשויות המקומיות להעניק הנחה בתשלומי המים בשיעור של עד 35% ,  בדומה לסמכות הניתנת להן לתת הנחה בתשלום הארנונה .  להערכת שאמה ,  בדרך זו אפשר יהיה להקל על השכבות החלשות .  ח"כ מירי רגב הציעה להקצות לכל משפחה 4 קוב לנפש לחודש בתעריף מינימום לעומת 2.5 קוב לנפש כיום שבגינם משלמת משפחה מחיר מינימום .  
בישיבה הודיע ריבלין כי חוק ההסדרים במתכונת הנוכחית לא יימשך וכי מתקיימת הידברות בינו לבין משרד האוצר לצמצומו .  יו"ר ועדת הכלכלה ,  ח"כ אופיר אקוניס ,  קבל כי  " קיימים עשרות סעיפים בחוק ההסדרים ,  שהח"כים מצביעים עליהם בלחץ זמן בלא לקיים דיון יסודי ועמוק .  פקידי האוצר צריכים להבין שהם לא קובעים מדיניות ,  אלא צריכים ליישם את המדיניות הנקבעת על ידי הממשלה והכנסת ". 

נתניהו מתחייב :  נמשיך להוריד את המסים
בפגישה עם חברי סיעת הליכוד אמר נתניהו כי ידון בהעלאת תעריפי המים - על ביקורת מבקר המדינה אמר : " תפקידו אינו לקבוע מדיניות "
 
