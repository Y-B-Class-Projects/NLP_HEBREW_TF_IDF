נתניהו נוטה לסגת מהרפורמה בכבישים וברכבות
סיבוב פרסה :  לאחר ההכרזות של ראש הממשלה מעל כל במה אפשרית על תכנית לפריסת מסילות וכבישים בעלות של עשרות מיליארדי שקלים - מתכוון כעת נתניהו לבצע תכנית מצומצמת בלבד
ראש הממשלה ,  בנימין נתניהו ,  שוקל לסגת מתוכנית הדגל שלו בתחום התחבורה .  בחודשים האחרונים הביע נתניהו עמדה נחרצת בעד התוכנית ,  הקרויה  " נתיבי ישראל ",  שמטרתה היתה רישות ישראל במסילות ברזל ובכבישים בעלות כולל של 51-83 מיליארד שקל .  ואולם בסוף השבוע האחרון מסתמן כי נתניהו חזר בו .  
ל-TheMarker נודע כי נתניהו ושר האוצר ,  יובל שטייניץ ,  נפגשו בארבע עיניים ביום שישי האחרון .  בפגישה זו חל שינוי בעמדת ראש הממשלה ,  והוא קרוב לסיכום עם שר האוצר ,  שלפיו תבוצע תוכנית מצומצמת לשיפור תשתיות התחבורה בישראל , " בהתאם ליכולות המשק ".  הדיונים על התוכנית המצומצמת יתחילו בקרוב .  
החלטת נתניהו התקבלה בתדהמה רבה בלשכתו ובקרב המקורבים אליו ,  שכן עד כה תמך ראש הממשלה בתוכנית באופן מוחלט .  נתניהו גם התבטא כמעט בכל אירוע חשוב בעד התוכנית ,  וטען כי היא חשובה לפיתוח התשתיות בישראל ולקירוב הפריפריה למרכז .  התוכנית עצמה אמורה להיות מאושרת ב-21 בפברואר בישיבת ממשלה חגיגית שתתקיים בתל חי שבגליל .
 מקורבים לראש הממשלה התקשו להסביר את הסיבה לשינוי שחל בעמדתו .  לדבריהם ,  ייתכן שבתוכנית היו כלולים מרכיבים לא חשובים שאפשר היה לוותר עליהם ,  אך התוכנית היא טובה וחשובה ,  והיתה מקדמת את כלכלת ישראל ומחזקת את הפריפריה .  
עוד הם טוענים כי ייתכן שנתניהו חושש מעימותים ,  ומעוניין כרגע רק לשרוד פוליטית .  לכן הוא מתקשה לקבל החלטות על מהלכים נועזים מעוררי מחלוקת ,  גם אם יש להם הצדקה כלכלית-חברתית .  
ההערכה בלשכת ראש הממשלה ובאוצר היא כי המעבר לתוכנית המצומצמת הוא למעשה חזרה לתוכניות העבודה השנתיות של האוצר לפיתוח התשתיות בישראל .
 נתניהו תמך בתוכנית העל לפיתוח תשתיות התחבורה בדיון מקדמי שנערך אצלו בסוף ינואר .  בדיון שני ,  שנערך בתחילת פברואר ,  הציג אורי יוגב ,  יו"ר הוועדה המייעצת למועצה הלאומית לכלכלה ויועצו הכלכלי של ראש הממשלה ,  את תוכנית העל .  בכירי האוצר ובכירים ממשרד התחבורה הציגו את עמדות משרדיהם - האוצר הסתייג מהתוכנית ,  אך משרד התחבורה תמך בה .  
לפי התוכנית אמורה ,  בין השאר ,  להיסלל רכבת מאילת עד קרית שמונה ;  כביש חוצה ישראל אמור להגיע בצפון לשלומי ולקרית שמונה ,  ובדרום למשאבי שדה ;  תוכנן שדרוג של צירי התנועה מרכזיים בגליל וסלילת כבישים ומסילות לרוחב המדינה .
 באוצר הוביל את ההתנגדות לתוכנית ראש אגף התקציבים ,  אודי ניסן .  טענתו המרכזית היתה נגד העלות הגבוהה של התוכנית .  לדבריו ,  אפשר להפנות את ההוצאה הזאת אפשר לבצע במחירי התוכנית לפרויקטים רבי חשיבות בתחומי החינוך ,  הבריאות והרווחה .  ההחלטה של נתניהו לחזור בו מהתוכנית התקבלה בשביעות רצון במשרד האוצר .  
בתגובה אמר ניר חפץ ,  ראש מערך ההסברה במשרד רה"מ : " הטענה אינה נכונה .  ראש הממשלה מתכוון להביא בקרוב לאישור הממשלה את תוכניתו לפריסת רשת לאומית של כבישים מהירים ורכבות ,  שתחבר את הנגב והגליל למרכז ,  תגביר את הנגישות למרכזי התעסוקה ותוזיל את הדירות לזוגות צעירים ולחיילים משוחררים . 
" התוכנית הלאומית לפריסת תשתיות תחבורה היא מרכיב מרכזי בשורת רפורמות שמקדם ראש הממשלה ,  כמנועי הצמיחה והשגשוג של המשק הישראלי בשנים הבאות ". 

נתניהו נוטה לסגת מהרפורמה בכבישים וברכבות
סיבוב פרסה :  לאחר ההכרזות של ראש הממשלה מעל כל במה אפשרית על תכנית לפריסת מסילות וכבישים בעלות של עשרות מיליארדי שקלים - מתכוון כעת נתניהו לבצע תכנית מצומצמת בלבד

