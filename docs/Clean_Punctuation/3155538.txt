מי יתגבר על ההתגברות ?  פגיעה בבג"ץ תשאיר אותנו לבד מול כוח השלטון
הביקורת על התערבות שיפוטית בעבודת הכנסת הכשירה את הקרקע לקידום פסקת ההתגברות ,  שאישורה היום בועדת השרים ,  עלול להיות צעד ראשון בהסרת בלם מערכת המשפט בפני רשויות השלטון .  בג"ץ נועד להגביל פעולות הפוגעות בציבור .  נתניהו שנותר כמעט לבד במערכה יידרש להכריע בסוגיה
חופשת הקיץ בבתי-הספר תקוצר ?  ושבוע העבודה ?  וכמה זמן ישרתו מתגייסי קיץ 2018 ?  אלה החלטות שלטוניות שנוגעות לכולנו .  שנמשיך ?  מחירי החשמל ,  הדלק ,  הפחתות מיסים ,  אורך הפקקים בכבישים או התורים בהמתנה לחידוש דרכונים .  סדרי העדיפויות וההחלטות שמתקבלות בממשלה משפיעים על חיינו ,  כל הזמן .
 נוח כמובן להיות קרובים אצל השלטון .  כולם אולי רוצים בכך ,  לא כולם יכולים .  פעם ,  מזמן ,  כשפתקים כתבו רק על נייר ואיש לא חלם על פתקים בסלולרי ,  היו אלה המקורבים למפא"י שזכו בג'ובים הנחשקים בשירות המדינה .  אם זכית לפתק עליו נכתב  " הנ"ל הוא מאנ"ש "  - אנשי שלומנו - ידעת שאתה מסודר .  הימים חלפו ,  שיטות הפעולה השתנו ,  אבל העיקרון נשמר .  רק בשבוע שעבר נבחר לתפקיד יו"ר הוועד בתעשייה האווירית יאיר כץ ,  בנו של השר חיים כץ ,  כשעובדים שהתראיינו הסבירו שהוא ורק הוא יוכל להשפיע על ממשלת הליכוד ולדאוג להם .
 יש כנסת בירושלים ,  וגם ממשלה נבחרת .  הממשלה פועלת כדי לקדם את המדיניות שהיא מגבשת .  כל מפלגה באה עם אג'נדה ומנסה לקבל תקציבים גדולים ככל הניתן למען קידום מטרותיה .  אגודת ישראל לא תפעל כדי לתקצב את מצעד הגאווה ומפלגת ישראל ביתנו לא תילחם על הרחבת סמכויותיה של הרבנות הראשית .  
שם המשחק הוא כוח - כוח פוליטי - וכל המרבה הרי זה משובח .  אבל גם לכוח יש מגבלות בחוק ,  ולא הכול מותר .  ג'ובים למקורבים ?  פיתוח תשתיות בחבלי ארץ מסוימים ,  כשהאחרים יחכו ?  מתן הטבות חריגות לזוגות צעירים מרובי ילדים ?  אל מול רצונם הטבעי של פוליטיקאים למשול ולקדם עניינים חשובים לציבור בוחריהם בלי שאיש יעצור אותם ניצבים בתי המשפט ,  ובראשם בג"ץ ,  שמשרטטים את גבולות המותר והאסור בפסיקותיהם .  
כשהאזרח הקטן ,  זה שאין מאחוריו ועד עובדים גדול או מנגנון פוליטי חזק ,  חש שרשות מסוימת עושה לו עוול גדול הגוף היחיד שיכול לסייע לו מול השלטון הוא בג"ץ .  זה אותו בג"ץ שעומד לאחרונה בפני מתקפה חסרת תקדים על כך שהוא מנהל את חיינו למרות שבניגוד לכנסת ולממשלה לא הציבור בחר בו .  זה אותו בג"ץ שיש מי שמצייר אותו כאויב העם .  
הוויכוח הציבורי מתמקד כעת בכוונה לחוקק את פסקת ההתגברות ,  שאושרה היום  ( חמישי )  בוועדת השרים לעינייני חקיקה ,  שתאפשר לכנסת לחוקק חוקים שיתגברו על פסיקות בג"ץ ,  במקרים שבהם השופטים יפסלו חקיקה של הכנסת .  אך תהיה זו טעות להסתכל על הנושא הזה כעומד בפני עצמו .  זהו חלק ממאבק רחב יותר על מעמדו של בית המשפט ,  על דמותה של החברה הישראלית .  אם ההסתכלות לא תהיה רחבה יותר יש מקום לחשש שזהו רק הקדימון לסרט רע במיוחד .  

הצעקה שקמה מתמקדת בכך שבג"ץ מתערב ופוסל חוקים של הכנסת ,  למרות שהכנסת היא שמשקפת את רצון העם ,  ולא בג"ץ .  מנגד יש מי שמשיב שזהו בדיוק תפקידו של בית המשפט ,  להוות כוח מרסן למחוקק במדינה שמושתתת על ערכים יהודיים ודמוקרטיים .  אפשר להניח שהרוחות המנשבות ינתבו את הסכסוך אל מקום שבו תושג פשרה ,  אשר במסגרתה הכנסת תחוקק חוק שיאפשר לה ,  מכאן ואילך ,  להתגבר על פסיקות בג"ץ בדרך של חקיקת חוקים ברוב מיוחד ,  גם אם אלה יהיו מנוגדים לפסיקתו של בית המשפט .
 אך גם בהנחה שתושג פשרה כזו בלי להותיר אחריה משקעים כבדים בין הנצים ,  ראוי לשאול את עצמנו מה יקרה ביום שאחרי .  הרי רוב רובן של פסיקות בג"ץ כלל לא עוסקות בחוקי הכנסת אלא בהחלטות שמקבלות רשויות המדינה ,  שרים ופקידים .  האם החלטות שיפוטיות אלה לא יהיו היעד הבא למתקפה הבוטה הנשמעת על מערכת המשפט ?  הרי אותן טענות בדיוק יישמעו כלפי בג"ץ ,  ורמזים לכך כבר החלו להישמע . " הציבור בחר בממשלה ולא בבית המשפט ,  תנו לממשלה למשול ,  ואל תפריעו ",  יימצא מי שיאמר .  
טענה כובשת .  אבל מה יקרה כשמנהל בית הספר של הילד שלכם יוחלף בגלל ששיטות הניהול שלו לא מצאו חן בעיני מישהו במשרד החינוך ?  וכשאתר אינטרנט או מנוע חיפוש ייסגר למספר ימים בהוראת משרד התקשורת ?  מי יעמוד מנגד ?  בית המשפט הוא חלק משיטת הממשל שלנו - כוחו באמון הציבור בו .  התקפות שלוחות רסן על היושבים בו פוגעות קשה במעמדו .  
בית המשפט אינו אויב .  הניסיון להציגו ככזה מכוער ולא ראוי .  בית המשפט הוא הגוף היחיד שיכול לעמוד מול כוחו העצום של השלטון ,  ולהגביל את פעולותיו הפוגעות באזרחים .  יש בפסיקותיו כאלה שנאהב - נגד אחרות נתקומם - אבל אסור לכרות את העץ הזה שמפירותיו כולנו נהנים .
 מנחם בגין היה בשעתו המבוגר האחראי שהזכיר לציבור ש"יש שופטים בירושלים "  ואת פסיקותיהם צריך לכבד גם כשאינן לרוחנו .  אך ,  הזמנים השתנו .  קשה לראות כיצד שרת המשפטים איילת שקד ,  שהכריזה על מטרתה לרסן את כוחו של בית המשפט העליון ופועלת במרץ לעצב את דמותו העדכנית של בית המשפט שנים קדימה ,  הופכת למבוגר האחראי ועומדת כחומה בצורה מול כל ניסיון לפגוע בלגיטימציה ובמעמד של הרשות השופטת ,  במיוחד בעת הזו .  מי שנותר כמעט בודד במערכה הזו הוא דווקא השחקן הראשי ,  ראש הממשלה בנימין נתניהו .  נצטרך להמתין ולראות קולו של מי יגבר - השחקן הפוליטי בנימין ,  או המבוגר האחראי נתניהו .  

מי יתגבר על ההתגברות ?  פגיעה בבג"ץ תשאיר אותנו לבד מול כוח השלטון
הביקורת על התערבות שיפוטית בעבודת הכנסת הכשירה את הקרקע לקידום פסקת ההתגברות ,  שאישורה היום בועדת השרים ,  עלול להיות צעד ראשון בהסרת בלם מערכת המשפט בפני רשויות השלטון .  בג"ץ נועד להגביל פעולות הפוגעות בציבור .  נתניהו שנותר כמעט לבד במערכה יידרש להכריע בסוגיה

