דעה :  נתניהו ,  אובמה והגרעין היהודי
כנס הפדרציות היהודיות הגדולות בארה"ב יתקיים בתחילת נובמבר .  זוהי שעת כושר לרוה"מ לאחות את הקרעים בין ישראל ליהדות ארה"ב ,  קרע פחות מתוקשר שנוצר גם הוא סביב ההסכם עם איראן .  השאלה הגדולה היא האם הוא יכול לכך
בשבועות הקרובים ,  צפויות ישראל וארה"ב להתחיל לפעול לאיחוי הקרע שנוצר בניהן בתקופה האחרונה בכלל וסביב הסכם הגרעין עם איראן בפרט .  ישראל צפויה לקבל חבילת הטבות ביטחוניות כפיצוי על ההסכם שעלול לפגוע בביטחונה ,  כך מסתמן .  אולם הסכם הגרעין והפולמוס סביבו גרמו לסכסוך נוסף ,  פחות מתוקשר ,  בין אובמה ונתניהו ,  שגם הוא בעל השלכות מרחיקות על עתידה של מדינת ישראל .  זהו הקרע בין ממשלת ישראל לבין חלק מיהודי ארצות הברית .  אחוז ניכר מיהודי ארה"ב תמכו בהסכם הגרעין ,  ויותר מכך ,  חושבים שישראל עשתה טעות אסטרטגית בדרך בה היא התייחסה אליו ולמדיניותו של ממשל אובמה .  אותה אוכלוסייה מרגישה עתה ניכור ואף כעס כלפי מדינת ישראל .  הדבר עלול להתבטא בפגיעה בעלייה מקהילות בארה"ב ,  בצמצום התמיכה בהסברה הישראלית ,  ואף בהחלשות דמותה של ישראל כמדינת העם היהודי כולו .  ראש הממשלה שלנו יכול לתקן את הנזק .  כפי שאנו מצפים מהנשיא אובמה לפצות את מדינת ישראל ,  כך גם אפשר לצפות מנתניהו שיכין  " חבילת פיצויים "  לתיקון הנזקים והקרעים עם יהדות ארה"ב .  הזמן המתאים לכך הוא ה-8 בנובמבר ,  או אז צפוי ראש הממשלה נתניהו לנאום בכנס הפדרציות היהודיות הגדולות בארה"ב .  מהו אותו פיצוי שאפשר להציע ?  ראש הממשלה צריך לכוון לצרכיה של אותה אוכלוסייה ,  בעיקר במרכז-שמאל ,  שתמכה בעמדת ממשל אובמה .  מדובר באנשים שמהלך העשורים האחרונים עמדו לימינה של מדינת ישראל ,  תוך שהם מזהים את עצמם כיהודים וכציונים וגם כאנשים פתוחים וליברלים .  משום כך , " חבילת פיצויים "  נאותה יכולה להתמקד בתחום היהדות ,  תחום בו פעור פער גדול בין עמדתם של רוב היהודים בארה"ב לבין המדיניות הריכוזית שמדינת ישראל קיבלה בירושה מהאימפריה העות'מנית .  
כבר שנים צועקים יהודי ארה"ב על נישואין אזרחיים ,  על מחדלי בתי הדין הרבניים ,  על מצוקת הגיור ועל המונופול של הרבנות .  רבים מהם אף היו מעורבים באופן פעיל בקידום נושאים של פלורליזם יהודי ואף הקימו מערכת לגיוס כספים כדי לקדם נישואין אזרחיים .  אם ראש הממשלה רוצה לאחות את הקרע עם המרכז-שמאל של יהודי ארה"ב ,  זה הקלף בו עליו להשתמש .  לשם כך יידרש מהלך מורכב ,  בו יצטרך להגיע לפשרות מול חלק משותפיו לקואליציה .  המטרה המיידית צריכה להיות החזרת השליטה על הזהות היהודית לכלל הציבור וביזור מסוים בכוחה של הרבנות .  כל הישג כזה מצדו יכול להיתפס על ידי יהודי ארה"ב כקידום בערכים ליברלים-יהודים וחיזוק הדמוקרטיה הישראלית .  כך ,  למשל ,  ניתן לקדם מסלול מקביל לנישואים ברבנות המבוסס על  " ברית זוגיות ",  ליצור מסלולים נוספים לגיור מלבד זה של הרבנות הראשית ,  לטפל ביחס המבזה של הרבנות הראשית כלפי קהילות יהודיות בחו"ל באישור מסמכי יהדות ועוד .  בפני נתניהו עומדת הזדמנות פז לתקן ולבסס את מעמדה של ישראל כמרכז אליו כל יהודי העולם נושאים עיניים .  השאלה היא :  האם ראש הממשלה מסוגל לכך ?  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

דעה :  נתניהו ,  אובמה והגרעין היהודי
כנס הפדרציות היהודיות הגדולות בארה"ב יתקיים בתחילת נובמבר .  זוהי שעת כושר לרוה"מ לאחות את הקרעים בין ישראל ליהדות ארה"ב ,  קרע פחות מתוקשר שנוצר גם הוא סביב ההסכם עם איראן .  השאלה הגדולה היא האם הוא יכול לכך

