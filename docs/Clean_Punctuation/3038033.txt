נתניהו ומיי נפגשו : " רואים עין בעין את הסכנה מהתעצמות איראן "
 רה"מ ומקבילתו הבריטית נפגשו לראשונה בלונדון .  נתניהו הגדיר את השיחה  " חשובה וטובה ",  ואמר כי הם סיכמו  " למצוא מענה לתוקפנות של איראן ".  עוד ציין ,  כי ביקש ממיי להפסיק את המימון הבריטי לשוברים שתיקה .  מיי על הסכסוך הישראלי-פלסטיני : " מחויבים לפתרון שתי המדינות "
 ראש הממשלה בנימין נתניהו נפגש היום  ( שני )  לראשונה עם ראשת ממשלת בריטניה ,  תרזה מיי ,  ברקע כניסתו של נשיא ארצות הברית דונלד טראמפ לתפקידו .  במהלך הפגישה ,  אמרה לו מיי כי בריטניה  " מחויבת לפתרון שתי המדינות ".  מדובר בפגישתם הראשונה של נתניהו ומיי מאז נכנסה לתפקידה ביולי האחרון .  במהלך הפגישה דיבר נתניהו על הפעולות של איראן נגד ישראל וקרא למיי להצטרף לסנקציות שהטיל נשיא ארצות הברית דונלד טראמפ .  לאחר מכן נפגש נתניהו עם שר החוץ בוריס ג'ונסון .
" אני רוצה לדבר איתך כדי לוודא שהתוקפנות של איראן לא תישאר ללא מענה ",  אמר נתניהו .  מיי השיבה כי  " אני שמחה לקבל את פניך ,  במיוחד כשאנחנו מציינים מאה שנה להצהרת בלפור .  יש לנו הרבה תחומי שיתוף פעולה ,  יש עוד הרבה דברים שניתן לעשות ואני מצפה לשוחח איתך על כך .  בין היתר ,  על נושאים אזוריים כמו סוריה ואיראן ,  וכל שאלת עתיד המזרח התיכון ". 
נתניהו הודה למיי על קבלת הפנים ,  והתייחס לשותפות בין המדינות . " כל אנשי ישראל מברכים עמי את המלכה אליזבת על 65 שנות מלכותה היום .  מאחורי השולחן שלי יש שתי תמונות - של הרצל ושל צ'רצ'יל .  שניהם מגלמים את המחויבות שלנו לערכים המשותפים ,  שמאפשרים לנו הזדמנויות נהדרות :  שיתוף פעולה סחר וטכנולוגיה ושיתוף פעולה בביטחון ,  שהופך אותנו לחזקים יותר ואני גם מצפה לדון איתך בחיזוק נוסף ". 
לקריאה נוספת:מגייס חזית נגד איראן :  נתניהו יוצא לפגישה עם ראשת ממשלת בריטניההבית הלבן : " נתניהו וטראמפ ידונו בפגישתם בתהליך השלום - זו מטרתנו"הבית הלבן : " ייתכן שהרחבת ההתנחלויות אינה מועילה להשגת שלום "  
נתניהו הוסיף : " יש לנו גם אתגרים מהאסלאם הרדיקלי ,  ובמיוחד מאיראן ,  שמחפשת להשמיד את ישראל ואומרת זאת בפומבי .  היא עושה פרובוקציה אחרי פרובוקציה ,  ולכן אני מברך את טראמפ על התעקשותו על סנקציות על איראן ואני מצפה שמדינות נוספות יעשו זאת .  אנחנו חולקים את השאיפה לשלום ולעולם לא נוותר על חיפוש השלום .  יש אתגרים וגם הזדמנויות ,  ואני רוצה לדבר איתך כדי לוודא שהתוקפנות של איראן לא תישאר ללא מענה ".  
הפגישה בין נתניהו ומיי נמשכה יותר משעה ולאחריה סעדו השניים בארוחת צהריים משותפת .  החלק הראשון של הפגישה עסק ,  לדברי נתניהו ,  בעיקר בנושאי כלכלה וביחסים בין ישראל ובבריטניה לאחר יציאת בריטניה מהאיחוד האירופי ,  והחלק השני עסק באיראן ,  סוריה ,  הפלסטינים וסוגיות אזוריות אחרות .  נתניהו הגדיר את השיחה חשובה וטובה ואמר כי מיי הייתה  " מאוד אדיבה ומאוד ידידותית ".  הוא הוסיף כי המצב החדש בעולם בכלכלה ובמצב הגיאופוליטי יוצר תנאים טובים לחיזוק היחסים בין ישראל ובריטניה . " הדעה שלי התחזקה בעקבות הפגישה ",  אמר .
 מיי ,  שהייתה המנהיגה הראשונה בעולם שנפגשה עם הנשיא טראמפ בסוף החודש שעבר ,  דנה עם נתניהו גם על רשמיה מהפגישה ועל נושאים משותפים על סדר היום .  לפי נתניהו ,  הנושא העיקרי בפגישה היה איראן והצורך להקשיח מולה את הגישה הבינלאומית . " אנחנו רואים עין בעין את הסכנה הגדולה מהתוקפנות וההתעצמות האיראנית וההתפרסות שלהם במרחבים גדולים מאוד ,  יש כאן ראייה משותפת ולא מעט שיתוף פעולה ",  אמר .  
בעוד שטראמפ ונתניהו מחזיקים בעמדה שלילית דומה כלפי הסכם הגרעין שנחתם בין איראן והמעצמות ביולי 2015 ,  בריטניה דווקא מביעה שביעות רצון מהסכם הגרעין וסבורה שהוא תורם ליציבות אזורית .  עם זאת ,  לונדון תומכת בחיזוק הפיקוח והניטור על איראן .  
נתניהו סירב להשיב אם הוא מתכוון לדחוף לפתיחת הסכם הגרעין עם איראן ,  אך הבהיר כי  " צריך למצוא מענה לתוקפנות הזו ולעובדה שאיראן במתכונת הנוכחית גם אם אינה מפרה את ההסכם צועדת על דרך פתוחה .  בהסכם הזה ,  אם הוא מתקיים ,  אתה מגיע תוך עשור לפריצה אפשרית ולעשרות רבות אם לא מאות של פצצות ,  ולכן צריך לוודא שהמסלול הזה לא יישאר כפי שהוא ".  נתניהו הוסיף כי הוא ומיי דיברו גם על סוריה ועל הצורך למנוע התבססות איראנית באמצעות מיליציות חיזבאללה או צבא איראני ישיר . " הייתה הסכמה שחשוב למנוע את זה ",  אמר .  
מלשכת מיי נמסר כי היא יידעה אותו על תמיכת מדינתה בהסכם הגרעין עם איראן . " ראשת הממשלה הבהירה שאנחנו תומכים בהסכם אבל צריך לוודא שהוא נאכף כראוי ולהיות ערניים להתנהגות איראן ",  נאמר בהודעת לשכתה .
 עוד נמסר ,  כי מיי  " חזרה על התנגדותה של בריטניה לפעילות ההתנחלויות ".  
בפגישתם שוחחו נתניהו ומיי על המימון הבריטי של עמותות שמאל בישראל והוא ביקש ממנה להפסיק אותו . " מיי מקיימת בחינה מחדש של הגישה שלהם לעמותות השונות ,  בהן שוברים שתיקה ",  אמר נתניהו .  זאת ,  אף ששוברים שתיקה לא קיבלה מימון ישיר מממשלת בריטניה בשנים האחרונות אלא ממדינות אירופיות אחרות ,  דוגמת ספרד ,  צרפת ,  שווייץ והאיחוד האירופי .  בלשכת ראש הממשלה הבהירו כי ממשלת בריטניה מממנת בעקיפין את שוברים שתיקה ,  משום שהיא מעבירה מימון לארגונים כמו Christian Aid  &  CAFOD ,  שמעבירים כספים לעמותה .
 בתגובה לכך ,  משוברים שתיקה נמסר : " עומק ההסתה והשקרים כעומק החקירות .  ראש ממשלה שטובע בחקירות משטרה ,  שמאה אחוז מכספי הקמפיין שלו מגיעים מחו"ל ושמנהל את המדינה כאילו זה העסק המשפחתי שלו - הוא האחרון שיכול לדבר מימון זר ".  
נושא נוסף שעלה בפגישה היה הסכסוך הישראלי-פלסטיני . " מיי הדגישה בפני נתניהו כי בריטניה עדיין רואה בהתנחלויות מכשול לשלום ",  אמר נתניהו ,  והוא השיב לה כי הן לא מכשול משום שהן לא יצרו את הסכסוך . " הדבר מסיט את הדיון מכך שהפלסטינים לא מסכימים לקיום שלנו כמדינה .  הם לא מכירים בנו וכשמפנים שטחים זה הופך למאחז של איראן או דאעש או של שניהם ".  
נתניהו הדגיש כי לא שינה את עמדתו בנושא . " גם בהינתן הכרה כזו אין מצב בעתיד הנראה לעין שבו כל הסדר שהוא עם הסדר או בלי הסדר שישראל לא תהיה השליט או הגורם ששולט בביטחון ממערב לירדן ,  אין דרך אחרת .  שני התנאים הללו הם תנאי היסוד שנאמרו גם בנאום בר אילן ".  נתניהו ציין בשביעות רצון את העובדה שהוא הוזמן על ידי מיי כדי להשתתף באירועי מאה השנים להצהרת בלפור . " בעוד הפלסטינים רוצים לתבוע את ישראל על הצהרת בלפור ראש ממשלת בריטניה מזמינה את ראש ממשלת ישראל לאירועים וחגיגות לציון החתימה על המסמך החשוב הזה .  זה אומר לא מעט על היחסים ".  
מיי נחשבת לתומכת ישראל ידועה ,  והיא נוהגת להתבטא בחום וידידות בנושאים הקשורים לישראל בזירה הבינלאומית .  בחודש שעבר ,  בנאום שנשאה מהלך ביקורה בארצות הברית ,  אמרה כי  " בין אם זה ביטחון ישראל במזרח התיכון או באסטוניה והמדינות הבלטיות - עלינו תמיד לעמוד לצד ידידותינו ובעלות בריתנו במדינות דמוקרטיות שמוצאות עצמן בשכונות קשות ". 
בסוף דצמבר תקפה מיי בחריפות את שר החוץ לשעבר ג'ון קרי ואת הנאום שנשא אחרי החלטה 2334 של מועצת הביטחון של האו"ם .  היא הוציאה הודעת גינוי שבה טענה כי  " ההתנחלויות אינן הבעיה היחידה בסכסוך "  - למרות שבריטניה עצמה היתה מעורבת ואף דחפה מאחורי הקלעים להעברת ההחלטה באו"ם .  בנוסף ,  בריטניה הסתייגה מוועידת פריז בנושא הישראלי-פלסטיני שהתקיימה בחודש שעבר ,  ומלונדון נשלח נציג בדרך נמוך .  כמו כן ,  היא סירבה לחתום על הצהרת הסיכום של הוועידה ,  שעוררה זעם רב בירושלים .
 עם זאת ,  לאור ההכרזות האחרונות של הממשלה בישראל  על בניית 6,000 יחידות דיור חדשות בהתנחלויות והקמת התנחלות חדשה  מיי צפויה למתוח בפני נתניהו ביקורת על המשך הבנייה בגדה המערבית .  דוברת מטעם ראש הממשלה אמרה בשבוע שעבר כי היא  " מתכוונת לפרוש את עמדת הממשלה ,  לפיה המשך הבנייה בהתנחלויות מערערת את האמון בין הצדדים ". 
במישור היחסים עם בריטניה לאחר הברקזיט ויציאתה מהאיחוד האירופי החליטו השניים להתחיל לדון בהסכמי סחר חופשי חדשים וכי שר המסחר של הממלכה יגיע בעוד כחודשיים לארץ כדי לדון בנושא . " בריטניה בדרכה החוצה מהאיחוד האירופי ,  היא מעוניינת לפתח יחסים כלכליים וטכנולוגיים איתנו ,  בריטניה מנועה מלחתום על הסכמי סחר חופשי עד שהיציאה לא מתבצעת ",  אמר נתניהו . " אנחנו לא רוצים שייגרע מאיתנו שוב כתוצאה מהשינויים במעמד של בריטניה ,  במקביל מדברים על דרכים לחזק את הקשרים הטכנולוגיים והמדעיים בינינו כי זה המפתח להצלחה בתחום הכלכלי ". 
 ( עדכון ראשון :  14:06 )  

נתניהו ומיי נפגשו : " רואים עין בעין את הסכנה מהתעצמות איראן "
 רה"מ ומקבילתו הבריטית נפגשו לראשונה בלונדון .  נתניהו הגדיר את השיחה  " חשובה וטובה ",  ואמר כי הם סיכמו  " למצוא מענה לתוקפנות של איראן ".  עוד ציין ,  כי ביקש ממיי להפסיק את המימון הבריטי לשוברים שתיקה .  מיי על הסכסוך הישראלי-פלסטיני : " מחויבים לפתרון שתי המדינות "
 
