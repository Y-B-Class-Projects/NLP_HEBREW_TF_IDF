ברית פרס-נתניהו הורגת את השלום
דניאל בן סימון צפה בטנגו הרומנטי של הנשיא ורה"מ בחגיגות ה-90 ,  נזכר בתמונות מ-1996 - ותהה כיצד מצליחים השניים האלה ,  יחצ"ן השלום ומחריבו ,  לשטות בכולנו כבר שני עשורים
בעת שפסטיבל פרס השתלט על המדינה ,  בצד השני של העולם ,  נפגשו כ-150 איש מרחבי תבל כדי לבדוק אם חזון שתי המדינות לשני העמים עדיין תקף .  הם הרחיקו עד בייג'ינג ,  בירת סין ,  בניסיון למצוא תשובה .  אלה לצד אלה ,  הסתודדו נציגים ממדינות ערב ,  נציגים מהשטחים הפלסטיניים וכמה נציגים לא רשמיים של ישראל .  הסינים מגלים באחרונה עניין גובר בסכסוך בין ישראל לפלסטינים ,  והם נחושים לא להשאיר את הבלעדיות על העיסוק הזה בידיהם  ( הכושלות למדי )  של האמריקאים .
 אבל גם בבייג'ינג היה קשה להתחמק מתמונות חגיגות יום ההולדת שהגיעו מישראל ,  ומהם ניבטה קרבה יוצאת דופן בין חתן השמחה לראש הממשלה ,  בנימין נתניהו .  הם נראו כמו זוג ששרוי בירח דבש :  רקעו ברגליהם בקצב אחיד ,  מלמלו מילות שירים בחדווה בלתי מוסתרת והרבו לשלוח מבטים רוויי חום זה לזה .  יחצ"ן השלום ומחריב השלום ישבו זה לצד זה ,  כמו היו שושבינים טבעיים של חגיגה ,  שתלישותה מן המציאות העצימה עוד יותר את הברית בין חסידו של בן גוריון וחסידו של ז'בוטינסקי .  
בכיר פלסטיני שהשתתף בכנס ראה את זוג היונים והתקשה להירגע .  הוא הכיר את פרס מקרוב במהלך השנים ,  עוד מימי הסכם אוסלו . " אני אומר לך בוודאות שאין מי שפגע בקידום העניין הפלסטיני כמו שמעון פרס ,"  אמר . " הוא שותף פעיל ומלא לבזבוז הזמן סביב תהליך השלום ".  פלסטיני אחר הוסיף בנימה של ודאות ,  שהברית בין פרס ונתניהו היא שאחראית לשיתוק הנוכחי בתהליך השלום . " הידידות שלהם פגעה בתהליך השלום .  פרס יודע שביבי מוביל לאסון ,  אז איך הוא מרשה לעצמו לשווק בעולם את ממשלת נתניהו כממשלה שוחרת שלום ?  האם תפקידו כנשיא הוא להעמיד את השירותים שלו לטובת נתניהו ?  ".  
האמת היא ,  שאף שתמיד התייצבו משני צדי המתרס הפוליטי ,  למעשה ,  מהרגע הראשון היו שני הפוליטיקאים האלה לבעלי ברית .  טוב ,  אולי מהרגע השני .  יודעי דבר טוענים שהברית בין שמעון פרס ובנימין נתניהו התפרצה לראשונה ,  כמו לבה רותחת ,  מיד אחרי מותו של האח יוני נתניהו במבצע אנטבה ,  ומאז לא שככה .
 התוודעתי לברית הביזארית הזו באחד הימים היותר דרמטיים שחוויתי כעיתונאי פוליטי .  היה זה ימים ספורים אחרי שפרס הפסיד את ראשות הממשלה בבחירות 1996 לנתניהו ,  על חודם של קולות בודדים .  בשעת צהריים של אותו יום ,  נכנס פרס למזנון הכנסת אחרי ש"העביר "  את מפתחות המדינה ליורשו הצעיר .  כדרכו ,  הוא התהלך בין השולחנות בחיפוש אחר שולחן שיאה להתיישב בו .  היושבים נעצו בו מבטים סקרניים ,  מנסים להבין מה עובר בראשו באותם רגעים בלתי נשכחים .  לא כל יום מפנה ראש ממשלה ,  איש העבודה ,  את התפקיד לאיש הליכוד .  בטח לא חצי שנה אחרי רצח רבין .  
לתדהמתם של הנוכחים ,  הוא חייך .  לא ניכרו עליו סימנים של תוגה או מועקה .  אחד ממקורביו ניגש אליו בדחילו ורחימו ושאל אותו בקול מעט רועד : " שמעון ,  איך אתה מרגיש ?  ".   " טוב מאוד !  ",  השיב פרס בקול בוטח . " אבל נתניהו ראש ממשלה ",  התעקש המקורב לגרד את הפצע הפתוח . " הייתה פגישה יוצאת מן הכלל ,"  הרגיע פרס . " ביבי היה בסדר גמור .  כל מה שביקשתי ממנו ,  הוא אמר כן .  הוא גם התייחס אליי בהרבה כבוד ". 
יושבי המזנון שהאזינו לדו-שיח הזה לא ידעו את נפשם מרוב תדהמה .  הם ציפו לראות שבר כלי - וגילו אדם מלא חדווה ,  שש אל המשימה הבאה שלו .  כמה ימים קודם ,  העניק ראש הממשלה החדש נתניהו חיבוק בלתי צפוי לאיש שאותו הדיח מהתפקיד .  במהלך ועידת הליכוד אחרי הניצחון ,  בבנייני האומה בירושלים ,  עלה שמו של פרס בנאומו החגיגי של נתניהו .  עצם אזכור שמו הצית קריאות בוז אדירות ,  שפוגגו את האופוריה ששרתה באולם רחב הידיים .  נתניהו הרים את ידו ,  נוסח הרב עובדיה יוסף ,  והיסה את האלפים . " שמעון פרס הוא אוהב ישראל ופטריוט גדול ,"  הגן על האיש שנגדו הסית בעקביות במשך חודשים  ( "פרס יחלק את ירושלים ")  .  
הייתי בבנייני האומה .  ראיתי במו עיניי כיצד קריאות הבוז והגנאי מתחלפות למחיאות כפיים .  הברית המוזרה ,  לכאורה בלבד ,  בין מי ששיווק את השלום עם שכנינו ובין מי שנאבק בו עד חורמה ,  התבררה כחזקה יותר מהניגודים בין השניים .  קרוב לוודאי שיותר משהיא הועילה לקידום השלום ,  היא פעלה בדרך הרסנית לשיתוקו .  מי שראה את הטנגו הזוגי במהלך החגיגה הפולחנית שהתקיימה בשבוע שעבר ,  ראה כיצד היא מחזיקה מעמד גם בצוק העתים .  
דניאל בן-סימון הוא סופר ,  עיתונאי וח"כ לשעבר ממפלגת העבודה
לכל הטורים של דניאל בן סימון בוואלה ! 
מעוניינים לפרסם מאמר במדור הדעות ?  כתבו לנו למייל op-ed@walla.net.il 

ברית פרס-נתניהו הורגת את השלום
דניאל בן סימון צפה בטנגו הרומנטי של הנשיא ורה"מ בחגיגות ה-90 ,  נזכר בתמונות מ-1996 - ותהה כיצד מצליחים השניים האלה ,  יחצ"ן השלום ומחריבו ,  לשטות בכולנו כבר שני עשורים

