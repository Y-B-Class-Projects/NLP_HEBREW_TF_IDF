הנגיד והמבוכה העולמית לנתניהו : " אופרת סבון "
" מהלומה לנתניהו ",   " מכה "  ועוד תארים הופיעו בדיווחי העיתונים הכלכליים המרכזיים בעולם על הודעת ליידרמן שהסיר מועמדותו לתפקיד הנגיד .  על לפיד : " מנחה תכנית בידור לשעבר "
 הודעתו של פרופ' ליאו ליידרמן על הסרת מועמדותו לתפקיד נגיד בנק ישראל הכתה גלים הן בציבור הישראלי והן בזירה הפוליטית המקומית .  אך מסתבר כי אותם  " גלים "  הצליחו לחצות גבולות ,  ימים ויבשות .  במהלך סוף השבוע ,  עסקו מיטב העיתונים והאתרים הכלכליים ברחבי העולם בהחלטתו של ליידרמן ,  אשר באה כשבוע בלבד לאחר הודעתו של יעקב פרנקל כי אף הוא מוותר על תפקיד הנגיד .  העיסוק בנושא נע בין המבוכה הפוליטית שנגרמה לראש הממשלה בנימין נתניהו ולשר האוצר יאיר לפיד ועד לעתידו של המשק הישראלי והשפעת המהלך על יחסם של השווקים העולמיים אליו .  
באתר הכלכלי  " בלומברג "  פורסמה כתבה בנושא אשר כותרתה הגדירה את משיכת מועמדותו של ליידרמן כ"מכה לנתניהו ".  לאחר שסקרו את ויתורם של ליידרמן ופרנקל על תפקיד הנגיד ,  ציטטו בבלומברג את הפרופ' אברהם דיסקין ,  מהמחלקה למדעי המדינה באוניברסיטה העברית בירושלים . " זוהי מבוכה רצינית לנתניהו ",  אומר דיסקין , " בעוד המפלה הפוליטית המקומית תהיה מצומצמת ,  הדבר צפוי להעלות שאלות ותהיות ברחבי העולם אודות האופן בו נתניהו מנהל את כלכלת ישראל ". 
לפי דיסקין ,  ייתכן וסדרת הטעויות של נתניהו נובעת מכך שדעתו מוסחת בשל נושאים מרכזיים אחרים ,  כגון חידוש שיחות השלום עם הפלסטינים . " נתניהו הוא כמו להטוטן אשר כמות הכדורים שהוא זורק באוויר מכניעה אותו ",  אמר דיסקין והוסיף כי ההחלטה על מינוי הנגיד נעשתה בשיתוף עם שר האוצר יאיר לפיד  " אשר אינו זוכה לאמונו של נתניהו ותחום הכלכלה הינו חדש לחלוטין בשבילו ".  
העיתון הכלכלי ה"פייננשל טיימס ",  מהמובילים בעולם ,  טען כי ליידרמן  " נתן מהלומה מביכה לנתניהו "  בכך שהסיר את מועמדותו לתפקיד הנגיד .  לדברי העיתון ,  מהלכו של ליידרמן מותיר את בנק ישראל  " ללא כיוון בתקופה של האטה בצמיחה הכלכלית ,  שעה שאנשי עסקים ישראלים ומומחי כלכלה כבר החלו לשאול שאלות באשר ליציבותה של המנהיגות הכלכלית של מדינת ישראל ". 
בפייננשל טיימס ציינו כמו כן ,  כי במקביל למבוכה זו ,  נתניהו מתמודד בשעה זו גם עם אתגרים פוליטיים מתוך מפלגתו שלו ומצד שר האוצר יאיר לפיד , " מנחה תכנית בידור לשעבר וטירון פוליטי ".  
האתר  " ביזנס וויק "  הגדיר בכותרתו את הנעשה לאחרונה בבנק ישראל כ"אופרת סבון ".  באתר גם ציינו כי  " כשמדובר בבחירת נגיד לבנק המרכזי ,  ישראל מביסה את ארצות הברית בגזרת הדרמה ".  פרישתו של ליידרמן מיוחסת לפי האתר לפרסום אודות התייעצויותיו בעבר עם אסטרולוג ,  ומציינים כי  " אמנם הספקנים יגידו שאסטרולוגיה יעילה בניבוי העתיד לפחות כמו מאקרו-כלכלה ,  אך בנקאים 'פיכחים' לא אמורים לראות כך את הדברים ".  נימתו המבודחת משהו של האתר נמשכת גם בתיאור ההודעה על משיכת מועמדותו של ליידרמן שנעשתה באמצעות  " הודעת טקסט ,  ללא כל הסבר או אזכור של גלגל המזלות ". 
בסוכנות הידיעות רויטרס הדגישו את השפעתה של הסרת מועמדותו של ליידרמן על הכלכלה הישראלית וציטטו את דניאל יואיט ,  כלכלן בבית ההשקעות  " ברקלייס "  שאמר  " זהו מכשול .  זה מגביר את אי הוודאות .  כעת אנו לא יודעים מה תהיה המדיניות המוניטרית בישראל בתקופה הקרובה ".  קרנית פלוג מסומנת על ידי יואיט בתור המועמדת הטובה ביותר . " היו צריכים לבחור בפלוג מלכתחילה ",  אמר יואיט , " אני מקווה שהיא תחזור בה מהחלטה לפרוש מבנק ישראל ".  הכלכלן יונתן כץ צוטט בכתבה באומרו כי השווקים הכלכליים בעולם  " אהבו "  את מדיניותו של הנגיד היוצא סטנלי פישר וכי הציפיות מפלוג היו להמשיך באותה הדרך . " עם ניסיון של 25 שנים ,  חלקן כסגניתו של פישר ",  אמר כץ , " השווקים יהיו מרוצים לקבל אותה בתפקיד הנגידה של בנק ישראל ".  

הנגיד והמבוכה העולמית לנתניהו : " אופרת סבון "
" מהלומה לנתניהו ",   " מכה "  ועוד תארים הופיעו בדיווחי העיתונים הכלכליים המרכזיים בעולם על הודעת ליידרמן שהסיר מועמדותו לתפקיד הנגיד .  על לפיד : " מנחה תכנית בידור לשעבר "
 
