נתניהו : " פנינו למו"מ וקיבלנו את גולדסטון "
 בדיון במליאת הכנסת אמר ראש הממשלה כי ישראל עומדת כיום מול שלושה איומים מרכזיים :  האיום האירני ,  איום הטילים ו'איום גולדסטון' "  נתניהו קרא לאופוזיציה לגלות אחריות  - " בעת הזו על האופוזיציה לתמוך בממשלה "
  ( באדיבות ערוץ הכנסת ) 
ראש הממשלה ,  בנימין נתניהו הגיע בצהרים  ( רביעי )  לדיון במליאת הכנסת ואמר כי ישראל עומדת מול שלושה איומים מרכזיים : " איום הגרעין האירני ,  איום הטילים ,  ואיום שאני מכנה אותו איום גולדסטון ,  לצד משימה של חידוש ,  התנעת והשלמת תהליך השלום עם הפלסטינים .  אלה הם המשימות העיקריות שעומדות בפנינו ".  נתניהו אמר כי ישראל עוסקת בסוגיית הגרעין האירני באופן אינטנסיבי . " אנחנו עוסקים בזה הרבה מאוד .  לא הכל נראה והסנקציות הן תנאי חשוב ואפילו הכרחי ,  הזמן יגיד אם הוא מספיק ,  כדי לעצור את תוכנית הגרעין האירנית .  אני מעריך שהחלטות בעניין זה תיפולנה באו"ם במהלך חודש פברואר .
 נתניהו הגן על מדיניות הממשלה והתייחס לשלילת הלגיטימיות בעולם של פעולות ישראל בעזה .  נתניהו אמר כי  " גולדסטון זאת מילת קוד לדבר הרבה יותר רחב - ניסיון לשלול את הלגיטימיות לזכות להגנה עצמית של מדינת ישראל .  זה לא התחיל עכשיו ,  זה נמשך בדרבן בשנת 2000 ובהאג בניסיון לקעקע את גדר הביטחון שמגנה על ילדי ישראל .  יש פה בעיה אמיתית לכולנו .  האו"ם משיק את דו"ח גולדסטון כשאנו נאבקים לעצור את ירי אלפי הרקטות .  אהוד אולמרט הולך להרצות בקולג'ים בארה"ב ומוקיעים אותו שם כפושע מלחמה .  אהוד ברק ,  שר הביטחון ,  רוצים לעצור אותו בלונדון .  וציפי לבני ,  יו"ר האופוזיציה ,  מקבלת צו מעצר .  אתם בלב יודעים את האמת .  יש פה מתקפה כוללת .  היא לא על ממשלה זו או אחרת ".  
" החמאס הפך את עזה לגיהנום ,  אנחנו הפכנו את הגדה למקום משגשג .  אך כשרצינו להתחיל מייד במו"מ לשלום  קיבלנו את גולדסטון ,  וביקורת על הבנייה בגילה ותנאים מקדימים כדי להאשים את הממשלה ". 
נתניהו תקף את חברי האופוזיציה וקרא להם להילחם בעלילות השווא שמופצות נגד ישראל ,  כתף אל כתף עם הקואליציה . " אינני מבקש מכם חברי הכנסת ,  יותר ממה שביקשתי מחברי לאופוזיציה כשעמדתי בראשה רק לפני זמן קצר ",  אמר . " בעניינים כבדי המשקל ,  ביחס לביטחון מדינת ישראל ,  ומדיניות החוץ שלה ,  יש לכם רק ברירה אחת אמיתית .  לא לנגח לשם ניגוח ,  לא לחפש כל מיני תירוצים כדי להסביר למה אינכם תומכים במדיניות שאתם יודעים שהיא צודקת ונכונה לעת הזו .  יש לכם ברירה אחת אמיתית ואחראית והיא לתמוך בממשלת ישראל בעת הזו ". 
יו"ר האופוזיציה ,  ח"כ ציפי לבני ,  תקפה את נתניהו לאחר נאומו .  לבני התייחסה למורכבות שבקבלת ההחלטה בנוגע לעסקת שליט ,  תהיה אשר תהיה ,  ואמרה כי  " בסופו של יום לא מדובר במתמטיקה של מספר רוצחים שישוחררו מול דרגת הכאב של ההורים .  השטן עוד לא המציא מתמטיקה כזו .  חשבתי עליך רה"מ בימים האלה של הישיבות האינסופיות של השביעייה .  חשבנו שזאת העת של האופוזיציה לאפשר לך לבוא נקי ,  בראש נקי מעניינים פוליטיים ,  כשאתה מרוכז רק בעיקר .  חשבנו על הציבור שנושא עיניים לירושלים באמונה ,  מחכה להחלטה ,  ולנימוקה של כל החלטה ,  גם הקשה ביותר ".  
לבני המשיכה כי  " ביטלנו אירועים פוליטיים ,  ביטלנו את הצעת אי האמון .  ביום שני בערב ישבתי וכתבתי את הדברים האלה שאמרתי עתה על המורכבות שאתה עומד בפניה .  חשבתי שבשבוע הזה ,  גם במסגרת 40 החתימות ,  צריך היה להסתפק בדברים האלה .  לדאבוני טרם יבשה הדיו על הנייר ,  ושמעתי שבאותם יומיים עוסקים ראש ממשלת ישראל ושר הביטחון בפוליטיקה שיותר מהכל היא מבישה בימים האלה .  שיחות שכנוע לחברים שיפלגו את מפלגתם בהתאם לאותו חוק מכוער שראש הממשלה התעקש עליו ".  
יו"ר האופוזיציה תקפה את נתניהו אישית ואמרה כי  " אדם בדרך כלל בוחן את זולתו לפי ערכיו והתנהגותו שלו .  פוליטיקאי שהמטרה שלו היא הכיסא בלבד חושב שאלה השיקולים שמניעים את כולם .  אני בניגוד אליך מאמינה בקדימה ,  בחזונה ובאנשיה .  אני מאמינה בפוליטיקאים שיש להם את הערכיות שאתה חושב שאין להם .  אני מאמינה שראש הממשלה חושב שכולם כמוהו ,  כך הורכבה ממשלה אחת ,  כך לא הורכבה ממשלה אחרת .  היית צריך לדעת כשהציבור מסתכל על ירושלים הוא גם יראה את מה שנעשה מאחורי הקלעים ,  ואוי לאותה בושה ". 
הדיון נערך לאחר שגויסו 40 חתימות של חברי הכנסת המחייבות את נתניהו לענות על טענות חברי האופוזיציה .  הדיון הוגדר כ"כישלון מדיניות החוץ של בנימין נתניהו ".  בתום הנאומים הצביעו חברי הכנסת ו-56 תמכו בהודעת ראש הממשלה .  33 התנגדו וחבר כנסת אחד נמנע .  יו"ר סיעת קדימה ,  ח"כ דליה איציק תקפה מוקדם יותר את ראש הממשלה ,  במהלך הדיון . " אני רוצה לדבר איתך היום בנושא שאתה אוהב ",  אמרה איציק , " קואליציות ואופוזיציות .  נדמה לי ,  אדוני ,  שאתה מרגיש נוח יותר עם התעסקות בהרכבה ופירוק של קואליציות מאשר למשול .  זהו אחד ההבדלים המשמעותיים בין פוליטיקאי למדינאי .  עדיין אינני משוכנעת שעברת את התמורה ,  שדילגת אל השלב הבא ". 
איציק מתחה ביקורת גם על ניהול הדיונים שקיים ראש הממשלה ביום שני לשחרור גלעד שליט . " ביום שבו עם שלם ממתין בציפייה לשמוע האם גלעד יחזור ?  ביום כזה בו אנחנו ,  כאופוזיציה אחראית משכנו את האי אמון בכדי לאפשר לך ולשרים להשתתף בדיונים בנושא כל כך טעון וחשוב ,  אתה ניצלת את הזמן הזה לעסקונה פוליטית צרה .  כל כך צר לי על זה ". 
איציק תקפה את נתניהו גם על יחס מדינות העולם כלפי ישראל . " מדיניות אנטי ישראלית ,  אנטישמיות וחילוקי דעות עם הקהילה הבין לאומית זה לא בגללך ,  אבל אתה תורם לגיבושם ואתה מלבה אותם .  אתה האיש שכל חייו עסק בהסברה ודיפלומטיה ציבורית על צדקת דרכנו וזכויותינו ,  תראה מה קרה לך - אתה הוא היום האיש המסמל את בידודה של מדינת ישראל .  יש לומר כי הפלסטינים אשמים לפני הכל בהעדרו של תהליך מדיני רציני .  אבל אתה ראש הממשלה שלי .  שלנו .  ומה אתה עושה בנידון ?  ,  אני יודעת מה עשית  ישבת עם רשימות של חברי כנסת שאולי ישקלו לערוק מהאופוזיציה תמורת אתנן שלא בטוח שאתה מסוגל לספקו והבטחות שספק אם תוכל לקיימן .  מה הדחיפות ?  מה קרה ?  מישהו פורש מן הקואליציה ואני לא יודעת מכך ?  מדוע דווקא בימים אלה ?  מה תגיד לאזרחי ישראל ששואלים את עצמם במה ראש הממשלה שלנו מתעסק ?  הרי צפוי לך פילוג בליכוד הרבה לפני שתפרק את קדימה ". 
ח"כ אופיר אקוניס  ( ליכוד )  ענה לתוקפים מסיעת קדימה ואמר במליאה כי  " אי אפשר שלא להתייחס לדמעות התנין שמזילים היום כמה מחברי קדימה ובהם השר לשעבר רמון .  אם הייתה הביקורת ממפלגה שורשית ,  שנולדה מטעמים אידיאולוגיים- ניחא ,  אבל ממי הביקורת ,  מחבורה צבועה של מי שבחודש נובמבר 2005 ,  על פי רעיון של מספר פרסומאים בתל אביב ,  פיצלו וגנבו קולות גם מהליכוד וגם מהעבודה של שרים וח"כים שנבחרו רק שנתיים קודם לכן בשתי המפלגות הגדולות .  ומי עוד מדבר ?  מר רמון ,  שעושה ימים כלילות כדי לפצל את סיעת העבודה להעביר תמיכה לקדימה .  הבטחתם פוליטיקה אחרת ,  פוליטיקה נקייה .  לא היה יום אחד שעמדתם בהבטחה הזו .  צבועים נמאסתם !  "
  ( עדכון ראשון :  14:07 ) 

נתניהו : " פנינו למו"מ וקיבלנו את גולדסטון "
 בדיון במליאת הכנסת אמר ראש הממשלה כי ישראל עומדת כיום מול שלושה איומים מרכזיים :  האיום האירני ,  איום הטילים ו'איום גולדסטון' "  נתניהו קרא לאופוזיציה לגלות אחריות  - " בעת הזו על האופוזיציה לתמוך בממשלה "
 
