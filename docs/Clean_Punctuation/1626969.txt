משבר המנהיגות יימשך גם בעשור הבא ? 
אין ספק שתצמח כאן מנהיגות ,  השאלה היא מה יהיה עד אז .  האם לא נצטרך לקבל החלטות הדורשות מנהיגות של דור הנפילים ?  יו"ר הכנסת ראובן ריבלין על העשור שיהיה
העשור האחרון הצטיין במפצים שכמעט לא יכולנו לחזות בעשור הקודם לו .  היו לנו את אותם מנהיגים ואותן קבוצות עם דעות מקובעות בנושאים שונים שהפער ביניהם הלך והעמיק .  היום אנחנו במצב שהציבור נבוך .  הוא לא קיבע את דעתו ,  שיכולה להשתנות כהרף עין .  תבטיח לו שלום ,  הוא כולו בעד שלום .  במידה שיתברר שהוא מצוי באיזושהי אשליה - במקום בחלום מתוק ,  ואפילו בחלום בלהות - הוא משנה דעתו .  היום יש שני משברים שמלווים אותנו :  העדר אופק מנהיגותי ,  העדר תורת עולם ואמונות מהציבור עצמו .  הציבור הופך להיות ציבור  " פלופי ",  צף .  הוא יכול להיות שמאל כמו ימין ,  אין שמאל ואין ימין .  הציבור הוא כזה המשנה את דעתו בכורח ובמצוקת העתים .  אנו בבחינת המשנה האחרונה במסכת סוטה המדברת על  " פני הדור כפני הכלב ".  לא הכלב מוביל את המנהיגים ,  אלא המנהיגים מובלים על ידי הציבור .  הכלב תמיד מסתכל לאחור כאשר הוא מוביל את אדונו כדי לראות לאן הוא רוצה שיוביל אותו .  כך הוא מובל ולא מוביל .  כך מנהיגי ישראל .
 ויש גם אי אמון במנהיגות .  שלושת המנהיגים של היום  ( בנימין נתניהו ,  אהוד ברק וציפי לבני )  מחזיקים בבכירות ,  משום שאין מישהו שנמצא באופק ונראה כמחליף .  בכל מערכת פוליטית יכולנו לראות מנהיג ולידו בלייזרים בתקופת מפא"י ,  נסיכים בתקופת שמיר ובגין ,  או מנהיגים צעירים הנתפסים בעיני הציבור כהבטחה גדולה כמו ברק ונתניהו בזמנו .  היום אין איש שיכול להצביע אף לא על אדם אחד בכל המערכת הפוליטית ,  עליו אפשר להגיד :  'הוא' .  כמובן יש אנשים טוענים לכתר כמו סילבן שלום .  יש כאלה המבקשים לתת להם מעמד בהצלחה לא מועטה ,  כמו גדעון סער או אופיר פינס ,  אבל קשה למצוא איזושהי דמות עליה אפשר להגיד :  'הוא יהיה ראש הממשלה הבא ". 
העשור הבא יתאפיין בחוסר אופק מנהיגותי ,  והדבר הגורם למבוכה גדולה יותר הוא שיותר ויותר אנשים מדברים על אפשרות שנעבור למשטר נשיאותי .  כאשר מדובר במשטר פרלמנטרי ,  האסון לא גדול כי הכנסת יכולה תמיד לתקן שגיאות שנעשו .  השאלה איך פותרים את הבעיות לעתיד לבוא :  האם אנחנו יכולים לבוא ולעשות שלום במחיר של החזרת שטחים וגירוש יהודים פעם נוספת ?  האם נוכל לעבור טראומה נוספת כזו ולשרוד ?  אני לא רואה כרגע את אותו מנהיג ,  וזה דבר שהוא מאוד מדאיג .  אין כוונתי לנתניהו או לברק ,  אלא לכך שאין להם אלטרנטיבה כיום .
 לגבי שרון ,  היה ביבי האלטרנטיבה .  לגבי ביבי ,  אין אדם שקיים ויכול לומר 'הנני .  אני יכול להוביל אתכם' .  הוא הדין אצל אהוד ברק שנמצא כמעט במצב בלתי אפשרי .  בכל מערכת פוליטית אחרת בעבר הוא כבר לא היה נמצא .  היו מדיחים אותו .  היום ההדחה לא מתקיימת ,  גם המורדים מפחדים משום שאף אחד לא רואה עצמו ככזה שיאמר 'הנני' .  לא בוז'י הרצוג וגם לא אופיר פינס .  לבני קיימת כי כנראה לא חושבים שמופז יותר מדי מוצלח כדי להחליף אותה .  
אין לי ספק שתצמח מנהיגות בהמשך .  אין דבר שהוא בבחינת חלל ,  השאלה היא מה יהיה עד אז .  האם לא נצטרך לקבל החלטות קשות מנשוא המצריכות מנהיגות של אותו דור נפילים ?  אנחנו בימים שאולי מחייבים מנהיגות שלא היתה כמותה בזמן שהציבור עדיין לא גיבש את דרכו ,  ולא נתן אף אחד מאותם מנהיגים פוטנציאלים איזושהי אמונה בעיני הציבור שאכן יש מי שיושיע .
 שואלים האם אדם יוצר את ההיסטוריה או ההיסטוריה יוצרת את האדם .  אני מקווה ומאמין שההתפתחויות יביאו למצב שבו יימצא האדם שהציבור יאמין בו ויהיה אחד מהאנשים היותר מוכשרים ,  היותר טובים והיותר ידענים ,  כי כבר קיבלנו מדינאים ,  גנרלים ,  כלכלנים ,  אבל לא קיבלנו את אותו מנהיג שהעם מאמין בו .
  * ח"כ ראובן ריבלין מכהן כיו"ר הכנסת

משבר המנהיגות יימשך גם בעשור הבא ? 
אין ספק שתצמח כאן מנהיגות ,  השאלה היא מה יהיה עד אז .  האם לא נצטרך לקבל החלטות הדורשות מנהיגות של דור הנפילים ?  יו"ר הכנסת ראובן ריבלין על העשור שיהיה

