אוקראינה ,  וושינגטון והלקח הישראלי
השמאל הישראלי כועס מאוד על פוטין - כיצד הוא העז לפלוש לאי קרים ולהכניס את העולם לטלטלה יום לפני הפגישה בין אובמה לנתניהו ?  השמאל היה משוכנע כי אובמה ילחץ על נתניהו לעשות ויתורים מפליגים במו"מ עם הפלסטינים ולסמוך על ערובות ביטחוניות משמעותיות של ארה"ב .  איזו התרוממות רוח היתה לאנשי השמאל בעקבות הראיון שנתן אובמה לג'פרי גולדברג ,  שבו הביע הנשיא את חזון השמאל הישראלי .
 הפלישה הרוסית לקרים והחשש במערב מהסלמה הקלו מאוד על נתניהו בשליחותו למען עתיד מדינת היהודים .  אובמה דיבר עם נתניהו על המזרח התיכון ,  אך הראש שלו היה במקום אחר .  
העיתונים המרכזיים בניו יורק ובוושינגטון ,  שרובם בעלי השקפת עולם ליברלית קיצונית ,  ראו באובמה נציג מובהק שלהם בבית הלבן .  איש כלבבם .  בימים אלה הם משדרים יאוש ממעמד ארצם .  הכבוד האמריקני והגאווה הלאומית שלהם ניתנו למרמס .  עלבון כזה אפילו הליברלים מתקשים לספוג .  אחרי שנים שהספידו את רוסיה הם מגלים לפתע כי הקרמלין חי ,  בועט ומנסה לחדש כקדם את ימי האימפריה שלהם .  ארה"ב נתפסת כחלשה ,  אירופה בתרדמת ומדינת ישראל הקטנה היא אי של אומץ לב קיומי בתוך אוקיינוס של רפיון .
 אזרחי ישראל יודעים כבר מימי ההמתנה שלפני מלחמת ששת הימים את מה שהאוקראינים לומדים עכשיו - אי אפשר לסמוך על מדינות המערב .  בריתות ,  הסכמים ,  הבטחות וערובות שוות כקליפות השום בדיוק כשצריך אותן .  המערב עייף ויגע וכוחו נותר בפיו בלבד .  לעומת המערב ,  רוסיה בהנהגתו של הצאר החדש נותנת גיבוי מלא לבעלות בריתה .  רוסיה לא חוששת מדעת הקהל ,  היא אינה צריכה הסכמה ציבורית רחבה לפעולות אלימות ,  וטבח אזרחים שנעשה בסוריה בחסותה כלל לא מטריד אותה .  אז מדוע שבנסיבות כאלה ישראל תסכים לוותר על אושיות הביטחון שלה ?  !  
מערכות היי ? טק מתקדמות וחיילי נאט"ו לא מסוגלים להבטיח את גבולות הביטחון של מדינת ישראל .  ברגע שמטען הצד הראשון יונח ליד רכב של צבא השיטור הבינלאומי ,  הממשלות החרדות באירופה יפנו את כוחותיהן מהאזור ויניחו לישראלים ולפלסטינים לכתוש אלה את אלה .  בדיוק בגלל תרחיש כזה ישראל צריכה לשלוט בבקעה ובמעברי הגבול .
 קשה גם להבין את ההיגיון של האמריקנים ,  שלפיו יש להזדרז לחתום על הסכם הזוי ,  כי מחליפיו של אבו מאזן עתידים להיות גרועים יותר .  ההיגיון הקיומי משכנע שזו בדיוק הסיבה שאין לעשות הסכם עם אבו מאזן ,  מכיוון שהוא לעולם לא יוכל לממש אותו מול בני עמו .  
יהודי ארה"ב כבר מבינים כי הסרבנות הפלסטינית היא המכשול לשלום ,  כך גם רוב חברי בית הנבחרים .  רק השמאל הישראלי הפסימי כרגיל לא מרשה לעובדות לבלבל אותו .  

אוקראינה ,  וושינגטון והלקח הישראלי
nan
