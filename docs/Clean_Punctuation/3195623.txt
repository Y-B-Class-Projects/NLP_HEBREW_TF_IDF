נתניהו רוצה נשיא-רובוט - אבל ריבלין הוא לא המכשול הגדול
ראש הממשלה חושש שהרכבת הממשלה לא תוטל עליו במקרה שינצח ,  לכן הוא רוכב אל התהום יחד עם אמסלם שמנסה להחזיר את חוק הבחירה הישירה דרך הדלת האחורית .  נתניהו וחבריו המציאו חידוש בתחום מדע המדינה - הפחדת הרשויות .  חוק יסוד ישראל ,  היום ולנצח :  הכל ביבי
חוק הבחירה הישירה לראשות הממשלה נולד בשנות ה-90 ומת בילדותו ,  לאחר שלוש מערכות בחירות בלבד ,  עם שלושה מנצחים שונים .  בנימין נתניהו ,  שגבר על שמעון פרס ,  הפסיד לאהוד ברק ,  שהובס בידי אריאל שרון .  זה היה חוק הפתק הכפול - הצבעה לרשות המחוקקת ,  הכנסת ,  ובמקביל גם לראש הרשות המבצעת .
 עכשיו בא אחד המחוקקים הדגולים שצמחו בארץ מאז עידן יוסף שפרינצק וקדיש לוז ,  ח"כ דוד אמסלם ,  ומנסה להחזיר את הבחירה הישירה בדלת האחורית .  לפי דיווח ראשון ,  בלעדי ומקורב למלכות ב"נתניהו היום "  חותר יו"ר הקואליציה ,  על דעת אדונו ,  לשפץ את ההצבעה לכנסת ,  כך שתכלול גם בחירה אישית בראש הממשלה .  מנשיא המדינה יילקח מרחב התמרון המוענק לו בסעיף 7 לחוק יסוד הממשלה - חוק משוריין ששינויו כרוך בהשגת רוב של 61 חברי כנסת - והוא ייאלץ להטיל את הרכבת הממשלה על מוביל הרשימה הגדולה ביותר .
 לקריאה נוספת בנושא:ישראל היום :  ריבלין מתכנן פוטש נגד נתניהו ;  בית הנשיא : " פרנויה "  
לפני שנים מעטות שאף נתניהו לבטל את הנשיאות ,  או לאחד אותה עם ראשות הממשלה ,  וגם היה לו מועמד לתפקיד הממוזג .  עניין של כוח ,  אבל גם של כבוד :  רעייתו תהיה סוף סוף ,  לפי כללי הטקס ,  הגבירה הראשונה בממלכה ולא רק השלישית ,  לאחר בנות זוגם של הנשיא ויו"ר הכנסת .  לא זו בלבד שהמזימה כשלה ,  אלא שבבית הנשיא השתכן אויבו ראובן ריבלין ,  שאינו מתרגש ממנו - הסמכות המעשית היחידה שהממשלה יכולה להפעיל כלפי הנשיא היא מניעת צאתו לחו"ל .
 במקום רובי ריבלין ,  רוצה נתניהו רובי רובוט ,  נשיא נטול בינה אנושית ומופעל בשלט רחוק ,  מדגם אמסלם1 .  הבחירות יסתיימו ,  הקולות ייספרו ,  התוצאות יתפרסמו ברשומות ונתניהו יוכתר לעד ,  על אוטומט .  כך ,  לפי הדגם המקורי שפיתחו נתניהו ואמסלם עם שותפם דוד ביטן ,  חידוש בתחום מדע המדינה - הפחדת הרשויות .  אין יותר בקרה של הכנסת על הממשלה ,  של בג"ץ על שתיהן ותפקיד מוגדר לנשיא בשיקול דעת .  חוק יסוד ישראל ,  היום ולנצח :  הכל ביבי .  
ומדוע ,  חלילה ,  יסרב ריבלין לאפשר לנתניהו הרכבה רביעית ברציפות של הממשלה ?  רק מפני שאינו אוהב אותו ?  ואיך ,  בדיוק ,  יתנהל המהלך אם הליכוד מתייצב בתקיפות מאחורי נתניהו ?  הרי כדי שהקושרים - בראשות ישראל כץ ,  למשל - יצליחו ,  יהיה עליהם להשיג רוב בסיעתם ,  כולל אצל יריביו של מנהיג המרד ,  כגון גלעד ארדן ,  ואחר כך גם בקרב השותפות המיועדות ובכנסת כולה .  פוליטית ,  הסיפור נבוב מתחילתו ועד סופו .
 המחסום הגדול ואולי הבלתי-עביר של נתניהו הוא פלילי ,  לכאורה ,  ולכן משתקף בפרשנותו המוסמכת של החוק בידי היועץ המשפטי לממשלה ובתחנה הסופית של בית המשפט העליון .  כפי שכבר נותח כאן פעם ופעמיים ,  חשוד במצבו של נתניהו כרגע ,  וביתר שאת אם יוחלט להגיש נגדו כתב אישום ,  ולו גם בכפוף לשימוע ,  הוא ככל הנראה פסול חיתון להרכבת הממשלה הבאה .  
אין לכך קשר להיותו ראש הממשלה היוצאת בכנסת היוצאת ,  להופעת שמו על הפתק של מחל - הליכוד בראשות נתניהו - ולכך שאמנם קיבל רק רבע מהקולות ,  אך כרת בריתות שהעניקו לו חצי-פלוס .  רצון הבוחרים ,  הבהירו השופטים ,  אינו מלבין פלילים .  משפט הבוחר הוא רק מונח ספרותי ואינו תחליף למשפט ,  פשוטו כמשמעו ,  של מי שנחשד בעבירות .  
שופטי בג"ץ ,  בראשות הנשיאה הקודמת מרים נאור והנוכחית אסתר חיות ,  התוו סימני דרך לעמדתם בסוגיה זו ,  שעדיין לא הונחה לפניהם אך שניתן להקיש כלפיה מפסיקות קודמות בעניין ראשי עיריות .  בג"ץ צפוי להגביל את זכותו של נתניהו להיבחר למרכיב הממשלה ולפיכך גם להגביל את יכולתו של ריבלין להתחשב בהמלצות נציגי הסיעות על נתניהו .  יחסו הרגשי של ריבלין לנתניהו אינו משנה .  
כאשר פרס ב-1990 וציפי לבני ב-2008 לא הצליחו להרכיב ממשלות ,  לא הייתה חשיבות למידת החיבה שרחשו כלפיהם הנשיאים ממפלגותיהם ,  חיים הרצוג ואותו פרס בגלגולו המאוחר .  כדברי טינה טרנר ,  מה לאהבה ולזה .  
תמרוניו המגושמים של נתניהו בשנה החולפת ,  כאילו הנה-הנה הוא פועל להקדמת הבחירות ,  הטעו רק מי שהתעלם מההיבט המשפטי ,  המאיים לשים קץ לעמידתו בראשות הממשלה באי-חידוש ,  להבדיל מהדחה .  נתניהו הוא מעין האי נהריים ,  שמלך ירדן רוצה להחזיר לריבונותו בהתאם להסכם השלום ולא בהפרה שלו .  
הוא ניצב בפני כתב אישום משולש ,  לכל הפחות בסעיפי מרמה והפרת אמונים וקרוב לוודאי גם שוחד .  הוא שיחק בונקר ,  המשטרה - 4-3-3 .  והוא הפסיד .  כשפרקליטת מיסוי וכלכלה ליאת בן-ארי תחתום בעוד שבועות מעטים על המלצותיה לאישומים ,  הן תאושרנה בשינויים קלילים בידי פרקליט המדינה שי ניצן והיועץ המשפטי לממשלה אביחי מנדלבליט .
 אם נתניהו רוכב אל התהום יחד עם אמסלם ,  הוא מאתגר את מנדלבליט להגן על שינוי חוק יסוד הממשלה ודוהר לעימות חזיתי עם בג"ץ .  הוא יעשה הכל כדי להימנע מהרשעה ,  מקלון ומכלא .  הדלת האחורית של הבחירה הישירה עלולה להיפתח לשדה קרב בין הרשויות ,  למלחמת הכל בכל .  

נתניהו רוצה נשיא-רובוט - אבל ריבלין הוא לא המכשול הגדול
ראש הממשלה חושש שהרכבת הממשלה לא תוטל עליו במקרה שינצח ,  לכן הוא רוכב אל התהום יחד עם אמסלם שמנסה להחזיר את חוק הבחירה הישירה דרך הדלת האחורית .  נתניהו וחבריו המציאו חידוש בתחום מדע המדינה - הפחדת הרשויות .  חוק יסוד ישראל ,  היום ולנצח :  הכל ביבי

