אדלשטיין אחרי האולפנה : " לא מאמינים לנו ,  ומגיע לנו "
 בראיון לוואלה !  חדשות בתום השבוע הדרמטי בו נפל חוק ההסדרה ,  מספר השר על הדילמות ומקווה שמראות עמונה לא יחזרו . " אומרים לי :  נתניהו הולך להתנתקות חדשה .  אני לא חושב כך "
 הימים האחרונים היו לא קלים עבור שר ההסברה והתפוצות ,  יולי אדלשטיין .  אולי זאת הפעם היחידה ב-16 שנות פעילותו הפוליטית שהוא התחבט באמת בשאלה כיצד לנהוג .  זה לא שעד היום הוא לא עבר משברים אידיאולוגים של הליכוד ,  כמו בתכנית ההתנתקות של שרון ,  אבל שם צורת ההתנהגות היתה ברורה :  ברור שמתנגדים ,  ומשמשים כראש החץ .  כך גם בנושא הקפאת הבנייה בהתנחלויות שהיתה בתחילת הקדנציה  אדלשטיין עמד בראש  " המורדים "  נגד ,  גם אם נתניהו לא אהב זאת .
 עם זאת ,  הפעם המצב היה שונה .  אם נניח לרגע את האמירות של  " התקפלות "  שיחסו לאדלשטיין ולאחרים ,  שהודיעו שיתמכו בחוק ובסוף נסוגו מכך  השר דניאל הרשקוביץ וסגני השרים גילה גמליאל ואיוב קרא  ניתן לטעון שהדילמה בה הם התחבטו היתה אמיתית :  איזו התנהלות תשרת טוב יותר את האידיאולוגיה בה הם מאמינים .
 בראיון לוואלה !  חדשות ,  רגע אחרי סיום השבוע הדרמטי בסימן שכונת האולפנה ,  אדלשטיין מספר על הדילמות ,  על המחשבות ,  על התקוות וגם על האכזבות של הימין מהליכוד . " אני חושב שעשינו מעט מדי בנוגע להתיישבות ביהודה ושומרון ,  וכרגע אנחנו סובלים מחוסר אמון וכנראה מגיע לנו ",  הוא מודה . 
" אף פעם ,  גם לא לפני הבחירות ,  לא אמרתי שנבנה עשרות ערים חדשות ביהודה ושומרון ",  הוא אומר , " צריך להיות ריאלי .  אבל גם לא אמרתי שנעשה הקפאה ושנבנה רק כמה עשרות דירות במעלה אדומים .  את הפער הזה כדאי לנו לצמצם במהירות ,  ואני מקווה שעכשיו נשנה את זה .  הליכוד נהנה מתמיכה מאוד מאסיבית ביהודה ושומרון .  בלא מעט מהמקומות הוא היה מפלגה מובילה ובמקומות אחרים מפלגה שניה ,  כך שעלינו להתייחס לאלו שבחרו בנו ".  
איך התחושה שלך אחרי כישלון החוק ?  
" ההרגשה שלי לא נקבעת על פי תוצאות ההצבעה אלא לפי המציאות בשטח .  אוכל לומר אם התנהלתי נכון או לא ,  וגם התחושה תשתנה ,  בהתאם למציאות שנצליח לייצר .  אם יהיה שינוי מדיניות ואווירה אחרת ביהודה ושומרון והבהרה מעל לכל ספק לאלו שחשבו שמצאו דרך חדשה להילחם בהתיישבות ,  שזאת לא הדרך ועל כל הצלחה נקודתית הם יקבלו עשרה בתים ,  ההרגשה תהיה הרבה יותר משופרת ,  לא רק כפוליטיקאי אלא גם כתושב יהודה ושומרון .  אבל ,  אם חס ושלום תהיה אווירה של 'עסקים כרגיל' התחושה תהיה מאוד קשה ". 
המתנחלים טוענים שאחת הסיבות שהם מתנגדים לדיל של נתניהו ,  זה מפני שהם לא מאמינים להבטחותיו .  אתה מאמין לו ?  
" אחד הדברים שאמרתי לראש הממשלה זה שזה כבר לא יעבוד יותר בצורה שנעשה ונדבר ונתכנן .  צריך עשייה מידית ,  וזה באמצעות כמה מאות יחידות דיור .  אלו דברים שהיו תקועים במערכת לאחר כל האישורים ,  ותוך ימים ספורים נראה כבר מכרזים בפועל ולא ועדות .  אבל אני מדבר גם על שינוי המדיניות וחובת ההוכחה היא עלינו  גם על ראש הממשלה ,  גם עלי וגם על יתר השרים . 
" הישג מאוד רציני ,  בעקבות השיחות הרבות שהיו לנו ,  זה הקמת ועדת שרים להתיישבות .  אפשר לומר 'אוקי ,  זו רק ועדה' .  אז למה כל כך נלחמנו על זה ?  שנתיים דרשנו שתהיה ועדה כזו ולא הצלחנו ,  אז עכשיו הצלחנו .  נכון שזה רק צעד ראשון ,  אבל עדיין  היא הוקמה ואני מקווה שיותר לא יקרה מצב שהמדינה הולכת לבג"ץ ונותנת תשובות שמובילות למה שהובילו בנושא שכונת האולפנה .  אני לא נגד ראש הממשלה ,  אלא בעדו .  אבל בנושאים אלה ,  עם כל החברות ,  אשפוט על פי התוצאות .  אומרים לי :  נתניהו חצה את הרוביקון ,  הוא הולך להתנתקות חדשה .  אני לא חושב כך .  הוא לא שם .  לתחושתי ,  הוא מבין שאי אפשר להמשיך כמו שהיה ביהודה ושומרון עד עכשיו ".  
ה"סוכריות "  שנתניהו הבטיח בתמורה להפלת  " חוק ההסדרה "  היו ידועות עוד כשהודעת בריש גלי שתתמוך בכל מקרה בהצעת החוק .  מה השתנה בין אז לבין הזמן שהחלטת להיעדר ?  
" זה עניין של בשלות ושל הצורך לראות את ההתפתחויות :  לפני שבוע היו נסיבות מסוימות .  התייעצתי עם הרבה אנשים בכנסת שמבינים עניין ,  היתה תחושה שאפשר להעביר את החוק ושאין רצון ליצור מסלול שישנה דברים ביהודה ושומרון .  על פי תחושה זו פעלתי ,  והייתי סבור שהעמדה שלי תיצור סחף ושאנשים יאמרו :  גם אנחנו נצביע בעד החוק הזה .  זה לא קרה .  אם באנו לאכול את הענבים ,  נשארנו להילחם עם השומר .  אני לא בטוח שהמאבק עם השומר זו מטרת על ". 
אדלשטיין מדבר בעדינות על השרים האחרים ,  אבל ערב ההצבעה הוא אמר למקורביו כי הוא חש נבגד ,  לא פחות ,  מהשרים האחרים שהשאירו אותו בקרב מול ראש הממשלה לבד . " קיוויתי מאוד שכשאתה מתייצב ואומר מה שכל האחרים אמרו גם כן בעבר ,  ייווצר סחף ,  אבל כנראה שרבים וטובים חשבו אחרת ",  הוא מסביר . " אני מקווה שבכל הקשור למאבקים הרבים על ביצוע הדברים היפים שכולנו נפעל יחד ".  
אתה מתכוון לבקש ממתיישבי הבתים להתפנות מרצון ?  
" כרגע אני לא יכול לומר שום דבר .  לא נוכל להגיע למצב שתוך לילה יהיו 300 בתים ,  אבל אם יראו שמתחילה תזוזה בשטח תוך שבוע-שבועיים ,  זה עניין אחר .  תמיד יהיה מי שיעשה הצגות ,  אבל אותי מעניין איפה יהיו המנהיגים ואיפה יהיו המשפחות הנורמטיביות ,  ולהם אני יכול לומר משהו רק אם אני משוכנע שזזו דברים ,  וזה נדע תוך שבוע שבועיים .  ודאי שאבקש מכל אחד לכבד את ההחלטות שהתקבלו .  כל אחד מבין שללכת ולהרביץ לאח ,  או לבן דוד שלך שכרגע בשירות סדיר ,  זה לא משהו שאנחנו רוצים .  אף אחד לא רוצה שנראה מראות של אלימות .  עם זאת ,  חובת ההוכחה כרגע עלינו ,  להראות שיש פה מקרה של הזזת כמה בתים אבל ההתיישבות רק תרוויח מהסיטואציה הקשה שנקלענו אליה ". 
יהיו מראות כמו אלו שהיו בפינוי עמונה ?  
" אני מאוד מאוד מאוד מקווה שלא .  רק חלק מזה תלוי בתושבים .  תמיד יימצא מישהו שרק יצעק :  'לא ניתן' ,  'לא נרשה' ,  ויהיו לא מעט גם במערכת הפוליטית שישמחו להסית אותם לצעוק ,  אבל החלק הארי נמצא בידיים שלנו .  אם אנחנו רוצים מראה של 20 חבר'ה שצועקים 'לא ניתן' ,  או עשרות אלפי תושבים שיגיעו כי יחששו שזהו רק קצה הקרחון - אלו משתי הסיטואציות יתרחשו ?  זה נתון בידי הממשלה  ( אם תממש את הבטחות נתניהו להוצאת המכרזים בהתנחלויות  פ"ו )  ". 

אדלשטיין אחרי האולפנה : " לא מאמינים לנו ,  ומגיע לנו "
 בראיון לוואלה !  חדשות בתום השבוע הדרמטי בו נפל חוק ההסדרה ,  מספר השר על הדילמות ומקווה שמראות עמונה לא יחזרו . " אומרים לי :  נתניהו הולך להתנתקות חדשה .  אני לא חושב כך "
 
