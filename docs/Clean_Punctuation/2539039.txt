פרשנות :  הסדר נתניהו לאולפנה לא נקי מספקות
למול הצעת חוק ההסדרה למניעת פינוי השכונה בבית אל ,  התווה נתניהו הסדר להעתקת הבתים ממקומם .  עו"ד איתן הברמן סבור כי ההסדר יסבך את וינשטיין בסוגיות משפטיות
אם היה מישהו זקוק לראיה עד כמה חשובה הפרדת הרשויות במדינה דמוקרטית ,  באה פרשת גבעת האולפנה להוכיח זאת .  באמצע 2011 הודיעה המדינה לבג"ץ ,  שהתקבלה החלטה בישיבה בראשות ראש הממשלה ,  שרים נוספים ,  וכן היועץ המשפטי לממשלה ,  שגיבשה את גישתה העקרונית של הממשלה ולפיה : " בנייה בלתי חוקית אשר ממוקמת על קרקע פרטית  תוסר ".  בעקבות הודעת המדינה ניתן פסק דין של בג"ץ ובכך נגזרו להסרה ,  חמישה מבני קבע וחמישה מבנים יבילים ב"גבעת האולפנה "  שליד בית אל .  כבקשת המדינה ,  נקבע כי הסרת המבנים תבוצע בתוך שנה .
 ימים חלפו והלחצים הפוליטיים גברו ,  עד שבחודש אפריל השנה ביקשו ראש הממשלה ,  בנימין נתניהו ,  ופורום השרים לשקול מחדש את דרך יישום המדיניות עליה החליטו וכמו כן ,  גם את עמדתם הפרטנית עליה הודיעו לבית המשפט .  בשל כך ביקשה המדינה לחדש את הדיון בעתירה ולאפשר גיבוש של מדיניות עדכנית לגבי סדר העדיפות באכיפת הדין באזור .  לצורך זה התבקשה גם ארכה בת 90 יום .  בית המשפט העליון לא נעתר לבקשת המדינה ,  אך כדי לאפשר לה לעמוד בהתחייבותה ובפסק דינו ,  האריך את המועד למימוש צווי ההריסה של בתי האולפנה עד ל-1 ביולי השנה .  
פסק דין סופי של בית משפט הוא סוף פסוק לגבי התדיינות נוספת באותו עניין .  החריגים לסופיות הדיון הם מעטים ונדירים .  סופיות הדיון מקבעת את סיום הטיפול של הרשות השופטת בעניין ,  ופסק הדין יוצא מידי הרשות השופטת ועובר להליכי ביצוע .  זוהי גם זכותו של הפרט ,  שיבוא סיום להליכי המשפט וזכותו ,  שנקבעה בפסק הדין ,  לא תהא עוד נתונה בספק .  אלה מקצת הטעמים לדחיית הבקשה של המדינה .  
המבנים בגבעת האולפנה אינם היחידים ביהודה ובשומרון שהסרתם תלויה ועומדת .  ההערכה היא שיש עוד כ- 9,000 מבנים הדומים להם .
 מספר המבנים גדול מאוד ובשל כך הוגשו כבר ארבע הצעות חוק המבקשות להסדיר בדרך של חקיקה את גורלם של המבנים .  הצעת החוק האחרונה הוגשה כשבוע לפני שניתן פסק דינו של בית המשפט העליון שדחה את בקשת המדינה .  הצעות החוק לא הבשילו לכדי חקיקה וראש הממשלה הצליח ,  כנראה ,  למרות לחצים כבדים בתוך הליכוד ,  לגבש רוב בכנסת שידחה את ההצעה האחרונה .  
ראש הממשלה מקדם הצעה להסדר  " מקומי ",  הסדר  " קטן ":  חמשת בתי הקבע בגבעת האולפנה ינוסרו ויועתקו ממקומם אל מתחם הסמוך למקום המצאם .  בנוסף ,  ייבנו מבנים נוספים וחדשים .  זהו עיקרו של ההסדר .  הסדר זה בא לקיים את פסק דינו של בית המשפט העליון ,  להקטין את הפגיעה במתיישבים ו"לפצות "  על העתקת הבתים בדמות הגדלת ההתיישבות בגבעת האולפנה .  
אלא שההסדר המוצע איננו נקי מספקות .  המתחם שאליו יועברו הבתים ,  כך על פי ההצעה ,  הוא אזור צבאי שנתפס על ידי המפקד הצבאי של האזור .  לו היה המתחם שנתפס כולו  " אדמות מדינה ",  ייתכן שלא היה כלל צורך בתפיסה צבאית והיה אפשר לעשות בו שימוש .  משנתפס המתחם צבאית ,  יש יסוד לדעה כי במתחם מצויות אדמות פרטיות שנתפסו כדין אך לצרכים צבאיים .  חשוב לזכור שחובתו של המפקד הצבאי ,  שהוא הריבון מכוחו של המשפט הבינלאומי ,  היא לשמור באזור על הביטחון ,  החוק והסדר והוא רשאי לתפוס מקרקעין לצורך כך .  גם מקרקעין פרטיים וגם אם הם הרשומים בטאבו .
 אולם ,  התפיסה הצבאית ,  כשמה כן היא ,  והיא נועדה לצרכים ביטחוניים .  ההסדר ה"קטן "  יעורר את הטענה לפיה העתקת בתי מתיישבים - בתים פרטיים - אל תוך המתחם שנתפס בשל שיקולי ביטחון צבאיים עומדת בסתירה להצדקה הביטחונית של התפיסה והיא מעידה ,  בנסיבות אלו ,  על כך שאין צורך ביטחוני אמיתי לתפיסה .  ועוד ,  אם העתקת הבתים תיעשה לאדמות שהיו פרטיות ורשומות בטאבו ,  תבוא הטענה כי אין עדיפות למתיישבים על פני הבעלים הרשומים של הקרקעות עוד לפני התפיסה הצבאית .
 על הטענות האלה אמור יהיה להשיב היועץ המשפטי לממשלה יהודה ויינשטיין .  ההתיישבות ביהודה ושומרון לא נעשתה תמיד ,  בדרך מסודרת במישור המשפטי .  המדינה עודדה את ההתיישבות ותמכה בה ,  אך לא יצרה בו בזמן ובכל מקום את התשתית המשפטית המאפשרת התיישבות .  חלקם של המתיישבים מוצאים עצמם נפגעים .  גם המדינה נפגעת .  ההסדר המוצע לניסור והעתקת הבתים בגבעת האולפנה עלול ליצור בעיות משפטיות חדשות שעוד יכבידו את משקלן על הבעיות הנוכחיות והפתרון  " הקטן "  שלא פותר את הבעיה בכללותה ,  עלול להפוך לבעיה גדולה .  
הכותב הוא עו"ד במשרד הברמן דובב שטרן ושות' ,  העוסק במשפט ציבורי ואזרחי 

פרשנות :  הסדר נתניהו לאולפנה לא נקי מספקות
למול הצעת חוק ההסדרה למניעת פינוי השכונה בבית אל ,  התווה נתניהו הסדר להעתקת הבתים ממקומם .  עו"ד איתן הברמן סבור כי ההסדר יסבך את וינשטיין בסוגיות משפטיות

