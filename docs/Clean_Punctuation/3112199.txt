אחרי המשבר עם יו"ר הכנסת :  נתניהו ביטל השתתפותו בטקס המשואות
לאחר שהשרה רגב פעלה לכלול לראשונה נאום של ראש הממשלה בטקס ביום העצמאות - איים אדלשטיין להיעדר מהאירוע .  כשעלו גם שיקולי הבידוק הביטחוני וההפרעה למשפחות השכולות ,  החליט נתניהו שהטקס יתקיים כמיטב המסורת
 ( בווידאו :  יו"ר הכנסת בריאיון ליעקב אילון בוואלה !  TALK )  
ראש הממשלה בנימין נתניהו החליט שלא להשתתף בטקס הדלקת המשואות בערב יום העצמאות ה-70 ,  והודיע לוועדת הטקסים והסמלים שמארגנת את הטקס כי הוא יתקיים במתכונתו הרגילה ,  ויובל על ידי יו"ר הכנסת ,  יולי אדלשטיין .  
בשבועות האחרונים קידמה שרת התרבות והספורט מירי רגב תוכנית לטקס החגיגי בהר הרצל ,  שפותח מדי שנה את חגיגות יום העצמאות ,  שכללה  לראשונה אי פעם  נאום של ראש הממשלה ,  ושאליו כבר הוזמנו מנהיגים מכל רחבי העולם ,  בהם גם נשיא ארצות הברית דונלד טראמפ ,  נשיא רוסיה ולדימיר פוטין וראשי מדינות נוספים .  
לאחר שהובן שהגעתו של נתניהו לטקס עשויה לפגוע במשפחות השכולות ,  המתאחדות עם יקיריהן בערב יום הזיכרון בבית הקברות בהר הרצל ,  ראש הממשלה החליט שלא לפגוע ב"חופש התנועה "  של המשפחות השכולות ולוותר על השתתפותו בטקס .  
התוכנית המקורית שקודמה על ידי רגב בתמיכת נתניהו ,  כחלק מההיערכות לחגיגות ה-70 ,  היתה להפוך את הטקס המרכזי של האירוע לטקס בינלאומי ,  שבו ינאם ראש הממשלה ,  ולשבור את המסורת של הדלקת המשואות כטקס של הכנסת ,  שבו הדמות הבכירה ביותר היא יו"ר הכנסת .  ההחלטה עוררה זעם וביקורת גדולה אצל יו"ר הכנסת ,  יולי אדלשטיין ,  ובשבוע שעבר ,  לאחר שגילה כי ההזמנות למנהיגי העולם כבר שוגרו - העביר מסרים קשים בנושא ללשכת ראש הממשלה ואף איים שלא להגיע לטקס ,  אל מול התנגדות עיקשת של רגב לפיצול האירועים .  
במקביל ,  התקיימה אתמול ישיבה של צוותי האבטחה של ראש הממשלה יחד עם אנשי משרד התרבות ומשרד החוץ ,  ובה התברר שהדרישות הביטחוניות של אירוע בסדר גודל כזה ישבשו את כל טקסי הזיכרון שמתקיימים בהר הרצל ,  ולמעשה יפגעו בעשרות אלפי משפחות שכולות שפוקדות את ההר ביום שלפני יום העצמאות .  בשל כך ,  בלשכת ראש הממשלה הוחלט לוותר על השתתפותו בטקס הדלקת המשואות .  
לדברי גורמים בלשכת נתניהו ,  הכוונה היא לקיים אירוע חלופי עם המנהיגים שיבחרו להגיע לציין את יום העצמאות השבעים בישראל ,  אך ייתכן שזה ידרוש עוד תקציב ,  נושא טעון ונפיץ גם כך בכל הנוגע לחגיגות ה-70 .  בתחילה ,  רגב ביקשה לקבל תקציב של 200 מיליון שקלים למימון החגיגות ,  ובמשך חודשים היא נאבקה בשר האוצר משה כחלון שסירב להקצות לאירועים תקציב מיוחד .  
בסופו של דבר ,  בהתערבות של לשכת נתניהו ,  הוחלט כי יוקצו כמאה מיליון שקלים לאירועים ,  50 מיליון שקלים מתקציב האוצר ו-50 מיליון נוספים מקק"ל ,  תקציב נמוך ביחס לתקציבים של אירועי עשורים קודמים ,  כמו חגיגות היובל וחגיגות ה-60 למדינה .  
רגב הודיעה היום כי היא עודכנה לגבי אילוצי האבטחה והוסיפה שאירועי ה-70 ייערכו על פי התכנון ובמסגרת התקציבית של מאה מיליון שקלים כפי שאושרה בממשלה . 
" בשל מגבלות התקציב ייערך אירוע מרכזי וחגיגי אחד אשר יפתח את אירועי ה-70 ",  נמסר היום ממשרד התרבות והספורט בתגובה להודעת לשכת נתניהו ,  כך שבמידה ויידרש תקציב לאירוע נוסף  של ראש הממשלה והמנהיגים הבינלאומיים  רגב עשויה לדרוש תקציב נוסף שיחרוג מהתקציב הנוכחי .
 יו"ר ארגון אלמנות ויתומי צה"ל ,  תמי שלח ,  מסרה בתגובה כי  " אנו מברכים את בנימין נתניהו על בחירתו שלא להגיע לטקס ,  מתוך רגישות לצרכי המשפחות השכולות הפוקדות את הר המנוחות ביום הזיכרון .  ההחלטה תמנע עוגמת נפש וסרבול ממשפחות רבות ,  ועל כך תודתנו ". 
 ( עדכון ראשון :  17:04 )  

אחרי המשבר עם יו"ר הכנסת :  נתניהו ביטל השתתפותו בטקס המשואות
לאחר שהשרה רגב פעלה לכלול לראשונה נאום של ראש הממשלה בטקס ביום העצמאות - איים אדלשטיין להיעדר מהאירוע .  כשעלו גם שיקולי הבידוק הביטחוני וההפרעה למשפחות השכולות ,  החליט נתניהו שהטקס יתקיים כמיטב המסורת

