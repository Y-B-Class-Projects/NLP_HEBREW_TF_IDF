נתניהו בפסגה משולשת עם מנהיגי יוון וקפריסין : " כולנו דמוקרטיות אמת "
 ראש הממשלה נועד עם מקבילו היווני ונשיא קפריסין ,  בפעם השלישית תוך שנתיים ,  כחלק מחיזוק ציר אזורי עם מדינות שכנות לחוף הים התיכון .  במוקד הביקור - האפשרות להנחת צינור משותף שיוליך גז טבעי לאירופה
ראש הממשלה בנימין נתניהו קיים היום  ( חמישי )  בסלוניקי שביוון ,  מפגש משולש עם מנהיגי יוון וקפריסין ,  אלכסיס ציפראס וניקוס אנסטסיאדס .  מדובר בפסגה המשולשת השלישית בשנתיים האחרונות ,  כחלק מניסיון לגבש ציר אזורי משותף ולייצר ברית אסטרטגית עם המדינות הים תיכוניות השכנות לישראל .  שני הנושאים העיקריים בפסגה היו אנרגיה ,  לאור מגעים בין המדינות לייצור חשמל והפקת גז טבעי והובלתו ,  וחדשנות ,  חינוך ומדע . 
" עובדה אחת לגבי קפריסין ,  יוון וישראל שמקרבת אותנו מאוד אלה לאלה :  כולנו דמוקרטיות אמת ",  אמר נתניהו בהצהרות המשותפות לצד ציפראס ואנאסטיסיידס ,  שאותם כינה בשמותיהם הפרטיים והוסיף  " ידידיי הטובים ".   " כאשר מסתכלים מסביב ,  באיזור שלנו בהווה ,  במיוחד אם מביטים לכיוון מזרח וגם לכיוונים אחרים ,  זה מצרך נדיר למדי .  העובדה שיש לנו מדינות דמוקרטיות ,  תוססות וחזקות צריכה להיות דרך להמשיך ולקרב בינינו ואני חושב שזה קורה מול עינינו ממש .  זה היה צריך לקרות מזמן ".  
מדובר במפגש השלישי של פורום המנהיגים הזה בשנה וחצי האחרונות ,  אחרי פסגות משולשות בניקוסיה ובירושלים ,  כחלק מניסיון לייצר ברית אזורית חדשה לשיתוף פעולה בשורה ארוכה של תחומים ,  ובראשם ביטחון ואנרגיה ,  כשעל הפרק נמצאת האפשרות להניח צינור משותף שיוליך גז טבעי מישראל וקפריסין ליוון ובהמשך לאיחוד האירופי .  בימים אלה מבצעות יוון וישראל סקר התכנות על חיבור מערכות החשמל של שתי המדינות ,  שצפוי להסתיים תוך 3 חודשים ,  ובמקביל - האיחוד האירופי מבצע סקר התכנות לבדיקת היבטים כלכליים והנדסיים של צינור גז משותף .  אם יוחלט שהפרויקט כלכלי ,  הוא עשוי לצאת לפועל ובדרך לבניית צינור הגז התת ימי הארוך בעולם . " ניהלנו על כך מחקרים מקדימים והוא נראה מבטיח ובכוונתנו לבחון את הנושא יותר לעומק ,  אך הוא יחבר בין שלוש המדינות שלנו ואיטליה וזה מאוד מרגש את כולנו ",  נתניהו אמר במהלך הפסגה .  
המפגש השלישי בין השלישייה הים תיכונית הוקדש לצמיחה כלכלית דרך חדשנות ויזמות ,  ובסיומה חתמו המנהיגים על הצהרה משותפת להמשך שיתוף הפעולה בתחומי האנרגיה ,  תקשוב ,  הגנת סביבה ,  חדשנות ,  מחקר ומדע .  נתניהו ,  שיצא לסלוניקי מלווה בשר הכלכלה אלי כהן ,  שר האנרגיה יובל שטייניץ ,  ושר המדע אופיר אקוניס ,  קיים במהלך היום פגישות אישיות עם ציפראס ואנסטסאידס ,  והשרים ניהלו התייעצויות בין ממשלתיות עם מקבליהם מיוון וקפריסין .  גם יור הסוכנות היהודית נתן שרנסקי הצטרף למשלחת ,  כדי להציע ליוונים שיתוף פעולה חדש בתחומי סייבר וחדשנות דרך תוכניות של הסוכנות .  
בירושלים מייחסים ליחסים עם יוון וקפריסין חשיבות אסטרטגית ומביעים שביעות רצון מכך שנוסדה מסגרת קבועה של גיבוש מדיניות משותפת וקידום האינטרסים ההדדיים .  בפסגה הקודמת ,  ביולי האחרון בירושלים ,  הוחלט להתחיל בהקמת כוח אזורי משותף לסיוע חירום בעתות משבר ,  בכיבוי שריפות ,  רעידות אדמה וכדומה ,  וכן נחתמו שורה של הסכמי טכנלוגיה מחקר ופיתוח .  
למרות שקפריסין נחשבה בעבר למאוד פרו פלסטינית ,  וראש ממשלת יוון ציפראס מייצג מפלגת שמאל שבעבר התבטאה תדירות בדבר הצורך בהקמת מדינה פלסטינית ,  היחסים ממשיכים ומתהדקים למרות הקיפאון המדיני .  בסוף מסיבת העיתונאים המשותפת ציפראס ציין שהעלה בפני נתניהו את הצורך בקידום משא ומתן לשלום בין ישראל לפלסטינים שיהיה  " רציני ומהימן ".  לדבריו ,  השיחה היתה  " כנה "  וכללה נושאים שסביבם אין ביניהם הסכמה ,  כמו עניין ההתנחלויות ,  אך הוא סיכם ואמר כי  " עצם היכולת לדון באי הסכמות היא כשלעצמה קונסטרוקטיבית וחיובית ".  
ברקע משולש היחסים הזה מרחפת כל העת טורקיה .  היחסים עם קפריסין ויוון החלו לשגשג בתקופת משבר המרמרה ,  ומאז שנחתם הסכם הפיוס עם אנקרה בשנה שעברה ,  ירושלים עושה מאמץ גדול להעביר מסרים לניקוסיה על רצונה בשימור והמשך חיזוק הקשרים .  אחרי שנחתם הסכם הפיוס ,  הנשיא הקפריסאי אנסטיסאידס הגיע לביקור בזק בירושלים ,  בו הבהיר כי ארצו מתנגדת לתוכניות להעברת צינור הולכת גז מישראל לטורקיה ,  ללא מציאת מתווה לסכסוך על קפריסין ,  שבמסגרתו טורקיה תכיר בריבונות הקפריסאית על כל האי .  לפי דיווחים בתקשורת הקפריסאית ,  בימים האחרונים התעוררה מתיחות בין קפריסין וטורקיה סביב תרגיל משותף של צה"ל וצבא קפריסין .
 במסגרת הביקור התקיים גם טקס הסרת לוט לציון הקמת מוזיאון השואה בסלוניקי וכן טקס הקראת איגרת תודה למדינת ישראל על סיוע חיל הים הישראלי לתושבי האי קפלוניה בעת רעידת האדמה שפקדה אותם בשנת 1953 .  ספינות חיל הים הישראלי היו הראשונות להגיע לאי ולסייע .  

נתניהו בפסגה משולשת עם מנהיגי יוון וקפריסין : " כולנו דמוקרטיות אמת "
 ראש הממשלה נועד עם מקבילו היווני ונשיא קפריסין ,  בפעם השלישית תוך שנתיים ,  כחלק מחיזוק ציר אזורי עם מדינות שכנות לחוף הים התיכון .  במוקד הביקור - האפשרות להנחת צינור משותף שיוליך גז טבעי לאירופה

