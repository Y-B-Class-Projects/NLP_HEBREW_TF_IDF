רה"מ :  האמירות נגד אובמה לא מקובלות עליי
מספר ימים לאחר שובו מארה"ב ,  התייחס נתניהו לשיחותיו עם בכירי הממשל ובהם הנשיא ברק אובמה .  נתניהו הודה כי ישנם נושאים שעליהם אין עדיין הסכמה ומתח ביקורת על  " התבטאויות אנונימיות "  כלשונו בגנות הנשיא האמריקאי
 ( צילום :  גדעון צנטנר ,  עריכה :  גדי וינסטוק ) 
ראש הממשלה בנימין נתניהו התייחס הבוקר  ( ראשון )  בפתח ישיבת הממשלה השבועית לביקורו בארצות הברית .  נתניהו אמר כי  " בפגישותיי במהלך ביקורי בארה"ב היתה תמיכה איתנה בעמדותיה של ישראל וביטוי לכך שהיחסים יישארו ,  כך שגם חילוקי דעות יוסדרו כיאה ליחסים בין ידידים .  בפגישתי עם הנשיא ברק אובמה ,  דנו בשורת נושאים ובראשם השאיפה המשותפת לחדש את תהליך השלום .  אמרתי לנשיא אובמה כי אנחנו מייצגים אינטרסים רבי שנים של מדינת ישראל בנושאים שעלו על הפרק ". 
נתניהו הוסיף כי  " היו תחומים שבהם היתה הסכמה מלאה ותחומים אחרים שלא היתה הסכמה לגביהם .  ניסינו לעשות צעדים לצמצם פערים .  בימים האחרונים שמעתי התבטאויות אנונימיות ביחס לממשל האמריקאי .  אני רוצה להבהיר בצורה חד משמעית :  האמירות הללו אינן מקובלות עליי ולא באות מאיש מטעמי .  זו מערכת יחסים בין בעלות ברית וידידות המבוססת על מסורת רבת שנים ,  כך שגם כשיש חילוקי דעות ,  הם חילוקי דעות בין ידידים ". 
על המשא ומתן עם הפלסטינים אמר נתניהו כי  " אנו ממשיכים לראות הקשחה פלסטינית .  אין כל סימנים להתמתנות ואני לא צופה שהדיונים וההצהרות בליגה הערבית יקלו על התהליך .  למרות זאת ,  נשמור על מסגרת דיון מאופקת ונמשיך את המגעים עם האמריקאים כדי להניע תהליך הידברות ". 
נתניהו התייחס בדבריו גם לנפילתם של חיילי צה"ל רב סרן אלירז פרץ וסמל ראשון אילן סביאטקובסקי .  לדבריו , " אני רוצה להביע את השתתפותנו העמוקה באבלם של משפחות סביאטקובסקי ופרץ על נפילת שני לוחמי גולני אילן ואלירז .  הם נפלו בהגנה על יישובי הדרום מפני התקפות הטרור על עזה .  משפחת פרץ איבדה שני בנים במערכה שאנחנו מנהלים מול שלוחות הטרור של אירן ". 
בנוגע למשפחת פרץ הוסיף נתניהו כי  " אנו עומדים לפעמים מול תעצומות הנפש של המשפחה ובייחוד של אם המשפחה מרים .  האומה כולה שואבת כוחות מתעצומת נפשה ודואבת על נפילת הבנים .  מדיניותה של ישראל תקיפה ונחרצת על כל פגיעה בחייליה ובאזרחיה .  המדיניות ברורה ותימשך .  חמאס וארגוני הטרור האחרים נושאים באחריות לתוצאות מעשיהם ". 
בעקבות הלחצים הכבדים שמפעיל הממשל האמריקאי על ראש הממשלה נתניהו להקפיא את הבנייה במזרח ירושלים ,  נתלו הבוקר שלטים בגנותו של נשיא ארצות הברית ברק אובמה בחוצות העיר .  בשלטי החוצות נכתבו סיסמאות כדוגמת : " ישראל לא תיכנע לאובמה ",   " אובמה לא ישפיל את ישראל ".  במקביל ,  נתלו גם מודעות תמיכה בנתניהו עם הכיתוב  " נתניהו עמוד חזק ".  בשלט נוסף התנוסס הכיתוב : " אם אשכחך ירושלים תשכח ימיני ",  ומאחורי הכיתוב הופיע איור של חומות העיר העתיקה .
 שר האוצר יובל שטייניץ התייחס בפתח ישיבת הממשלה למתיחות עם ארה"ב .  לדבריו , " יש מתיחות לא רצויה עם ארה"ב .  עליהם לדעת כי כל לחץ על ישראל גורם לסרבנות פלסטינית .  הלחץ על ישראל עושה נזק לתהליך השלום ואני מצפה שכולם יבינו זאת .  הממשלה עשתה שתי מחוות רציניות כלפי הפלסטינים ,  והגיע הזמן למחוות מהצד הפלסטיני .  אני מצפה מארה"ב ומהעולם שיבדקו אם הפלסטינים מה הם עושים למען השלום ומה הם עושים כדי לשנות את התנהגותם הסרבנית .  עובדה שהפלסטינים חושבים ,  מקווה שבטעות ,  שיש להם רוח גבית מארה"ב והם לא מגיעים למשא ומתן ".  
שר התשתיות הלאומיות ,  עוזי לנדאו ,  אמר כי וויתורים מצד ישראל רק מעלים את דרישות הפלסטינים .  לדבריו , " הממשלה עשתה ויתורים מפליגים ביותר כדי לפתוח במשא ומתן .  התוצאה היתה שככל שישראל מוותרת ,  העולם פשוט מתעלם מזה והפלסטינים מעלים את הדרישות והסחיטות שלהם .  ירושלים היא בירתנו זה 3,000 שנה .  אנחנו לא אומרים לבריטים מה לעשות בלונדון ולצרפתים מה לעשות בפריז ,  ואנחנו מצפים שלא יאמרו לנו מה לעשות בירושלים .  הנוהג שליהודים אסור להתגורר במקומות מסוימים עבר מן העולם ואין שום סיבה שהוא יחזור דווקא במדינת ישראל .  כל מי שייכנע יהפוך את ישראל לרפובליקת בננות ". 

רה"מ :  האמירות נגד אובמה לא מקובלות עליי
מספר ימים לאחר שובו מארה"ב ,  התייחס נתניהו לשיחותיו עם בכירי הממשל ובהם הנשיא ברק אובמה .  נתניהו הודה כי ישנם נושאים שעליהם אין עדיין הסכמה ומתח ביקורת על  " התבטאויות אנונימיות "  כלשונו בגנות הנשיא האמריקאי

