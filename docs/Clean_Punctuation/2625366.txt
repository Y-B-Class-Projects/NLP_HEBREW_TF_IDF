נחשף תכנון ביקור אובמה , " נדהמים מהתלהבות ישראל "
 בין דיונים עם ראש הממשלה בסוגיות האזוריות ,  יכלול לוח הזמנים של הנשיא גם ביקור בהיכל הספר וביד ושם . " מקווים שהפגישה תתווה את הנתיב להתמודדות עם אתגרי האזור "
 הבית הלבן חשף הלילה  ( שישי )  רשמית את לו"ז הביקור של נשיא ארה"ב ברק אובמה בישראל ,  בשטחי הרשות הפלסטינית ובירדן בשבוע הבא .  לפי התכנון ,  אובמה ינחת בישראל ביום רביעי ובשדה התעופה יקבלו את פניו בטקס חגיגי נשיא המדינה שמעון פרס וראש הממשלה בנימין נתניהו .  בגלל לוח הזמנים הצפוף ,  את סוללת  " כיפת ברזל "  ישנעו עד לנמל התעופה ,  כדי שהנשיא יוכל להתרשם ממנה .  בן רודס ,  סגן היועץ לביטחון הלאומי אמר בתדרוך כתבים טלפוני כי מדובר ב"אות להמשך התמיכה בביטחון ישראל ".  האורח רם המעלה ייפגש תחילה עם נשיא המדינה שמעון פרס במעונו והשניים יתנו הצהרות לתקשורת .  לאחר מכן ,  אובמה ייפגש עם ראש הממשלה בנימין נתניהו ,  הם יערכו מסיבת עיתונאים משותפת ולאחריה תבוא  " ארוחת ערב במתכונת עבודה ".  רודס הזכיר שהנשיא האמריקאי נפגש עם ראש ממשלת ישראל יותר מאשר עם כל מנהיג אחר - והם צפויים לדון בשורה של סוגיות אזוריות ,  בייחוד אירן ,  המשבר בסוריה ותהליך השלום .
 יועצו של הנשיא הדגיש ,  כי אובמה רואה בביקור הזדמנות חשובה לערוך התייעצות עם מנהיגי ישראל - בייחוד לאור הקמתה של ממשלה חדשה .  שגריר ארה"ב בישראל דן שפירו שגם השתתף בתדרוך ,  אמר שהדיפלומטים האמריקאים  " נדהמו "  מההתלהבות שהישראלים חשים לקראת ביקורו של הנשיא . " רק ארבעה נשיאים אמריקאים אחרים ביקרו בישראל לפניו ",  הזכיר . " וזה סיפור גדול ,  רואים את העדות לכך גם בעמוד הפייסבוק של השגרירות .  אני חושב שההתלהבות נובעת מכך שהישראלים רואים את הדברים בצורה זהה לנו ,  כולל הקשר של המדינות המתבסס על ערכים משותפים ומחויבות הדדית .  אך הם גם מבינים שיש באזור הרבה אי ודאות ושינוי ,  וכי זה חשוב שהמנהיגים ייפגשו .  אנו מקווים שהפגישה שבאה מוקדם בכהונת שניהם תתווה את הנתיב להתמודדות עם האתגרים ".  
לדברי רודס ,  הסוגיה האירנית לא יורדת מסדר היום גם בחודשים הקרובים והחלטות חשובות צריכות להיעשות בנושא .  הוא הדגיש כי הנשיא אובמה היה ברור לגבי הקו האדום שלו : " לא נאפשר לאירן להגיע לנשק גרעיני ,  אנו דוחים את מדיניות ההכלה ,  ונעשה את מה שצריך כדי למנוע מאירן להגיע לנשק גרעיני - ולצורך כך בוחנים את כל האופציות ,  לרבות האופציה הצבאית ".  עם זאת ,  רודס הדגיש שהממשל מעדיף ,  כמובן ,  פתרון דיפלומטי - ומאמין שיש עדיין אפשרות לכך .  על השאלה האם הנשיא מקווה שממשלת ישראל החדשה תספק לו יותר מרחב תמרון בנושא ,  הזכיר ש"עוד לא הייתה הודעה רשמית על הקמת הממשלה ,  זה מוקדם מדי לדבר על מדיניותה .  וכשהזמן יבוא - הממשלה הזו תדבר בשם עצמה ". 
בנוסף ,  גם תהליך השלום הישראלי-פלסטיני ממשיך להיות אינטרס אסטרטגי של ארה"ב ,  אמר רודס ,  ולכן ארה"ב  " תמיד תישאר מעורבת בתהליך - וזה אחד המסרים שהביקור נועד להעביר ".  
ביום חמישי הנשיא יבקר בהיכל הספר - אגף במוזיאון ישראל בירושלים - שם יחזה במגילות ים המלח ובתערוכה הטכנולוגית .  הביקור במוזיאון הוגדר כ"חיבור בין הקשר לעת העתיקה - לעתיד "  ואובמה מצפה שזו תהיה  " חוויה חזקה ".  משם ,  ימשיך הנשיא לרמאללה לפגישה עם יו"ר הרשות הפלסטינית אבו-מאזן והשניים יערכו מסיבת עיתונאים משותפת ויסעדו יחדיו .  שני נושאי השיחה המרכזיים צפויים להיות המשך תמיכתה של ארה"ב ברשות הפלסטינית והמאמצים לחידוש שיחות השלום .
 בחזרה לירושלים ,  אובמה יישא נאום בבנייני האומה .  רודס נשאל מדוע אובמה לא נואם בפני הכנסת והסביר ,  ש"ממשלת ישראל נתנה לנו כמה אפשרויות "  וכי הנשיא רצה יותר מכל  " לתקשר ישירות עם עם ישראל ,  בייחוד עם הצעירים ,  ואנו מאוד מרוצים מהקהל שמתגבש .  הנשיא הדגיש פעמים רבות את מחויבותו לישראל ,  אך אין תחליף למסר הישיר ".  נאומו של אובמה צפוי להתמקד במהות היחסים בין המדינות ובעתידם .  את יום הביקור השני שלו אובמה יסיים בארוחה ממלכתית שיארח לכבודו נשיא המדינה שמעון פרס .  
ביום שישי ,  אובמה יניח זרים על קברי הרצל ויצחק רבין ויבקר במוזיאון יד ושם .  רודס הזכיר שאובמה כבר ביקר ב"יד ושם "  ב-2008 ,  כשעוד היה מועמד לנשיאות ,  ו"התרגש עמוקות מהחוויה ".  הביקור החוזר נועד להדגיש את  " האלמנט הטראגי של ההיסטוריה המשותפת שלנו ".  בדילוג חזרה לשטחי הרשות ,  אובמה יסייר בכנסיית המולד בבית לחם .  את היום האחרון הוא יסיים כבר בירדן - תחילה בפגישה עם המלך עבדאללה ,  אחר כך בארוחה ממלכתית לכבודו בעמאן .  כשיועצו של הנשיא נשאל ,  מדוע שאובמה לא יישא גם נאום לעולם הערבי ,  השיב רודס ,  כי הנשיא הציג את הראיה שלו של המזרח התיכון בנאום קהיר ,  ובמאי 2011 גם הציג את תפיסתו לגבי האביב הערבי .  
עוד באותו נושא:אובמה לפני הביקור :  לי ולביבי יחסים מעולים"אובמה למנהיגים ערבים בארהב :  מחויב לפלסטינים"לקראת ביקור אובמה :  כיפת ברזל תיפרש בנתבג 

נחשף תכנון ביקור אובמה , " נדהמים מהתלהבות ישראל "
 בין דיונים עם ראש הממשלה בסוגיות האזוריות ,  יכלול לוח הזמנים של הנשיא גם ביקור בהיכל הספר וביד ושם . " מקווים שהפגישה תתווה את הנתיב להתמודדות עם אתגרי האזור "
 
