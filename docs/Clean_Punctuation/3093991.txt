נתניהו על מבקשי המקלט : " רובם מחפשים עבודה - זכותנו לגרש "
 רה"מ הציג את מסלולי הפעולה האפשריים בעקבות פסיקת בג"ץ ,  כשהאחד עוסק בחידוד ההסכמים עם המדינות השלישיות והאחר בתיקון חקיקה .  דרעי ושקד דנו בתגובה לפסיקה : " לא נטיס מסתנן באזיקים ,  אבל הוא ישב במאסר עד שיחליט ללכת ".  נתניהו ודרעי ערכו  " סיור סמוי "  בדרום תל אביב
ראש הממשלה בנימין נתניהו ושר הפנים אריה דרעי התייחסו היום  ( ראשון )  בישיבת הממשלה לצעדים שצפויים להינקט בעקבות פסיקת בג"ץ לגירוש מבקשי המקלט בישראל .  לדברי נתניהו , " ננקוט שורה של צעדים ,  אבל בביקורים שלי באפריקה יצרנו מסד של מדינות שמוכנות לקלוט את המסתננים ועכשיו כנראה נצטרך לשפר לא רק את החקיקה ,  אלא גם את ההסכמים עם המדינות .  יש כאן מאמץ בלימה והוצאה ".  
" הסבל הוא בלתי יאומן וגם ההשלכות העתידיות לגבי הנטל על מדינת ישראל מחייבים פעולה עכשיו ",  אמר נתניהו .
 נתניהו הזכיר את ביקורו בדרום תל אביב ביום חמישי . " הזוהמה והריחות זה דבר אחד ,  אבל העובדה שסוניה בת ה-72 יכולה לרדת פעם אחת ביום בליווי ועולה בחזרה בסוף היום בקושי רב ,  זה בלתי מוסבר .  הדברים ששמעתי מהתושבים זו מצוקה אדירה אל מול הבעיה של המסתננים .  רק מקצתם זה פליטים ,  הרוב זה מסתנני עבודה בלתי חוקיים ויש לנו את הזכות להוציא מכאן כל מי שנמצא באופן לא חוקי כמו כל מדינה ",  אמר ,  בהתייחס לפסיקת בג"ץ שקבעה כי לא ניתן לכלוא את מי שיסרב לעבור למדינה שלישית למשך יותר מ-60 יום . 
" צוות השרים שהחלטתי להקים ייפגש כבר השבוע כדי להניע פתרונות מעשיים לבעיה .  המטרה העיקרית היא להחזיר את השכונות לתושבים ולהרחיק ממדינת ישראל מסתננים בלתי חוקיים ",  הוסיף ראש הממשלה .
 הערב הודיע משרד ראש הממשלה כי נתניהו והשר דרעי ערכו  " סיור סמוי "  בדרום תל אביב  " כדי להתרשם באופן בלתי אמצעי מהנעשה בשכונות ".  בהודעה נמסר כי הסיור בוצע בליווי אנשי מקצוע ,  ונערך באותם מקומות שבהם סייר נתניהו ביום חמישי האחרון :  נווה שאנן ,  גינת לוינסקי ושכונת התקווה .  השר דרעי מסר כי  " זה היה סיור חשוב שעזר לנו ללמוד מקרוב את כל סוגיית המסתננים בשכונות דרום תל אביב ,  ויסייע לנו במאבק שאנו מנהלים לפתרון הבעיה ". 
מוקדם יותר היום דנו השר דרעי ושרת המשפטים איילת שקד בדרכי תגובה לפסיקת בג"ץ ,  יחד עם בכירים בשני המשרדים ונציגים ממשרדי החוץ והאוצר .  השניים אמרו כי פסק הדין הוא  " אבן דרך משמעותית המחייבת קבלת החלטות מידיות לגבי המשך התנהלות הרשויות בנושא היציאה מרצון ". 
דרעי התריע כי  " מה שהיה הוא לא מה שיהיה ",  ואמר כי מעסיקים לא יורשו לשכור לעבודה מבקשי מקלט שסירבו לצאת מרצונם ושוחררו ממעצר .  העונש על כך יהיה קנס ופתיחת תיק העסקה בניגוד לחוק .  שקד אמר כי  " נדרש תיקון מינורי להסכים עם המדינות השלישיות ,  ולכן נפעל לתקנו כך שיעמוד במבחני פסק הדין ".   
" גיבשתי הצעה במשרד שאומרת שאפשר יהיה לשים את המסתננים במשמורת ללא הגבלת זמן ",  אמר דרעי . " כל מסתנן בלתי חוקי שהצענו לו ללכת למדינה שלישית לא הסכים .  מסתנן לא יסתובב לא בתל אביב ולא בנתניה .  הוא יהיה במקום שמור ,  עד שיחליט לצאת החוצה .  בית המשפט אישר שאפשר יהיה לגרש או להעביר למדינה שלישית ,  בית המשפט אישר את המתווה .  אנחנו נגדיר את ההסכמה .  לא נעלה מישהו אזוק למטוס ,  אבל הוא יישאר פה ,  ואם הוא מהרהר הוא יישב במשמורת ,  עד שיחליט שירצה ללכת .  זו הצעת החוק שאביא ". 
עוד אמר דרעי כי הורה לקנוס את מי שמעסיק מבקש מקלט שסירב לעבור למדינה שלישית . " בית המשפט טען שיוכלו לעבוד אם לא מוציאים אותם מהארץ ,  כי צריך משהו לחיות ממנו ,  אז לא הפעלנו סנקציות ולא קנסות .  כעת הוריתי להתחיל מעכשיו ,  לאחר שבית המשפט אישר להוציא למדינה שלישית .  כל מסתנן שהציעו לו לעבור למדינה שלישית וסירב ,  החל ממחר בבוקר ,  המעסיק שיעסיק אותו יקבל קנס .  כל מעסיק יקבל קנסות גדולים ,  כדי שיבינו שיש לנו פתרון והם לא יכולים להחליט מה לעשות על דעת עצמם ". 
 ( עדכון ראשון :  12:15 )  

נתניהו על מבקשי המקלט : " רובם מחפשים עבודה - זכותנו לגרש "
 רה"מ הציג את מסלולי הפעולה האפשריים בעקבות פסיקת בג"ץ ,  כשהאחד עוסק בחידוד ההסכמים עם המדינות השלישיות והאחר בתיקון חקיקה .  דרעי ושקד דנו בתגובה לפסיקה : " לא נטיס מסתנן באזיקים ,  אבל הוא ישב במאסר עד שיחליט ללכת ".  נתניהו ודרעי ערכו  " סיור סמוי "  בדרום תל אביב

