הצעה :  ראשי ממשלה לשעבר יוכלו להרצות בשכר
על פי הצעת חוק המתגבשת בכנסת ,  יוכלו ראשי ממשלה לשעבר לעסוק בעניינים ציבוריים ולהשתכר מהרצאות ,  אך ייאסר עליהם לעסוק בעיסוקיהם הפרטיים ולעבוד למטרות רווח אישי
ראשי הממשלה יוכלו עם פרישתם לעסוק בעניינים ציבוריים ,  ובכלל זה להשתכר מהרצאות ,  אך בשלוש השנים הראשונות לפרישתם ייאסר עליהם לעסוק בעיסוקים פרטיים ולעבוד למטרות רווח אישי - כך לפי הצעת הפשרה המתגבשת בכנסת להטלת צינון על ראשי ממשלה פורשים .  
סעיף נוסף בהצעה קובע שהמדינה תפסיק את המימון ללשכה הממשלתית ,  הרכב והעוזרים לראש ממשלה פורש שיבחר בתוך שלוש שנים מפרישתו לעסוק בעיסוק פרטי למטרת רווח .  
ח"כ דניאל בן סימון  ( העבודה )  גיבש את הפשרה בימים האחרונים לאחר שוועדת השרים לענייני חקיקה דחתה הצעת חוק שהגיש ,  לפיה ייאסר על ראשי הממשלה לשעבר לעסוק בעבודה פרטית במשך שלוש השנים הראשונות לפרישתם .  
בן סימון פנה בשבוע שעבר לכמה משרי הממשלה בבקשה שיגישו ערר על החלטתה של ועדת השרים כדי לזכות בתמיכת הממשלה ,  שכן בהיעדר תמיכה מצד הממשלה דינה של הצעת החוק להידחות במליאת הכנסת .  ואולם לפי שעה ,  אף שר מאלה שקיבלו פנייה מבן סימון לא הסכים לערער על הצעת החוק בטרם תשונה .  
שרים וח"כים מהליכוד כבר הביעו את התנגדותם להצעה המקורית ,  מאחר שהיא תגביל את ראש הממשלה בנימין נתניהו לאחר פרישתו .  גם ח"כים מקדימה ,  המסרבים לפגוע בראש הממשלה לשעבר אהוד אולמרט ,  ואף ח"כים בעבודה הרוצים להגן על אהוד ברק ,  או על אחרים שיהיו מועמדים מטעם מפלגתם לראשות הממשלה ,  התנגדו להצעה המקורית .  כמה מהשרים שאליהם פנה בן סימון אף הסבירו לו שיש לאפשר לראשי הממשלה להשתכר לאחר פרישתם ,  למשל מעבודה ציבורית ובכלל זה הרצאות ,  כדי ש"לא ירעבו ללחם ".  
דומה שלא צריך לדאוג יתר על המידה לפרנסתם של ראשי הממשלה לשעבר .  אלה נהפכים לא רק מבוקשים אצל הטייקונים ,  אלא גם למרצים מבוקשים .  כפי שפורסם באחרונה ,  נתניהו קיבל שכר של כמיליון שקל בגין הופעתו ב-2002 בכינוס התרמה בארה"ב למען ארגון צדקה חרדי .  גם אולמרט הוא מרצה מבוקש בישראל ובחו"ל .  
לדברי בן סימון , " אני מתנגד לאפשר לראשי הממשלה לשעבר לעבוד אצל הטייקונים .  אין דבר מבזה יותר מראש מדינה היורד מכס המלכות ומיד נהפך לשכיר של טייקון .  אין קשר משחית יותר בין הון לשלטון ,  'ברית הזוגיות' בין ראשי הממשלה לשעבר לבין אנשי ההון .  ביחסים אלה יש משום יחסי ניצול הדדיים שמביישים בעיקר את המנהיג הפורש ". 

הצעה :  ראשי ממשלה לשעבר יוכלו להרצות בשכר
על פי הצעת חוק המתגבשת בכנסת ,  יוכלו ראשי ממשלה לשעבר לעסוק בעניינים ציבוריים ולהשתכר מהרצאות ,  אך ייאסר עליהם לעסוק בעיסוקיהם הפרטיים ולעבוד למטרות רווח אישי

