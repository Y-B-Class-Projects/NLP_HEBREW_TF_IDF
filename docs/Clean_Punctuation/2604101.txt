נתניהו והספר במסוק - הסיפור האמיתי
מדוע בחר ראש הממשלה לקרוא לעיני המצלמות ספר ביקורתי על התנ"ך ?  היו עיתונאים שהפליגו בספקולציות - אבל לפעמים האמת היא פשוטה ופרוזאית .  הכל התחיל בשאלה של יאיר
כשראש הממשלה מזמין את התקשורת להתלוות אליו בגיחות המסוק הקצרות ברחבי הארץ ,  כמעט ואין פרט שהעיתונאים מפספסים .  שעה על הספסל מול ראש הממשלה מספקת לא מעט תמונות ;  נתניהו יושב עם אוזניות ,  רושם רשימות ,  ובדרך כלל גם נוהג לשלוף ספר כדי להעביר את השעה המתה בין ירושלים ליעד הטיסה .  כך היה גם ביום רביעי שעבר ,  בטיסה השגרתית שראש הממשלה קיים ,  כפי שהוא מקיים מדי כמה חודשים ,  לבחינת התקדמות בניית הגדר בגבול מצרים .
 הספר שנתניהו עיין בו באותה טיסה זכה לתשומת לב לא מעטה מהתקשורת .  אחרי חודש עמוס בהתבטאויות מדיניות על הקשר האמיץ בין עם ישראל לירושלים ומדינת העם היהודי ,  כותרת הספר  - " The Bible Unearthed "   ( "התנ"ך נחשף "  בתרגום מילולי ,  אם כי בעברית נקרא הספר  " ראשית ישראל ")  ,  מאת הפרופסור הישראלי לארכיאולוגיה ישראל פינקלשטיין בשיתוף ההיסטוריון האמריקאי ניל סילברמן - עוררה תהיות מה פשר הכללתו ברשימת הקריאה של נתניהו .  מדובר ,  ככלות הכול ,  במחקר ביקורתי כלפי התנ"ך ,  הרואה בו מסמך תעמולה פוליטי לא פחות מאשר תיעוד היסטורי .
 אחד הטורים הפוליטיים בסוף השבוע האחרון אף הרחיק לכת וקבע שמדובר במהלך ש"לא יכול להיות מקרי ",  שיזמו ראש הממשלה ויועציו בלב תקופת הבחירות .  הניתוח מאתגר ,  ללא ספק - אבל לפעמים האמת קצת פחות דרמטית ממה שמצטייר בראשם של עיתונאים .  
ומעשה שהיה כך היה .  ערב קודם לכן ,  התכנס חוג התנ"ך של ראש הממשלה בביתו .  30 רבנים ,  חוקרי מקרא ואנשי תקשורת התקבצו זו הפעם השלישית בחצר הבית ברחוב בלפור ,  ולחומם של תנורי החימום שהוצבו כדי להפיג את הקור הירושלמי ,  קראו את סיפורו של משה רבנו .  בפתח הדיון קרא אבשלום קור את הפסוקים הראשונים של ספר שמות ,  ומיד לאחר מכן החל סבב סקולסטי בשאלות ותהיות על הטקסט המקראי ומשמעותו ,  כשראש הממשלה ,  ושני בניו - יאיר ואבנר - מפנים שאלות לחוקרים המלומדים . " איך יכול להיות שאין עדויות ארכיאולוגיות ליציאת מצרים ?  ",  ביקש יאיר נתניהו לברר ,  ואביו ביקש לדעת מתי נכתב הטקסט של ספר שמות ;  אם יציאת מצרים קרתה או לא קרתה ,  אם העברים באמת היו עבדים במצרים ,  וכו' וכו' .  
הנושא הזה ,  למען האמת ,  אינו זר לי כלל ועיקר .  עד לפני כשלוש שנים התעסקתי לא מעט ,  במסגרת לימודיי האקדמיים ,  בממשק העדין בין התנ"ך ,  הארכיאולוגיה והפוליטיקה הציונית ,  כשאחת השאלות הטעונות הכרוכות בכך היא שאלת האמינות ההיסטורית של הטקסט המקראי ,  ומועד כתיבתו .  כשחזרתי הביתה באותו ערב מסיקור החוג ,  נותרו במוחי עוד לא מעט שאלות פתוחות .  ניגשתי לארון הספרים ,  והוצאתי את אחד הספרים שהשתמשתי בהם בזמנו לצורך לימודיי האקדמיים ,  ומצאתי אותו  - " The Bible Unearthed ". 
ספרם של פינקלשטיין וסילברמן מבקש לנתץ את הראייה המסורתית בדבר מועד כתיבת הטקסט המקראי .  בהתבסס על הממצאים הארכיאולוגיים העשירים שהתגלו במזרח התיכון ב-200 השנים האחרונות ,  משרטט הספר נרטיב חדש ,  הרואה בתנ"ך מסמך שחלקו היסטורי ,  אך במקביל ,  גם טקסט שנועד לגייס תמיכה פוליטית בממלכת יהודה במאה השביעית לפני הספירה .
 כך ,  לפי הספר ,  נתפשים חלק מהסיפורים המכוננים של התנ"ך - סיפורי האבות ,  תקופת הכיבוש וההתנחלות של יהושע והאימפריות של המלכים דוד ושלמה - כמשקפים את ראיית עולמם של מחברי הטקסט המקראי ,  יותר מאשר עובדות היסטוריות ממשיות .  לשמחתי ולמנוחת ראשי ,  פרק שלם בספר מוקדש בדיוק לשאלה  " האם יציאת מצרים אכן קרתה ".  בבוקר שלמחרת נסעתי שוב לירושלים ,  הפעם כדי ללוות את ראש הממשלה בסיור בגדר בגבול מצרים .  כמה דקות אחרי המראת המסוק ,  סימן לי ראש הלשכה של נתניהו ,  גיל שפר ,  שאביא את הספר לעיונו של ראש הממשלה .  רעש מדחפי המסוק לא מאפשר שיחה ,  אז רק פתחתי את הספר בפרק המדובר על יציאת מצרים ,  וחזרתי למקומי .   עד נחיתת המסוק ,  אי שם בערבות המדבר הדרומי ,  קרא נתניהו בעיון בספר .  כשעלה למסוק בדרך חזרה ,  עבר דרכי וביקש את הספר ,  וקרא בו גם כל הדרך חזרה .  כשנחתנו החזיר לי את הספר ,  הודה ואמר שהיה מאוד מענין .  המצלמות שליוו את נתניהו לא פספסו את הקריאה ,  וכך מצא ספר הארכיאולוגיה שלי את דרכו לפרשנויות סוף השבוע על ראש הממשלה .
 יש מעט רגעים שבהם אפשר לנטרל את הציניות .  אין ספק שנתניהו היה מודע לעדשות המצלמות ,  אך הוא לא בחר כל בחירה מודעת או תזמון מניפולטיבי .  לפעמים ,  ראש הממשלה פשוט רוצה להחכים בעצמו .  

נתניהו והספר במסוק - הסיפור האמיתי
מדוע בחר ראש הממשלה לקרוא לעיני המצלמות ספר ביקורתי על התנ"ך ?  היו עיתונאים שהפליגו בספקולציות - אבל לפעמים האמת היא פשוטה ופרוזאית .  הכל התחיל בשאלה של יאיר

