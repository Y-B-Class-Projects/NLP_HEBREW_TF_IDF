נתניהו יבקר בקרוב במוסקבה וייפגש עם הנשיא פוטין
דוברו של נשיא רוסיה אמר שראש ממשלת ישראל יגיע למוסקבה בשבוע הבא על מנת לדון עם פוטין ,  בין היתר ,  בעסקת מכירת הנשק מרוסיה לסוריה .  גורמים בירושלים אישרו את דבר הפגישה
ראש הממשלה בנימין נתניהו יבקר ברוסיה וייוועד עם הנשיא ולדימיר פוטין ,  כך אמר היום  ( שבת )  דוברו של הנשיא הרוסי לסוכנות הידיעות הצרפתית .  הדובר סירב למסור פרטים נוספים על הביקור ,  על אף שאמר לסוכנות הידיעות הרוסית  " אינטרפקס "  שהביקור ייערך בשבוע הבא .  על פי הדיווח ,  השניים צפויים לדון בחששות של ישראל מפני השלמת עסקת הנשק בין רוסיה לסוריה . 
" הביקור נמצא כרגע בשלב ההכנות ",  הוסיף הדובר . " נתניהו ופוטין ידונו במכירת הנשק הרוסי לסוריה ,  ובפרט במכירת מערכות ההגנה האוויריות המתקדמות מסוג S-300 ".  עוד דווח ,  כי נתניהו צפוי להעלות בפגישה בין שני המנהיגים גם את סוגיית הגרעין האיראני .  גורמים מדיניים בירושלים אישרו שנתניהו ופוטין ייפגשו בקרוב .  הגורמים סירבו לפרט על המועד המדויק של הפגישה ועל הנושאים שצפויים לעמוד בפגישה .
 אמש אמר שר החוץ הרוסי ,  סרגיי לברוב ,  כי לארצו אין כל כוונה למכור לסוריה מערכות הגנה מתקדמות .  עוד אמר לברוב כי רוסיה תמלא את התחייבויותיה לדמשק ,  המעוגנות בחוזה ,  אולם לא תכלול במכירה את מערכות ה-S-300 .  ראש ממשלת בריטניה ,  דיוויד קמרון ,  נועד אתמול ברוסיה עם הנשיא ולדימיר פוטין ,  ושוחח עמו על המצב בסוריה .  על פי דיווח ב"טלגרף "  הבריטי ,  בתום הפגישה שנערכה בעיר סוצ'י שלחופי הים השחור ,  אמר קמרון כי  " חלה התקדמות משמעותית "  בנוגע למלחמת האזרחים המתחוללת בסוריה זה יותר משנתיים .  
ייתכן שההחלטה הרוסית לבטל את מכירת מערכת הנשק נובעת מהלחץ הדיפלומטי שהופעל עליה .  כבר לפני יומיים קרא דובר הבית הלבן ג'יי קרני לרוסיה שלא לספק נשק לצבא הסורי . " היינו ברורים מאוד לגבי האכזבה שלנו מרוסיה .  אנחנו נמצאים איתם במגעים על כך ",  אמר .  ישראל מצדה גם הביעה את מורת רוחה מהכוונה לחמש את אסד .  סוכנות הידיעות רויטרס דיווחה ביום חמישי כי ישראל אף פנתה למוסקבה בדרישה לחזור בה מהעסקה עם דמשק ,  שיכולה הייתה לאפשר לאסד לחזק את יכולות ההגנה שלו במקרה של התקפה צבאית נגדו .  ה"וול סטריט ז'ורנל "  פרסם כי ישראל הבהירה לוושינגטון כבר ביום רביעי שסוריה התחילה להעביר את התשלום בתמורה למערכת הנשק המתקדמת ,  ששוויה 900 מיליון דולר .
 ה-s-300 היא מערכת שמסוגלת ליירט מטוסים ואף טילים בטווחים של 200 ק"מ ,  ואם הייתה נמצאת בידי אסד הייתה ודאי משפיעה על השיקולים שבתקיפה נוספת בשטחי ארצו ,  כמו אלה שיוחסו לישראל בשבוע שעבר . " העלנו את ההתנגדויות שלנו לעסקה של הסורים עם הרוסים ",  אמר מקור ישראלי שהוסיף כי גם ארצות הברית רואה את העניין באותה עין .  
לקריאה נוספת:רוסיה :  לא נמכור מערכת טילים משוכללת לסוריהחשש גובר במערכת הביטחון מעסקת נשק רוסית-סוריתישראל לארה"ב :  רוסיה מתכננת עסקת נשק עם סוריה 

נתניהו יבקר בקרוב במוסקבה וייפגש עם הנשיא פוטין
דוברו של נשיא רוסיה אמר שראש ממשלת ישראל יגיע למוסקבה בשבוע הבא על מנת לדון עם פוטין ,  בין היתר ,  בעסקת מכירת הנשק מרוסיה לסוריה .  גורמים בירושלים אישרו את דבר הפגישה

