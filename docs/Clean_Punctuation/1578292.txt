המו"מ המדיני הוא פרס לטרור
פגישת הפסגה בין נתניהו ,  אובמה ואבו מאזן הייתה הזדמנות פז לומר בפה מלא :  לא עוד למו"מ חסר תוחלת .  אלא שנתניהו פספס את חלון ההזדמנות הזה .  מיכאל קליינר לא מאמין בהידברות
יש מנהיגים שמזהים חלון הזדמנות גם כשהוא בגדר חלום הזדמנות ,  יש כאלה שמזהים אפילו צוהר הזדמנויות קטן ,  אבל רק מנהיגים ישראלים נוסח בנימין נתניהו מסוגלים לתחוב את אפם בזגוגית של חלון הזדמנויות ענק ואפילו לא להרגיש בקיומו .  ועידת הפסגה שבה השתתף נתניהו אמש הייתה חלון ההזדמנויות המפוספס ביותר בעשרים השנים האחרונות .  
היא תפסה את מנהיג העולם החופשי עם המכנסיים למטה כשמה שמעסיק אותו באמת זה חשש מתבוסה של ארה"ב במלחמה נגד הטאליבן באפגניסטן ,  אבידות שסופגת ארה"ב בעיראק ,  לעגו המחוצף של האיש המסוכן בעולם שפועל בקדחתנות להשגת פצצה גרעינית ,  והחשוב מכל ,  המצב הכלכלי הקשה הפוקד את ארה"ב והאבטלה הגואה בה .  במצב בו אובמה הגיע לפסגה ,  כמי שכפאו שד  ( פשוט כי יש לו דברים בוערים יותר לעסוק בהם )   זו הייתה ממש איוולת לא לייצר לו ולעצמנו נקודת יציאה מהמגעים המעצבנים ,  המשעממים והאפורים באזורנו ששום טובה לא תצמח מהם לא לנו ולא לאובמה .
 לפעמים ,  כשנושמים אוויר פסגות ,  כנראה עדיף לעשות זאת עם מנהיג בעל אופי של לוזר .  יש יתרונות למצב מנטאלי שבו אדם חושב לעצמו  מה כבר יש לי להפסיד ?  באופן פרדוכסלי ,  אם נתניהו לא היה מקורץ מחומר של מנצחים  יכול להיות שהוא היה יוצא המנצח האמיתי מהפסגה הזו .  בפועל הוא יצא כשניצחון פירוס בידו .
 או שהציפיות שלנו מנתניהו הן נמוכות במיוחד או שהציפיות שלנו מעצמנו הן נמוכות במיוחד ,  כי אחרת קשה להסביר איך ניתן להחשיב להישג את העובדה שאובמה הסתפק ב"ריסון "  הבנייה בהתנחלויות במקום בהקפאתה .  הישג אמיתי הוא היפוך היוצרות .  הפיכת הקערה על פיה .  אם נתניהו ,  המומחה לתקשורת ,  היה יוצא לרגע מהאיפוק החולני שהשתלט על מנהיגינו מאז שלטון שרון  ( "איפוק זה כוח ")   אולי היה עוזב בזעם את החדר כשאבו-מאזן סרב להכיר במדינת ישראל כמדינה יהודית .  אולי היה מודיע כי הוא מקפיא את המגעים עם הפלשתינים ,  אולי היה מצליח לסובב את מערבולת המדינה הפלשתינית המאיימת להטביע אותנו בים לכיוון ההפוך .
 כל מנהיג ראוי שהיה יושב בוועידת הפסגה ונתקל בסירובו העיקש של אבו מאזן להכיר במדינת ישראל כמדינה יהודית ,  היה יוצא בטריקת דלת ושבירת כלים מהמו"מ .  כל מנהיג שפוי היה מודיע כי המסר העולה מסרבנות זו הוא היעדר כוונה לשלום אמת ועל בסיס זה אין מקום אפילו לשיחות .
 הגיע הזמן לעשות סוויץ' ,  להפוך עקוב למישור ,  להקפיא את הדבר הנכון  לא את הבנייה ביו"ש ,  אלא את המו"מ עם הפלשתינים .  אחרי שנים של חולשה מדינית ,  פטפוטי נסיגות , " ויתורים כואבים "  ושבעה ראשי ממשלות שלא צלחו קדנציה ,  הגיע הזמן להכאה על חטא ולעשרת ימי תשובה בתחום המדיני .
 מצבה של ישראל היום מול הפלסטינים דומה למצב שהיה טרם החתימה על הסכמי אוסלו .  ארגוני הטרור הפלסטיני נמצאים על הקרשים והגורם היחידי שיכול להושיט להם יד ולהרים אותם זהו מו"מ מדיני מיותר ומטופש שיעניק להם הישגים ללא תמורה .  נתניהו פספס אמש הזדמנות פז ליצירת תפנית בהיסטוריה .  כשהוא נבחר בפעם הראשונה הוא ראה עצמו מחויב להסכמי אוסלו במסגרת הרציפות השלטונית .  הפעם ,  אם ייגרר להסכם מדיני - הכישלון יהיה שלו נטו .
 
המו"מ המדיני הוא פרס לטרור
פגישת הפסגה בין נתניהו ,  אובמה ואבו מאזן הייתה הזדמנות פז לומר בפה מלא :  לא עוד למו"מ חסר תוחלת .  אלא שנתניהו פספס את חלון ההזדמנות הזה .  מיכאל קליינר לא מאמין בהידברות

