מזל טוב :  הממשלה סיימה את החודש בפלוס
ממשלת ישראל יכולה להתגאות בעודף של 400 מיליון שקל בקופתה בחודש יולי - זאת לאחר 5 שנים של גירעון גבוה
סוף סוף מגיעות חדשות טובות גם מכיוון גביית המיסים המעידה גם על הפעילות הכלכלית :  הממשלה סיימה את חודש יולי עם עודף של 400 מיליון שקל ,  ועודף של 800 מיליון שקל בפעילות הכוללת מתן אשראי נטו .
 העודף בחודש יולי בא לאחר חודשים של גירעון גבוה מאוד בתקופה שבין פברואר ליוני ,  ומשקף גידול חד בהכנסות המדינה ממסים ,  בעיקר מסים עקיפים .  עם זאת ,  מתחילת השנה מסתכם הגירעון בסך של 17.3 מיליארד שקל .  בתקופה המקבילה אשתקד היה לממשלה עודף בסך של כ 1.3 מיליארד שקל .  בפעילות מקומית היה לממשלה גירעון של 100 מיליון שקל ובפעילותה בחו"ל עודף של כ-500 מיליון שקל .  
בראשונה השנה ,  ירד הגירעון ב 12 החודשים האחרונים  ( אוגוסט 2008 עד יולי 2009 )  לסך של 33.8 מיליארד שקל ,  זאת לאחר עלייה רצופה של הגירעון מ-17.4 מיליארד שקל ל-35.0 מיליארד שקל ב-12 החודשים האחרונים בתקופה ינואר עד יוני .
 סך ההוצאות של משרדי הממשלה בחודש יולי הסתכמו בכ-18.1 מיליארד ,  והן היו נמוכות במידת מה מרמתן ביוני ,  אך נשארו גבוהות בהשוואה לרמתן בחודשים קודמים .  זאת ,  בעקבות תשלום קצובת ביגוד לעובדי המדינה ודמי הבראה במערכת הביטחון ,  ובתשלומים העקיפים במסגרת תשלומי ההעברה של הממשלה .
 מתחילת השנה מסתכמות הוצאות משרדי הממשלה בסך של כ 109.4 מיליארד שקל ,  הוצאה גבוהה בכ-3.6% בהשוואה לתקופה המקבילה אשתקד  ( 105.6 מיליארד שקל )  .  בתקציב המאושר ל-2009 מתוכנן גידול של כ-5.3% בהוצאות המשרדים ,  בהשוואה לתקציב המקורי ב-2008 .
 שיעור הביצוע של הוצאות המשרדים מהתקציב המקורי הינו כ-53.9% .  לצורך השוואה ,  ב-2007 הסתכם שיעור הביצוע מהתקציב המקורי בתקופה המקבילה ,  בכ-53.8% וב-2008 בכ-54.8% .  שיעור הביצוע עד יולי מלמד ,  אולי ,  כי לפעילות המשרדים ללא תקציב מאושר במחצית הראשונה של השנה ,  עם כל המשמעויות הנובעות מכך - הנחיות חוק יסוד משק המדינה ,  הקפאת התקשרויות ואי העברת עודפים - לא הייתה השפעה דרמטית על היקף ההוצאה מתחילת השנה .
 סך ההכנסות ממסים הסתכמו בחודש יולי בכ-18.1 מיליארד שקל ,  בכ-2.4 מיליארד מעל לחזוי בתחילת החודש ,  חודש בהיקף גבייה דומה בשנים האחרונות היה ביולי 2007  ( שהיה חודש שיא באותה שנה הן במסים ישירים והן בעקיפים )  .  מתחילת השנה מסתכמת גביית המסים בסך של 102.6 מיליארד שקל - ירידה נומינלית של 9.1% בהשוואה ל-113.1 מיליארד שקל שנגבו בתקופה המקבילה אשתקד .  במסים ישירים הסתכמה הגבייה ביולי בכ-7.4 מיליארד שקל ,  ובמסים העקיפים - בסכום חסר תקדים בשנים האחרונות של כ-10.2 מיליארד שקל .  מתחילת השנה עד יולי מסתמן עודף מסויים ביחס לפריסה החודשית של הגביה השנתית המתוכננת בתקציב .
 במשרד האוצר מדגישים כי  " יש לזכור שאסור להסיק מסקנות נחרצות מחודש יחיד לגבי המגמה בעתיד ".  בחודש יולי היתה לראשונה השנה המרה לשקלים של סיוע ביטחוני ,  בהיקף של 200 מיליון דולר ,  דבר המסביר את העודף בפעילות בחו"ל .
 בהתייחסו לנתוני ביצוע התקציב והכנסות המדינה ממיסים לחודש יולי 2009 ,  אמר היום שר האוצר ,  יובל שטייניץ : " נתוני גביית המסים לחודש יולי ,  המצטרפים לסימנים חיוביים נוספים כגון העלייה ביצוא הסחורות בחודשיים האחרונים  ( בשיעור של כ-11% )  ,  ומדד מנהלי הרכש החיובי הראשון מזה יותר משנה  מצביעים על מגמה כללית של התייצבות במשק .  עם זאת ,  יש להדגיש כי מדובר בנתוני גבייה חריגים של חודש אחד בלבד ,  ועדיין מוקדם להסיק מהם מסקנות נחרצות לגבי המגמה העתידית .  למרות מגמת ההתייצבות ,  יש לזכור כי המשבר עדיין לא חלף ואנחנו צפויים לסיים את השנה עם גרעון חריג בהיקפו .  נמשיך לקדם רפורמות במשק ונשמור על מדיניות של יזמה ואחריות ",  ציין .
 
מזל טוב :  הממשלה סיימה את החודש בפלוס
ממשלת ישראל יכולה להתגאות בעודף של 400 מיליון שקל בקופתה בחודש יולי - זאת לאחר 5 שנים של גירעון גבוה

