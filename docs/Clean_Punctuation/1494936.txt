 " ארה"ב שוקלת המשך התמיכה בישראל באו"ם "
 הניו יורק טיימס מדווח כי גורמים בממשל דנים בתגובה האמריקאית ,  אם מדיניות ישראל לא תשתנה ולא תוקפא הבנייה בהתנחלויות
בעוד נשיא ארה"ב ברק אובמה מתכנן את נסיעתו למזרח התיכון ,  הניו יורק טיימס מדווח היום  ( שני )  כי גורמים בממשלו דנים כיצד להגיב למקרה שממשלת ישראל תתעלם מדרישתו של אובמה להפסיק את הבנייה בהתנחלויות ,  כולל הרחבת בנייה של התנחלויות קיימות בגדה המערבית ,  דרישה לה מתנגדים ראש הממשלה בנימין נתניהו ושר הביטחון אהוד ברק .  
לפי הדיווח ,  אחד מצעדי התגובה הנשקלים בבית הלבן כוללים את השעיית התמיכה המסורתית בישראל באו"ם ,  במידה שישראל לא תסכים להקפיא את הבנייה בהתנחלויות .  צעדים אחרים כוללים הימנעות מהטלת וטו אמריקאי במועצת הביטחון של האו"ם בנושאים שישראל מתנגדת להם ,  השמעת ביקורת חריפה נגד ההתנחלויות מצידו של הנשיא האמריקאי .  
עם זאת ,  התניית העברת הסיוע הביטחוני לישראל ,  כפי שעשה ממשל בוש האב לפני כמעט 20 שנה ,  לא עומדת על הפרק .  בכל מקרה ,  אם אחת התוכניות תצא לפועל תהיה זאת הידרדרות משמעותית ביחסים בין שתי בעלות הברית .  מדובר במפנה חד לעומת היחס של ממשל בוש לממשלות אריאל שרון ואהוד אולמרט .  
אובמה צפוי להעביר מסר לעולם המוסלמי ,  בנאומו במצרים ביום חמישי .  גורם בכיר בממשל ,  שביקש להישאר בעילום שם ,  אמר כי  " הוא ידבר על דברים שעשויים למשוך את תשומת ליבו של הציבור הישראלי ".  הוא הוסיף כי  " ישראל היא בעלת ברית חשובה ביותר של ארה"ב ,  ואף אחד בממשל הנוכחי לא מצפה לשינוי בנושא ".  
גורמים בבית הלבן אמרו כי אובמה לא יתייחס בנאומו לסכסוך הישראלי ערבי ,  אלא ינסה להושיט יד כדי לקרב בין האיסלם למערב .  עם זאת ,  קשה להאמין כי לא תהיה כל התייחסות לישראל ,  שכן מדינות ערביות רבות מצפות ממנו לעשות כן .
 חבר הכנסת ישראל חסון  ( קדימה )  אמר בעקבות הדיווח בניו יורק טיימס כי מדיניותו של נתניהו וליברמן מובילה לבידודה של ישראל בעולם .  ח"כ שלמה מולה אף הוא מקדימה קרא לראש הממשלה להתעשת באופן מיידי ולעצור את הסחף הבינלאומי ואת המפולת המדינית . " על נתניהו לקבל החלטה גורלית - להקפיא את ההתנחלויות או להשאיר את המפתחות וללכת הביתה ".  

" ארה"ב שוקלת המשך התמיכה בישראל באו"ם "
 הניו יורק טיימס מדווח כי גורמים בממשל דנים בתגובה האמריקאית ,  אם מדיניות ישראל לא תשתנה ולא תוקפא הבנייה בהתנחלויות

