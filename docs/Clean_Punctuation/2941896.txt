קבלת פנים קטלנית :  סגן נשיא ארה"ב נחשף לחוסר האונים של ישראל
עם הגעתו של ביידן לישראל ,  התרחשו בזה אחר זה שלושה פיגועים בהם אחד ביפו במרחק מאות מטרים ממנו .  יום הדמים האיר באור מגוחך את הדיון על הסיוע הביטחוני שלשמו הגיע :  ממשל אובמה מציע טכנולוגיות בעשרות מיליארדי דולרים ,  בעוד ישראל לא מתמודדת עם בני 16 שדוקרים בסכין
 ( סגן נשיא ארה"ב ,  אמש ביפו : " מחויבים לביטחון ישראל ")  
ביקורו בישראל של סגן נשיא ארצות הברית ,  ג'ו ביידן ,  נפתח אמש  ( שלישי )  עם תזכורת כואבת לכך ש"אינתיפאדת הבודדים "  לא הולכת לשום מקום .  ב-24 השעות שקדמו להגעתו של ביידן ,  התקשורת משני צידי האוקיינוס עסקה בשערוריות-זוטא שעמדו להעכיר את אווירת הביקור ,  כגון חוסר התיאום הסדרתי בין לשכתו של ראש הממשלה בנימין נתניהו לבית הלבן ,  או הדלפה לא ברורה על רצונו של הנשיא ברק אובמה  " לחדש את תהליך השלום ".  נראה היה שאלה גם הנושאים שיעמדו במוקד שיחותיו של ביידן עם נתניהו פה בארץ ,  אבל אז התרחשו בזה אחר זה שלושה פיגועים ,  ממש עם נחיתתו של סגן הנשיא בישראל ,  ושינו לחלוטין את התמונה .  
הפיגועים בפתח תקווה ובירושלים היו גרועים מספיק כ"קבלת פנים "  לביידן ,  אבל היה זה דווקא הפיגוע ביפו שהצליח לזעזע אותו ואת מלוויו ,  משתי סיבות עיקריות :  ראשית ,  הדוקר השתולל ברחובות בה-בשעה שביידן עצמו היה בפגישה בדרום יפו עם הנשיא לשעבר שמעון פרס .  שנית ,  כי הנרצח בפיגוע הוא תייר אמריקני - פעם ראשונה זה כמה שבועות שאזרח ארצות הברית נופל קורבן לפיגוע פלסטיני בישראל .  העיתוי לא יכול היה להיות אומלל יותר עבור הממשל בוושינגטון .  
את התכניות להתנעת המשא ומתן וחידוש תהליך השלום ,  שהבליחו לרגע בפרסום ב"וול סטריט ג'ורנל ",  ביידן יכול להשאיר הבוקר במלון .  בפגישה שלו עם ראש הממשלה נתניהו בירושלים ,  הוא ישמע בעיקר על ההסתה הפלסטינית  ( נתניהו עשוי גם להקרין לו סרטון קצר בנושא )  ועל חוסר נכונותו של אבו מאזן לשוב לתהליך המדיני .  ג'ון קרי ,  שר החוץ הפעלתן של אובמה ,  היה פה לפני כמה חודשים וקיווה גם הוא לשכנע את נתניהו ואבו מאזן שדווקא בגלל התחדשות הטרור ,  הם חייבים לחזור למשא ומתן .  זה לא הצליח לקרי ,  ואין סיכוי שזה יצליח לביידן ,  במיוחד אחרי מה שקרה אתמול בערב בשלוש זירות הפיגוע השונות .  
מצד שני ,  הביקור מאיר באור מעט מגוחך גם את הנושא השני שביידן תכנן לדבר עליו עם נתניהו - חבילת הסיוע הביטחוני החדשה שארצות הברית מציעה לישראל .  ממשל אובמה מציע לישראל עשרות מיליארדי דולרים וטכנולוגיות מתקדמות ,  בשעה שכוחות הביטחון מתקשים להשתלט על אינתיפאדה שבמרכזה עומדים נערים בני 16 היוצאים חמושים בסכין לדקור יהודים .  במערכת הביטחון אומרים באופן עקבי שכדי לעצור את גל הפיגועים ,  דרוש שינוי באווירה ברחוב הפלסטיני - וכולם מבינים ששינוי כזה לא יושג באמצעות הרחבת הארסנל האווירי של ישראל או הכפלת תקציב הביטחון שלה .  
אחרי פגישתו עם נתניהו ,  צפוי ביידן לפגוש גם את הנשיא ,  ראובן ריבלין ,  ולאחר מכן בשעות הערב הוא ימשיך לרמאללה ,  שם תתקיים פגישה בינו לבין אבו מאזן .  הציפיות לגבי ביקורו של סגן הנשיא ברמאללה נמוכות עוד יותר מהציפיות בנוגע לביקורו בירושלים .  ביידן ידגיש בפני אבו מאזן שארצות הברית מתכוונת להמשיך לתמוך כלכלית ברשות הפלסטינית ובמנגנוני הביטחון שלה ,  אבל שחשוב להקפיד כי אותם מנגנונים ימשיכו לסכל פיגועים ולעבוד בתיאום עם ישראל ,  ולא יהפכו לחלק מגל הפיגועים באופן שיוביל להסלמה חמורה נוספת בשטח .  ייתכן שיתבקש להעביר מסרים כלשהם מנתניהו לאבו מאזן ובחזרה ,  אבל הסיכוי למצוא בעת הזו נוסחה ששני המנהיגים יוכלו להתחייב אליה ,  במצבם הפוליטי הרעוע ,  שואף לאפס .  
עבור ביידן עצמו ,  האירועים הטראגיים של אתמול עשויים דווקא להתברר כהזדמנות פוליטית .  סגן הנשיא נמצא בישראל יחד עם משפחתו ,  בביקור שההצדקות הרשמיות לקיומו אינן לגמרי ברורות ,  ויש החושדים ששהותו כאן היא בפועל חלק ממסע הכנות לאפשרות שיצטרף בחודשים הקרובים למרוץ לנשיאות .  

אם זה אכן המצב ,  הרי שביידן יחזור לוושינגטון עמוס בסיפורים מחממי לב על השעות הקשות שבילה בישראל ,  בשעה שהטרור היכה במרחק של כקילומטר בלבד מהמקום שבו נועד עם פרס .  בדומה לביקורו של ברק אובמה כמועמד דמוקרטי לנשיאות בעיר שדרות ב-2008 ,  ביידן חווה כעת על בשרו את ההתמודדות הישראלית עם הטרור ,  וגם אם בסופו של דבר הביקור הנוכחי יתברר כביקור פרידה ולא כביקור התנעה ,  זו חוויה שתישאר איתו להמשך חייו .
 בזמן שביידן שהה ביפו והתעדכן על הפיגוע המתרחש בקרבתו ,  המשיכה המתיחות המדינית שקדמה לביקור ליצור עניין בוושינגטון .  דובר הבית הלבן אמר בתדרוך היומי לכתבים כי ארצות הברית אכן עשויה  " לשקול "  מהלכים בנושא הישראלי-פלסטיני במועצת הביטחון של האו"ם ,  אך לא סיפק פרטים נוספים .  בישראל אמנם מעריכים שיעברו עוד חודשים רבים עד שמהלך במועצת הביטחון יבשיל ,  אבל בהנחה שהאינתיפאדה תמשיך להסלים ,  ושביקורים כמו זה של ביידן ימשיכו להעלות חרס ,  במוקדם או במאוחר צפויה התערבות בינלאומית .  

קבלת פנים קטלנית :  סגן נשיא ארה"ב נחשף לחוסר האונים של ישראל
עם הגעתו של ביידן לישראל ,  התרחשו בזה אחר זה שלושה פיגועים בהם אחד ביפו במרחק מאות מטרים ממנו .  יום הדמים האיר באור מגוחך את הדיון על הסיוע הביטחוני שלשמו הגיע :  ממשל אובמה מציע טכנולוגיות בעשרות מיליארדי דולרים ,  בעוד ישראל לא מתמודדת עם בני 16 שדוקרים בסכין

