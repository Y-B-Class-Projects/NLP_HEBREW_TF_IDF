תחושות בטן ב-50 מיליארד שקלים
מירב ארלוזורוב מביאה מדבריו של פרופ' ערן פייטלסון ,  מומחה לכלכלת תחבורה ,  נדל"ן וסביבה ,  שמזהיר כי  " ביבי עומד להוציא 50 מיליארד שקל על סמך תחושות בטן בלבד "
 פרופ' ערן פייטלסון ,  גיאוגרף שכיהן בחמש השנים האחרונות כראש בית הספר למדיניות ציבורית באוניברסיטה העברית ,  אינו חוסך שבטו מראש הממשלה .  פייטלסון ,  שמתמחה בכלכלת תחבורה ,  נדל"ן וסביבה ,  קובע כי  " נתניהו עובד בצורה לא מקצועית ",  ומזהיר : " ראש הממשלה עומד להוציא 50 מיליארד שקל על סמך תחושות בטן בלבד ".  
קצפו של פייטלסון יוצא על התוכניות השאפתניות של נתניהו בתחום התחבורה ,  תוכניות שכוללות רישות פסי רכבת לאורכה ולרוחבה של ישראל - מקרית שמונה ועד אילת - בנוסף למיזמי תחבורה נוספים ,  וצפויות לעלות כ-50 מיליארד שקל בעשור הקרוב .  משרד האוצר אמנם מתנגד בתוקף לתוכנית הזו ורואה בה בזבוז משווע של מקורות יקרים ,  אבל ככל הידוע ההתנגדות הזו אינה עומדת לעצור את נתניהו .  לשכת ראש הממשלה מגויסת לרעיון ,  ורואה בו אמצעי עיקרי לפיתוח הפריפריה ,  שיאיץ את הצמיחה ויביא להחזרת עטרת הציונות ליושנה .  
פייטלסון ,  מתברר ,  חולק על כל המטרות האלה .  ראשית ,  הוא פוסל כל קשר בין השקעות בתחבורה בכלל ורכבת בפרט ,  לבין פיתוח הפריפריה . " אנחנו לא מערב פרוע ",  הוא אומר . " התפישה שהרכבות מביאות לפיתוח של אזורים חדשים היתה נכונה בארה"ב במאה ה-19 ובישראל בשנות ה-50 - כאשר חלקים גדולים של המדינה עוד לא היו בכלל נגישים .  התפישה היתה נכונה גם בשנות ה-80 ,  כאשר עמדנו עדיין עם השקעת חסר עצומה בכבישים .  עם זאת ,  מאז שנות ה-90 התחבורה היא כבר אינה צוואר בקבוק לפיתוח אזורי ". 
המדד ,  אומר פייטלסון ,  הוא גודש - כלומר פקקי תנועה .  התנועה לצפון אכן פקוקה בגלל צוואר הבקבוק של ואדי מילק ,  ולכן יש הצדקה להשקעה בכביש 6 בדרך צפונה .  לעומת זאת ,  את הפעם האחרונה שבה נראה פקק תנועה על כביש הערבה ,  בדרך לאילת ,  קשה לזכור . 
" אבסורד "  - כך מכנה פייטלסון את התוכנית של נתניהו לסלול קו רכבת לאילת ,  בעלות של מיליארדי שקלים . " היתרון של רכבת הוא שהיא מעבירה הרבה מאוד אנשים על דרך צרה .  לכן ,  רכבות בעולם משרתות בעיקר ערים גדולות - מעיר אחת לשנייה .  אילת בוודאי שאינה עומדת בכלל של עיר גדולה .  גם התקווה כי קו הרכבת יביא לפיתוח יישובים לאורך הערבה היא חסרת יסוד .  המרחק המינימלי לרכבת הוא 100 ק"מ .  מעבר לזאת ,  זאת אינה רכבת מהירה ,  כי טווח העצירה של רכבת בתחנות הוא מאוד גדול .  לכן ,  רכבת לאילת תוכל לשרת את באר שבע ואת דימונה בדרך .  לכל עצירה נוספת לא תהיה הצדקה ".  
זאת ,  כמובן ,  אם מניחים שיש בכלל הצדקה לפתח יישובים לאורך הערבה . " מה ייצא לנו מזה שאלפי אנשים יעברו להתגורר בערבה ?  ",  שואל פייטלסון ומזכיר כי תפישת ההתיישבות המעודכנת של ישראל היא תפישה מטרופולינית - פיתוח וחיזוק הערים המרכזיות . " אנחנו מדינה עירונית ",  הוא אומר , " צריך ליצור ריכוזי אוכלוסייה גדולים - ולא פיזור יישובים קטנים בשטחים ריקים ".  
מחקרים בעולם ,  אומר פייטלסון ,  מלמדים כי פיתוח אזורי מושפע משיקולים של תעסוקה או טיב מערכות החינוך והשירותים באזור ,  הרבה יותר מאשר טיב הכבישים והרכבות .  יתרה מכך ,  פייטלסון קובע כי לא נעשתה כל עבודה כלכלית ראויה לבדיקת כדאיות הרכבת לאילת .  אומדנים של הרכבת עצמה ,  לגבי כדאיות הקו לאילת ,  נפסלים על ידו על הסף . " בממוצע בעולם ",  הוא אומר , " פרויקטים של רכבות חורגים ב-40% מהאומדן הראשוני שלהם ,  וזהו ממצא מובהק סטטיסטית .  המשמעות היא שמדובר בחריגה מכוונת :  קודם מציגים אומדן מוטה כלפי מטה ,  מביאים לאישור הפרויקט בזכות עלותו הנמוכה ,  ואחרי שהעבודות כבר בשטח אין ברירה אלא להתאים את התקציב כלפי מעלה ".  ישראל ,  ככל הנראה ,  אינה חורגת מהממצא העולמי הזה ,  ואולי הביאה אותו לשיא חדש :  עלותו המעודכנת של קו הרכבת לירושלים עולה בכ-100% על האומדן הראשוני .  
ומה לגבי השיקול הציוני של יישוב הארץ והפרחת השממה ?   " התפישה של יישוב הארץ נכונה לשנות ה-30 ",  אומר פייטלסון . " חוזקה של הציונות הוא ביכולת שלה להשתנות לפי הצרכים .  אינטל לא בנתה מפעל בישראל בגלל מערכת הכבישים המפוארת שלנו .  אינטל באה לכאן בגלל ההון האנושי - ולכן המפעל הציוני מחייב אותנו להשקיע בעצירת השחיקה של ההון האנושי שלנו - ולא ברכבות .  יש לנו מערכת חינוך בעייתית ביותר ,  אוניברסיטאות שקורסות ,  ואנחנו הולכים להשקיע 50 מיליארד שקל ברכבת ?  עם כל הכבוד ,  טיפוח ההיי-טק חשוב כיום הרבה יותר מאשר חיבור אילת לרכבת ". 

תחושות בטן ב-50 מיליארד שקלים
מירב ארלוזורוב מביאה מדבריו של פרופ' ערן פייטלסון ,  מומחה לכלכלת תחבורה ,  נדל"ן וסביבה ,  שמזהיר כי  " ביבי עומד להוציא 50 מיליארד שקל על סמך תחושות בטן בלבד "
 
