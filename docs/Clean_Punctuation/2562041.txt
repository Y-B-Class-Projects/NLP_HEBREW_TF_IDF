עצות לנתניהו :  כך תנהל תיק ההשקעות
האם אירן היתה בראש מעייני נתניהו כשביקש לשנות את הרכב תיק ההשקעות שלו ?  או שמא המשבר באירופה ?  רותם שטרקמן מספק 10 עצות לראש ממשלה מודאג
נו ברור ,  זה אירן ,  מה ,  לא הבנתם ?  ראש הממשלה מתכנן להפציץ ,  הוא יודע שמחירי הנפט יזנקו ,  שתהיה איזו מלחמה אזורית קטנה ומכאן הדרך לכאוס פיננסי קצרה .  כן ,  זה מפתה לדבר על אירן ,  אבל האמת היא שאף אחד לא יודע מה עבר בראש של נתניהו .  ברור שהוא רצה לשנות את הרכב תיק ההשקעות שלו בגלל חשיבה כלכלית-פיננסית וחזר בו בגלל חשש תדמיתי  ( שוב התדמית מנצחת אצל נתניהו ושוב הוא מפסיד משני הכיוונים )  .
 את מרבית הפרטים אנחנו כלל לא יודעים .  לא כמה כסף שוכב בתיק שלו - אם כי אפשר להעריך שמדובר במיליוני שקלים ,  אולי אפילו בכמה עשרות מיליונים שנצברו בהרצאות ובתשלומים אחרים שקיבל נתניהו כשהיה אזרח מודאג  ( הוא היה גם יועץ של חברת ההיי-טק BATM )  .  מה גם שהוא ומשפחתו חיים במשך שנים על חשבון משלם המסים .
 אנחנו גם לא יודעים מה הוא חשב לשנות - אם כי אפשר להעריך שהוא רצה להקטין סיכונים - למשל ,  להוריד את מרכיב המניות והאג"ח הקונצרני ולהתרחק מאירופה  ( מעניין מה אנגלה מרקל היתה אומרת )  .  עורך הדין שלו מספר שהוא משקיע באג"ח הכי סולידיות  ( BB מעדיף AAA ?  ) 
בכלל ,  מי יודע עם אילו נכסים תקוע ראש הממשלה מאז מארס 2009 ,  שנה שבה עולם ההשקעות היה נראה אחרת לגמרי .  אולי יש לו מניות קרדיט סוויס ,  שהיתה אז השקעה מנצחת ?  או שמא הוא מושקע בסקיילקס שרק השתלטה על פרטנר ?  שלא לדבר על האג"חים של דלק נדל"ן .  רבים בשלוש השנים האחרונות הקטינו את רמת הסיכון בתיק ההשקעות שלהם ,  ועל רקע זה אפשר להבין את בקשתו של נתניהו ולא חייבים להיכנס בו .
 ויש עוד שאלות .  למשל ,  מה היו התשואות שהניב התיק שלו בשלוש השנים וחצי שלו כראש ממשלה  ( אצלנו היה לא משהו )  ,  והאם הביצועים היו לשביעות רצונו .
 מה שברור הוא שתיק ההשקעות הפרטי מעסיק את נתניהו ואת יועציו :  הוא רואה קדימה והוא מרגיש שהוא יכול להרוויח יותר  ( או להפסיד פחות )  .  לכן קיבצנו כאן עשר המלצות שיעזרו לו לשמור על בריאותו הפיננסית .  
אנחנו יודעים שאתה לא סופר את שר האוצר .  ובכל זאת כדאי שלא תתבלבל ,  ההצהרות ששטייניץ מנפק לנו בימים האחרונים על המצב המצוין של ישראל ועל זה שהממשלה ייצרה מאות אלפי מקומות עבודה ,  קצת מנותקות .  ישראל בהאטה כלכלית  ( עדיין לא מיתון )  ,  בחוסר ודאות תקציבית ובמצב בינלאומי מורכב  ( גם לשר החוץ לא כדאי כל כך להקשיב )  .  וגם האופק לא נראה חיובי מדי .  כשמטפלים בתיק ההשקעות הפרטי עדיף לוותר גם על הבלופים מקמפיין המשפחות החוגגות של המשרד שלך ,  ולהתעלם גם קצת מהניתוחים הכלכליים של  " ישראל היום ",  אפילו ששניהם מסייעים לקושש קולות .  
וזה לא רק בישראל .  כלכלת העולם נראית רע והסיכוי שיבוא גל עליות נמוך מהסיכון שיהיו ירידות חדות .  עדיף לפספס את תחילת העליות במקרה של חדשות טובות במיוחד מאשר להישחק במפולת .  לכן הסיסמה הנוכחית שלך צריכה להיות  " קש איז קינג "   ( תתרגל , " קינג ביבי "  שייך לעבר )  .  שמור לך 50% מהכסף במזומן בפיקדונות ,  מק"מים או קרנות כספיות .  נכון ,  הריבית אפסית - אבל לפחות הקרן נשמרת .  ואם תהיה מפולת ,  תוכל לקנות מניות על המשקל ובאמת ליהפך לטייקון .  חוץ מזה הפוליטיקה מסוכנת ,  ומי יודע ,  אולי בעוד שנה וחצי תיאלץ לחפש עבודה .  
כל המחקרים מלמדים שעודף מידע ועודף פעילות בתיק גורמים יותר נזק מתועלת .  אנחנו לא יודעים מה אתה יודע שעומד לקרות ,  ומה שרה חושבת על כל זה ,  אבל ברור שעדיף לפעול בלי לחץ .  אם חשבת לשנות את התיק בגלל אירוע נקודתי או בגלל מידע חשוב ,  טוב שוויתרת .  לפעמים מפסידים קצת בטווח הקצר כדי לא להפסיד הרבה בטווח הארוך .  תשאל את דן חלוץ .  
נכון ,  באג"ח של נוחי דנקנר אפשר לעשות 100%-150% בשנה  ( צמוד )  - אבל זה רק בתנאי שיחזיר את החובות .  שנינו יודעים שהוא לא יחזיר .  וגם לא בן דב ותשובה .  בכלל ,  עזוב סקיילקס ,  סאני ,  אי.די.בי ,  בי.קום ,  אינטרנט זהב וכל החברות שאתה רואה בכותרות בכל יום .  הטייקונים ידעו לדאוג רק לעצמם ,  וגם זה כבר שייך לעבר .  
חברות הדירוג  ( מעלות ומידרוג )  פיספסו לכל אורך הדרך ,  אל תתייחס לדו"חות שלהן .  גם בשוק ההון משתמשים בהם רק לכסת"ח  ( סליחה ,  ביבי )  .  גם האנליסטים בבתי ההשקעות מפספסים הרבה ,  וחוץ מזה עמוסים בניגודי עניינים ויודעים בעיקר להמליץ על מניות שהם רוצים לשווק .  
נתניהו ,  הבנקים שוחטים אותנו בעמלות ובתי ההשקעות וחברות הביטוח בדמי ניהול .  אם העתיד הפיננסי של ילדיך חשוב ,  זה הזמן לריב על הדברים האלה .  זה אפילו יותר חשוב מהרכב התיק .  הרי עוד לא נמצא מנהל השקעות כוכב שינצח את המדדים .  
בכל פעם בעבר שהבנקים נסחרו במחירים מצחיקים כמו היום  ( מכפילי הון של 0.6% ללאומי ופועלים )  - המניות שלהם זינקו .  אבל כעת הסיכון גדול ,  ומי יודע אם ההיסטוריה תחזור על עצמה .  הבנקים מושפעים ישירות מהמצב הכלכלי בישראל וממצבם של הטייקונים .  יכול להיות שיהיו מחיקות גדולות .  יש לקוות שלא ,  אבל יכול להיות שאם המצב ידרדר תיאלץ להורות על הלאמתם .  מה שלא יעשה טוב לבעלי המניות שלהם .  גם חברות סלולר גדולות הן לא השקעה כל כך טובה בימים אלה .  אתה יכול לשאול את כחלון .  עדיף ללכת על מנהלים טובים ולא על מונופולים .  
בטח שמעת ששוק הנדל"ן בשיא ,  יש אפילו האומרים שמדובר בבועה .  לפי הידוע לנו יש לך שני נכסים ששווים מיליונים - בית בקסריה ודירה בירושלים .  אם חשבת על דירה נוספת להשקעה ,  אולי עדיף לחכות קצת .  נכון ,  הריבית נמוכה - אבל מי יודע ,  אולי הממשלה שאתה מנהל תצליח להוריד את מחירי הדירות .  
את החצי השני של התיק  ( אמרנו ש-50% מהתיק במזומן )  אתה יכול לחלק לשלושה באופן הבא :  אג"ח קונצרני שמרני  ( תשואות של 4%-7% )  ,  אג"ח קונצרני קצת יותר נועז  ( 7%-12% )  אבל בפיזור גבוה מאוד ,  ומניות בפיזור גבוה באמצעות מדדים .  יש מכשירי השקעה על מדדי ת"א 25 ,  ו-500 S & P ;   ( השתדל לא להסתבך עם אובמה בעניין המניות בארה"ב .  הוא די רגיש לזה עכשיו )  .
 בעקבות המשבר בבורסה נמחקו עשרות חברות ויש עכשיו אסטרטגיה חדשה בשוק ההון :  לקנות מניות קטנות ובינוניות ולחכות להצעות רכש של הבעלים .  בכל פעם שנמחקת חברה ,  המניה שלה קופצת ואתה מרוויח .  הסתכל כמה הרוויחו השבוע פישמן ומוזס ב-HOT .  
ועוד משהו ,  מר נתניהו .  אתה עדיין יכול לדאוג לעם ישראל כולו .  נכון ,  הכלכלה קשורה גם למשבר העולמי ולשלום וכל זה ,  אבל יש עוד דברים .  המגזר הציבורי משווע למהפכה ,  הוועדים הגדולים חונקים את המשק ,  התחרותיות נמוכה בחלק מהענפים ,  המערכת הפיננסית מנופחת ויקרה ,  ושכר המנהלים בשמים .  כל אלה פוגעים ביזמות ומעיקים גם על שוק ההון .  שלא לדבר על יוקר המחיה והשכר במשק .  אתה מכיר את העניין ,  רק צריך לחזור לעשייה .  לא תפסיד מזה .  

עצות לנתניהו :  כך תנהל תיק ההשקעות
האם אירן היתה בראש מעייני נתניהו כשביקש לשנות את הרכב תיק ההשקעות שלו ?  או שמא המשבר באירופה ?  רותם שטרקמן מספק 10 עצות לראש ממשלה מודאג

