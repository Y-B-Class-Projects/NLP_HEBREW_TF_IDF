תכנית נתניהו-ליברמן :  פחות שרים ,  וקשה יותר להפיל ממשלה
סיעתו של ליברמן תעלה לאישור הצעת חוק שתביא לקושי בהבעת אי-אמון בממשלה ,  ותבטל את הצורך בהסכמת הנשיא במידה שראש הממשלה ירצה לפזר הכנסת .  יחימוביץ' : " חקיקה דיקטטורית "
  ( לעיני המצלמות :  העימות בין נתניהו לליברמן )  
הקשחת הליך הפלת ממשלה ,  הפחתת מספר השרים והעלאת אחוז החסימה :  ח"כ אביגדור ליברמן פועל לחיזוק מעמד הממשלה ,  וכבר ביום שני הקרוב תעלה לאישור בוועדת שרים לענייני חקיקה ,  הצעת חוק למספר תיקונים בחוק יסוד :  הממשלה .  במידה שתאושר הצעת החוק ,  היא תיכנס לתוקפה בכהונת הכנסת הבאה בלבד .  היום הגיש את הצעת החוק ח"כ דוד רותם  ( ישראל ביתנו )  ,  והיא זכתה לתמיכת חבריו לסיעה .  גורמים בליכוד הדגישו כי ראש הממשלה יתמוך בהצעה .  
אם תאושר הצעת החוק ,  היא תביא לקושי בהגשת הצעת אי-אמון בממשלה ,  שכן במצב הקיים ישנו צורך ב-61 חברי כנסת שתומכים במועמד אחר לראשות הממשלה ,  אולם התיקון דורש שעצם הגשת אי האמון תחייב את חברי הכנסת לגבש רוב של 61 חברים .  כמו כן ,  במידה שהמועמד הנבחר לא יצליח להקים ממשלה ,  לא תפוזר הכנסת ולא יתקיימו בחירות ,  כי אם הממשלה הנוכחית תמשיך בכהונתה .  בנוסף ,  אם יחליט ראש הממשלה לפזר את הכנסת ,  לא יהיה לו צורך בהסכמת נשיא המדינה .
 כמו כן ,  לפי הצעת החוק ,  אחוז החסימה יוכפל - ויעמוד על ארבעה אחוזים ,  מה שיקשה את כניסתן למשכן של מפלגות קטנות .  אם בכך לא די ,  הרי שמפלגות שלא יעברו את אחוז החסימה לא יזכו למימון ,  והדבר עשוי למנוע את ריצתן של רשימות שלא צפויות לזכות בתמיכה מספקת .  ההצעה ,  כאמור ,  נוגעת גם במספר שרי הממשלה ,  שלא יעלה על 19 - לרבות ראש הממשלה .  עוד הוצע ,  כי החל מהממשלה הבאה ואילך ,  לא יהיו יותר מארבעה סגני שרים .  
יו"ר האופוזיציה ,  שלי יחימוביץ' ,  תקפה את הצעת החוק . " בעודו יושב על ספסל הנאשמים ואפילו מנוע מלהיות שר בממשלה רוקח ליברמן חקיקה דיקטטורית המתאימה היטב לאופיו ולאופייה של מפלגתו ,  אך אינה עולה בקנה אחד עם ערכי מגילת העצמאות ועם רעיון המדינה היהודית והדמוקרטית ".  לדבריה , " ישראל ביתנו בראשות ליברמן ויש עתיד בראשות לפיד הן שתי מפלגות שאין בהן ולו סממן קלוש של דמוקרטיה והן נשלטות בידי אדם אחד ללא כל מנגנון דמוקרטי וללא קיומן של בחירות פנימיות דמוקרטיות .  מדובר בדגם מסוכן שלמרבה הצער הולך ומתרבה ומטיל צל כבד על הדמוקרטיה הישראלית ". 
גורמים בליכוד הדגישו היום כי ראש הממשלה יתמוך בהצעת החוק ,  ויוזמיה משוכנעים כי הוא יחזק את הממשלה . " הצעת חוק זו הינה מימוש ההבטחה שלנו לבוחרים לחיזוק המשילות והכנסת "  אמר ח"כ רותם .  לדבריו , " לא ייתכן שראש הממשלה והממשלה בכלל יהיו נתונים לסחטנות ותעלולים פרלמנטריים אין סופיים .  העם בחר הממשלה על מנת שזו תמשול ותנהל את ענייני המדינה ,  ועלינו לאפשר לה זאת .  כל מי שטובת המדינה והחיים התקינים של האזרחים כאן עומדים לנגד עיניו צריך לתמוך בהצעה זו ".  
יש להדגיש כי העיתוי שבה עולה ההצעה אינו מקרי ,  ורק לפני יומיים התעמתו ראש הממשלה בנימין נתניהו ויו"ר ישראל ביתנו אביגדור ליברמן לעיני המצלמות .  בפתח ישיבת סיעת ישראל ביתנו אמר ליברמן : " אני מבקש לשים לב לחוקים נוספים שלנו שהם קריטיים ,  אני מבקש לתת קדימות לנושאי המשילות .  בדיוני השיוויון בנטל ,  אנחנו מבקשים שהסיעה תתמוך בגישה שלנו ,  גם בני המיעוטים צריכים לשרת ".  נתניהו ענה לליברמן ,  ואמר כי  " ההבהרה של איווט היא חשובה ,  יכולים להיות חילוקי דעות בינינו ". 
המחלוקת בין השניים נסובה בעיקר סביב נושא חוק משאל העם ממנו מסתייג ליברמן ,  אולם היא הציפה מעל פני השטח סוגיות מורכבות יותר .  בימים אלה מקדמים לפיד ובנט רפורמות שונות בתחומי הצרכנות ,  ואילו ליברמן לא הצליח עד כה לקדם את הרפורמה בשיטת הממשל ,  נושא הקרוב לליבו מזה שנים רבות .  לכן ,  יש להסיק ,  קיבלה הצעתו של ליברמן ,  שעוגנה בהסכמים הקואליציוניים ,  קדימות ותעלה כבר ביום ראשון הקרוב לדיון .  

תכנית נתניהו-ליברמן :  פחות שרים ,  וקשה יותר להפיל ממשלה
סיעתו של ליברמן תעלה לאישור הצעת חוק שתביא לקושי בהבעת אי-אמון בממשלה ,  ותבטל את הצורך בהסכמת הנשיא במידה שראש הממשלה ירצה לפזר הכנסת .  יחימוביץ' : " חקיקה דיקטטורית "
 
