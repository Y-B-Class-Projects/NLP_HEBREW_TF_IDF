מי צריך פרוטקציה :  מנדלבליט מכין את הקרקע להקלה חריגה לשרה נתניהו
פגישתו של היועץ המשפטי לממשלה עם פרקליטיה של שרה נתניהו מבהירה שעם קשרים כאלה - לא צריך הגנה .  רעיית ראש הממשלה מקבלת יחס מיוחד ,  ומנדלבליט כבר מכין את דעת הקהל לסגירת תיק המעונות תמורת הודאה מגוחכת והחזר חלקי של הכסף הציבורי
פגישתו של היועץ המשפטי לממשלה אביחי מנדלבליט עם פרקליטיה של שרה נתניהו ,  אתמול  ( רביעי )  ,  מתמיהה רק ברגע הראשון .  מה לראש התביעה הכללית ,  שהחליט להגיש נגד חשודה בפלילים כתב אישום ,  בכפוף לשימוע שהסתיים ,  ולמדברים על ליבו שייחלץ אותה מהצרה שלתוכה הכניסה את עצמה ?  אך מהרגע השני ואילך ,  ברור שאין טבעי מכך .  עם תובעים כמו מנדלבליט ,  מי צריך הגנה ;  עם קשרים כאלה ,  מי צריך פרוטקציה .
 שרה נתניהו מקבלת יחס מיוחד ,  מועדף לא רק לעומת כל אזרח אחר ,  אלא גם לנוכח שותפה לחשדות ,  עזרא סיידוף .  בכתב החשדות נגדם ,  שהוגש לפני שמונה חודשים ,  נקבע כי השניים פעלו  " בצוותא חדא "  לרמות את מדינת ישראל .  לא צוותא ולא חדא - שרה מקבלת טיפול מלכותי ,  מהיועץ בכבודו ובעצמו ,  בעוד סיידוף ,  פקיד בכיר למדי בדרגתו ,  סמנכ"ל משרד ראש הממשלה ,  נשלח שתי קומות נמוך יותר ,  לפרקליטות מחוז ירושלים .  כשסניגורו ,  המשנה לשעבר לפרקליט המדינה יהושע רזניק ,  תהה על האפליה ,  סירב מנדלבליט לנמק .  
נתניהו גילתה שיטה מחוכמת ,  שוות ערך ל-BA בכלכלה ו-MA בקרימינולוגיה :  לוקחים מהמדינה מה ששייך לה ,  בכסף או בהטבות ,  ואם נתפסים - מחזירים ויוצאים ללא עונש .  תיקון :  מחזירים חלקית .  בשיטה זו ,  אי אפשר להפסיד .  לכל היותר ,  משלמים משהו ;  קונים כרטיס לאחר הזכייה בהגרלה .
 כך היה בפרשת הבקבוקים .  שרה שלחה למיחזור את רכוש המדינה והפעילה לשם כך רכב ונהגים של המדינה .  כשנתפסה ,  הסדיר עו"ד דוד שימרון עם היועץ הקודם ,  יהודה וינשטיין ,  שתשלם למדינה 4000 שקלים ,  שלל ארבע שנים ,  והעניין ייסגר .  הסכום ייצג רק אומדן נמוך של עלות הבקבוקים .  השאר - על חשבון המדינה .  כשאחד הנהגים פוטר והתגלע כורח בהול בפיוסו ,  הומצאה למענו בברכת הפרקליטות מישרה במטה לביטחון לאומי .
 וינשטיין נאלץ לעסוק בפרשת המעונות ,  לאחר התחמקות ממושכת ,  רק משום שמבקר המדינה גילגל אליו את הדוח שפירסם בנושא זה ערב בחירות 2015 .  גם אז נאסר תישאול שרה לפני ההצבעה ,  מחשש להשפעה על דעת הקהל - כאילו זה עניינה של הפרקליטות .  לאחר הבחירות התגייסה הפרקליטות לטובת שרה בממד האזרחי של הפרשה ,  התביעות בבית-הדין לעבודה .  כשהמדינה הפסידה ,  בגלל התעמרות שרה בעובדים ,  סירבה הפרקליטות להשית עליה את מאות אלפי השקלים שנגזרו כפיצויים לעובדי המעונות מני נפתלי וגיא אליהו .  
לקראת תום כהונתו של וינשטיין ביקש ממנו אחד מסניגורי שרה ,  עו"ד יעקב וינרוט ,  לחמול עליה - ועליו - ולסגור ,  כך או אחרת ,  את התיק .  וינשטיין השאיר את התיק למנדלבליט ,  כמיטב מסורת התפקיד ,  שהרי גם הוא קיבל מקודמו ,  מני מזוז ,  תיק רגיש שהתמסמס ,  תיק ליברמן .
 מנדלבליט כבר ויתר לשרה בסעיף שאינו מאותגר עובדתית - שימוש במשאבי המדינה לטיפול באביה .  עכשיו הוא מכשיר את דעת הקהל לסגירת התיק הפלילי שלה ,  תמורת הודאה מגוחכת ,  שתטואטא למחרת ,  והחזר חלקי של הכסף הציבורי ששולם במירמה .  סיידוף ,  שהיה היחיד בפרשת עמדי שלבסוף הועמד לדין  ( וזוכה מחמת הספק )  ,  ייהנה בודאי מהצוותא חדא ,  פן תקום זעקת אפליה .
 העברית ,  כמו שפות אחרות ,  מבחינה בין יושר ליושרה .  יושרו של מנדלבליט הוא מהמפורסמות .  אפשר להשאיר בידיו את אוצר המדינה ,  לחזור לאחר חודש ולגלות ששקל לא נגרע מהקופה .  אבל יושרתו מוכתמת בהנחות לבני הזוג נתניהו .  הוא אם נוכח לדעת ,  בניגוד לתחושתו המקדימה ,  שאינו מסוגל להשתחרר ממחוייבותו הריגשית למעבידים שהרעיפו עליו ברוב חסדם את מזכירות הממשלה וריפדו את דרכו ללשכת היועץ ,  עליו להתפטר מתפקידו ולא למסד בו את החרגתם מהחוק .  אחרת ,  המשמעות היא שראש מערכת אכיפת החוק מעודד עבריינות - לא של כל הישראלים ,  רק של שניים - ושכדאי לעדכן את עשרת הדיברות ,  כך שלצד  " לא תגנוב "  תופיע כוכבית עם הפנייה לחריג , " למעט שרה נתניהו ".  

מי צריך פרוטקציה :  מנדלבליט מכין את הקרקע להקלה חריגה לשרה נתניהו
פגישתו של היועץ המשפטי לממשלה עם פרקליטיה של שרה נתניהו מבהירה שעם קשרים כאלה - לא צריך הגנה .  רעיית ראש הממשלה מקבלת יחס מיוחד ,  ומנדלבליט כבר מכין את דעת הקהל לסגירת תיק המעונות תמורת הודאה מגוחכת והחזר חלקי של הכסף הציבורי

