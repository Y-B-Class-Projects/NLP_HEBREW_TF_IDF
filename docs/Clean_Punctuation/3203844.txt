שר הביביטחון :  2030 לא תשכיח את 1000 ,  2000 ,  3000 ו-4000
בנימין נתניהו ,  חסר כל סמכות מוסרית לשלוח חיילים להילחם אבל אינו מתבייש להשתזף בתהילת הצבא ,  רק נכנס לתפקידו וכבר נשבה בקיסמו ,  התחיל לבלוע בשקיקה דיונים ביטחוניים ,  והצטלם עם לוחמי חטיבת הקומנדו כגנרל אייזנהואר המשוחח עם צנחנים למרגלות מטוסי הפלישה לנורמנדי 
" לאסי שבה הביתה ",  פסק בחדווה עזר ויצמן ,  שר הביטחון החדש ,  בדיון הראשון עם המטכ"ל לאחר הקמת ממשלת בגין ב-1977 .  ויצמן כיוון להיותו איש צבא בדימוס ,  כולל תריסר שנים כאלוף - מפקד חיל האוויר וראש אגף המטה ,  מספר 2 במטכ"ל .  כמקובל בצה"ל ,  כשאלוף פיקוד מתמנה לרוב רק לאחר תפקיד ראשון בדרגתו באחד מאגפי המטה ,  ויצמן היה לפנים שר במשרד זוטר יותר  ( תחבורה )  והתוודע שם לעבודת הממשלה .  לא תמיד מקפידים על כך .  איציק מרדכי ,  שאול מופז ועמיר פרץ הגיעו למשרד הביטחון בזימון ישיר ,  ללא ניסיון ממשלתי קודם .
 ויצמן העוקצני  ( "מוטק'ה ,  רצית להגיד משהו ?  "  דחק בסגנו ,  מרדכי ציפורי , " אני שומע את השכל שלך מצלצל ";   " נפעל בשיטת פגע וברח ",  הציע למאבטח שלו , " אם יתקפו אותי ,  אתה תיפגע ואני אברח ")  בחר בלאסי בוודאי גם מסיבה נוספת - מוטה גור ,  בשנתו האחרונה כרמטכ"ל ,  נודע כמחבר עלילת המחמד  " עזית הכלבה הצנחנית ".  יחסי שר הביטחון עם הרמטכ"ל ,  בתקופה רבת תהפוכות  ( ביקור סאדאת ,  מבצע ליטני )  ובממשלה שבין חבריה בכירים רבים לשעבר בצה"ל - משה דיין ,  יגאל ידין ,  אריאל שרון ,  מאיר עמית - התאפיינו במתחים ארגוניים ואישיים .  אחרי חמישה שרי ביטחון ממפא"י ,  לגילגוליה ,  מהם שניים שהיו גם ראשי ממשלה ושלושה שלא ,  ויצמן היה שר הביטחון הראשון של הליכוד .  שר הביטחון השמיני של הליכוד נכנס לתפקידו בשבוע שעבר ונשבה בו ברגע בקיסמו .  קאיה לא שבה הביתה ,  אבל בנימין נתניהו התחיל לבלוע בשקיקה ,  כגלולות מרץ ,  ביקורים ודיונים ביטחוניים ,  והצטלם עם לוחמי חטיבת הקומנדו כגנרל אייזנהואר המשוחח עם צנחנים מושחרי פנים למרגלות מטוסי הפלישה לנורמנדי .  המומלץ המשטרתי לכתבי אישום בגלל שוחד ועבירות נוספות ,  באישור פרקליטות מיסוי וכלכלה ,  חסר כל סמכות מוסרית לשלוח חיילים להילחם ,  אבל אינו מתבייש להשתזף בתהילת הצבא .  זה אינו מפליא יותר מהחלטתו בתיקו הנוסף ,  במשרד החוץ ,  לשגר נאשמת בפלילים לשליחות מדינית לאמריקה הלטינית .  הנאשמת במרמה היא כמובן רעייתו ;  חוצפת הזוג אינה יודעת גבולות .  
בקרייה שבתל אביב יושב נתניהו עד כה בלשכתו הקבועה ,  זאת שנפתחה עד כה בעיקר בימי חמישי ,  בבניין שמעון פרס שבמחנה יצחק רבין .  הוא לא עקר בינתיים לקומה ה-14 של מגדל הביטחון ,  שם נותרו שרידי אנשיו של אביגדור ליברמן ,  כניצולים מספינה טרופה שנתקעו בחוף אי שומם ;  אבל נתניהו ,  כיאה לאמריקני החושב משמאל לימין ,  הפך את התיבות שלצד ו"ו החיבור ומשדר שהוא שר הביטחון וראש הממשלה .  או בשתי מילים :  שר הביביטחון .  כטירון בממשלה ובמיוחד בראשותה ,  ומה עוד בטרם שככו הדי הקליעים שרצחו את רבין ,  נתקל נתניהו לפני 22 שנים במטכ"ל לעומתי ,  בראשות אמנון ליפקין-שחק המבוגר ממנו .  כעת הוא ותיק מהאלופים ,  מבוגר בעשור וחצי מכוכבי ,  הרמטכ"ל השביעי מאז ;  הוא כבר ראה אותם באים והולכים ,  לעתים לפוליטיקה ,  ולראשונה נפטר מהקביים של שר ביטחון לצידו והתחיל לצעוד לבדו ,  אם גם למרחק קצר ,  עד שהתיק יילקח ממנו .  כתב אישום כופה על שר להתפטר מתפקידו אפילו הוא ממשיך להיאחז בקרנות המזבח של ראשות הממשלה .
 בפגישתו הראשונה עם המטכ"ל היה ענייני ,  לא נרגש ומבודח כמו ויצמן בשעתו .  מליברמן ,  שאותו הביא לתפקיד במו ידיו משיקולים פוליטיים צרים ,  התעלם לחלוטין .  פניו לעתיד ,  ולא סתם עתיד ,  אלא ל-2030 ,  כשיהיה בן 81 .  עשרים-שלושים ,  זאת עכשיו זעקת הקרב ,  אולי כדי להשכיח את אלף ,  ואלפיים ,  וארבעת אלפים ,  וגם את שלושת אלפים - מותר להמר שבחיל הים יבקר נתניהו מול מצלמות בספינות הטילים ובשייטת 13 ובכל יחידה על-מימית אפשרית ,  אולי אף יחבק דולפין ,  רק לא בצוללות .  
רק לעתים נדירות בתולדות צה"ל נכנסו לתפקידיהם במקביל שר ביטחון ורמטכ"ל חדשים .  אם מחצית השנה היא עדיין בתחתית עקומת הלמידה ,  זה קרה פעמיים ברציפות בשנות ה-60 ,  עם שר הביטחון לוי אשכול והרמטכ"ל רבין ושוב עם השר דיין והרמטכ"ל חיים בר-לב .  גור התמנה לרמטכ"ל כשהיה ברור שדיין בדרכו החוצה ,  ואכן בתוך חודש וחצי הגיע פרס .  המקרה המובהק ביותר ,  בדצמבר 1953 ,  היה המינוי המשולש של שר הביטחון פנחס לבון ,  הרמטכ"ל דיין ומנכ"ל משרד הביטחון פרס ,  כאבן-ריחיים על צוואר ראש הממשלה החדש משה שרת ,  באדיבות דוד בן-גוריון שהדרים לשדה בוקר .  אז זה הסתיים ,  מהר ,  במשבר .  עכשיו בא נתניהו ,  חודשיים לפני פרישתו של הרמטכ"ל גדי איזנקוט .  בעוד כשבוע תושלם החפיפה המזורזת בין שני סגני הרמטכ"ל ,  אביב כוכבי היוצא ואייל זמיר הנכנס .  לכוכבי יישאר קצת יותר מחודש לחפיפה עם איזנקוט .  כוכבי ,  לא נתניהו ,  יזם את מינוי זמיר לסגנו הראשון ,  אף שהיטיב בכך גם לקלוע לדעת השר .  ייתכן שהאלוף ניצן אלון נראה לכוכבי דומה מדי לו עצמו ,  עד כדי שכפול .  שניהם באו מעולמות המודיעין והפעולות המיוחדות בעומק האויב ,  מאוגדות מרחביות בשטחים ומאגף המבצעים במטכ"ל .  אמנם נעשה מאמץ מסוים לשמר את אלון בשירות הקבע ,  לשנתיים הבאות ,  בהבטחה שהסגנות שלו אז ,  אך כרגע נתפשים יתרונותיו של זמיר בעיני כוכבי כחשובים יותר ,  כדי לאזן את פערי המסלול של הרמטכ"ל הבא .  סגן הרמטכ"ל הוא ראש המטה של מפקדו ,  ולפיכך ,  בשנים הקרובות ,  רמ"ט אביב .  זמיר התנסה בבניין כוח ,  כראש מטה זרוע היבשה ,  ובפיקוד על אוגדות משוריינות ,  מהסוג הכבד שייקרא לתמרן לתוך עזה או לבנון ,  זירות שזמיר מכיר כמפקד בכיר יותר מאלון .  האוגדות של כוכבי היו מהסוג המוצנח והמרחבי .  טוב לרמטכ"ל כזה להישען על סגן שאינו עוד מאותו דבר .  בנוסף ,  כוכבי התחכך בדרג המדיני כראש חטיבת המבצעים ובמיוחד כראש אמ"ן ,  אך לדעתו תועיל לו גם היכרותו של זמיר עם נתניהו ,  הקבינט וארגוני הביטחון האחרים ,  מתקופתו כמזכיר צבאי .  
כשלונו המתמשך של נתניהו בהרכבת ועדת המינויים הבכירים ,  אף שהיה אמור לדעת אשתקד - ולקרוא לפני חודשים רבים - על תפוגת ועדת טירקל ,  דחס את שרשרת החפיפות לזמן קצר מדי ושיבש את כוונתו של איזנקוט לפנות את מושבו ב-1 בינואר .  מאחר שיומנו של רמטכ"ל עמוס גם באירועים קשיחים  ( כגון פיקוד מה"בור "  על מבצעים ותקריות )  ופגיע גם להתפתחויות בלתי מתוכננות ,  החליטו איזנקוט וכוכבי על ארכה של שבועיים .  איזנקוט לא רווה נחת ,  הבליטה של חצי ינואר פוגמת בסדר ובניקיון ,  אך כחייל ממושמע הצדיע והסכים .  אין הכרח להיות רואה חשבון כדי לדעת ש-1 בינואר הוא התאריך המתבקש לתחילת שנת עבודה ותקציב .  זה כל כך הגיוני ,  כל כך לא צבאי ,  שארבע פעמים בלבד ,  מהן שלוש רצופות בשנות ה-60  ( צבי צור ,  רבין ובר-לב ,  וכן ליפקין-שחק )  ,  עמד בכך צה"ל .  ההתפטרויות של דוד  ( דדו )  אלעזר ושל דני חלוץ ורצונו של שחק להישאר בתפקידו עד לאחר אירועי היובל קבעו תאריכים שרירותיים ,  באמצע אפריל ובתחילת יולי  ( שהפכה לתחילת יוני כאשר משה יעלון ויתר על החודש האחרון שלו כדי לאפשר לחלוץ להיערך לפינוי עזה )  ובאמצע פברואר .  איזנקוט ,  שרותק לבסיס לשבועיים נוספים ,  ייאלץ להשאיר את איפוס המונה לכוכבי ,  בעוד שלוש או ארבע שנים .
 בשנה הקרובה ,  שנת הבחירות והעמימות התכנונית והתקציבית ,  לא יהיה טעם רב בניסוח תוכנית רב-שנתית  ( תר"ש )  חדשה לחומש שמ-2020 ואילך .  אם נתניהו ישרוד בביטחון ,  מה שאינו אפשרי לפי המצב המשפטי הנוהג כיום ,  לנוכח כתב אישום כלשהו ,  יהיה על כוכבי להכין תוכנית לעשור שלם ,  רב-תר"ש ,  לפי סולם הדרגות המכפיל את הפס היחיד של הטר"ש בהתקדמו לרב"ט .  
אחרי ברק ,  שחק ויעלון ,  כוכבי הוא הרביעי בראשי אמ"ן שהתמנה לרמטכ"ל .  המודיעין הצבאי ,  שהוא גם לאומי ,  שוב אינו מתרפק על הדרג האסטרטגי - פיענוח כוונותיו של שליט ערבי עויין - עד כדי הזנחת התוצרים הנחוצים לדרג הלוחם ;  פקעת המודיעין והמבצעים אינה ניתנת להתרה ומחייבת ירידה לפרטי-פרטים והורדה עד לאחרונת הטייסות ,  הפלוגות והסוללות ;  ואמ"ן חדל להיות מבוי סתום לאלופים שואפי קידום .  ויצמן ,  שנהג להפציץ מבקרים בלשכת שר הביטחון במשאל מאולתר , " דן שומרון או יאנוש בן-גל ?  "  לתפקיד הרמטכ"ל שלאחר רפאל  ( רפול )  איתן ,  לא ראה באלוף פיקוד המרכז משה לוי מתחרה שווה-מעמד למקביליו מהדרום ומהצפון .  הוא לחץ על לוי להסכים למינוי לראשות אמ"ן .  לוי השתמט ,  בטענה שסיכוייו להתקדם יקופדו במודיעין .  ויצמן חדל ללחוץ וחישובו של לוי הוצדק :  הוא מונה ,  אצל שרון ,  לסגן הרמטכ"ל ולבסוף לרמטכ"ל .  למעט גור  ( ויואב גלנט ,  שהתמנה אך שמינויו בוטל )  ,  כל יורשיו של הרמטכ"ל הראשון יעקב דורי כיהנו כסגני רמטכ"ל או כראשי אג"ם ,  בעוד ששניים ,  בר-לב וחלוץ ,  לא כיהנו כאלופי פיקוד .  הפיתוי להשוות בין הרמטכ"לים לדורותיהם מטעה .  הכול השתנה .  בצה"ל הטרי ,  אם כי לא בהכרח הרענן ,  היו מפקדי זרועות בני 26  ( ים ,  פעמיים )  ו-29  ( אוויר )  ורמטכ"ל בן 31 .  אלא שתוחלת החיים אז הביאה את הישראלי לגיל 55 בלבד .  כשדיין דיבר על הצערת הצבא והוצאת הקצונה לגימלאות בגיל 40 ,  ל"קריירה שנייה ",  ההנחה הייתה שהחיים מסתיימים בגיל 60 .  גם בחלוף שישה עשורים וכשאוכלוסיית המדינה גדלה פי שמונה ,  הפער בין גיל הרמטכ"ל בכניסתו לתפקיד לבין תוחלת החיים ,  שזינקה ליותר מ-80 שנה ,  נשאר בתקופת כוכבי והמועמדים לרמטכ"ל אחריו .  גם באמצע העשור הבא ,  בהיפתח עידן הרמטכ"לים שנולדו לאחר מלחמת ששת הימים ,  גילם לא יהיה נמוך מ-55 ,  עם כ-35 שנות שירות קבע ,  מהן כשני עשורים בדרגת אלוף-משנה ומעלה ,  כמו כוכבי וזמיר בהיכנסם לתפקידיהם .  
איזנקוט וכוכבי שונים באופיים ,  אך שותפים לתכונה חיונית בהנהגת ארגון ביצועי ,  המחזיק מדי יום בשירות כמעט 200 אלף חיילי חובה ,  קבע ומילואים ,  בולע עשרות מיליארדי שקלים לשנה ונתון למבחנים משימתיים אכזריים .  שניהם מבינים את הצורך התמידי בלמידה אישית וקבוצתית ובאינסופיותו של תהליך ההתחדשות ,  לבל ישקע הצבא בנימנום מנוון ויתעורר ממנו באיחור קטלני לתוך חירום .  שניהם אינם מקבלים את המציאות הנתונה כגזירת גורל .  השטח ,  איגודי הכוחות ,  מבנה המפקדות - כל אלה אינם מקודשים .  אפשר לעצב את תוואי גדר הגבול ,  בעזה ובלבנון ;  להקים או לפרק מסגרות ;  להעלות גוף מסורבל על נתיב אחר .  בשמונה השנים האחרונות ,  ובמיוחד כראש אמ"ן וכאלוף פיקוד הצפון ,  נהג כוכבי לפי מתכונת שבודאי תשמש אותו גם כרמטכ"ל .  הכינוי השתנה - מעשה אמ"ן ,  חץ הדעת ,  צוותים שעסקו בתקופתו כסגן רמטכ"ל במענה לאיראן ובסוגיית הנשק המדויק - אך הכיוון נשמר :  בירור מצבו של הארגון ביחס למשימות ,  למשאבים ,  לאילוצים ,  כדי למצות ממנו יותר ,  לשנן שהקבוע היחיד הוא הצורך בחידוש ולשתף את אנשיו ,  בכל הדרגים ,  בתובנות ,  בלקחים וגם בסמכויות מבוזרות .  לא בדיוק חוכמת המונים ,  אבל גם לא תכתיב נוקשה מלמעלה ,  המועד להישחק בחיכוך עם השגרה שרואים למטה .  הברכה ההולמת ביותר את כוכבי ,  לקראת יומו הראשון כרמטכ"ל ,  היא  " תתחדש ",  במשמעות הנוספת של ציווי העומד לנגד עיניו .  מי כמוהו יודע ששמרנות מאבנת צבאות ודנה אותם להילחם את המלחמה הקודמת ,  אך גם שהפלגה מופרזת בדמיונות עלולה לנתק את רכב-הירח מחללית-האם .  סוד ההצלחה טמון ביישום העיקרון ,  בתמהיל ,  במינון ,  באיזון .  סימן לבאות ניתן לראות במינוי אלוף-משנה גיא פאפו ,  קצין יחידה 8200  ( בין השאר ,  ראש הזירה הצפונית בה )  שהיה ראש לשכתו של כוכבי באמ"ן ,  לעוזר הרמטכ"ל .  פאפו ,  עמוס גרנית העומד בראש המרכז לחקר המודיעין ב"מרכז דדו לחשיבה צבאית בין-תחומית "  של אגף המבצעים ואלוף-משנה ערן אורטל מאותו אגף היו בין השותפים המובילים לעיצוב תהליך הלימוד והשינוי באמ"ן .  כוכבי צפוי להיעזר בהם ובמומחים חיצוניים שסייעו לו בשנים האחרונות ,  כגון חיים אסא .  
איזנקוט מימש את סיסמת הבחירות של הנשיא וודרו וילסון ,  בעיצומה של מלחמת העולם הראשונה ,  כל עוד השתתפו בה רק מעצמות אירופה  - " הוא השאיר אותנו מחוץ למלחמה ".  בארבע שנים ,  ברבע ממחיר  " צוק איתן "  בכסף ובשבריר עלותו בחיי אדם ,  הצליח איזנקוט במאות המבצעים החשאיים ובדימוי התכליתי אך המאופק שהוקרן מהם לקנות ביטחון בלי לפוצץ גשר אחד יותר מדי .  זה היה וילסון של תקופת הכהונה הראשונה ;  כוכבי עלול להיקלע למצבו של וילסון לאחר שנבחר בשנית והטיל את ארצו למלחמה כדי למנוע את תבוסת בעלות הברית .  היציבות המסויימת בזירה הבין-מעצמתית הופרה בתנועת המלקחיים של ולדימיר פוטין ההתקפי ודונלד טראמפ הבדלני ,  שמתחתיו גועש מנגנון ביטחוני הרואה ברוסיה ובסין מתחרות ,  יריבות ובהתהוות גם אויבות .  ישראל תידרש לתמרן בתוך מזרח תיכון שאינו מאפשר יחסים מעולים עם וושינגטון ומוסקבה כאחת .  היא תיאלץ לבחור ,  כתמיד ,  בדוד האמריקני ,  גם כשהוא אחוז תזזית ומחריף את הסיכון לעימות מיותר עם איראן .  בהקשר זה משאיר איזנקוט לכוכבי עזבון נכבד ביותר של קשרים עם הצמרת הצבאית האמריקנית ,  מה שאינו חדש במהותו לראש אמ"ן לשעבר ,  שפיתח רקמת יחסים עם מקביליו ,  אך שודרג עוד בתקופת הרמטכ"ל היוצא ,  שלא אהב להיות הרמטכ"ל היוצא לחו"ל והשתמט מרוב ההזדמנויות לנסיעות .  המסגרת האחת שנוכחותו בה נחשבה חיונית היא הפגישה המשולשת בשאטו גנדביין שבעיירה מונס ,  לא הרחק מבריסל ,  טירת השרד של מצביא כוחות ברית נאט"ו שהוא גם מפקד יוקו"ם ,  פיקוד אירופה של הצבא האמריקני .  שם ,  בשאטו של נאט"ו ,  ולא לצורך שתה ואכול ,  נועד רמטכ"ל צה"ל ,  בלוויית הנספח הצבאי בוושינגטון ,  אלוף מיקי אדלשטיין ,  עם המארח ,  גנרל קרטיס סקפרוטי ,  ועם מפקד סנטקו"ם ,  פיקוד המרכז החולש בין השאר על סוריה ואיראן ,  גנרל ג'וזף ווטל .  בתוך חבורת הפיקוד הקדמית של שני הצבאות המתקדמים ביותר במערב התפתחה ידידות מקצועית ואישית הדוקה .  ווטל וסקפרוטי יגיעו בקרוב ארצה להיפרד מאיזנקוט ,  לקבל ממנו עיטורי הוקרה שצה"ל השכיל במאוחר להנפיק ולהתוודע לכוכבי .  התשתית הצבאית והמודיעינית של יחסי שתי המדינות איתנה ,  ללא קשר לגחמותיהם של נתניהו וטראמפ .  נתניהו לא יאהב את ההקבלה ,  אך כמוה כצוללת העושה את דרכה השקטה במעמקי ים גבה גלים פוליטיים .  
ובסך הכול ,  בהתחשב במגבלות ובמגרעות ,  איזנקוט מזדכה באפסנאות של כוכבי על אחד צבא במצב טוב ,  אך מאזנו אינו מצליח להיסגר כל עוד מערער עליו האלוף בדימוס יצחק בריק ,  נציב קבילות החיילים .  איזנקוט נקלע מולו למגננה ציבורית :  העיתונות לעולם תצדד במבקר ובמתריע ובמצביע על פגמים המשוועים לטיפול .  במוצאי אחת השבתות ,  החודש ,  שמע איזנקוט על מסרונים שהפיץ בריק באותו בוקר בין חברי ועדת החוץ והביטחון .  לא ינום ולא יישן ,  התפעל איזנקוט מהנחישות ,  וכחובב קולנוע ישראלי נזכר בבומבה צור ,  המרעיש עולמות בקודחו ברחוב אלנבי בסרט  " תעלת בלאומילך ".  בריק נלחם בגבורה בתעלה אחרת ,  בסואץ ;  איזנקוט סבור שהפעם אינו קודח במקום הנכון ובהמולת הלוואי המתאימה .  בעימות בין איזנקוט לבריק מדברים שני הצדדים בשפות שונות .  בריק שולט היטב בשפה הצבאית של מלחמות המאה ה-20 ,  הנשמעת כיום מיושנת כמו  " היו להם מכונות ירייה ?  "  של בגין בבופור ,  במלחמת לבנון .  מובטח שכל דיווחיו מהימנים לחלוטין - אם הוא מצטט נגד שאינו מרוצה מתחזוקת השריון ביחידת מחסני החירום שלו ,  ודאי שכך בדיוק נאמר .  אבל בריק מדלג מעובדות ,  אולי אף מזוטות ,  נכונות כשלעצמן ,  למסקנות מפליגות בהכללתן .  הוא אינו חשוף למודיעין המעודכן ביותר ,  ליחסי הכוחות בזירות השונות ,  לתוכניות המבצעיות המבוססות על אוגדות מסוימות ולא בהכרח על אותו ימ"ח של הנגד המודאג .  איזנקוט לא נפל למלכודת הרגילה של שימור צבא חלול ,  עם מפקדות חטיבתיות רבות מדי ולא די כשירות .  הוא קיצץ במיותר כדי לחזק את הנותר .  ובכלל ,  הסיסמה  " מוכנים תמיד אנחנו "  שיקפה רק את רוח ההתלהבות להתגייס ולהקריב ,  את הנכונות להתייצב ולהסתכן ,  לא את המוכנות המלחמתית של הפלמ"ח או של צה"ל שבעקבותיו .  למוכנות נחוצים מדדים קרים יותר .  איזנקוט ,  עד כמה שניתן להתרשם ,  שיפר אותם מאוד .  גם לכוכבי נשאר משהו ,  כדי שלא ישתעמם ,  אבל בריק ידרבן אותו רק מבחוץ ,  כי נחמתו היחידה של איזנקוט ,  כשנבצר ממנו לממש את כוונתו לסיים את תפקידו כרמטכ"ל בעוד חודש ,  היא שלפי המועד המעודכן יפרוש בריק חמישה ימים לפניו .  זה מועד הסיום של 10 שנות כהונתו הכפולה של בריק ,  אך עדיין לא מונתה ועדת האיתור האמורה להמליץ בפני שר הביטחון על מועמד לנציב הבא ,  מן הסתם אחד מאלופי העשור הקודם שמאס בחיים אזרחיים למהדרין .  ליברמן לא רצה בכך ונתניהו טרם התפנה .  כוכבי ,  אם ירצה ,  יוכל לצרף את בריק לצוות החשיבה שלו ,  כדי לוודא שאינו גולש לשאננות .  

שר הביביטחון :  2030 לא תשכיח את 1000 ,  2000 ,  3000 ו-4000
בנימין נתניהו ,  חסר כל סמכות מוסרית לשלוח חיילים להילחם אבל אינו מתבייש להשתזף בתהילת הצבא ,  רק נכנס לתפקידו וכבר נשבה בקיסמו ,  התחיל לבלוע בשקיקה דיונים ביטחוניים ,  והצטלם עם לוחמי חטיבת הקומנדו כגנרל אייזנהואר המשוחח עם צנחנים למרגלות מטוסי הפלישה לנורמנדי

