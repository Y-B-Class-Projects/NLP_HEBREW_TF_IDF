כיס אוויר : " סבנה "  מאכזב כסרט תיעודי וחוטא בהקשרים מעוררי מחלוקת
סרטם של נתי דינר ,  רני סער ומשה זונדר מציג שחזור לא אמין ומציג באור חיובי את האנשים שהתכוונו להרוג חפים מפשע .  אבל חטאיו הגדולים הם היעדר הפרספקטיבה והקריצה הבעייתית לבעלי הכוח
טיבם של אירועים היסטוריים מכוננים הוא שהם לעולם לא מפסיקים להתפתח בזיכרון הקולקטיבי .  השנים רק מעצבות אותם מחדש ,  מייצרות נקודות מבט חדשות ,  מוסיפות קונטקסט .  על כל אלה אנחנו מלבישים את הציניות והנוסטלגיה שמייצרים לבסוף את הגרסה הנוכחית של האירוע .  רצח רבין הוא אירוע כזה ,  מלחמת יום הכיפורים היא כזאת וגם שחרור חטופי מטוס  " סבנה "  ב-1972 .  זה היה תור הזהב של ישראל שבין  " ששת הימים "  למלחמת יום הכיפורים :  מדינה בהיי קולקטיבי שנעה על כנפי האופוריה וסוגדת למפקדיה ומנהיגיה העשויים ללא חת .  43 השנים שחלפו מאז סיפקו הזדמנות מצוינת לבחון את האירוע הזה בעזרת כלים ביקורתיים ,  בעזרת מבט מפוקח על ההשלכות הרחבות של האירוע על ישראל ,  מנהיגיה העתידיים והסכסוך הישראלי-פלסטיני . " סבנה ",  ששודר אתמול  ( שלישי )  בקשת ,  נותר תקוע למרבה הצער בשלב האופוריה .  
למעשה ,  קשה להשתחרר מהתחושה שישראל הנוכחית כמעט כמהה לחזור לימים של אז ,  בעיקר אמורים הדברים לגבי מנהיגיה הנוכחיים .  האם נתי דינר ,  רני סער ומשה זונדר ,  יוצרי הסרט ,  הרגישו את הרוח הזאת במהלך עשיית  " סבנה "?  קשה להאמין .  ועדיין ,  בהקרנת הבכורה החגיגית שנערכה לפני קצת פחות מחודש ,  ניצלו אנשי קשת את האווירה הסחבקית ליד השמפניות של בכירי המדינה  ( ובראשם ראש הממשלה בנימין נתניהו )  ,  כדי להעלות לדיון את ענייני הרגולציה הבוערים להם כל כך .  כיום ,  כשנתניהו הוא לא רק ראש הממשלה אלא גם הסמכות הבלעדית שתקבע בנושאים הרי הגורל האלה ,  הכוונות המקוריות של היוצרים גם לא באמת משנות . " סבנה "  מנגן בדיוק את צליל הכינור שלשכת ראש הממשלה מעוניינת לשמוע בימים אלה :  זו של הקצין והמפקד נתניהו ,  של ישראל הבלתי מנוצחת ושל הקשרים מבהילים בין שלום לטרור . 
" סבנה "  משלב בין שחזור של האירועים הדרמטיים מה-8 במאי 1972 לריאיונות עם גיבורי המבצע :  בנימין נתניהו  ( קצין בסיירת מטכ"ל )  ,  אהוד ברק  ( מפקד סיירת מטכ"ל )  ,  דני יתום  ( קצין בסיירת מטכ"ל )  ,  שמעון פרס  ( שר התחבורה )  ,  טייס המטוס רג'ינלד לוי וכמה מהנוסעים .  הסרט מציג באופן כרונולוגי את השתלשלות האירועים מהרגע שבו הוכרזה החטיפה ,  דרך הנחיתה בשדה התעופה בלוד והדרישה לשחרר 300 אסירים פלסטיניים ,  המשא ומתן עם החוטפים ולבסוף הפעולה שהובילה להשתלטות על המטוס ולשחרור החטופים .  על פניו קשה לחשוב על חבורה מוכשרת יותר מזו שהתאגדה מאחורי הקלעים של  " סבנה ".  משה זונדר כתב את הספר  " סיירת מטכ"ל "  בשנת 2000 והיה התסריטאי הראשי של  " פאודה "  עטורת השבחים ;  נתי דינר נחשב לאחד מאנשי התוכן בעלי הניסיון בתעשייה ורני סער ביים בשנים האחרונות את  " עספור "  ו"זגורי אימפריה ".  ובכל זאת ,  איכשהו ,  דבר מכל הכישרון הזה לא הצליחה לדבוק ב"סבנה ". 
החלק הבולט ב"סבנה ",  וזה שמן הסתם גם יעורר את עיקר הדיון סביבו ,  הוא ההסתכלות הכמעט ניטרלית של הסרט בהקשר של שני הצדדים :  החוטפים והמשחררים .  תרז הלסה ,  אחת מחוטפות המטוס ומי שמעודדת המשך מאבק מזוין בישראל ,  ובסאם אבו שאריף ,  דובר  " ספטמבר השחור "  ואש"ף ,  מופיעים בסרט ומציגים רציונליזציה כמעט מצמררת למעשה החטיפה .  לדבריהם העובדה שאזרחים ישראלים לא התקוממו כנגד הכיבוש הישראלי בשטחים ,  הופכת אותם לאשמים ולקלף מיקוח לגיטימי בידי ההתנגדות .  לא רק שהטענה המקוממת הזו לא מאותגרת לרגע  ( איך ניתן לוודא שהחטוף אכן מסכים למדיניות הממשלה ?  איך הקו ההומני ,  לכאורה ,  של החוטפים מתיישב עם נכונות לפגיעה בנשים וילדים ?  )  ,  היא אף נעטפת באווירה סימפטית ונוסטלגית כלפי דמויותיהם ועמדותיהם של עלי ,  מפקד החוליה ,  והלסה עצמה .  נכונותם לפוצץ מטוס ועליו 100 בני אדם  ( נכונות שעליה הלסה אף חוזרת בריאיון ,  ומביעה צער על כך שלא נעשתה )  ,  מוצגת כמעט כצעד הגיוני לאור הנסיבות .  ברור לחלוטין שיוצרי הסרט התכוונו לכוון לפתיחות כלפי הצד הפלסטיני והצורך בהידברות ,  אבל התוצאה הסופית גורמת למי שתומכים בדרך הפעולה הזו להרגיש שהם מזדהים עם משנתם של אנשי טרור ,  ומפספסת לחלוטין את המטרה .  
הנכונות להציב את טענות מחבלי  " ספטמבר השחור ",  ארגון שחבריו יובילו ארבעה חודשים לאחר מכן מסע רצח אכזרי בספורטאי ישראל לאולימפיאדת מינכן ,  בשורה אחת עם טיעוני המשתתפים במבצע היא אפילו לא החלק המקומם ביותר בהקשר הזה .  זה מגיע בסופו של הסרט כשאבו שאריף  " מבטיח "  שפתרון שתי המדינות יוביל לכך ש"אף פלסטיני לא ירצה לבצע פעולות טרור כנגד ישראל ".  כשאהוד ברק ,  מנהיג מפלגת העבודה בעבר ,  נראה חוזר על עמדתו של מי שמקושר לארגון טרור ,  נוצר קשר פסול ומעוות בין הרצון לשלום לבין כניעה למחבלים .
 נתניהו ,  לעומת זאת ,  מקבל את השורות הכי טובות בסרט ,  הסיפורים הכי מחמיאים .  הוא היה הקצין שהתעקש להשתתף והותיר את אחיו ,  יוני ,  מחוץ לפעולה  ( בגלל הרצון להמנע מלשלוח שני אחים )  ,  הוא זה שקרץ לאיש הצלב האדום שבדק אותו רגע לפני הפריצה ,  וגילה שהוא נושא נשק .  זווית הצילום מחמיאה ,  הטקסטים מנהיגותיים  ( "מה המרחק בין הצלחה לכישלון ?  ככה .  לא תמיד יוצא לך סבנה ")  .  אבל יותר מכל :  המסר של הסרט משחק לטובתו .  יוצרי  " סבנה "  הביעו תסכול בריאיון שהעניק ל"הארץ "  מכך שנתניהו  " לא הבין "  את המסר שניסו להעביר ,  אבל מצפייה בסרט אי אפשר להבין שום דבר אחר .  אם טרור מוצג כדרך פעולה לגיטימית ורומנטית ,  מה הפלא שנתניהו ראה בכך הוכחה לעמדתו שאין לדבר עם אף אחד על שום דבר ?  
מעבר להקשרים הבעייתיים שנובעים מעריכת הסרט ,  חלק השחזור של  " סבנה "  נע בין הקומי למביך .  רמת המשחק לא היתה מביישת את סרטי הטלוויזיה של לייפטיים .  גלעד ינקלביץ' - כן כן ,  האיש שעשה אתכם שפגטים בחמש בבוקר בערוץ הספורט - מגלם את שמעון פרס  ( ראוי לציין שינקלביץ' הוא גם אחד ממפיקי הסרט ,  ואת ההקשרים בין כסף לתפקיד ראשי נשאיר לפרשנות שלכם )  .  וזה לא שהליהוקים האחרים מוצלחים יותר ,  חכו שתראו את אהוד ברק הצעיר .  הדיאלוגים מביכים  ( "קפטן ,  בבקשה תזכור שאתה קפטן ואני גנרל ",  משה דיין )  ,  האינטרקציה הרגועה - על גבול הדיון הפילוסופי - בין המחבלים לנוסעים נטולת כל אמינות .  זה חבל משום שהחלק האחרון של  " סבנה "  הוא אכן תיעוד דרמטי ומסקרן של ההשתלטות על המטוס ,  וכולל אנקדוטות חשובות על מה שאירע בדקות שלפניו ובמהלכו .  אם הבחירה היתה להתמקד רק בחלק הזה ,  היינו מקבלים לפחות מוצר תיעודי ראוי לשמו .  הבעיה היא שבשלב הזה האמינות ירדה לטמיון ביחד עם קו השיער של ינקלביץ' .
" סבנה "  לא טורח להתעמק בהשלכות ארוכות הטווח של המבצע .  הכישלון של  " ספטמבר השחור "  הוביל להשתכללות ארגוני הטרור ולשינוי כיוון דרמטי בדרך הפעולה שלהם .  הסרט גם לא עוסק בהשפעה הדרמטית של המבצע על ברק ונתניהו כמנהיגים עתידיים בצמתים מרכזיים של ההיסטוריה הישראלית .  הסרט נעצר במתח שבין תהילת המנצחים לתוגת  " המפסידים הסימפטיים ",  ובכך מצליח לפספס שלוש פעמים את המטרה :  הוא גם לא מספק מוצר תיעודי ראוי לשמו ,  גם עסוק כל כך בתיעוד עד שהוא נטול כל ערך מוסף בפרספקטיבה של זמן ,  ולבסוף משדר מסרים שסותרים לחלוטין את כוונת היוצרים .  

כיס אוויר : " סבנה "  מאכזב כסרט תיעודי וחוטא בהקשרים מעוררי מחלוקת
סרטם של נתי דינר ,  רני סער ומשה זונדר מציג שחזור לא אמין ומציג באור חיובי את האנשים שהתכוונו להרוג חפים מפשע .  אבל חטאיו הגדולים הם היעדר הפרספקטיבה והקריצה הבעייתית לבעלי הכוח

