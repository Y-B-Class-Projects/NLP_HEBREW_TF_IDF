כשבישראל מרכיבים ממשלת ימין ,  ברשות מחכים בפינה עם נבוט
אחרי שהכריז שפתרון שתי המדינות בלתי אפשרי ,  אבו מאזן מעביר הילוך :  פנייה להאג ,  הכרה במועצת הביטחון ובחינת התיאום עם ישראל .  וגם :  הפרשנות הפוליטית של ג'יבריל רג'וב לבחירת נתניהו
ליו"ר הרשות הפלסטינית אבו מאזן לא לקח יותר מדי זמן ,  וכמה שעות בלבד לאחר פרסום תוצאות האמת של הבחירות בישראל ,  הוא התייחס לניצחונו של בנימין נתניהו . " ישראל אינה רצינית לגבי פתרון שתי המדינות ",  הסביר אבו מאזן .  קשה עדיין להסביר בדיוק מה הייתה כוונתו של המשורר .
 האם דווקא באותו היום שבו אמור הוועד הפועל של אש"ף להתכנס כדי לדון בהמשך התיאום הביטחוני ,  אומר יו"ר הרשות את הדברים האלה ,  ברמיזה לכך שהתיאום הביטחוני עם ישראל קרוב לסיומו ?  או שמא אבו מאזן כבר רומז על כך שבכוונתו להחזיר בקרוב את המפתחות לידי ישראל ולתת לה לנהל את ענייני הגדה המערבית ?  ואולי בכלל זה עוד איום סרק שנועד להפחיד את מצביעי נתניהו ,  שלא נראים חושים במיוחד ממותו של פתרון שתי המדינות ? 
עוד בוואלה חדשות:הבית הלבן על ניצחון נתניהו :  אובמה עדיין תומך בפתרון שתי המדינותבליץ הראיונות וספין הערבים :  כך הפך נתניהו הפסד לניצחוןבחזרה למציאות :  בתחום המדיני ,  נתניהו עוד יגלה שהצליח יותר מדי 

ראש צוות המשא ומתן מטעם אש"ף ,  סאיב עריקאת ,  הבהיר כבר ביום שלישי מה הצעדים הבאים שאותם מתכננת הרשות .  עריקאת הבלתי-נלאה כבר הבין לאחר פרסום המדגמים שנתניהו יהיה ראש הממשלה הבא ,  ולכן הבהיר שבכוונת הפלסטינים להאיץ את פניותיהם נגד ישראל בבית הדין הבינלאומי בהאג .  עם זאת ,  ספק אם הרשות הפלסטינית תסתפק בכך .  
לנוכח ההקמה המסתמנת של ממשלת ימין ,  שהתגובה אליה מצד הקהילה הבינלאומית והממשל האמריקני ככל הנראה תהיה הפניית עורף ,  סביר שהרשות תפנה שוב למועצת הביטחון של האו"ם בדרישה להכיר בפלסטין כמדינה .  האם הממשל האמריקני יטיל אז וטו כדי לעצור החלטה שכזו ?  כנראה שלא .  
הפנייה לבית הדין הבינלאומי או למועצת הביטחון נראית בשלב הזה כקלה בבעיותיו של נתניהו בהקשר הפלסטיני .  בניגוד לסדר העדיפויות שהצטייר בתקשורת ,  הבעיה הראשונה שתשחר לפתחו של ראש הממשלה ,  אינה מחירי הדיור ואפילו לא איראן ,  כי אם כספי המיסים של הפלסטינים ,  והתיאום הביטחוני ,  שנמצא על הכוונת של הנהגת אש"ף ופתח .  כלומר ,  אם ישראל לא תשחרר את כספי המיסים הפלסטינים ובקרוב ,  התיאום הביטחוני ייעצר .  
ההשלכות של הפסקת התיאום ברורות .  ראשית ,  עשרות פעילי חמאס והג'יהאד האיסלאמי יוכלו לעשות כל העולה על רוחם ,  ללא פעילות מסכלת מצד הרשות .  שנית ,  במישור העממי ,  המשטרה הפלסטינית ,  שמונעת לא פעם חיכוכים ועימותים עם צה"ל בשטחים ,  לא תעשה זאת יותר ,  ופוטנציאל ההסלמה בשטח יגבר .  
אם כן ,  ההיגיון מצביע על כך שכעת ,  לאחר שהסתיימו הבחירות בישראל ,  נתניהו יהיה פטור משיקולים אלקטורליים - לפחות לזמן הקרוב - ולכן יתיר את העברת כספי המיסים .  אולם אין זו בחירה קלה עבור ראש הממשלה .  מדובר בכספים פלסטיניים לכל דבר ,  אולם נתניהו כבר הצהיר בעבר כי כל עוד הרשות לא תחזור בה מפנייתה לבית הדין הפלילי הבינלאומי ,  ישראל תשמור אצלה את הכספים .  
מדובר בנשק לכל דבר בשדה הקרב הדיפלומטי .  כעת ,  האתגר המרכזי העומד בפני נתניהו הוא הפשרת כספי המיסים ,  ובאותו הזמן מניעה מהרשות לפנות לבית הדין בהאג .  למרות כל זאת ,  אנשיו הקרובים ביותר של יו"ר הרשות נזהרו מאוד מלצאת בהתקפות אישיות נגד נתניהו . " זה מפתיע ,  אני חייב לומר לך ",  אמר בכיר בפתח . " הוא מנהיג .  אם אנחנו אוהבים את זה או לא ,  הוא הוכיח שהוא יכול להיחלץ ממצבים קשים ".  
בכיר נוסף המקורב לאבו מאזן הסביר שעבור הרשות יהיה קל יותר במובן מסוים לפעול מול ראש הממשלה . " העמדות שלו מוכרות לנו .  לא יהיו כאן משחקים מיותרים ",  הבהיר .  שניהם דיברו על כך שהרשות לא תמהר לנקוט צעדים לפני שיתברר לאן מועדות פני נתניהו .  למרות הדיון היום על דרכי היישום של החלטת המועצה המרכזית בדבר עצירת התיאום הביטחוני ,  לא צפויות החלטות בעלות משמעות בשטח בשלב זה .  
השאלה שמטרידה את כולם היא איזה נתניהו בדיוק יפגשו הפלסטינים בחודשים הקרובים .  האם יהיה זה אותו ביבי מהימים האחרונים של הקמפיין - לעומתי ,  מתלהם ושש אלי קרב - או שמא זה שניהל איתם משא ומתן חשאי באמצעות שליחו יצחק מולכו ,  והגיע אפילו להבנות מרחיקות לכת ?  
הירדנים והמצרים מוטרדים אף הם משאלה זו .  כבר ביום רביעי ,  פורסם שמצרים תקבל מהשותפות במאגר  " תמר "  גז בשווי של כמיליארד ומאתיים מיליון דולר ,  אולם המצרים בהחלט חוששים מאפשרות של הסלמה בגדה .  בעמאן ,  מקווים שנתניהו ידע להרגיע את הרוחות סביב ירושלים .  
גם הקהילה הבינלאומית ,  וארצות הברית בראשה ,  לא יעמדו בחיבוק ידיים אם תואץ הבנייה בהתנחלויות ,  שאותה הבטיח נתניהו לקהל הישראלי במהלך קמפיין הבחירות שלו .  האיחוד האירופי קרא כבר אתמול לחדש את המו"מ בין ישראל והרשות .  אם הדבר לא יקרה - והוא לא צפוי לקרות - הרי שהאיחוד צפוי לנקוט צעדים של ממש נגד ישראל ,  כאלה שיפגעו בכלכלתה .  האם זה יוביל לשינוי מדיניותה של ממשלת ימין ישראלית ?  כנראה שלא .  אולם זה בהחלט יעודד את הפלסטינים להמשיך במאבקם הדיפלומטי תחילה ,  ולאחר מכן אולי גם העממי ,  נגד ישראל ונגד נתניהו .  
מזכיר הוועדה המרכזית של הפתח ,  ג'יבריל רג'וב ,  נשמע משועשע למדי ביום רביעי בבוקר ,  כמה שעות לאחר פרסום התוצאות . " אלוהים יעזור לכם ולנו ",  אמר בציניות האופיינית לו .  רג'וב ,  שבעברו העביר 17 שנים בבתי הכלא בישראל ועקב מקרוב אחר המתרחש בבחירות ,  פירט בשיחה עם וואלה חדשות את כל  " היתרונות "  של ניצחון נתניהו עבור הפלסטינים . " זה רק יפגע בכם ,  בישראלים ",  טען .  בנוגע לתיאום הביטחוני ,  אמר : " כל נושאי התיאום הביטחוני והקשר לישראל תלוי בהקמת מדינה פלסטינית .  כל נושא .  כלומר אם לא תקום מדינה פלסטינית זה ישפיע על הקשר בין ישראל לרשות בכל הרמות ".  
לדבריו , " נתניהו אומר שהוא מתנגד למדינה פלסטינית ?  זה מצוין עבורנו .  זה רק יוכיח לקהילה הבינלאומית שאין לנו עם מי לדבר בצד הישראלי ".  רג'וב הוסיף : " אני רוצה לומר לך ולישראלים :  תקום מדינה פלסטינית ,  אם ירצה או לא ירצה נתניהו .  התוצאות של הבחירות מוכיחות כי המחשבה הגזענית שולטת אצלכם במדינה .  בסופו של דבר גם הם ,  נתניהו והימין ,  יבינו שאין דרך אחרת מלבד פתרון של שתי מדינות ".   
" אנחנו לא מתכוונים להרים דגל לבן ",  הוסיף רג'וב . " הימין לא מפחיד אותנו ,  אלא רק מזיק לישראל וליציבות באזור .  אנחנו נמצאים כאן ואין לנו ארץ אחרת .  הימין בישראל צריך להבין שלא יקבל ביטחון כל עוד אין שלום - או שימשיך בהתנחלויות ,  ואז זו מערכה פתוחה מולנו ,  או שלא .  אם הממשלה החדשה בישראל תמשיך במדיניות הקודמת שלה ,  הרי שמשמעות הדבר שהיא מובילה לעימות ". 
לפניות לכתב :  aviissacharoff@walla.com
 ( עדכון אחרון :  19:00 )  

כשבישראל מרכיבים ממשלת ימין ,  ברשות מחכים בפינה עם נבוט
אחרי שהכריז שפתרון שתי המדינות בלתי אפשרי ,  אבו מאזן מעביר הילוך :  פנייה להאג ,  הכרה במועצת הביטחון ובחינת התיאום עם ישראל .  וגם :  הפרשנות הפוליטית של ג'יבריל רג'וב לבחירת נתניהו

