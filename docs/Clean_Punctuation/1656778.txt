ריבלין :  אם נוותר לפלסטינים - הסחיטה רק תגבר
יו"ר הכנסת קורא לרה"מ לא להיענות לדרישות ארה"ב לוויתורים לפלסטינים .  בשיחה עם וואלה !  חדשות הוא אמר : " אם אתה נסחף ומוותר על הקווים האדומים שאסור לוותר עליהם ,  אתה עלול להימצא במקום שבו הסחיטה תלך ותגבר "
  ( צילום:רויטרס ,  עריכת וידיאו :  גדי וינסטוק ,  קריינות:אילן שניג ) 
המערכת הפוליטית סוערת הבוקר  ( חמישי )  בעקבות הדיווחים על החרפת המשבר בין ישראל לארצות הברית .  בעוד במפלגות הימין מגדירים את הביקור כמוצלח ,  שכן לטענתן נתניהו הגן על האינטרסים הישראלים ,  במפלגות האופוזיציה תוקפים את נתניהו ומאשימים אותו בבידודה של ישראל בזירה הבינלאומית .  
יו"ר הכנסת חבר הכנסת ראובן ריבלין התייחס לביקור ראש הממשלה בארה"ב וחיזק את ידיו .  בשיחה עם וואלה !  חדשות הזהיר ריבלין ואמר כי אסור לישראל לוותר על הקווים האדומים שלה . " אם אתה נסחף ומוותר על הקווים האדומים שאסור לוותר עליהם ,  אתה עלול להימצא במקום שבו הסחיטה תלך ותגבר ".  הוא הוסיף כי  " כאשר מנהלים משא ומתן עם הפלסטינים והם יודעים שבעזרת לחץ בינלאומי הם יכולים להשיג את כל מבוקשם ,  אפילו מבלי להיפגש ,  צריך לומר לעולם כולו ולהם  לא יקום ולא יהיה .  יש קווים אדומים ועליהם ראש הממשלה שומר בקפדנות ". 
יו"ר הבית היהודי שר המדע והטכנולוגיה דניאל הרשקוביץ' שיבח את ראש הממשלה שלדבריו עומד על האינטרסים הישראליים ואמר כי ישראל תקבע לבדה את גורלה . " אנו לא ממשלת שמאל ,  ובנייה בירושלים ,  בירתו של עם ישראל ,  היא בקונצנזוס .  איננו מבקשים לריב עם ידידתנו הגדולה ,  אבל האחריות שלנו כלפי עם ישראל .  אנו מדינה עצמאית ,  לא גרורה אמריקאית ".  הרשקוביץ גם קרא לקדימה להיכנס לממשלה , " טוב תעשה קדימה ,  אם תצטרף לממשלה בעת הזו אל מול הלחץ האמריקאי ". 
שר ההסברה והתפוצות יולי אדלשטיין  ( ליכוד )  הגן על יו"ר מפלגתו . " ראש הממשלה יכול היה לפתור את חילוקי הדעות ואולי אפילו להשיג חיוכים אם היה מסכים לכל הבקשות של ארה"ב ,  אבל בכך היה מסכן את המשך קיום המדינה ",  אמר אדלשטיין .  הוא הוסיף כי  " עמדת ראש הממשלה ,  מצד אחד לא לפוצץ את היחסים עם האמריקאים ומצד שני להבהיר שיש דברים שלא נוכל להסכים להם  זו העמדה הנכונה ".  
גם יו"ר סיעת הבית היהודי ח"כ זבולון אורלב קרא להקים ממשלת חירום לאומית בהשתתפות קדימה למשך שנתיים נוכח מה שלהגדרתו  " הלחץ הכבד והבלתי הוגן של אובמה ".  לדבריו , " ניתן להסכים שממשלה זו תוגבל לכהונה של שנתיים בראשות נתניהו ותתרכז בהמשך הבנייה בירושלים ,  בשמירת שלמותה וגיוס דעת הקהל העולמית לעצירת הגרעין האירני ". 
חבר הכנסת כרמל שאמה  ( הליכוד )  קרא אף הוא להקים ממשלת אחדות ואמר כי  " גם אני ,  כמי שגיבה בלב כבד את ראש הממשלה ,  סבור שהתגובה לדרישות אובמה צריכה להיות חידוש הבנייה ביהודה ושומרון באופן מיידי ,  שכן חבל על כל רגע של סבל המתיישבים .  מפלגת קדימה צריכה להיזכר בשמה המקורי  'אחריות לאומית' ,  להיכנס לממשלה ". 
על רקע התמיכה בנתניהו ,  באופוזיציה בכלל ובמפלגת קדימה בפרט מגדירים את ביקורו בוושינגטון ככישלון .  חבר הכנסת יוחנן פלסנר אמר הבוקר כי ראש הממשלה מביא בהתנהלותו לבידוד ישראל . " ראש ממשלה שנבחר על בסיס ההבטחה לגייס את העולם בראשות ארה"ב לבידוד המשטר האירני מביא בהתנהלותו את מדינת ישראל לבידוד חסר תקדים .  נתניהו בא לבודד והוציא אותנו מבודדים תוך שהוא מחבל בברית האסטרטגית החשובה ביותר לביטחון מדינת ישראל ".  לעומתו ,  חבר מפלגתו ,  חבר הכנסת עתניאל שנלר אמר כי מנהיגות נמדדת ביכולת להתנהל נכון בתקופת משבר ואין ספק שזו שעה קשה ביחסינו עם ארצות הברית . " רק בכוח האחדות נוכל לעמוד מול הלחצים והאתגרים המדיניים והביטחוניים העומדים לפתחנו .  אני שב וקורא לראש הממשלה להושיט יד ליו"ר קדימה ולה אני קורא לתפוס את היד המושטת ". 
בתוך כך ,  חבר הכנסת ד"ר נחמן שי  ( קדימה )  פנה הבוקר ליושב ראש ועדת החוץ והביטחון של הכנסת צחי הנגבי וביקש כי יכנס את הוועדה בהקדם האפשרי על מנת לקבל דיווח מראש הממשלה בנימין נתניהו על תוצאות ביקורו בארצות הברית ובעיקר הפגישה עם הנשיא ברק אובמה .
 עדכון ראשון - 10:53

ריבלין :  אם נוותר לפלסטינים - הסחיטה רק תגבר
יו"ר הכנסת קורא לרה"מ לא להיענות לדרישות ארה"ב לוויתורים לפלסטינים .  בשיחה עם וואלה !  חדשות הוא אמר : " אם אתה נסחף ומוותר על הקווים האדומים שאסור לוותר עליהם ,  אתה עלול להימצא במקום שבו הסחיטה תלך ותגבר "
 
