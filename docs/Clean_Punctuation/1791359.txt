כלכלה חכמה :  לצמצם פערים

במשך שנים רבות ,  כשלימדתי על המלך הפילוסוף במשנתו המדינית של אפלטון ,  חייכו הסטודנטים בציניות מופגנת .  מה לפילוסוף ולעניינים מעשיים של ניהול מדינה ?  הרי מקומם של הפילוסופים אי שם באולימפוס ,  בחברת האלים ,  ואילו מקומם של הפוליטיקאים הוא בתעלות החיים הפתלתלות של בני האנוש .  
שר האוצר יובל שטייניץ ,  פילוסוף בהשכלתו ,  מוכיח בשנים האחרונות כי הראייה הרחבה ,  התבונה המעשית ויכולת הניתוח הלוגי הן יתרון רב משמעות בניהול אוצר המדינה - אותו אוצר שכל סקטור בישראל חומד .  אלא שכידוע אין הקומץ משביע את הארי ותיאבונם של שרים כלביאים .  
ונשוב לעניינים הכלכליים הבוערים .  בשנתיים האחרונות ראש הממשלה ,  שר האוצר ונגיד בנק ישראל ניווטו את ספינת הכלכלה הישראלית על פני מים סוערים במיומנות ובכישרון רב .  מנהיגות כלכלית נבחנת בעיתות משבר ,  וזו הישראלית עמדה במבחן בהצלחה רבתי .  דומה כי על כך אין עוררין .  
פעם סברו כלכלנים כי אירלנד היא דגם לחיקוי מבחינת כלכלתה ,  ואילו היום ,  לאחר מפלתה של אירלנד ,  משוכנעים מומחים עולמיים כי המדיניות הכלכלית של ישראל היא הדוגמה הראויה לחיקוי .  הכלכלה הישראלית מפתיעה בדיוקה ובהתאמתה למציאות עולמית משתנה בתנאים של אי ודאות .  
אלא שכאן מתקשרת הפילוסופיה עם הכלכלה .  חשוב לזכור כי משנתו המדינית של אפלטון היתה מבוססת על הנחת יסוד ,  ולפיה בני האדם הם יצורים תבוניים .  ולא היא .  בני האדם הם יצורים מורכבים אשר מונעים גם על ידי רגשות .  כשם שפרצופיהם שונים - כך מחשבותיהם שונות .  קשה למנהיגות להתמודד עם אי רציונליות ,  אולם אין לה ברירה .  על המילים  " איש אשר רוח בו "  אומר המדרש כי מנהיג הוא אדם שיודע להלך עם רוחו של כל אחד ואחד ,  גם אם לכל אחד רוח אחרת וכיוון שונה .
 מפלגת הליכוד זכתה להגיע להנהגת המדינה  ( לאו דווקא לשלטון )  משום שהשכבות החלשות במדינת ישראל ראו בנבחרי הליכוד נציגים ראויים שידאגו לרווחתם .  זו רווחה שנזנחה במשך שנים רבות בזמן שלטון מפא"י .  כתוצאה מכך מפלגת העבודה נתפסה כמי שמייצגת את השכבה האליטיסטית השבעה  ( דיירי המגדלים )  ,  והליכוד את שכבות הביניים והשכבות החלשות  ( אנשי עיירות הפיתוח והפריפריה העירונית )  .
 בכל מערכות הבחירות שבהן הליכוד הפסיד ,  ההפסד לא היה על רקע מדיני .  מדיניות הליכוד בנושאי חוץ וביטחון - מדיניות שביסודה אין שלום ללא ביטחון מלא - מקובלת היום על רוב אזרחי ישראל .  הפסדי הליכוד תמיד היו על רקע של מדיניות כלכלית והם נבעו מתוך תחושת הציבור החלש במדינה כי הליכוד זנח אותו .  לטיפול בנושאים החברתיים חדרו מפלגות אחרות ונגסו בכוחו של הליכוד .
 מכאן שכל מי שחפץ שלטון במדינת ישראל ,  מימין ומשמאל ,  חייב להיות ערני להשלכות החברתיות של החלטותיו .  אזרחי ישראל מעריכים את החלטות הממשלה בעניין המיסוי על תמלוגי הגז ,  אך הם מבינים כי השפעת התמלוגים תתרחש בעוד שנים רבות .  בינתיים הם מודאגים מעליית מחירי הדלק ,  ייקור הלחם ובעיקר מהפגיעה הקשה במעמד הביניים ומן הפער האדיר בין עשירים לעניים בישראל .  זהו פער שהולך וגדל ,  ובעתיד הוא יכול להוות סכנה קיומית שתפורר את החברה הישראלית .  בל נטמין ראש בחול לנוכח ההתרחשויות סביבנו במזרח התיכון .  כל כולן תוצאה של פערים חברתיים ותחושת עושק של השכבות החלשות .
 שאיפת הפילוסופים היתה מאז ומתמיד להיות צודקים .  הם לא הפנימו כי עדיף להיות חכמים .  טוב יעשה שר האוצר אם יתור אחרי חוכמת המעשה ויוביל מהלכים שיצמצמו את הפערים בחברה ויבטאו דאגה לחלש .  על שר האוצר לעשות הכל כדי למנוע את שחיקת שכבות הביניים שבמשך שנים רבות נושאות בעול תשלומי המסים .  רק בדרך זו יובטח החוסן החברתי שלנו ,  וממילא גם החוסן הביטחוני .
 
כלכלה חכמה :  לצמצם פערים


