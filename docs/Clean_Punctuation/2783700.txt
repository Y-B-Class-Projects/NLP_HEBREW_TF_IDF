כאילו לא היתה כאן מלחמה
כבר חמש שנים שראש הממשלה מבטיח  " אופק מדיני "  ודוגל באסטרטגיה של ניהול הסכסוך .  אלא שתחת זאת קיבלנו מבוי מדיני סתום וסכסוך שמנהל אותנו
חלפו כשבועיים מאז סיום מבצע  " צוק איתן "  ודומה ,  שלא היתה כאן מלחמה .  כמעט כולם עברו לסדר היום .  עברנו 50 ימים של מלחמה בעזה ,  שבמהלכה תושבי הדרום האמיצים שמעו כי שוב  " השמדנו את הרקטות ",  ושוב הסבנו לחמאס  " פגיעה קשה ",  וכמובן שוב הבטחות מצדו של ראש הממשלה שכתשנו את עזה  " ושיקמנו את ההרתעה ".   זו כנראה הסיבה ,  שבמשך 70 יום החמאס ירה על כל חלקי הארץ את אותן רקטות שהשמדנו לו בפעם הקודמת - במבצע  " עמוד ענן ".  לצערי ,  יש מקום לחשש כי ההסכם הנוכחי של נתניהו עם החמאס ,  מבטיח לנו בדיוק ,  אבל בדיוק ,  את אותו הדבר בעוד שנה-שנתיים .  מסתבר שהסבל של תושבי הדרום בשבועות האחרונים ,  כמו כל המרורים שהמבצע המיותר הזה האכיל את תושבי ישראל ,  נכפו עלינו בידי ממשלה ללא שום מחשבה מדינית ותכנון לטווח ארוך ,  וללא שום תוצאות .   כל קשר בין ההסכם שנחתם עם חמאס לבין ההצהרות של נתניהו ביציאה למלחמה הוא מקרי בהחלט .  דבר אחד ברור :  ניתן היה להגיע לאותן הסכמות בדיוק כבר לפני חודשיים מול המתונים ברשות הפלסטינית ולא תחת אש מול החמאס ,  ובלי יציאה למלחמה מיותרת ,  שעליה אנחנו משלמים מחיר כבד מאוד בחיי אדם ,  בפגיעות בגוף ובנפש ,  וגם מחיר כלכלי כבד מנשוא .  אז מה הפלא שהרוב הגדול של הישראלים לא מאמינים שהפסקת האש הזאת תחזיק יותר משנה ?  מה הפלא שאפילו ראש הממשלה לא העז באף אחת מהופעותיו הפומביות עד כה ,  להתחייב שהשקט המדומה הזה יחזיק מעמד .  
אבל נתניהו הבטיח לנו  " אופק מדיני ".  כבר חמש שנים ,  שנתניהו מבטיח לנו  " אופק מדיני ",  אבל בפועל הוא מנסה לקדם הזיה שנקראת  " לנהל את הסכסוך ".  מעבר למילים הללו ,  והרי נתניהו תמיד היה חזק בדיבורים ,  מסתתרת אמת עגומה :  אפס מחשבה אסטרטגית ,  אפס יוזמה ואומץ כדי לשנות את המציאות המדינית ,  כדי לתת לתושבי הדרום סיכוי לביטחון אמיתי לטווח ארוך ,  כדי לתת לתושבי עזה משהו לחיות עבורו מלבד נקמה .  אפס בניצול הזדמנויות מדיניות ,  אפס בהבנה שאין הרתעה צבאית שמונעת מהחמאס לשגר עוד פצמ"ר ועוד רקטה .  אפס בהפנמה ש-74 חיילים ואזרחים הרוגים ,  בור של תשעה מיליארד שקלים בתקציב וכתישת רצועת עזה - זו לא מדיניות ,  זו היגררות מופקרת שמשרתת את החמאס .   יש אלטרנטיבה לטירוף הזה וכולנו חוץ מנתניהו יודעים מהי .  האלטרנטיבה הזאת עומדת לפתחו של ראש הממשלה כבר חמש שנים והוא מסרב לבחור בה :  מהלך מדיני אמיץ לפתרון הסכסוך .  במקום זאת ,  הוא מתעקש  " לנהל את הסכסוך "  וכל פעם מגלה שבפועל ,  דווקא הסכסוך מנהל אותו .  הדוגמא האחרונה לכך היא ההחלטה להפקיע כ-4,000 דונם בגוש עציון ,  שמוכיחה כי ישראל מוכנה להעניק צ'ופרים רק למי שיורה עליה קסאמים ובה בעת לא מהססת לירוק בפרצופו של השותף המתון ברשות הפלסטינית ,  אבו מאזן ,  ולהסתבך עם הממשל האמריקני ומדינות אירופה .   נתניהו עושה הכול כדי להשכיח שרק אתמול היתה כאן מלחמה .  אם זה ה"אופק המדיני "  שנתניהו מציע לנו ,  שמחבל בסיכוי להסדר מדיני ,  כדאי שילך הביתה ,  וכמה שיותר מהר .  
הכותבת היא ראשת מרצ
מעוניינים לפרסם מאמר במדור הדעות ?  כתבו לנו למייל op-ed@walla.net.il
המאמרים המתפרסמים במדור הדעות משקפים את עמדת הכותבים בלבד 

כאילו לא היתה כאן מלחמה
כבר חמש שנים שראש הממשלה מבטיח  " אופק מדיני "  ודוגל באסטרטגיה של ניהול הסכסוך .  אלא שתחת זאת קיבלנו מבוי מדיני סתום וסכסוך שמנהל אותנו

