יורם כהן :  נתניהו לא הנחה אותי להאזין ספציפית לרמטכ"ל ולראש המוסד
ראש השב"כ לשעבר הכחיש את הפרסום ב"עובדה "  שלפיו התבקש על ידי רה"מ להאזין לבני גנץ ותמיר פרדו ,  אך לא את עצם קיומו של הדיון בצורך להאזין לרשימת שותפי סוד .  מוקדם יותר לעג נתניהו לפרסומים : " ההאזנות שלי - הביטלס והחלונות הגבוהים "
 ראש השב"כ לשעבר יורם כהן הכחיש היום  ( שישי )  את הפרסום בתכנית  " עובדה "  אמש שלפיו לפני כשבע שנים התבקש על ידי ראש הממשלה בנימין נתניהו להאזין לטלפונים של הרמטכ"ל דאז ,  בני גץ וראש המוסד דאז ,  תמיר פרדו .  בתגובתו כהן לא הכחיש את עצם קיומו של הדיון בצורך להאזין לרשימת שותפי סוד .
" איני נוהג בדרך כלל להתייחס בתקשורת לשיח המקצועי המתקיים בין ראש ממשלה לראש שב"כ ,  אולם הפרסומים בתקשורת אודות הנחיות של ראש הממשלה שניתנו לי כביכול בעודי מכהן כראש השב"כ - להאזין ספציפית לטלפונים של הרמטכ"ל גנץ וראש המוסד פרדו - אינם נכונים ",  מסר בהודעה לתקשורת .
 על פי חשיפת התוכנית בערוץ 12 אמש ,  בחודשים האחרונים של גנץ ופרדו בתפקידיהם פנה נתניהו לכהן במטרה למנוע דליפה של מידע ביטחוני רגיש .  בדיון מיוחד בנושא ביקש נתניהו מכהן לעשות שימוש ב"יכולות המיוחדות "  של השב"כ לצורך פיקוח גורף שכולל האזנה לטלפונים של שורת בכירים .  עוד פורסם כי כהן סירב לבקשתו של נתניהו .  
מוקדם יותר צייץ ראש הממשלה בחשבון הטוויטר שלו כי  " מעולם לא ביקשתי להאזין לרמטכ"ל ולראש המוסד .  זהו שקר מוחלט .  אין גבול לשקרים !  ".  
בהמשך הוא אף העלה סרטון לחשבון הטוויטר שלו ובו הכחיש בתוקף את ההאשמות . " אתמול התפוצצה פרשה מרעישה .  יש תכנית שמתיימרת להציג עובדות והיא טענה שאני הנחיתי את ראש השב"כ לשעבר להאזין לרמטכ"ל ולראש המוסד .  יש רק בעיה אחת - זה שקר מוחלט ",  אמר נתניהו .
 הוא הוסיף כי ראש השב"כ בעצמו מכחיש את הטענות .  לדבריו ההאזנות האמיתיות שלו הן  " החלונות הגבוהים ,  שלישיית גשר הירקון ,  אריק איינשטיין ,  יורם גאון ,  ג'וזי כץ ,  שמוליק קראוס ,  הביטלס - האלבומים הראשונים ,  אבבא וגם חבר'ה מהיום ".  
טרם הכחשתו הבוקר של נתניהו את הטענה על בקשתו להאזנות ,  מסר אמש ראש הממשלה לתוכנית עובדה כי  " זהו עיוות מוחלט של מאמצים מערכתיים שנעשים מעת לעת כדי לשמור על ביטחון מידע בנושאים רגישים בעלי חשיבות עליונה לביטחון ישראל .  ההחלטה באילו אמצעים להשתמש ומול אילו גורמים ,  נתונה בידי הגורמים המוסמכים ". 
יו"ר ועדת החוץ והביטחון וראש השב"כ לשעבר אבי דיכטר התייחס הבוקר לפרשה בשיחה עם וואלה !  NEWS ואמר : " אני יודע שזה שקר ,  גם תמיר יודע שזה שקר ".  דיכטר הוסיף כי  " מעל הכול אין חיה כזו שראש ממשלה מבקש מראש שב"כ להאזין לאדם מסוים .  אין יצור כזה ,  מפני שכל האזנה נתונה לפיקוח של היועץ המשפטי לממשלה ופרקליטות המדינה באופן ישיר ,  ובאופן עקיף לוועדת שרים לענייני שב"כ ,  ולוועדת המשנה לשירותים חשאיים בוועדת החוץ והביטחון ".  
דיכטר קיבל הבוקר את הפניות של גורמים פוליטיים בהם חברת הכנסת ציפי לבני  ( המחנה הציוני )  לכנס את ועדת חוץ וביטחון בנושא והפניות האלה נבחנות בשלב זה .  ח"כ לבני פנתה לח"כ דיכטר בבקשה כי יכנס דיון בוועדת המשנה לשירותים חשאיים אליו יזומנו ראש השב"כ הקודם כהן וראש השב"כ הנוכחי ארגמן .  זאת במטרה  " לקבל מידע האם הייתה בקשה כזאת בעבר ומיהם הגורמים כלפיהם משתמשים באמצעים כאלה כיום ,  כולל פיקוח על דרכי האישור ",  כתבה .  

יורם כהן :  נתניהו לא הנחה אותי להאזין ספציפית לרמטכ"ל ולראש המוסד
ראש השב"כ לשעבר הכחיש את הפרסום ב"עובדה "  שלפיו התבקש על ידי רה"מ להאזין לבני גנץ ותמיר פרדו ,  אך לא את עצם קיומו של הדיון בצורך להאזין לרשימת שותפי סוד .  מוקדם יותר לעג נתניהו לפרסומים : " ההאזנות שלי - הביטלס והחלונות הגבוהים "
 
