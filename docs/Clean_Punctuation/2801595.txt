להשתחרר מהדיקטטורה של נתניהו
כשהוא מתעלם מהסוגיות הבוערות המעסיקות את הציבור הישראלי ,  תוך ביצור מעמדו ואימוץ גינונים של שליט יחיד ,  הופך ראש הממשלה למסוכן .  גם מנהיג לא כריזמטי עדיף על שלטון של איש אחד
זוכרים את קרמבו ,  גיבור סרט הפולחן  " מבצע סבתא "?  אחד ממשפטי המחץ שלו בשיחתו עם סרג'יו הולך ככה : " אתה מתחיל הכי מהר שלך ולאט לאט מגביר ". 
בימים האחרונים נדמה שראש ממשלתנו חושב שהוא קרמבו .  הוא אימץ את המשפט הזה ויותר מדי ברצינות .  אין דרך אחרת להסביר את התנהלותו המאיימת לדרדר את כולנו אל התהום .  בכל פעם שהוא הופך להכי כוחני שלו הוא מגביר .  הוא עושה זאת בשיטתיות מעוררת התפעלות ולא פוסח על שום חלקה טובה במרקם העדין של החברה הישראלית .  לא ברור אם מה שמנחה אותו הוא אמונתו האידיאולוגית האמתית או רק הרצון הציני לשרוד כשהסקרים האחרונים מגלים שהתמיכה בו קורסת .  מה שבטוח ,  על הדרך הוא מכניס את כולנו לטירוף מערכות .  הסיפור כאן אינו סיפור של עמדות פוליטיות כאלו או אחרות שניתן להסכים או להתנגד להן .  כאשר ראש הממשלה כבר לא חושב על טובת האזרחים אלא על טובתו האישית מדובר כאן בסכנה ממשית לדמוקרטיה .  הדברים נוגעים לארבע סוגיות מרכזיות :  ללהט משיחי ,  לחופש הביטוי ,  לבידוד ולמצוקה הכלכלית .
 בשם טובתו האישית נכנע נתניהו להתגרויות של הפוליטיקאים הימניים ומשלים בפועל עם שחיקתו של הסטטוס-קוו בירושלים .  אי אפשר להאשים אותו בחוסר ידיעה עד כמה סוגיית הר הבית נפיצה ומעוררת מתרדמתו את הלהט המשיחי של מוסלמים ויהודים כאחד .  אבל גרוע מכך ,  אי אפשר להאשים אותו בחוסר ידיעה כמה להט משיחי דתי אינו יכול לגור בכפיפה אחת עם דמוקרטיה .  כמה קידוש אבנים על פני זכויות וחיי אדם מתנגש עם ערכיה .  זו טענתו הרי כבר שנים כלפי הארגונים הטרוריסטים המקיפים אותנו .  בלי משים להט זה משתלט ביתר שאת בימים אלו על מפלגתו כולה .
 משפרצו המהומות בירושלים והציבור הערבי-ישראלי החל אף הוא לזעוק את זעקתו ולתת ביטוי לתסכולו פנה אליהם נתניהו בנאום מתנשא של גננת שמזמן איבדה את אמון הילדים שברחו בינתיים לחצר .  במקום להתייחס אליהם כאל אזרחים שווי זכויות הוא הזכיר להם את חובותיהם ואיים לשלול את אזרחותם .  ואפרופו חופש הביטוי ,  ההתעקשות של נתניהו להחזיק בתיק התקשורת ולא להשאירו בידי ארדן מקנה לו שליטה רבת עוצמה על מידת חופש הביטוי במיוחד בעת הזו כששוק התקשורת מצוי בקרב הישרדות .  ועוד לא דברנו על המאבק סביב  " ישראל היום ",  שופרו המרכזי והעצמאי של ראש ממשלתנו ,  שעוצמתו במידה שהחוק לא יתקבל ,  עוד תלך ותגדל ככל שיתקרבו הבחירות .  

בשם טובתו האישית וקשריו במפלגה הרפובליקנית מביא נתניהו לבידודה של ישראל ולדרדור יחסינו עם הידידה הנאמנה ארצות הברית .  זוהי בדיוק דרך פעולתם של מנהיגים במדינות לא דמוקרטיות  ( רוסיה כדוגמא יחסית רכה )  ,  שמתנהגים כאילו הם לבד בעולם ,  גם במחיר הטלת סנקציות על עמם .  כי מהי טובת העם מול אינטרס האגו של המנהיג ?  או ליתר דיוק אצלנו - מול האינטרס של המולך החדש שלדון אדלסון ,  אביר זכויות האדם ,  שטען לא מזמן שזה לא נורא אם ישראל לא תהיה דמוקרטיה ?  אם לא הבנתם עד עכשיו ,  נתניהו עובד אצלו ולא להיפך .  במקביל ,  אנחנו עובדים אצל נתניהו ולא להיפך .
 נוסיף לכך את מצוקת יוקר המחיה שאנשים רבים נאנקים תחתיה ושנתניהו נוטה להתעלם ממנה באופן עקבי .  ההתעלמות שלו משתלבת עם דמותו הנהנתנית ומקבעת תודעה ציבורית שמשלימה את פסיפס הפנים הלא-דמוקרטיות שמשתקפות ממנהיגותו ומהתנהלותה של הקיסרית שמתגוררת עמו .  
מה קיבלנו ?  מנהיג שללא קשר לדעותיו הפוליטיות מתנהג כדיקטטור שאינו מהסס לבעוט בסממני הדמוקרטיה כאשר נשקפת סכנה למשטרו .  מנהיגותו נועדה לא להיטיב עם העם שבחר בו אלא לשמר את הישרדותו הפוליטית .  בדרכים מתוחכמות הוא גם ידע במשך שנים שלא לאפשר למנהיגים כריזמטיים ומוכשרים לצמוח בסביבתו ושימר את עצמו כאלטרנטיבה היחידה .  בכך הוא כופה עלינו מעגל קסמים .  רע אתו אך אי אפשר בלעדיו .  
על מנת לצאת מהתסבוכת נדרש העם כעת להמר על מנהיג או מנהיגה אחרים .  גם אם יהיו פחות כריזמטיים ,  גם אם יעוררו ספקות ,  לפחות יפתחו מרחב לצמיחתם בבוא הזמן של מנהיג או מנהיגה חלופיים .  כאלו שתהא דרכם הפוליטית באשר תהיה יחזירו לכאן את הדמוקרטיה .  ינהגו כבוד באזרחים כולם .  משימתו הקשה ,  אם כן ,  של העם כעת היא להכריז על סוף עונת הקרמבו .  
המאמרים המתפרסמים במדור הדעות משקפים את עמדת הכותבים בלבד
מעוניינים לפרסם מאמר במדור הדעות ?  כתבו לנו op-ed@walla.net.il 

להשתחרר מהדיקטטורה של נתניהו
כשהוא מתעלם מהסוגיות הבוערות המעסיקות את הציבור הישראלי ,  תוך ביצור מעמדו ואימוץ גינונים של שליט יחיד ,  הופך ראש הממשלה למסוכן .  גם מנהיג לא כריזמטי עדיף על שלטון של איש אחד

