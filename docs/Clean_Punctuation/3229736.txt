במדיניות החוץ של ממשלת נתניהו החמישית - מה שהיה הוא שיהיה
בתחום שגם אויביו זוקפים לזכותו ,  צפוי ראש הממשלה להמשיך להיות מקבל ההחלטות היחיד .  אך כשהברית עם ארה"ב ,  או ליתר דיוק עם טראמפ ,  עומדת לנגד עיניו ,  הסכסוך יוסיף להעיב על היחסים החשובים עם אירופה - גם לנוכח החיבוק ממקומות אחרים בעולם
בסיום מערכת בחירות ,  כשזהות ראש הממשלה או הנשיא הבאים ידועה ,  שואלים פרשנים מי יהיה שר החוץ בממשל החדש ,  כדי להבין מה עומדת להיות מדיניות הממשלה החדשה .  אבל כרגיל ,  ישראל שונה .  בקדנציה האחרונה של נתניהו ,  וככל הנראה גם בבאה ,  לא הייתה משמעות למשרד החוץ .  אפשר אפילו לומר שלא הייתה משמעות לשר החוץ - אבל הוא היה כמובן נתניהו עצמו ,  במשרה חלקית ,  ובנושאים הקריטיים של מדיניות החוץ הישראלית נתניהו הוא הקובע .  הוא מנווט והוא מחליט .
 משרד החוץ הישראלי ,  כמאמר הבדיחה הישנה ,  מחליט בדברים החשובים - ביקור משלחת עיתונאים אפריקנים או אירופים ,  שליחת מומחי השקיה וחקלאות לסייע .  אולי גם בדברים נוספים ,  אבל מעטים .  הדברים החשובים באמת מבוצעים במקומות אחרים - המועצה לביטחון לאומי ,  המוסד ,  שליחים פרטיים ,  ובהנחייתו הצמודה של ראש הממשלה .  כזכור ,  הוא החל את הקריירה הפוליטית שלו כציר בשגרירות ישראל בוושינגטון ,  והמשיך כשגריר ישראל באו"ם .  את שני התפקידים מילא בהצלחה ,  ואין צורך לומר שארצות הברית הייתה ונותרה המדינה המועדפת עליו - ולהשקפתו ,  שיש בה כמובן הרבה מאד אמת ,  המדינה החשובה בעולם .
 מה תהיה מדיניות החוץ של ישראל בממשלת נתניהו הבאה ?  בדיוק המדיניות שהייתה עד כה .  ברית איתנה עם ארצות הברית ,  המבוססת בין השאר על ידידות אישית והזדהות אידיאולוגית עם הנשיא טראמפ והימין השמרני ,  שבמרכזו האוונגליסטים האמריקנים - זה בראש ובראשונה .  כל עוד המעצמה מספר אחת בעולם מאותתת ,  אומרת בפה מלא שישראל היא בעלת בריתה המועדפת ,  ושארצות הברית תגן עליה בכל מישור ונגד כל תוקפן - זו תעודת הביטוח של ישראל .
 בחירות 2019 - סיקור מיוחד בוואלה !  NEWSפייגלין פיזר חיוכים ונישק תינוקות - ברגע האמת הבוחרים השתפנוגנץ : " ייתכן שנוכל לפתח מהלכים פוליטיים ,  יש על מה להיות גאים"מחשש מקריסה ל-16 מנדטים :  כך הפכו החרדים לכוח שאי אפשר לסרב לו 
ועולה השאלה הגדולה - מה אם .  ישראל במידה רבה זנחה את התמיכה הדו-מפלגתית שהייתה לה ,  התנתקה מהעיקרון שישראל לא מתערבת בפוליטיקה אמריקנית .  בצדק או שלא בצדק ,  בגלל ישראל לבדה ,  או בגלל ישראל ותהליכים בקרב האוכלוסייה האמריקנית ובקרב המפלגה הדמוקרטית - ישראל באופן כללי ,  ונתניהו כמנהיגה הבלתי מעורער ,  נתפסים כבעלי ברית של טראמפ והרפובליקנים ,  אך לא של כל ארצות הברית .  ישראל התנתקה מרוב יהדות ארצות הברית ,  ופחות חשוב מי האשם בכך - אלא התוצאה .  אבל אם הדמוקרטים חוזרים לבית הלבן בבחירות 2020 ,  ו/או חוזרים לשלוט בסנאט - יש בקרבם ,  ודאי בדור הצעיר ,  אנשים הרחוקים מישראל עד כדי תמיכה ב-BDS .
 אחרים החלו להפנים שכיום ,  עבור חלק ממצביעיהם ,  ישראל ,  התמיכה בה והתמיכה ממנה ,  וכן ארגון איפא"ק ,  הפכו לנטל .  כאשר מנהיגי המפלגה הדמוקרטית לא מגיעים לכינוס איפא"ק ,  זה תמרור אזהרה לישראל .  אבל כאמור ,  בעבר נתניהו הימר נגד כל התחזיות והאזהרות על ניצחון טראמפ - ובהצלחה אדירה מבחינתו - וגם כעת סביר מאד שטראמפ ינצח בבחירות הקרובות .  מה יהיה עוד חמש שנים ?  זה כבר באמת עתיד רחוק .
 ועוד בנוגע לארצות הברית - בשלב מסוים אמורה להתפרסם תכנית השלום של ג'ארד קושנר .  התקווה הישראלית היא שהפלסטינים ידחו את התכנית על הסף - שוב ,  דבר מאוד סביר .  אבל אם נתניהו יידרש לענות לממשל האמריקני האוהד ביותר כלפיו - מה אז ?  תפיסתו של ראש הממשלה אומרת שהסכסוך בין ישראל לעולם הערבי הוא דבר קבוע .  הוא לא ניתן לפתרון באמצעות פתרונות פלא ,  איזו נוסחה שאם רק נמצא את הניסוח הנכון יבוא לציון גואל וגר זאב עם כבש .
 המזרח התיכון אינו אירלנד ,  המצב שונה לחלוטין .  את הסכסוך צריך לנהל ,  ולדעת ראש הממשלה הזמן עובד לטובת ישראל - בניגוד לתבונה המקובלת .  הוא רואה את פריחתה של ישראל ואת הידרדרות הפלסטינים והעולם הערבי .  הוא שואף לספח לישראל בהסכמה אמריקנית את שטחי C ,  או לפחות לקבל את הסכמת וושינגטון למצב הקיים - סיפוח בפועל .
 הברית השקטה עם העולם הסוני נגד איראן תימשך .  הבעיה המרכזית בה היא שהמדינות הסוניות שעליהן אנו בונים - ערב הסעודית ,  ירדן ,  מצרים - כולן נמצאות מבחינה פנימית על אש קטנה ,  וסיר על אש קטנה יכול להגיע לרתיחה מהר מאוד ,  בהינתן הנסיבות .  המשטרים יכולים לקרוס ,  ואז אנו נמצאים בשכונה שונה לגמרי .  עדיין כמובן איראן ושלוחותיה הן האיום המרכזי על ישראל ,  והמאבק בטהראן מקבל עדיפות .  
שמירה על יחסים טובים עם רוסיה הכרחית ,  לא רק בגלל מעמדה הגלובלי של המעצמה ,  אלא כמובן בגלל מעורבותה בסוריה ,  מעמדה האזורי מול ישראל - ואיראן .  היחסים הטובים של נתניהו עם פוטין מסייעים להימנעות מעימות עד כה מעל שמי סוריה ,  או ישראל .  ישראל גם רואה עתיד כלכלי ,  ולא רק ,  עם מדינות נוספות - סין והודו בראשן ,  אבל גם מדינות באמריקה הלטינית ,  באפריקה ועוד .  ונשאר הקוץ המתמיד בבשרה של ישראל ,  האירופים הנודניקים האלה עם פתרון שתי המדינות שלהם ,  פתרון שתיאורטית לפחות ,  כל העולם מחויב לו .  אותם אירופים שאיתם ישראל מנהלת קשרי מסחר ,  כלכלה ,  מדע וטכנולוגיה קריטיים .  ישראל של נתניהו נמצאת בהתנגשות אידיאולוגית ועניינית עם ההנהגה המסורתית של האיחוד ,  גרמניה וצרפת .  שתי מדינות ידידותיות לישראל ,  כמובן ,  אבל תומכות בהסכם עם הפלסטינים המבוסס על שטחים תמורת שלום ,  וליברליות בתפיסתן .  ישראל הופכת שמרנית יותר ויותר ,  ימנית יותר ויותר .  בגרמניה ,  בבריטניה ובצרפת שולטות ממשלות ימין - אבל ימין ליברלי ,  התומך למשל בזכויות להט"בים .  וכך נתניהו כרת ברית עם מנהיגים מהימין הרדיקלי ,  הפופוליסטי - בהונגריה ובפולין בראש ובראשונה - מדינות המהוות לעתים נציגות ישראלית באיחוד האירופי .  עם תהליך קבלת ההחלטות האירופי המסורבל זה מספיק ,  פעמים רבות ,  כדי לסכל מדיניות אנטי-ישראלית .  
בטווח הקצר - וזה כבר טווח קצר של שנים - מדיניותו של ראש הממשלה היא הצלחה מול ארצות הברית ,  רוסיה וסין .  נכון ,  צריך לתמרן בין סין וארצות הברית - אבל כך צריך לתמרן העולם כולו ,  וברגע האמת ברור לחלוטין שלישראל אין ברירה אמיתית ,  בין וושינגטון לבייג'ין נבחר בוושינגטון ,  ובצדק .  גם זיהוי וניצול החולשות והבקעים בעולם הערבי ,  והתקרבות למדינות שבעבר לא ספרו אותנו .  זה לא מתבטא בהצבעה הממשיכה להיות אוטומטית באו"ם ,  או ביחסים שעדיין אינם גלויים עם מדינות ערביות נוספות ,  או כמובן בהסדר עם הפלסטינים .
 ולא ,  זו לא רק הקואליציה .  מדובר בהשקפת עולם של ראש הממשלה שאינו רוצה ואינו מוכן למדינה פלסטינית עצמאית ,  ודאי לא אחת שאינה מפורזת .  החשש מפיגועי טרור משטח המדינה הזו ,  משיגור טילים לעבר נתב"ג ותל אביב ,  מהשתלטות חמאס - זו סכנה בלתי קבילה לתפיסתו - ובזאת יש לו תמיכה עצומה בישראל ובארצות הברית ,  המדינה הקובעת באמת .  לא היחידה ,  אבל הקובעת .  
ומה עם הטווח הארוך - האם מדינת ישראל יכולה להכיל עד אין קץ את הסכסוך ?  להגיע למצב שבו הפלסטינים יסתפקו במצבם הנוכחי ,  שהעולם הסוני יזנח אותם הצהרתית ולא רק בפועל ?  שאלות גדולות ,  לכל אחד הערכה משלו .  ושאלה לא פחות חשובה - ישראל נשענת מאז תחילת שנות ה-60 על תמיכה אמריקנית ,  תמיכה שהלכה וגברה עם השנים .  מערכות הנשק ,  הווטו באו"ם ,  ההתקרבות של מדינות אחרות אלינו מתוך הבנתן ,  הדי אנטישמית בעצם ,  שהיהודים וישראל שולטים בוושינגטון ,  מכוונים את צעדיה .  אבל ההסתמכות הזו הפכה מברית בין שתי מדינות לברית בין שני אישים .  במפלגה הדמוקרטית ובקהילה היהודית מצטבר והולך זעם רב כלפי נתניהו ,  כלפי מדיניות החוץ הישראלית והתערבותה בפוליטיקה האמריקנית לטובת הרפובליקנים ונגד הנשיא הנערץ עליהם ,  ברק אובמה .  היום שאחרי טראמפ יבוא ,  ונקווה שישראל תשכיל למצוא נתיבים כבר היום למנהיגים הבאים - רפובליקנים ודמוקרטים כאחד ,  כדי שהתמיכה האמריקנית הקריטית בישראל תימשך .  צריך לומר שגם אם הייתה נבחרת ממשלה אחרת ,  ונניח לפיד היה שר החוץ - הרוב המוחלט של הדברים שנאמרו כאן היה נמשך .  המאבק נגד איראן ,  ההישענות על ארצות הברית ,  פיתוח יחסים עם רוסיה ,  סין והודו וכך הלאה .  הניואנסים היו שונים - מן הסתם האיחוד האירופי היה מאושר יותר ,  אבל בגדול מדיניות החוץ של נתניהו היא מדיניות החוץ של ישראל לא רק מעצם היותו ראש הממשלה זה עשור - אלא מתוך כך שהיא מצליחה .  ובסופו של דבר מקבלת ,  גם מיריביו ,  ציונים גבוהים .  

במדיניות החוץ של ממשלת נתניהו החמישית - מה שהיה הוא שיהיה
בתחום שגם אויביו זוקפים לזכותו ,  צפוי ראש הממשלה להמשיך להיות מקבל ההחלטות היחיד .  אך כשהברית עם ארה"ב ,  או ליתר דיוק עם טראמפ ,  עומדת לנגד עיניו ,  הסכסוך יוסיף להעיב על היחסים החשובים עם אירופה - גם לנוכח החיבוק ממקומות אחרים בעולם

