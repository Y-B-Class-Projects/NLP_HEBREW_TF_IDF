נתניהו בקונגרס : " הפסקת הסנקציות - רק כשאיראן תפסיק תוקפנותה "
 ראש הממשלה התעלם מאזהרות הבית הלבן וחשף בנאומו שבמסגרת ההסכם המתגבש בין איראן למעצמות ,  טהראן לא תפרק אפילו מתקן גרעיני אחד .  על המאבק בין דאעש לאיראן אמר : " במקרה הזה ,  אויבו של אויבך  הוא אויבך "
 ראש הממשלה בנימין נתניהו נאם הערב  ( שלישי )  בפני הקונגרס האמריקני והביע את התנגדותו להסכם המתגבש בין איראן למעצמות לגבי תכנית הגרעין של איראן .  הוא אמר כי לפני שהמעצמות מסירות את הסנקציות הכלכלית מעל איראן ,  עליהן לדרוש מטהראן  " להפסיק את האגרסיביות שלה במזרח התיכון ,  להפסיק לתמוך בטרור ברחבי העולם ולהפסיק לאיים בהשמדת ישראל ,  המדינה היהודית האחת והיחידה ".  
ראש הממשלה חשף פרטים מההסכם כשציין שבמסגרתו  " לא יפורק מתקן גרעיני אחד "  באיראן ושההסכם אינו מתייחס כלל לתכנית הטילים של איראן .  זאת ,  בניגוד לאזהרת הבית הלבן שהודיע אמש כי חשיפת פרטים מההסכם תהיה בבחינת  " בגידה באמון ". 
ביקור נתניהו בוושינגטון - סיקור מיוחד:בזמן נאום נתניהו :  אובמה יערוך שיחת ועידה עם מנהיגי אירופהישראל וארה"ב :  50 שנות סיוע ביטחוני  ומשחקי ריגולכרוניקה של משבר :  עד כמה פגעו יחסי אובמה-נתניהו בישראל ?   
" למרות שההסכם עדיין לא נחתם ,  יש אלמנטים שכבר פורסמו בפומבי ",  אמר נתניהו . " לא צריך סוכנויות מודיעין ומידע סודי כדי לדעת אותם .  אפשר לעשות חיפוש בגוגל על פרטי ההסכם .  ללא שינוי משמעותי ,  אנו יודעים בוודאות שכל הסכם עם איראן יכלול שני ויתורים משמעותיים :  הראשון להשאיר לאיראן תשתית גרעינית משמעותית שתשאיר לה טווח פריצה קצר לפצצה  ( כמה זמן לוקח עד שמרכיבים פצצה מכל המרכיבים הקיימים )  .  אף אתר גרעיני לא ייהרס באיראן ואיראן תוכל לשמור על אלפי צנטריפוגות ואלפי אחרות ינותקו מהחשמל אבל לא ייהרסו .  רוב התשתית הגרעינית תישאר במקומה ולכן טווח הפריצה האיראני יהיה קצר מאוד .  אם איראן תמשיך לייצר צנטריפוגות יותר מתקדמות ,  טווח הפריצה יכול להתקצר בהרבה ".  
ראש הממשלה המשיך ואמר : " יהיו הגבלות על תכנית הגרעין ויהיו פקחים ,  אבל זו הבעיה .  פקחים הם מתעדים הפרות ,  אך לא עוצרים אותן .  כמו קוריאה הצפונית ,  גם איראן כבר הפרה הסכמים בינלאומיים בכמה מקרים :  2005 ,  2006 ,  2010 .  כמו קוריאה הצפונית ,  איראן שמה מנעולים ,  כיבתה את המצלמות ועבדה על הפקחים הבינלאומיים .  איראן לא רק מפרה הוראות אלא גם יודעת לשחק מחבואים ולרמות את הפקחים ".  
הוויתור השני שעליו דיבר ראש הממשלה הוא  " שאיראן תוכל להגיע לפצצה תוך כדי קיום ההסכם .  עשור נראה לכם הרבה ,  אבל בתולדות אומה זה בגדר מצמוץ .  כולנו יכולים לחשוב מה יקרה כאשר היכולות הגרעיניות של איראן יהיו בלתי מוגבלות .  היא תוכל לבנות יכולת גרעינית עצומה ,  המנהיג הרוחני של איראן אומר זאת בצורה גלויה  הם מתכננים להגיע למאות אלפי צנטריפוגות ,  לא 19 אלף ,  אלא פי עשרה יותר  כמעט 200 אלף .  כך איראן תיצור ארסנל גרעיני שלהם ובטווח מאוד קצר מהתקבלות ההחלטה ".  
הוא ניסה להסביר מדוע בכל זאת ,  ישנם מי שתומכים בהסכם . " הם מקווים שאיראן תשתנה לטובה בעתיד או מאמינים שאלטרנטיבה למצב הזה הוא מלחמה ",  טען . " אני לא מסכים .  לא מאמין שאיראן תשתפר לאחר הסכם זה .  המשטר הזה נמצא כבר 36 שנה והתיאבון שלו לאלימות הוא חוצה מגזרים .  אם ניתן להם את זה ,  רק ייפתח התיאבון .  האם איראן תהיה פחות אגרסיבית כשיסירו מעליה סנקציות ?  איראן תשתלט על יותר מדינות כשיהיו פחות סנקציות .  למה שהמשטר הקיצוני באיראן ישתנה לטובה כשהוא יכול ליהנות משני העולמות :  טרור בעולם ושגשוג בבית .  זו שאלה שכולם שואלים אצלנו באזור ".  
הוא התייחס לטענה שאין אלטרנטיבה טובה יותר מהסכם . " ידע גרעיני בלי תשתית גרעינית לא שווה יותר מדי ",  אמר . " טייס בלי מטוס לא יכול לטוס .  בלי אלפי צנטריפוגות וטונות של אורניום מעושר איראן לא תוכל לייצר פצצות גרעיניות .  את תכנית הגרעין האיראנית אפשר להסיג לאחור באמצעות התעקשות על הסכם טוב יותר וללחוץ על המשטר הפגיע מאוד באיראן .  איראן תחזור  כי הם צריכים את ההסכם הרבה יותר ממה שאתם צריכים .  אם נמשיך ללחוץ על איראן ועל אלו שעושים עסקים עם איראן ,  לכם יהיה את הכוח לכך שהם יצטרכו את ההסכם עוד יותר ממה שהם זקוקים לו היום .  זה הסכם רע מאוד ,  עדיף לנו בלעדיו ".  
נתניהו הסביר את התנגדותו למשטר בטהראן ואמר : " איראן עושה בדיוק את מה שמייסדיה רצו  היא נכנסה לעזה ,  ללבנון ,  נציגים בסוריה  מקיפים את ישראל ומנסים לחנוק אותה בטבעת של טרור .  לאיראן יש תומכים גם בעיראק ובתימן ,  מאיימים על מיצרי הורמוז שהם קריטיים למעבר סחורות .  איראן רוצה לחנוק את תעבורת הנפט העולמית .  רק לפני שבוע ביצעה תרגיל צבאי שבמהלכו הפציצה דגם של נושאת מטוסים אמריקניות בשעה שמקיימים שיחות גרעיניות .  איראן מבצעת גם פיגועים בארה"ב ,  איראן אחראית למותם של אלפי חיילים אמריקנים .  איראן ביצעה פיגועים בבואנוס איירס ,  ניסתה להתנקש בשגריר ערב הסעודית בוושינגטון .  איראן שולטת בארבע בירות :  בגדד ,  דמשק ,  ביירות וצנעא .  אם איראן לא תיעצר ,  עוד בירות ערביות יפלו לידיה .  יש מי שמקווים שאיראן תתקבל לזירה הבינלאומית ,  אבל איראן משתלטת .  עלינו לעמוד ביחד כדי לעצור את מסע השעבוד והטרור של איראן ".  
הוא התייחס לעלייתו של נשיא איראן ,  חסן רוחאני ,  לשלטון לפני שנתיים . " נאמר לנו לתת לנשיא רוחאני ולשר החוץ האיראני זריף הזדמנות להביא שינוי ומתינות לאיראן ",  אמר . " איזו מתינות ?  !  ממשלת רוחאני תולה הומואים ,  רודפת נוצרים ,  שמה עיתונאים בכלא ומוציאה להורג יותר אסירים מהממשלה הקודמת .  אותו זריף שמקסים דיפולמטיים מערביים לפני שנה השתתף באזכרה של עימאד מורנייה שהרג יותר אמריקנים מכל טרוריסט אחר .  המשטר האיראני רדיקלי כמו אי פעם .  הוא קורא מוות לאמריקה באותם קולות כמו פעם .  זה לא צריך להפתיע אף אחד .  מקורותיה של האידיאלוגיה של המשטר המהפכני באיראן באיסלאם המיליטנטי ולכן המשטר הזה תמיד יהיה אויב ".  
על מאבק הכוחות בין איראן לארגון  " המדינה האיסלאמית "   ( דאעש )  אמר : " אל תטעו - המאבק בין איראן לדאעש לא הופך את איראן לחברה של ארה"ב .  איראן ודאעש מתחרים זה בזו על הנהגת האיסלאם הקיצוני .  שניהם רוצים ליצור אימפריה איסלאמית קיצונית במזרח התיכון ובעולם כולו .  הם רק מתווכחים ביניהם מי ישלוט .  במשחקי הכס הקטלניים הללו אין מקום ליהודים ,  נוצרים ואפילו למוסלמים שלא שותפים לתפיסת ימי הביניים ,  לכן כשמדובר על איראן ודאעש האויב של האויב שלך - הוא האויב שלך ".  
בפתח נאומו הודה נתניהו על הזכות שניתנה לו לדבר בפני הקונגרס . " כבוד גדול בשבילי לדבר בפעם השלישית בפני הגוף המחוקק החשוב ביותר בעולם ,  הקונגרס האמריקני ",  אמר . " אני רוצה להודות לכולכם שהגעתם היום ,  אני יודע שהנאום הוא נושא של מחלוקת רבה .  אני מתחרט על כך שיש אנשים שמפרשים את הגעתי לכאן כאירוע פוליטי ,  זו מעולם לא הייתה כוונתי .  אני מודה לרפובליקנים ודמוקרטים על תמיכה בישראל שנה אחר שנה ,  עשור אחר עשור .  אני יודע שלא משנה באיזה צד אתם יושבים ,  רפובליקנים או דמוקרטים ,  אתם עומדים לצד ישראל .  הברית יוצאן הדופן בין ארה"ב לישראל תמיד הייתה מעל הפוליטיקה ותמיד תישאר מעל הפוליטיקה ".  
הוא התייחס לשיתוף הפעולה העמוק בין ישראל לארה"ב ואמר : " ישראל מודה על התמיכה של העם האמריקני והנשיאים האמריקנים .  אנו מעריכים את כל מה שאובמה עשה למען ישראל .  חלק ממה שאובמה עשה למען ישראל ידוע כמו שיתוף פעולה ביטחוני ,  מודיעני וחלק ממה שעשה פחות ידוע .  התקשרתי אליו ב-2010 והוא מיד הסכים לעזור לי .  אני מעריך את התמיכה שלו בקיץ האחרון במבצע 'צוק איתן' .  בכל אחד מהרגעים הללו התקשרתי אל הנשיא והוא היה שם .  על חלק מהשיחות לעולם לא נוכל לספר כי הן נוגעות לדברים הכי רגישים .  אבל אני יודע מה הוא עשה בדיוק ,  ותמיד אהיה אסיר תודה על התמיכה הזו ".  
הוא גם הודה למחוקקים על הסיוע הביטחוני לישראל . " ישראל מודה לכם ,  הקונגרס האמריקני ,  על התמיכה שלכם בכל כך הרבה דרכים במיוחד בסיוע הצבאי הנדיב ,  בהגנה מפני טילים ",  אמר . " בקיץ האחרון מיליוני ישראלים זכו להגנה מאלפי טילים של חמאס בגלל שהקונגרס אפשר לישראל להתחמש בכיפות ברזל ".  
ראש הממשלה הסביר את הגעתו לוושינגטון . " באתי לכאן היום כי בתור ראש ממשלת ישראל ,  אני מרגיש חובה לדבר איתכם על נושא שעשוי לאיים ממש על קיומה ועתידה של ישראל  המסע של איראן לעבר נשק גרעיני ",  אמר . " אנו עם עתיק ,  ב-4,000 שנות ההיסטוריה שלנו רבים ניסו להשמיד את העם היהודי .  מחר אנו חוגגים את פורים ,  נקרא את מגילת אסתר ,  נקרא על המן ,  אותו יועץ פרסי חזק שזמם להשמיד את העם היהודי ,  אבל אישה יהודיה אמיצה  אסתר  חשפה את המזימה וכך העם היהודי הגן על עצמו מפני האויב שלו ואנשינו ניצלו . " היום ,  העם היהודי שוב עומד בפני ניסיון של אימפריה פרסית להשמיד אותנו ",  הוסיף . " המנהיג העליון של איראן ,  חמינאי ,  יורה מפיו את השנאה והאנטישמיות העתיקה ביותר בטכנולוגיה חדשה .  הוא מצייץ בטוויטר שישראל צריכה להיות מושמדת .  באיראן אין בדיוק אינטרנט חופשי ,  אבל חמינאי מצייץ באנגלית בטוויטר שצריך להשמיד את ישראל .  לאלו שמאמינים שאיראן מאיימת על המדינה היהודית ולא על כלל היהודים כדאי להקשיב לנסראללה שאומר 'אם כל היהודים יהיו מרוכזים בישראל ,  זה יחסוך לנו את הצורך לרדוף אחריהם בעולם' .  הבעיה של איראן היא לאו דווקא בעיה של היהודים ,  בדיוק כמו שהנאצים לא היו בעיה של היהודים .  זה איום לא רק על ישראל ,  אלא על שלום העולם כולו ".  
אמש שינה נתניהו את נוסח הנאום לבקשת נציגים מהמפלגה הדמוקרטית .  גורמים בסביבתו של נתניהו סיפרו כי הנציגים ביקשו שבעת נאומו ,  כאשר נתניהו מגיע לנקודות השנויות במחלוקת בינו לבין הממשל האמריקני ,  לא ישתמש ב"משפטי מחץ "  שיביאו למחיאות כפיים רמות בקונגרס .  זאת ,  כדי שלא ליצור אי-נעימות בקרב הדמוקרטים ,  שרבים מהם מתנגדים לנאום שבועיים לפני הבחירות בישראל ,  ולהעמידם בפני דילמה אם למחוא כפיים או לא .  
בשל הבקשה ,  נתניהו שכתב חלקים מנאומו .  בסביבת נתניהו אמרו גם שהנאום יתרחק לחלוטין מכל סוגיה הקשורה למערכת הבחירות וכי הם מרוצים מכך שרמת השיח סביב איראן עלתה בעת ביקורו של נתניהו פי ארבעה בתקשורת האמריקנית .
  ( עדכון ראשון :  16:49 ) 
לפניות לכתב עמרי נחמיאס :  omri_n@walla.net.il 

נתניהו בקונגרס : " הפסקת הסנקציות - רק כשאיראן תפסיק תוקפנותה "
 ראש הממשלה התעלם מאזהרות הבית הלבן וחשף בנאומו שבמסגרת ההסכם המתגבש בין איראן למעצמות ,  טהראן לא תפרק אפילו מתקן גרעיני אחד .  על המאבק בין דאעש לאיראן אמר : " במקרה הזה ,  אויבו של אויבך  הוא אויבך "
 
