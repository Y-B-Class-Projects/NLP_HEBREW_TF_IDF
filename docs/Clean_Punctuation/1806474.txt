במערכת הפוליטית נפרדו מח"כ בוים : " ציוני אמיתי "
 ברחבי הקשת הפוליטית הביעו צער ותדהמה בעקבות מותו של ח"כ והשר לשעבר ,  זאב בוים ,  שהלך לעולמו לאחר מאבק במחלת הסרטן .  רה"מ נתניהו : " הוא ייצג דור ערכי והיה פטריוט ישראלי "
 עצב ותדהמה במערכת הפוליטית בעקבות הידיעות על מותו של חבר הכנסת והשר לשעבר ,  זאב בוים  ( קדימה )  שהלך אמש  ( שישי )  לעולמו בגיל 67 ,  לאחר מאבק ממושך במחלת הסרטן . " בוים היה מטובי חברי הכנסת .  הוא יצג דור ערכי והיה ציוני אמיתי ופטריוט ישראלי ",  אמר ראש הממשלה ,  בנימין נתניהו בתגובה לבשורה על מותו של בוים . 
" הוא שירת בנאמנות את מדינת ישראל במשך עשרות שנים כחבר כנסת וכשר ".  נתניהו התייחס לתרומתו הרבה של בוים לחינוך במדינת ישראל ואמר כי  " פעולותיו חבקו תחומים רבים ,  אך המשותף להם הייתה החשיבות הרבה שייחס לחינוך ,  לערכים ולאהבת העם והארץ .  ליוויתי אותו במשך שנים רבות וגם לאחרונה במאבקו העיקש במחלת הסרטן .  לצערי העמוק על אף עוז רוחו ואצילות נפשו ,  לא יכול היה למחלה ". 
יו"ר האופוזיציה ,  ציפי לבני  ( קדימה )  הביעה גם היא את צערה על מותו של מי שהיה חבר במפלגתה וסיפרה כי  " זאביק ייצג בכל הווייתו את הערכים עליהם מושתתת הציונות .  אוהב הארץ הזאת ודואג לאנשיה ,  איש של מצפון וישר כסרגל ",  אמר לבני . " הוא היה בית"רי בכל רמ"ח איבריו ושילב באישיותו את ההדר העברי - אותה נכונות להילחם על הערכים בהם האמין וכך נלחם על חייו עד שנדם ".  
" מדינת ישראל איבדה היום את אחד מטובי בניה ומנהיגיה ",  הוסיפה לבני . " קדימה גאה שבחר לייצג אותה בחייו וגאה שזכתה בו .  קדימה על כלל חבריה ,  פעיליה ותומכיה כואבת את מותו .  הוא יחסר לנו כחבר ,  כעמית וכאיש של מופת .  יהי זכרו ברוך ". 
גם יו"ר הכנסת ,  ראובן ריבלין ,  התייחס למותו של בוים לאחר מאבק במחלת הסרטן . " ח"כ בוים היה אדם יפה בחיצוניותו ובפנימיותו .  הוא נולד לתנועת בית"ר והיה גם חבר אישי .  הוא היה חבר כנסת פעיל ביותר ושר בממשלה .  בשנה האחרונה נלחם בגבורה ובצורה מעוררת כבוד במחלה הקשה שתקפה אותו אבל לא יכול לה .  יהי זכרו ברוך ". 
יו"ר ועדת חוץ וביטחון ,  ח"כ שואל מופז  ( קדימה )  סיפר כי הוא כואב את לכתו של  " חבר יקר ,  שותף אמת לדרך ואדם אמיץ ,  שנלחם ונאבק על אמונותיו עד יומו האחרון .  זאב בוים מהווה אות ומופת לאהבת הארץ .  בוים היה מחנך ,  איש חזון ומעשה ,  אדם ישר ויצירתי ,  שטובת המדינה עמדה תמיד לנגד עיניו .  יהי זכרו ברוך ". 
יו"ר סיעת קדימה ,  ח"כ דליה איציק אמרה : " הציבור בישראל כואב היום את לכתו של אחד משליחי הציבור האצילים ,  הראויים והישרים במערכת הפוליטית .  זאביק בוים ייזכר תמיד כחבר ,  כמחנך ,  איש ספר ,  ראש עיר פורץ דרך ,  שר מוכשר וכפטריוט ציוני אוהב הארץ ",  לדבריה , " בשנה האחרונה ,  אי אפשר היה שלא להתפעל ממלחמתו במחלה הארורה ומיכולתו להתמיד בעבודתו הפרלמנטרית גם ברגעים קשים ,  תוך שמירה על אופטימיות וחיוך .  זאביק היה אדם שכולו טוב במובן הטהור של המילה ". 
זאב בוים שהה לאחרונה בארה"ב לצורך קבלת טיפולים נגד מחלת הסרטן ,  ממנה סבל .  במותו הוא הותיר אחריו אישה ושלוש בנות .  בוים החל את דרכו כמחנך וכמנהל ביה"ס רוגוזין בקריית גת ולאחר מכן כיהן כראש עיריית קריית גת במשך 13 שנים .  הוא נבחר לראשונה לכנסת ה-14 בשנת 1996 מטעם סיעת הליכוד ,  והצטרף למפלגת קדימה עם הקמתה .  הוא שימש בין היתר כסגן שר הביטחון ,  שר הבינוי והשיכון ,  שר החקלאות ,  שר העלייה והקליטה ויו"ר הקואליציה בימי ממשלת שרון .  בכנסת הנוכחית כיהן בוים כראש ועדת המשנה של משרד הביטחון למוכנות העורף למצבי חירום .
  ( עדכון ראשון :  20:32 ,  18.03.11 ) 

במערכת הפוליטית נפרדו מח"כ בוים : " ציוני אמיתי "
 ברחבי הקשת הפוליטית הביעו צער ותדהמה בעקבות מותו של ח"כ והשר לשעבר ,  זאב בוים ,  שהלך לעולמו לאחר מאבק במחלת הסרטן .  רה"מ נתניהו : " הוא ייצג דור ערכי והיה פטריוט ישראלי "
 
