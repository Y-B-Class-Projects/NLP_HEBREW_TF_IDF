יחימוביץ' :  ארכיב ממשלה או שאלך לאופוזיציה - אין דרך אחרת
יו"ר העבודה הודיעה שלא תצטרף לממשלה בראשות נתניהו לאחר הבחירות וקראה לעוד מפלגות להצטרף למהלך . " לא רוצה לדמיין אפילו מה יקרה לשלטון החוק אם נתניהו ושותפיו יבחרו "
 יו"ר מפלגת העבודה ,  ח"כ שלי יחימוביץ' ,  הודיעה היום  ( חמישי )  באופן רשמי במסיבת עיתונאים במטה מפלגתה בתל אביב כי אם לא תצליח להרכיב את הממשלה הבאה ,  ותעמוד בראשה  היא תישאר באופוזיציה ,  ועל פי הסקרים גם תנהיג אותה . " קיבלנו כאן חברי הכנסת והמועמדים החלטה פה אחד ובתמימות דעים מוחלטת שריגשה אותי ,  החלטה מאד צלולה וברורה - יש רק שתי אפשרויות - או שמפלגת העבודה בראשותי תרכיב את הממשלה או ששננהיג את האופוזיציה מול הממשלה - אין דרך אחרת ". 
כל הדיווחים ,  הניתוחים והסקרים - בוואלה !  בחירות 2013  
" בשבוע האחרון קרו כמה דברים שהפכו את התמונה לברורה ,  הכל התברר בכל התחומים .  הובהרו תוכניותו של נתניהו על תקציב הגזרות האכזרי ביותר שהיה כאן אי פעם שיחולל גיהנום חברתי וכאוס כלכלי ",  הצהירה יחימוביץ' . " ככל שהליכוד-ביתנו נחלש כך גברה התחרות הפרועה וההזויה בין בנט לנתניהו וליברמן בין פייגלינים לאורית סטרוקים הכוללת השתטחות על הר הבית ,  דיבורים על טרנספר ועל סיפוח .  תוסיפו לזה את כתב האישום החמור נגד מספר שתיים ,  שותפו ונאמנו של נתניהו איווט ליברמן ,  אדם מושחת שנתניהו מחבק אותו מעל כל במה ואפילו ששמר לו את תפקיד שר החוץ כאילו מדובר בתפקיד שולי שאפשר לשמור אותו ".   
" זה כבר לא הליכוד ,  זה פייגלין מצד אחד וליברמן מהצד השני .  יש כאן הקצנה מאד גדולה בתחום המדיני ,  החברתי ,  בתחום שלטון החוק- בוז עמוק לשלטון החוק ",  הסבירה יחימוביץ' את ההחלטה . " אני לא רוצה לדמיין אפילו מה יקרה לשלטון החוק אם נתניהו ושותפיו יבחרו .  השיח על הדמקורטיה מקצין .  מול כל זה אנחנו מעמידים אלטרנטיבה שהיא אידיאולוגית בכל תחום מתחומי חיי המדינה שלו ".  
יחימוביץ' טענה כי מערכת הבחירות עוד לא נגמרה ,  אלא רק התחילה . " יש אפשרות של ממש ,  וכן אנחנו מפוקחים שסיכוייה לא גדולים מאד ,  אבל ודאי קיימים ,  שאנחנו ננהיג את המדינה .  לא מקובלת עליי הנרפות הזו .  כל המפלגות ללא יוצא מן הכלל כבר הכתירו את נתניהו למלך ישראל או פומבית או מנהלים משא ומתן בסתר - 'זו תשב במושב הנהג' ,  אני לא מקבלת את התבוסתנות הזו .  אנחנו בדמוקרטיה ובדמוקרטיה יש בחירות ".   
" אני קוראת לכל מי שמאמין בכלכלה הוגנת ,  בחברה צודקת ,  בחתירה לשלום ,  בשלטון החוק ובדמוקרטיה להצטרף למהלך שלנו ,  להודיע כמונו שאין אופציה של חבירה לנתניהו .  יש אופציה של לנצח את נתניהו והאופציה קיימת ",  אמרה יו"ר העבודה . " כל מי שחושב שצריך לצמצם את הפערים ולא למעוך את מעמד הביניים ,  כל מי שמאמין שאפשר להוריד את מחירי המזון ,  כל מי שחושב שבית המשפט העליון הוא נכס ולא נטל כל מי שחושב שתקשורת חופשית היא יסוד הדמקורטיה ולא אויב המדינה ,  כל מי שמאמין שהמשך הקיפאון מסוכן לישראל ,  שיש להתניע הליך מדיני מתוך רצון אמיתי ושמדינה דו לאומית מסכנת את הרצון הלאומי ,  כל מי שמאמין שפשוט יכול להיות כאן טוב יותר ולא צריך לקבל את המצב הזה כגזירת גורל מוזמן להצטרף אלינו ולדרך שלנו שתחליף את השלטון ". 
יחימוביץ' קראה  " ללבני וללפיד והמפלגות שמבקשות לכונן כאן חברה צודקת ,  כלכלה הוגנת ומדינה שפויה ,  לחבור למהלך הזה .  שיצטרפו לדרכנו ויהוו יחד איתנו אלטרנטיבה שלטונית כדי לכונן כאן מדינה שצועדת לכיוון שיש בו אופטימיות ,  תקווה וחתירה לחברה סולידרית וצודקת יותר ".  
בין הסיבות להחלטתה של יחימוביץ' נמנות עלייתו של משה פייגלין להר הבית ,  פרשת פינוי המאחז עוז ציון בסוף השבוע ,  וכן הצהרות בכירי הליכוד לגבי הכוונה לספח שטחים מיהודה ושומרון לישראל .
 לפי סקר וואלה !  חדשות ,  שנערך על ידי מכון TNS טלסקר ,  אילו הבחירות היו מתקיימות היום ,  הייתה זוכה העבודה ל-18 מנדטים ,  עשרה יותר מהכנסת הנוכחית ,  אך מעט פחות מנתונים שהציגה מאז החלה מערכת הבחירות .  גם הליכוד-ביתנו לא מצליחה לעצור את נזילת המנדטים למפלגות אחרות ,  אך בגוש הימין-חרדים .  לפי הסקר שהתפרסם ביום שלישי ,  הייתה זוכה המפלגה ב-34 מנדטים ,  לעומת 35 בסקר הקודם .  ש"ס ,  לפי הסקר ,  מרוויחה את המנדט האובד ומתייצבת על 11 מנדטים .  הבית היהודי ,  לאחר סערת הסרבנות ,  ממשיכה לשמור על כוחה עם 15 מנדטים .  ליהדות התורה שישה מושבים בכנסת ,  בדיוק כמו בשבוע שעבר .  

יחימוביץ' :  ארכיב ממשלה או שאלך לאופוזיציה - אין דרך אחרת
יו"ר העבודה הודיעה שלא תצטרף לממשלה בראשות נתניהו לאחר הבחירות וקראה לעוד מפלגות להצטרף למהלך . " לא רוצה לדמיין אפילו מה יקרה לשלטון החוק אם נתניהו ושותפיו יבחרו "
 
