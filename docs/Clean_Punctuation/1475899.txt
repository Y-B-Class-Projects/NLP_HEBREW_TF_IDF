ישראל זוכרת את 22,570 הנופלים
טקסי האזכרה לחללי מערכות ישראל החלו ב-44 בתי עלמין בארץ .  ב-13:00 נערך בהר הרצל הטקס המרכזי לחללי פעולות האיבה .  הנשיא פרס : " תמיד נופלים הטובים ההולכים ראשונה "
 ישראל מתייחדת היום  ( שלישי )  עם זכרם של 22,570 חיילים ,  לוחמים ואזרחים .  טקסי האזכרה החלו ב-44 בתי עלמין צבאיים בארץ עם הישמע צפירה בת שתי דקות .  בבית הקברות הצבאי בהר הרצל נערך הטקס המרכזי לחללי מערכות ישראל ,  וב-13:00 נערך במקום הטקס המרכזי לחללי פעולות האיבה .  יום הזיכרון ננעל בטקס הדלקת המשואות המסורתי בשעה 20:00 .
" הנופלים הותירו אחריהם מדינה חזקה ובוטחת ".  כך אמר אמש  ( שני )  נשיא המדינה ,  שמעון פרס ,  בדברים שנשא בטקס המרכזי לפתיחת אירועי יום הזיכרון לחללי מערכות ישראל שנערך ברחבת הכותל .  פרס אמר בנאומו כי  " גם השנה לא חדל האיום על קיומנו .  מקרוב ומרחוק עומדים עלינו לכלותנו  וראו זה פלא :  אנו לא נבהלים ,  לא בורחים ממערכה .  אנו לא רוצים במלחמה ,  אך אם זו תיכפה עלינו ,  אני מציע לידידים ולאויבים כאחד ,  להיות בצד הנכון ,  בצד שלנו ,  בצד שתמיד ניצח וינצח .  הנופלים הותירו אחריהם מדינה חזקה ובוטחת ". 
בנאומו פנה פרס למשפחות השכולות ואמר  " אלף מילים לא ישככו את הכאב הניבט מעיניכם ,  זה הכאב ההולך איתכם כבר שנים .  השפה העברית עדיין לא מצאה את המילים הנבונות והנכונות להקל על העצב בעיניים ,  ועל המועקה בלב המלווה אתכם ,  בלילות טרופי שינה ,  ומבוקר עד בוקר ,  עם יקיצה לעוד יום חדש של שפתיים מהודקות .  לעצב שלכם אין לו סוף ". 
פרס הוסיף כי  " גם השנה איבדנו את הטובים בבנינו ובנותינו ,  חלקם במבצע 'עופרת יצוקה' .  גם השנה חזרנו לבתי העלמין ,  לקבור את מתינו ,  לספוד להם ולבכות עם בני המשפחות .  כבר שישים ואחת שנים אנחנו קוברים את ילדינו ואין אנו רואים את הסוף .  שוב ושוב נקראים ילדים להגן על אבותיהם ואמותיהם ,  שוב ושוב הולכים מפקדים בראש מחנותיהם ונופלים ,  כי תמיד נופלים הטובים ההולכים ראשונה ". 
הרמטכ"ל רב אלוף גבי אשכנזי אמר בדברים שנשא בטקס כי  " הצפירה משתקת לרגע אחד כל מחלוקת בקרבנו ,  מפוררת חומות וחוצה מחנות .  רגעים אלה הם רגעים לחשבון נפש לאומי :  האם ראויים אנו כצבא וכחברה לקרבנם של הנופלים ?  האם משמרים אנו את הערכים שבשבילם נפלו ?  "  
אשכנזי המשיך ואמר כי  " זהו הזמן לספר על המסירות והמוסריות שמפגינים לוחמינו .  בהם ובעוז רוחם נעוץ יתרוננו על אויבינו .  הם שירתיעו אויב ויקרבו את השלום .  כאלו הם חיילי צה"ל ואנו רשאים וצריכים להתגאות בהם ".  
הוא הוסיף כי  " טרם הגיעה העת להשיב את החרב אל נדנה .  נאמר לכל אויבנו :  גם אחרי עשרות שנים של מאבק ,  עוד לא אבדה תקוותנו לחיות לצדכם בשלום ובכבוד הדדי .  אך ,  מי שמבקש לפגוע באזרחי המדינה ימצא מולו צבא נחוש ,  חזק ומלוכד ".  
" קיומנו כעם וכמדינה תלוי באחדותנו ",  כך אמר ראש הממשלה בנימין נתניהו בדברים שנשא בטקס פתיחת אירועי יום הזיכרון לחללי מערכות ישראל שנערך בגבעת התחמושת . " היום ",  הוסיף נתניהו , " בזוכרנו את הנופלים ,  ניתן גם דעתנו לפצועים ולנכי צה"ל ונאחל להם רפואה שלמה ושיקום מלא .  לא נחסוך מאמצים לאתר את חיילינו הנעדרים ולהשיב הביתה את גלעד שליט .  נתאחד כולנו באחוות אחים עמכם ,  המשפחות השכולות .  ואתכם ,  גיבורי העם ,  נזכור ונוקיר בתהילת נצח .  יהי זכרם של הנופלים ברוך ". 
בתוך כך ,  שר הביטחון אהוד ברק התייחס הערב לאיום הגרעין האירני .  בשיחה עם עיתונאים אמר ברק כי  " אני ממליץ לארה"ב לקצוב את זמן הדיאלוג עם אירן ,  ובמקביל לקדם חבילת סנקציות חריפה לפעולה במידה והדיאלוג ייכשל ",  כך אמר היום  ( שני )  שר הביטחון אהוד ברק בשיחה עם עיתונאים ,  לדברי ברק , " ישראל אינה יכולה להתנגד לדיאלוג האמריקאי עם אירן ,  אולם ישראל משוכנעת שעל ארה"ב לקצוב את הדיאלוג בזמן ".  לדבריו , " ישראל כבר אמרה בעבר שהיא איננה מורידה שום אופציה מהשולחן וממליצה גם לאחרים לעשות כן ,  אנחנו לא צריכים להרחיב מעבר לזה ,  וכל דיבור בנושא זה מעבר לכך- מיותר ומזיק ." 

ישראל זוכרת את 22,570 הנופלים
טקסי האזכרה לחללי מערכות ישראל החלו ב-44 בתי עלמין בארץ .  ב-13:00 נערך בהר הרצל הטקס המרכזי לחללי פעולות האיבה .  הנשיא פרס : " תמיד נופלים הטובים ההולכים ראשונה "
 
