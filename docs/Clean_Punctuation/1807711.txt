בנימין נתניהו לא ראוי לנהל קיוסק
ראש הממשלה נתניהו ושר האוצר שטיניץ מכריזים מעל כל במה שכלכלת ישראל במצב מצוין .  נחמיה שטרסלר סבור שזו הסיבה לדרישותיהם הגבוהות מידי של עובדי המגזר הציבורי
כשבנימין נתניהו התמנה לראש ממשלה ב-96' הוא קיבל משק רותח ,  עם לחצים אינפלציוניים וגירעון גדול בתקציב .  כאשר בדק את הסיבות לכך ,  התברר שבמהלך 94' חתם האוצר על הסכמי שכר נדיבים במיוחד עם עובדי המגזר הציבורי ,  תוספות של עשרות אחוזים .  
נתניהו ,  שנרעש מהגילוי ,  אמר מעל במת הכנסת לבייגה שוחט ,  שר האוצר בממשלת רבין ,  שהוא לא ראוי לנהל אפילו מכולת .  שוחט נעלב ,  אך למד את הלקח ,  ובקדנציה השנייה שלו ,  בממשלת אהוד ברק ,  היה שר אוצר מצוין ששמר על הקופה .  
עכשיו חוזר הניגון .  נתניהו ושר האוצר יובל שטייניץ ניצבים בחזית השכר ,  מול דרישות אדירות .  הרופאים דורשים תוספת שכר של 50% ,  והעובדים הסוציאליים ,  שקיבלו תוספת אדירה של 25% ,  לא מרוצים וממשיכים לשבות .  איך זה קורה ?  מדוע כולם לא מרוצים ?  הרי צריך להבין שברמת אינפלציה של 3% לשנה ,  התוספות הללו הן תוספות ריאליות גבוהות ,  שעובדי המגזר הפרטי אפילו לא חולמים עליהן .  
זה קורה משום שבשנה האחרונה חזרו נתניהו ושטייניץ וטפחו על שכם עצמם ,  כשהם מספרים לנו ,  מעל כל במה ותחת כל עץ רענן ,  שהצמיחה נהדרת והמשק במצב מצוין .  כך הם בנו ציפיות גבוהות ,  ועכשיו הם קוצרים את היבול שהם עצמם זרעו .
 סיפור הסכמי השכר החל עוד בתקופת ממשלת אולמרט .  ב-2007 השיגו המורים בבתי הספר היסודיים תוספת שכר של 31% ,  אך אז היה מדובר ברפורמה שכללה תוספת שעות עבודה ושהייה בבתי הספר .  אחריהם הגיעו המרצים .  הם שבתו 90 יום ,  תוך כדי איום באובדן סמסטר שלם .  בינואר 2008 נחתם אתם הסכם ,  לפיו קיבלו תוספת שכר יוצאת דופן של 24% - בלי לתת כלום מצדם .  בנובמבר 2008 הסתיימה בוררות הרופאים .  הבוררים אמרו שאם המרצים קיבלו 24% ,  אז לרופאים מגיע לפחות אותו הדבר , " כי הם לא שבתו ".  אבל מה הקשר בין עבודת המרצים לעבודת הרופאים ?  בכל מקרה ,  כך התקדש מספר הקסם :  24% .  ראו זאת הפרקליטים ויצאו לשביתה ממושכת .  נתניהו לא עמד בלחץ והגיע אתם לפתרון הקסם :  בוררות .  אני מוכן כבר להמר שהבורר ,  השופט בדימוס סטיב אדלר ,  יגיע לתוצאת הפלא :  24% .  
אבל את השיא שברו השבוע העובדים הסוציאליים .  לאחר שביתה של שבועיים הציע להם האוצר תוספת שכר משמעותית ביותר של 25% .  יו"ר האיגוד ,  איציק פרי ,  אומר שמדובר בהסכם מצוין .  יו"ר ההסתדרות ,  עופר עיני ,  אומר שהם השיגו את כל שלוש המטרות שרצו .  אבל הם מרגישים מקופחים .  כי זו האווירה שיצרו נתניהו ושטייניץ ,  אווירת  " יש לי "  חסרת מעצורים .  
באוקטובר 2008 חתם שטייניץ על הסכם שכר כללי במגזר הציבורי .  לאחר תיקונים שהוכנסו בו לאחרונה ,  מדובר בהסכם שמשמעותו תוספת שכר של 8% בארבע שנים .  גם כאן מדובר בהסכם פזרני ורחב יד .  עד כה היה מקובל לתת לעובדי המגזר הציבורי תוספת שכר של כ-1.5% לשנה ,  אך עכשיו הועלה הרף ל-2% ,  ומדובר במיליארדים .
 לכן ,  באווירה הציבורית שנוצרה ,  החליטו הרופאים ללכת על כל הקופה ולדרוש תוספת של 50% .  שטייניץ אומר בשיחות פנימיות שאין דבר פחות צודק מדרישות הרופאים .  הוא אומר שהם ממש לא מקופחים ,  מה גם שיש להם אפשרות לעבוד בנוסף בעבודה פרטית ,  ולכן לא יסכים לתת להם יותר מהסכם השכר הכללי במגזר הציבורי  ( 8% )  ,  אלא אם יסכימו לשעון נוכחות .  
אבל ליאוניד אידלמן ,  יו"ר הסתדרות הרופאים ,  לא נולד אתמול .  הוא מכין כבר עכשיו את דעת הקהל לשביתה .  בינתיים הוא מסתפק בישיבות עם האוצר ובדיבורים על הרס הרפואה הציבורית .  בהמשך יגיעו העיצומים ,  ובסוף השביתה .  אך אז ,  ברגע האחרון ,  הוא יוזעק לראש הממשלה ,  ושם ,  רגע לפני השבתת בתי החולים ,  יחתום אתו נתניהו על הסכם בוררות נוסף שבסופו תוספת שכר של ..  .  24% .  
כשזה יקרה ,  יבינו כולם שאוצר המדינה פרוץ ,  ותביעות חדשות יגיעו מכל עבר .  כאשר זה יתרחש ,  יתברר שיש לנו ראש ממשלה שלא רק שאינו ראוי לנהל מכולת ,  הוא לא מסוגל לנהל אפילו קיוסק .
 
בנימין נתניהו לא ראוי לנהל קיוסק
ראש הממשלה נתניהו ושר האוצר שטיניץ מכריזים מעל כל במה שכלכלת ישראל במצב מצוין .  נחמיה שטרסלר סבור שזו הסיבה לדרישותיהם הגבוהות מידי של עובדי המגזר הציבורי

