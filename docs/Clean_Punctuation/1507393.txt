ישי :  מוכן לצאת לעזה כדי להציל את שליט
יו"ר ש"ס אמר לאביו של החייל החטוף כי הוא מוכן לדבר עם חמאס על שחרורו .  נתניהו :  אני אחראי אישית להחזרת גלעד
 ( צילום :  גדעון צנטנר ,  עריכת וידאו :  איילת שולמן ) 
נועם שליט ,  אביו של החייל החטוף גלעד שליט ,  הגיע בצהריים  ( שני )  למשכן הכנסת בניסיון לקדם את המאמצים לשחרורו .  שליט השתתף בישיבות של סיעות הליכוד ,  ש"ס ויהדות התורה וביקש את עזרת חברי הכנסת ,  השרים ,  וראש הממשלה בנימין נתניהו .
" צריך לעשות כל מאמץ לשחרור גלעד ",  אמר יו"ר ש"ס ,  שר הפנים אלי ישי ,  לשליט , " כל עוד גלעד לא הגיע ,  כנראה שלא נעשה מספיק .  אם זה יעזור ,  אני מוכן גם לנסוע לעזה לדבר עם חמאס ,  אם הם יסכימו .  מדובר פה בפדיון שבויים ,  וצריך להשתדל במלוא הכוח .  זה כואב לכל אזרח ויהודי באופן אישי .  זה זועק לכולנו .  אנחנו ממשיכים להתפלל ולקוות שגלעד ישוב במהרה לביתו ,  לשמחת כל עם ישראל ". 
נתניהו אמר בישיבת סיעת הליכוד ,  כי בכוונתו להעלות את עניינו של גלעד בפגישותיו השבוע עם נשיא צרפת ניקולא סרקוזי וראש ממשלת איטליה סילביו ברלוסקוני ,  כפי שעשה גם בפגישתו עם נשיא ארצות הברית ברק אובמה .  נתניהו גם ביקש משליט למסור לרעייתו ולילדיו ,  כי הנחה את הגורמים המדיניים והביטחוניים  " לעשות כל מאמץ להשבתו של גלעד בריא ושלם ,  במהירות האפשרית .  אני רואה בזה אחריות אישית שלי ושל הממשלה ". 
שליט שיתף את חברי סיעת ש"ס במצוקת משפחתו : " השבוע אנחנו מציינים שלוש שנים לנפילת גלעד בשבי בעזה ואין לנו שום אינדיקציה מה עבר עליו .  רוב האנשים כאן הם הורים לילדים .  חלקם שירתו בצה"ל ,  אבל אף אחד לא יכול לחשוב מה עובר על בחור צעיר כזה ,  שללא שום הכנה נופל עליו כזה דבר ,  והוא נופל בשבי - איך הוא מתמודד עם הימים והלילות הארוכים שעוברים עליו ,  בלי שום תקווה ובלי אור בקצה המנהרה .  גם אם פה רואים איזושהי תקווה ,  בטוח גלעד לא יודע על הפעולות שנעשות ". 
בתוך כך ,  שר הביטחון אהוד ברק נפגש בצהריים עם נועם שליט בלשכתו בכנסת .  ברק עדכן את שליט בשיחות שקיים אתמול עם נשיא מצרים חוסני מובארק ועם שר המודיעין המצרי עומאר סלימאן אודות המו"מ לשחרור בנו .
 
ישי :  מוכן לצאת לעזה כדי להציל את שליט
יו"ר ש"ס אמר לאביו של החייל החטוף כי הוא מוכן לדבר עם חמאס על שחרורו .  נתניהו :  אני אחראי אישית להחזרת גלעד

