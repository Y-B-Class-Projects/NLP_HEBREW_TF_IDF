נתניהו לאחר הצהרתו של טראמפ : " אבן דרך חשובה בתולדות ירושלים "
 ראש הממשלה הודה לנשיא ארה"ב על מה שכינה  " החלטתו הצודקת והאמיצה "  להכיר בירושלים כבירת ישראל ולפתוח בהליכים להעברת שגרירות ארצו אליה .  הנשיא ריבלין : " ירושלים איננה ,  ולעולם לא תהיה מכשול עבור אלה החפצים בשלום "
 ראש הממשלה בנימין נתניהו כינה הערב  ( רביעי )  את הכרזתו של נשיא ארצות הברית דונלד טראמפ כי יכיר בירושלים כבירת ישראל ויחל בהליכי העברת שגרירות ארצו לעיר  " יום היסטורי "  ו"אבן דרך חשובה בתולדות ירושלים ".  טראמפ נשא דברים בהצהרה בבית הלבן ואמר כי הוא מאמין ש"הגיע הזמן "  להכרה במעמדה של ירושלים כבירה וכי הנחה לפתוח בהליכים הלוגיסטיים להעברת השגרירות  על אף שחתם על צו נשיאותי הדוחה בחצי שנה נוספת את העברתה בפועל .
 בהצהרה שמסר נתניהו בעקבות דברי טראמפ הוא ציין כי  " ירושלים היא בירתנו מזה 3,000 שנה .  כאן התהלכו אבותינו ,  כאן עמד בית המקדש ,  כאן מלכו מלכי ישראל ,  כאן הטיפו נביאי ישראל .  במשך אלפי שנים התפללו דורות של יהודים 'לשנה הבאה בירושלים' .  על נהרות בבל ובין חומות גטו ורשה ,  דורות דורות בכו וחלמו על ציון .  לפני כ-70 שנה הגשמנו את התפילה והכיסופים ,  כששוב קבענו את ירושלים כבירתה של מדינת היהודים .  עכשיו באה הצהרתו ההיסטורית של הנשיא טראמפ המכירה בעובדות יסוד אלה ". 
נתניהו הודה לטראמפ על  " החלטתו הצודקת והאמיצה להכיר בירושלים כבירת ישראל ,  ולהתחיל בהכנות לפתיחת השגרירות האמריקנית כאן "  וקרא למדינות נוספות לפעול באופן דומה .  לדבריו , " הצהרתו של הנשיא טראמפ מסייעת לקידום השלום כי היא מחברת את כולם לקרקע המציאות .  והאמת הפשוטה והמציאות היא זו - לא יהיה שלום בלי הכרה בירושלים כבירת ישראל ".  הוא הוסיף פנייה למנהיגי מדינות האזור ואמר כי  " נמשיך לשמור על הסטטוס קוו בירושלים ובהר הבית ועל חופש הפולחן המלא לכל הדתות .  נמשיך להושיט יד לשלום לפלסטינים ולכל שכנינו ".  
נשיא המדינה ראובן ריבלין בירך אף הוא על הכרזתו של טראמפ ואמר כי  " אין מתנה יפה וראויה מזו במלאת 70 שנים להקמת מדינת ישראל ".  לדבריו , " במלאת 50 שנים לאיחודה של העיר הגיע הזמן להביא שלווה אל ירושלים ולהצמיח בבירת ישראל ,  שעולים אליה לרגל מכל קצוות תבל ,  תקווה ".  
עוד הוסיף ריבלין כי  " לכל אחד ואחת יש עיר ושמה ירושלים .  אלפי שנים נשא העם היהודי את עיניו לירושלים ,  התפלל אליה וחלם עליה .  הכרה בירושלים כבירת ישראל והעברת כל השגרירויות אליה היא ציון דרך מכונן בזכות העם היהודי על ארצו ובדרכנו אל השלום  שלום לכל תושבי ירושלים ,  והאזור כולו ".  לדבריו , " ירושלים איננה ,  ולעולם לא תהיה מכשול עבור אלה החפצים בשלום .
 יו"ר הכנסת יולי אדלשטיין אמר לאחר הצהרתו של טראמפ כי  " ירושלים הייתה ותשאר בירתנו הנצחית ,  אבל עכשיו יש גם הכרה ".  אדלשטיין בירך על דבריו של טראמפ וקרא  " לכל המדינות שרואות את עצמן ידידות מדינת ישראל ,  ללכת בעקבות נשיא ארצות הברית ".  הוא חתם דבריו בקריאה לאזרחי ישראל  " להאמין בצדקת דרכנו ולא להיבהל מאיומים ". 
שר הביטחון אביגדור ליברמן בירך על דברי טראמפ וכינה אותם  " החלטה אמיצה ".  לדבריו , " בשנת ה-70 למדינת ישראל תיקן נשיא ארצות הברית עוול היסטורי ,  והזכיר לעולם כולו שירושלים היא בירת העם היהודי מזה 3,000 שנה .  כמו כל ישראלי בערב מרגש זה ,  אני חש גאווה גדולה ומבקש להודות לנשיא טראמפ על שעמד בהבטחתו והוכיח שאצלו מילה זו מילה .  הכרזתו של הנשיא טראמפ יוצרת כעת הזדמנות להגביר את הדו שיח המדיני ".  
יו"ר מפלגת הבית היהודי שר החינוך נפתלי בנט ביקש להודות לטראמפ על דבריו  " בשם אזרחי ישראל "  ואמר כי מדובר ב"יום בהיר עבור יהודי העולם ".  לדבריו , " ב-15 במאי ,  1948 ,  ארצות הברית ,  בהובלת הנשיא טרומן ,  היתה לאומה הראשונה שהכירה במדינת ישראל שזה עתה הוכרזה .  שאר העולם הלך בעקבותיה .  הנשיא טרומן עשה זאת למרות הלחצים הגדולים מבית .  היום ,  ארצות הברית ,  בהובלת הנשיא טראמפ ,  הייתה לאומה הראשונה בעולם שהכירה בירושלים כבירתה הנצחית של העם היהודי .  בירתה של מדינת ישראל ".  הוא הוסיף כי טראמפ עמד  " בלחצים כבירים "  וכי הוא מצפה משאר העולם ללכת בעקבותיו .
 חברת מפלגתו שרת המשפטים איילת שקד הודתה אף היא לטראמפ  " על עמידתו האיתנה בלחצים בינלאומיים כבדים "  והביעה תקווה  " שבקרוב נראה את בית השגרירות החדש ניצב בבירה ".  לדבריה , " הפלסטינים צריכים לדעת שחוקי המשחק השתנו .  הספינה שינתה כיוון .  אני ממליצה להם לא לבחון את סבלנותה של ישראל כלפי איומי הטרור שלהם .  ארצות הברית היא הידידה הגדולה של ישראל ,  וכעת גם עושה את הצעד הראשון שצריך היה להתבצע לפני 70 שנה ". 
ראש עיריית ירושלים ניר ברקת אמר כי הכרתו של טראמפ בירושלים היא  " הכרזה היסטורית שמעבירה מסר ברור לעולם כולו שארצות הברית עומדת לצד העם היהודי ,  מדינת ישראל וירושלים ".  
ראש האופוזיציה ח"כ יצחק הרצוג  ( המחנה הציוני )  אמר כי טראמפ  " עשה הערב תיקון היסטורי וצדק היסטורי שחיכה 70 שנה בהכירו בעובדה שכל ישראלי מכיר ".  הרצוג הודה לטראמפ ואמר כי  " כעת עליו להבקיע באותה נחישות וללא פחד למימוש החזון שהזכיר בנאומו - שתי מדינות לשני עמים ,  כולל בנושאי הליבה למען הבטחת העתיד של שני העמים ולמען הביטחון והשלום של שני העמים ". 
יו"ר מפלגת המחנה הציוני ,  אבי גבאי הוסיף כי  " ירושלים היא בירת ישראל לעד ועל מדינות העולם להכיר בזאת ".  לדבריו , " אחרי 70 שנות קיום של מדינת ישראל ,  שמח שגם ידידתנו החשובה ,  ארצות הברית ,  מכירה בירושלים כבירתנו ונערכת להעברת השגרירות ". 
יו"ר מפלגת יש עתיד ח"כ יאיר לפיד כינה את נאומו של טראמפ  " מרגש "  ואמר כי  " ירושלים הייתה ותישאר תמיד בירתנו ".  בדברים שכתב בחשבון הטוויטר שלו הוסיף לפיד כי  " אנו מצפים לקבל בברכה את שגרירות ארצות הברית לירושלים ".  
יו"ר הרשימה המשותפת ח"כ איימן עודה כינה את נאומו של טראמפ  " שילוב של בורות ויהירות "  ואמר כי ההשלכות של דבריו אינן מעניינות אותו .  לדבריו , " טראמפ שונא האדם לא מתעניין בגורל הישראלים ובטח לא בגורל הפלסטינים ".  הוא הוסיף כי הנשיא האמריקני  " השליך היום גפרור על המזרח התיכון ואת המחיר ישלמו שני העמים .  ארצות הברית של טראמפ הודיעה היום באופן רשמי שהיא חלק מהכוח הכובש ,  ולכן אינה יכולה לשמש בשום אופן כנותנת החסות לשיחות בין הישראלים והפלסטינים .  העם הפלסטיני יחד עם כוחות השלום בישראל ימשיכו במאבקם האמיץ עד לסיום הכיבוש וכינון שלום אמת ". 
יו"ר מפלגת מרצ זהבה גלאון כינתה את הכרזתו של טראמפ  " הכרה אמריקנית בסיפוח מזרח ירושלים והעיר העתיקה ורוח גבית לימין הסהרורי בישראל ".  לדבריה , " הכרזה כזו ודאי לא תסייע להתנעת מהלך אזורי לשלום ,  מכיוון שכל הסדר יחייב פשרה על ריבונות בירושלים .  אבל מהלך כזה בהחלט יעניק רוח גבית לימין הסהרורי בישראל ". היא הוסיפה כי  " בירושלים גרים אנשים אמיתיים שיהיו מושפעים מהחלטות שמתקבלות על ידי אדם שאופתע אם ידע לאתר את ירושלים על מפה או אם הוא מסוגל בכלל לקרוא אחת .  בזכותו הימין הולך לחגוג היום את ניצחון פירוס שלו .  אני רק מקווה שאת מחיר הניצחון הזה לא נשלם כולנו ". 
 ( עדכון ראשון :  20:45 )  

נתניהו לאחר הצהרתו של טראמפ : " אבן דרך חשובה בתולדות ירושלים "
 ראש הממשלה הודה לנשיא ארה"ב על מה שכינה  " החלטתו הצודקת והאמיצה "  להכיר בירושלים כבירת ישראל ולפתוח בהליכים להעברת שגרירות ארצו אליה .  הנשיא ריבלין : " ירושלים איננה ,  ולעולם לא תהיה מכשול עבור אלה החפצים בשלום "
 
