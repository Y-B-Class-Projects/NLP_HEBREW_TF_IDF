עבדאללה לרה"מ :  התחייב לפתרון שתי המדינות
בביקור פתע בירדן ,  דרש עבדאללה מנתניהו להתחייב ליוזמת השלום הערבית .  המלך הבהיר כי על ישראל להפסיק את הבנייה בהתנחלויות
עבדאללה מלך ירדן נפגש עם ראש הממשלה בנימין נתניהו והבהיר לו כי פתרון שתי המדינות לשני עמים ,  המבטיח את הקמתה של מדינה פלסטינית עצמאית ,  וכן נסיגה ישראלית מהשטחים הערבים הכבושים בהתאם ליוזמת השלום הערבית מהווים תנאי להשגת שלום במזרח התיכון .  כך נמסר היום  ( חמישי )  בהודעה מיוחדת שפרסם בית המלוכה הירדני עם תום הפגישה .
 המלך הירדני דרש מנתניהו להפסיק את הבנייה בהתנחלויות ולהפסיק לנקוט צעדים שמטרתם לשנות את המציאות בשטח .  בנוסף דרש המלך עבדאללה מראש הממשלה להסיר את המחסומים ואת המצור על עזה ולהיכנס באופן מיידי ל"משא ומתן רציני "  עם הרשות הפלסטינית שיוביל להקמת מדינה פלסטינית במהירות האפשרית .
 מלשכת נתניהו נמסר כי ראש הממשלה אמר לעבדאללה כי הוא מודע לצורך לקדם את תהליך השלום והוא רוצה לפעול בשלושה ערוצים מקבילים :  מדיני ,  ביטחוני וכלכלי במקביל . " אני מאמין בשינוי המציאות בשטח ",  אמר נתניהו ,  והוסיף כי יש לו תוכניות לחזק את מנגנוני הביטחון הפלסטיניים וליצור פרויקטים כלכליים במקביל למשא ומתן מדיני .
 נתניהו הגיע לביקור פתע בממלכה ההאשמית ,  כדי להיפגש עם המלך לקראת ביקורו בארה"ב בשבוע הבא .  הירדנים ביקשו לשמור על חשאיות הפגישה ,  אלא שהמידע על קיומה הודלף .  לנתניהו התלווה ראש לשכתו נתן אשל .  בהמשך היום ייפגש נתניהו עם האפיפיור בנצרת .
 בהודעת בית המלוכה נמסר כי המלך אמר שעל ישראל להפסיק את כל פעולות החפירה בירושלים , " המאיימות על המקומות הקדושים בעיר "  ופוגעות בתושבים המוסלמים והנוצרים .  בפגישה ,  שבה השתתפו גם שר החוץ הירדני וראש לשכת המלך ,  הבהיר עבדאללה כי  " יוזמת השלום הערבית מעניקה הזדמנות היסטורית להשיג שלום כולל שיספק ביטחון לישראל ".  לדבריו ,  אובדן ההזדמנות  " יאיים על ביטחון האזור ויציבותו ".  
" ישראל לא תשיג ביטחון ויציבות אם הפלסטינים לא יממשו את זכותם להקים מדינה פלסטינית ולחיות בשלום וביטחון ",  הוסיף המלך .  עוד נמסר כי המלך דרש מממשלת ישראל להכריז באופן מיידי על כך שהיא מחויבת לפתרון שתי המדינות וליוזמת השלום .  לדברי המלך , " הקהילה הבינלאומית כולה יודעת שאין אלטרנטיבה לפתרון שתי המדינות .  אנו דוחים כל הצעה אחרת ,  כגון פתרון כלכלי במקום פתרון פוליטי ,  משום שהצעה זו לא תוביל לשלום אלא למשברים נוספים ". 
מלשכת נתניהו נמסר עוד ,  כי  " ראש הממשלה מייחס חשיבות רבה לפגישות עם מובארק ועבדאללה לפני נסיעתו לארצות הברית ".  הוא סיכם עם השניים שהקשר יימשך לאחר שובו מארצות הברית .
 נשיא סוריה בשאר אסד נפגש לפני מספר ימים עם המלך עבדאללה וביקש ממנו לקבל הסכמה ישראלית עקרונית לסגת מרמת הגולן לפני שיסכים לפתוח במשא ומתן עם ישיר ישראל .  כך דיווח העיתון  " אל-קודס אל-ערבי ". 
נתניהו נפגש השבוע גם עם נשיא מצרים חוסני מובארק בשארם א-שייח' ודן עימו בהתנעת המשא ומתן בין ישראל לפלסטינים .  בתום הפגישה אמר נתניהו כי בא למצרים  " כדי להביע את הערכת הממשלה החדשה למצרים ולנשיא המצרי ".  נתניהו התייחס גם למשא ומתן עם הפלסטינים ואמר : " אנו רוצים לחדש בהקדם האפשרי את המשא ומתן לשלום עם הפלסטינים ואני מקווה שהם אכן יתחדשו בשבועות הקרובים ".  מובארק אמר כי  " מצרים רואה את עקרון שתי המדינות לשני עמים כבסיס לפתרון ". 
יו"ר הרשות הפלסטינית אבו מאזן ייפגש היום בדמשק עם עמיתו הסורי בשאר אסד וידון עימו בתהליך השלום עם ישראל .  מקורות פלסטינים מסרו לעיתון  " אל-קודס אל-ערבי "  כי אבו מאזן יציג לאסד תכנית שבמסגרתה יתנהל משא ומתן מקביל בין ישראל לבין לבנון ,  סוריה והפלסטינים ,  במתכונת של ועידת מדריד שנערכה ב-1991 .  
מקורות פלסטינים מסרו לעיתון  " אל-חיאת "  היוצא לאור בלונדון כי קיים סיכוי נמוך לפגישה בין יו"ר הרשות הפלסטינית אבו מאזן לבין ראש הלשכה המדינית של חמאס חאלד משעל ,  בעת ביקורו של אבו מאזן היום בדמשק .
 
עבדאללה לרה"מ :  התחייב לפתרון שתי המדינות
בביקור פתע בירדן ,  דרש עבדאללה מנתניהו להתחייב ליוזמת השלום הערבית .  המלך הבהיר כי על ישראל להפסיק את הבנייה בהתנחלויות

