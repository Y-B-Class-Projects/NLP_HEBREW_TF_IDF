דיווח :  מיטשל יציע לפלסטינים חילופי שטחים
לפי עיתון ערבי ,  השליח האמריקאי למזה"ת יציג בפני אבו מאזן ונתניהו הצעה לחידוש המו"מ ,  המבוססת על הקמת מדינה פלסטינית בגבולות 67' ,  תוך הכרה בגושי ההתנחלויות
השליח האמריקאי למזרח התיכון ג'ורג' מיטשל יציג בפגישותיו עם ההנהגה הישראלית והפלסטינית הצעה לחידוש המשא ומתן ,  הכוללת הקמת מדינה פלסטינית בגבולות 67' תוך הכרה בגושי ההתנחלויות .  כך דיווח הבוקר  ( חמישי )  העיתון  " א-שרק אל-אווסט "  היוצא לאור בלונדון ,  מפי מקורות מדיניים ישראלים .  לפי ההצעה ,  יתבצעו חילופי שטחים בין ישראל לפלסטינים כדי שישראל תמשיך להחזיק באותם גושי התנחלויות . 
" ראש הממשלה לשעבר אהוד אולמרט קיבל את ההצעה הזו ועמד לחתום עליה עם אבו מאזן אולם המשא ומתן לא הושלם ",  הוסיפו המקורות .  העיתון מדווח עוד כי הפלסטינים רואים בהבטחה להקים מדינה פלסטינית בגבולות 67 ' " הישג גדול ",  ולפיכך הם מוכנים לוותר על התנאי של הקפאת הבנייה בהתנחלויות בתמורה לחידוש המשא ומתן . " ההצעה היא היענות לדרישה הפלסטינית לחדש את המשא ומתן מהנקודה שבה הוא הופסק בזמן ממשלת אולמרט ",  הוסיפו .
 מצד שני ,  בישראל סבורים כי ויתור על התנאי להפסיק את הבנייה בהתנחלויות והכרה בגושי ההתנחלויות הם הישג גדול . " מיטשל רוצה לקדם את ההצעה הזו לאחר שראש הממשלה בנימין נתניהו סירב להצעה הפלסטינית להקפיא 'בשקט' את הבנייה בהתנחלויות למשך חצי שנה כתנאי לחידוש המגעים ",  מסרו המקורות .  לטענת המקורות ,  נתניהו אמר כי  " ההצעה הפלסטינית אינה מעשית כי במזרח התיכון אי אפשר לעשות דברים בשקט ובחשאי .  תוך ימים הקואליציה שלי תיפול ". 
במקביל ,  גורם פלסטיני בכיר מסר לעיתון  " אל-חיאת "  כי אבו מאזן העביר לאמריקאים הצעה באמצעות בכירי ההנהגה המצרית ,  לפיה הוא מוכן לחדש את המשא ומתן עם ישראל בתמורה להפסקה מוחלטת של הבנייה בהתנחלויות .  הוא מסר כי הפלסטינים יסכימו למדינה בגבולות 67' תוך הסכמה לחילופי שטחים בהיקף של 3% .  זאת לאחר שבתקופת אולמרט הסכים לחילופים בהיקף של 1.9% .
" אבו מאזן פסימי לגבי האפשרות שישראל תקבל את הפתרון הזה ולכן הוא אינו מוכן לחדש את המגעים לפני שהבנייה בהתנחלויות תופסק ",  אמר הבכיר .  לדבריו ,  אבו מאזן סבור כי ישראל רוצה לנהל משא ומתן על מנת שיתאפשר לה להמשיך ולבנות בהתנחלויות ,  ובעיקר במזרח ירושלים ,  ללא הפרעה .
 
דיווח :  מיטשל יציע לפלסטינים חילופי שטחים
לפי עיתון ערבי ,  השליח האמריקאי למזה"ת יציג בפני אבו מאזן ונתניהו הצעה לחידוש המו"מ ,  המבוססת על הקמת מדינה פלסטינית בגבולות 67' ,  תוך הכרה בגושי ההתנחלויות

