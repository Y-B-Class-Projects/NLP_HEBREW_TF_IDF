גורם מדיני :  ישראל תשחרר בהדרגה כ-80 אסירים ותיקים
לוואלה !  חדשות נודע כי לא ישוחררו אסירים ערבים-ישראלים וכי השחרור לא יתבצע לפני תחילת השיחות . " רוצים לדעת בוודאות שהעסק רציני ושהפלסטינים ויתרו על צעדים חד-צדדיים "
 24 שעות לאחר הודעתו הדרמטית של שר החוץ האמריקני ,  ג'ון קרי ,  על התנעת המשא ומתן המדיני ,  הסכסוך הישראלי-פלסטיני נראה אתמול  ( שבת )  כמו מלחמת הדלפות .  במוקד המחלוקת עומדים התנאים לתחילת המשא ומתן הישיר בין הצדדים וההבטחות שהעביר קרי לצדדים .  אמש צוטטו גורמים בכירים ברשות הפלסטינית בכלי התקשורת המובילים בארצות הברית ,  ומסרו גרסאות שבירושלים הכחישו בתוקף וכינו אותן  " הצהרות לצרכי פוליטיקה פנימית בלבד ".  
בעיתון  " וול סטריט ג'ורנל ",  לדוגמה ,  דווח כי ישראל התחייבה לשחרר כ-350 אסירים פלסטינים עוד לפני תחילת השיחות הישירות  על אף העובדה שאבו מאזן דרש בתחילת המגעים עם קרי לשחרר כ-100 אסירים בלבד .  בסוכנות הידיעות AP צוטט גורם פלסטיני בכיר שאמר כי קרי העביר לאבו מאזן ,  בידיעת נתניהו ,  התחייבות בכתב לפיה המשא ומתן יתבסס על גבולות 1967 .  בכמה כלי תקשורת דווח כי ישראל תקפיא את הבנייה בהתנחלויות מבלי להכריז על כך רשמית .  בירושלים מנגד ,  הכחישו בתוקף את הדברים ,  ואמרו : " אין התחייבות בנושא הגבולות ,  אין הקפאת בנייה ואין שחרור אסירים לפני תחילת המשא ומתן ".  גורם ישראלי בכיר אמר בהקשר לפרסומים בעיתונות הזרה כי  " אבו מאזן רוצה לשדר עוצמה מול הציבור הפלסטיני וזו הדרך שלו לעשות זאת ".  
לוואלה !  חדשות נודע כי בשלב זה ישראל מתכננת לשחרר כ-80 אסירים פלסטינים ותיקים ,  שכלואים בישראל עוד מהתקופה שלפני הסכמי אוסלו ,  ומרצים למעשה יותר מ-20 שנים .  אבו מאזן דרש במקור לשחרר יותר ממאה אסירים ותיקים ,  בהם 24 ערבים-ישראלים ,  שרובם הגדול נשפטו למאסרי עולם .  אלא שבמסגרת ההבנות שגיבש קרי ,  לא ישוחררו כלל אסירים ערבים-ישראלים ,  אלא רק פלסטינים .  בנוסף ,  השחרור צפוי להתבצע באופן הדרגתי ,  ולהתחיל רק בעוד כמה שבועות - לאחר שניתן יהיה לראות בבירור שהמשא ומתן ממשיך להתקיים .
 בירושלים רוצים לוודא כי מדובר במהלך רציני ושהפלסטינים לא באים לדבר רק כדי לפוצץ את השיחות וללכת לאו"ם . " בהנחה שאנחנו הולכים לקראת משא ומתן ממושך ורציני ,  בעוד כמה שבועות ישוחרר גל ראשון של אסירים ותיקים .  השאר ישוחררו בהמשך הדרך ",  אמר אמש גורם מדיני .  למרות ההתעקשות על כך שהשחרור יהיה הדרגתי ,  בירושלים לא מתכוונים  " למרוח "  את הפלסטינים ולשחרר את האסירים לאורך פרקי זמן ארוכים . " מדובר בתהליך של בניית אמון ועשיית מחוות הדדיות .  אף אחד לא רוצה לבזבז זמן ",  הסביר הגורם המדיני .
 רוב האסירים שישוחררו הם בני 40 ומעלה ,  רובם ישבו בכלא הישראלי יותר משני עשורים ללא ביקורי התייחדות או חופשות .  חלק ניכר מהם אמור להשתחרר בעוד שנים ספורות . " לפחות בכל הנוגע לאסירים שאמורים להשתחרר בין כה וכה ,  ישנה אפשרות לפי שעה לקבל תמורה בגין שחרורם ,  ולא סתם לתת להם ללכת ",  אמר גורם במערכת הביטחון ,  שסבור כי שחרור האסירים בנסיבות המדיניות הנוכחיות הינו מוצדק . " מבחינה ביטחונית הם לא מהווים סיכון ",  הוסיף .  
לאור ההתפתחויות במישור המדיני ,  אמרו גורמים מדיניים כי במהלך סוף השבוע התקבלו בירושלים מסרים מרגיעים מאירופה ,  בנוגע ליישום ההנחיה החדשה של האיחוד האירופי האוסרת על חברות הארגון לקיים קשרים עם מוסדות הפועלים מעבר לקו הירוק . " האירופים הבינו מהאמריקנים שההחלטה הזו הגיעה בעיתוי רע מאוד מבחינת ג'ון קרי ,  וכי היא מחלישה את היכולת להתקדם בתהליך השלום ",  אמר גורם ישראלי בכיר .  לדבריו , " הלחץ הישראלי והאמריקני הוביל לכך שהרבה מדינות דוחפות ליישם את הפרשנות המשפטית המקלה ביותר של ההחלטה ". 
בירושלים ,  אם כן ,  נושמים קצת לרווחה .  המאמצים הקדחתניים של ראש הממשלה נתניהו ,  שרת המשפטים ציפי לבני ,  והצוות המדיני המצומצם שמלווה אותם ,  הניבו פירות - בחזית הפלסטינית המשא ומתן יחל ללא תנאים מוקדמים ,  ובחזית האירופית - למרות המחדל המדיני הקשה ,  מסתמן שינוי בעמדת חברות האיחוד .  עם זאת ,  לנתניהו ולבני אסור לשכוח שההצלחות הללו תלויות זו בזו :  כישלון המשא ומתן עלול להעמיק את הבידוד המדיני של ישראל .  
יחד עם זאת ,  אסור לשכוח את האזהרות שהשמיעו באחרונה גורמים בכירים במערכת הביטחון ,  בהם ראש השב"כ לשעבר יובל דיסקין במאמר שפורסם בוואלה !  חדשות ,  ומפקד פיקוד מרכז ,  אלוף ניצן אלון ,  לגבי התרחישים האפשריים בגדה המערבית ,  אם מאמציו של קרי יסתיימו בכישלון .  לבני מודעת היטב לסכנות הללו  זו הסיבה שנכנסה לממשלת נתניהו מלכתחילה ודרשה את תיק המשא ומתן .  גם נתניהו ,  אם לשפוט על פי הצהרותיו הפומביות והעקביות בנושא המדיני בחודשים האחרונים ,  כבר הפנים את המציאות החדשה .  השאלה הגדולה היא כמה מחברי הממשלה האחרים מבינים את המציאות החדשה שישראל מתמודדת עמה ,  וכמה מהם יהיו אמיצים מספיק כדי להודות בכך .  
חידוש המשא ומתן המדיני - סיקור מיוחד בוואלה !  חדשות:השקט בימין הופר : " קווי 67' מסכנים את ביטחון ישראל"העיקשות של קרי השתלמה ,  אך האם יש למו"מ סיכוי ? קרי הכריז על חזרה למשא ומתן - ללא תנאים מוקדמיםלמרות הלחץ :  האיחוד האירופי אישר את החרם על ההתנחלויות
 ( עדכון ראשון :  22:49 )  

גורם מדיני :  ישראל תשחרר בהדרגה כ-80 אסירים ותיקים
לוואלה !  חדשות נודע כי לא ישוחררו אסירים ערבים-ישראלים וכי השחרור לא יתבצע לפני תחילת השיחות . " רוצים לדעת בוודאות שהעסק רציני ושהפלסטינים ויתרו על צעדים חד-צדדיים "
 
