הישג לחרדים :  חוק הגיור אושר בוועדת שרים לחקיקה ;  מתווה הכותל הוקפא
השרה לנדבר הודיעה כי תגיש ערר לממשלה במטרה לקבור את החוק .  בכיר בליכוד : " הגשת ערר - הפרת ההסכמים הקואליציוניים ".  הממשלה הקפיאה את שיפוץ רחבת התפילה השלישית בכותל ,  שהיה מאפשר מתכונת שוויונית לטובת הרפורמים ,  הקונסרבטיבים ונשות הכותל
חוק הגיור אושר היום  ( ראשון )  בוועדת השרים לחקיקה .  שרת העלייה סופה לנדבר  ( ישראל ביתנו )  הודיעה כי תגיש ערר לממשלה שימנע את קידומו .  את ההצעה מקדמות ש"ס ויהדות התורה ,  ולפיה המדינה לא תכיר בגיורים פרטיים .  בכיר בליכוד מסר בתגובה כי  " אם ישראל ביתנו יגישו ערר זו הפרה של ההסכמים הקואליציונים .  זו פשוט שערורייה ". 
במהלך ישיבת הוועדה הציע השר יריב לוין  ( ליכוד )  לאשר את החוק עם הסתייגות ,  שלפיה הוא יקודם על פי הוראות ההסכמים הקואליציוניים .  זאת כדי למנוע את התנגדותו של ליברמן ,  שבהסכם הקואליציוני עם מפלגתו מופיע סעיף על פיו לא ניתן יהיה לערער על סיכומים בענייני דת ומדינה .  אולם ,  הצעתו של השר לוין לא התקבלה .  
חוק הגיור עוקף את החלטת בג"ץ שהתקבלה לפני כשנה ,  אז קבעו השופטים כי על המדינה להכיר בגיורים פרטיים בזרם האורתודוקסי .  הצעת החוק נועדה למנוע גם מצב של הכרה עתידית בגיורי רפורמים וקונסרבטיבים שעתרו על כך לבג"ץ .  שר הביטחון אביגדור ליברמן שהודיע כי מפלגתו תתנגד להצעה נעדר מדיון שהתקיים על ההצעה בישיבת ראשי הקואליציה .
 השר ליברמן תקף בחריפות את החוק לאחר אישורו בוועדת השרים ואמר כי  " חוק הגיור במתכונתו הנוכחית מרחיק כל מי שמנסה ורוצה להתקרב ליהדות .  הוא פוגע בסיכוי של אזרחים רבים בישראל ,  שעלו לארץ מכוח חוק השבות ,  משרתים בצבא ,  עושים מילואים ,  עובדים ומשלמים מסים  להימנות על העם היהודי ".  
לקריאה נוספת :" רמב"ם הלכות רוצח ":  כתובות נאצה רוססו על בית כנסת רפורמי ברעננהח"כ גפני : " לא נתנגד לרחבה לרפורמים בכותל  אם תהיה כניסה נפרדת"נתניהו מודה :  הממשלה תתקשה ליישם את מתווה הכותל 
בתוך כך ,  הממשלה החליטה בצהריים להקפיא את מתווה הכותל שאושר לפני כשנה וחצי .  בעקבות דרישת ראשי המפלגות החרדיות ,  הוקפא המתווה ,  שאושר בממשלה הנוכחית .  השרים יובל שטייניץ ואביגדור ליברמן הצביעו נגד ההחלטה .
 את הדרישה הציגו השרים יעקב ליצמן ואריה דרעי וח"כ משה גפני .  ראש הממשלה בנימין נתניהו הציע  " להקפיא "  את המתווה ,  אך הם דרשו את ביטולו המוחלט .  לפי גורם המעורה בפרטים ,  מדובר במעין  " פשרת ביניים "  לפיה יישום המתווה יוקפא עד להודעה חדשה ,  ואם ירצו לשנות החלטה זו ,  יצטרכו לכנס ישיבת ממשלה נוספת .  במסגרת ההחלטה יימשכו העבודות ברחבת הכותל הדרומי .  השר צחי הנגבי ומזכיר הממשלה צחי ברוורמן יגבשו מתווה חדש בשבועות הקרובים .  
מתווה הכותל היה אמור לאפשר את שיפוץ רחבת התפילה השלישית בכותל המערבי ,  במטרה שזו תפעל במתכונת שוויונית ופלורליסטית לטובת הרפורמים ,  הקונסרבטיבים ונשות הכותל .  בנוסף ,  המתווה היה אמור להעניק הכרה מסוימת בזרמים אלה .
 מאז אישורו ,  ובשל ביקורת ציבורית שספגו הח"כים החרדים והתנגדות שהביעו ,  יישום המתווה לא התקדם .  ההחלטה שתובא להצבעה לא הופיעה בסדר היום של ישיבת הממשלה ,  ובכירים בממשלה אמרו כי מדובר ב"מחטף "  של נתניהו והמפלגות החרדיות .  אלה טענו כי מדובר במהלך שנעשה בחשאיות לאור חשש מביקורת שתוביל להתנגדות שרים .  
במהלך הישיבה הוצגה בפני השרים אזהרה ברורה לפיה ביטול המתווה יוביל למשבר עמוק עם יהדות ארצות הברית :  בדוח  " הערכת המצב של העם היהודי "  של המכון למדיניות העם היהודי לשנת 2017 ,  קרא המכון שלא לסגת מהמתווה ,  על רקע מחויבותה של ישראל לפלורליזם בנושאי דת ומדינה . " יהדות ארצות הברית היא נכס שאסור להרחיק מישראל ",  נכתב בדוח .
" ביטול ההחלטה היום מהווה פגיעה קשה באחדות העם היהודי ,  בקהילות יהודיות ובמרקם היחסים בין מדינת ישראל ליהודי התפוצות ",  אמר שר הביטחון ליברמן . " אני קורא לחבריי במחנה הלאומי לחזור לשפיות ,  למנוע את הקרע בתוך העם היהודי ,  וללכת בדרכם של הרצל ,  ז'בוטינסקי ומקס נורדאו ". 
ברקע החלטת הממשלה ,  צפויה להתקבל בקרוב החלטת בג"ץ בעתירה הדורשת לקיים את המתווה שאושר בממשלה .  אולם ,  אחרי שהממשלה אישרה את הקפאת המתווה ,  קשה יהיה לעותרים לדרוש מימוש מתווה שהוקפא .
 דרעי מסר בתגובה להקפאת המתווה : " אני שמח שהממשלה נעתרה לדרישתנו לבטל את המתווה שפוגע במעמדו הקדוש של הכותל המערבי .  אין ספק כי שמירת הסטטוס קוו גם בנושא הכותל משקפת את רצון רוב העם ,  הרואה בכותל המערבי את המקום המקודש ביותר לעם היהודי ,  ואין בו מקום לחוגים הרסניים שכל ייעודם הוא חילול המקום ".  גפני מסר : " אני שמח על החלטת הממשלה לעצור את המתווה ,  זו הייתה דרישתנו .  מדובר בצעד חשוב ומשמעותי ,  ואני מברך עליו ".  
ענת הופמן ,  יו"ר נשות הכותל ,  מסרה בתגובה לביטול המתווה כי  " העובדה שראש הממשלה ,  שבעצמו יזם והוביל את מתווה הכותל ,  מתקפל וחוזר בו מההחלטה ההיסטורית היא תעודת עניות לממשלה ".  לדבריה , " זהו יום רע מאוד לנשים בישראל ,  כשראש ממשלה מוותר על זכויותיהן תוך התרפסות כלפי קומץ זעיר של גברים כוחניים הכופים את הנוהג הדתי שלהם תוך פגיעה מכוונת והתעלמות מיותר מ-51% מהאוכלוסיה ". 
הרב הראשי לישראל דוד לאו ,  שהוביל את הדרישה לבטל את המתווה ,  אמר בתגובה : " ההחלטה לאשר את המתווה הייתה שגויה מיסודה וטוב שהיא נעצרה .  הכותל המערבי איננו עומד לחלוקה ,  עם ישראל לאורך כל השנים הגיע בהמוניו מכל רחבי העולם לכותל המערבי וימשיך כך כאיש אחד בלב אחר כמנהג המקום לפי ההלכה והמסורת ". 
יו"ר הסוכנות היהודית והוגה מתווה הכותל ,  נתן שרנסקי ,  הביע  " אכזבה עמוקה "  מהחלטת הממשלה . " ההחלטה מסמלת נסיגה ותקשה על המאמץ לצמצם את הפער בינינו לבין העולם היהודי בתפוצות .  הסוכנות היהודית עדיין מחויבת בעקשנות לעבודה זו ולעיקרון של כותל אחד לעם אחד ". 
ח"כ תמר זנדברג  ( מרצ )  מסרה בתגובה : " ממשלת נתניהו הפחדנית ממשיכה לתת לחבורת אנשי דת קיצוניים לקבוע את סדר היום בישראל .  מדהים כמה קל לגרום לראש הממשלה להתקפל ולזנוח את המתווה שהוא עצמו גיבוש ,  תוך שהוא דורך על כל מי שלא ימני ,  דתי ואורתודוכסי ". 
 ( עדכון ראשון :  14:46 )  

הישג לחרדים :  חוק הגיור אושר בוועדת שרים לחקיקה ;  מתווה הכותל הוקפא
השרה לנדבר הודיעה כי תגיש ערר לממשלה במטרה לקבור את החוק .  בכיר בליכוד : " הגשת ערר - הפרת ההסכמים הקואליציוניים ".  הממשלה הקפיאה את שיפוץ רחבת התפילה השלישית בכותל ,  שהיה מאפשר מתכונת שוויונית לטובת הרפורמים ,  הקונסרבטיבים ונשות הכותל

