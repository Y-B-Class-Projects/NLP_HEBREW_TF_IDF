מה אתה באמת חושב ? 
לכאורה ,  אתה יכול להתברך בהחלטותיך האחרונות .  ספטמבר חלף וצונאמי לא התרחש .  נסעת לאו"ם ובבית אהבו את נאומך וכעסו על עבאס .  אובאמה הפך לגרופי שלך ;  עד לבחירות לנשיאות הוא עשוי אפילו לרכוש בית להשקעה באריאל ,  ואחרי זה אלוהים גדול :  או שייבחר רפובליקני ,  או שיהיה צורך להפעיל את אייפא"ק מול הקונגרס כדי לבלום את אובאמה שיחזור לסורו .
 ה"רביעייה "  קראה למו"מ ללא תנאים מוקדמים .  את האותיות הקטנות של החלטתה לא יקראו בוחריך .  אתה יכול לאמץ אותה בלי חשש ,  ביודעך שהפלשתינים לא יסכימו למו"מ בלי הקפאת התנחלויות ,  וכיוון שזה תנאי מוקדם ,  לא יקרה כלום .
 מבחינתך זו הצלחה :  שוב לא קורה כלום ,  ושוב אינך מואשם בכך .  מרקל יכולה לנזוף בך עד מחרתיים ,  וב"ניו יורק טיימס "  יכולים לפרסם מאמרים לא מפרגנים ,  אבל זה קטן עליך .  אבו מאזן מתעמת עם אובאמה ,  עם הקונגרס ,  מאבד תמיכה ,  ואילו אתה מושיט את ידך לשלום ולא נענה .  יותר טוב מזה ? 
המועמדת שלך לראשות מפלגת העבודה ניצחה .  זה מה שרצית .  מישהי שתתעמת עם לבני ,  שאינה חושבת שההתנחלויות הן חזות הרוע ,  ושאין זה משנה אם נבנה בישראל או בשטחים שכבשה .  היא תומכת בשלום אך יודעת ,  כמוך ,  שאין סיכוי שהוא יבוא ,  ולכן היא עשויה להיות תחליף-ברק לקדנציה הבאה .  בעניינים הכלכליים כבר תסתדרו .  הקיץ של האוהלים חלף .  המפגינים רצו כל כך להוכיח שאינם פוליטיים ,  עד שהוציאו אותך מהמשוואה .  ומה קורה אחרי ההפגנות הגדולות בתולדות האומה ?  אתה מתחזק בסקרים .  מה עוד אפשר לבקש ? 
הרעיון למנות את טרכטנברג היה הברקה .  ההחלטות שקיבלה הוועדה - מצוינות .  חלקן הגדול כבר הצהיבו בין דפי  " חוקי ההסדרים ".  ואם לא הצלחת להעביר את מסקנות הוועדה בישיבת הממשלה הראשונה - רק טוב ייצא מזה .  הציבור מבין שאתה נלחם למען צדק חברתי מול השרים הרעים .
 אלא שזו תמונה מעוותת מאוד של המציאות .  בימים הקשים ביותר של ישראל ,  כאשר כל המזה"ת היה נגדנו ,  היתה איראן לצידנו .  כיום איראן היא האויב המסוכן .  איבדנו את טורקיה ,  והיחסים עם מצרים וירדן בשפל עמוק ביותר .  אנחנו שנואים ,  מוחרמים ,  דחויים ומורחקים .  התלות בארה"ב גדולה מאוד .
 אינך מבחין ,  או שאינך רוצה להבחין ,  בהבדל בין תירוץ לסיבה .  אתה צודק שהסכסוך הישראלי-פלשתיני אינו הסיבה להתנהגות טורקיה או איראן ,  אבל אין להן תירוץ טוב מזה ,  ואתה נתת להן תירוץ .  אתה מחמיץ את הסיכוי היחיד לצאת מהחשיכה ,  והוא - הסכם מלא עם הפלשתינים .  אתה מקצין את היחסים עם עבאס ,  שלא יהיה לו תחליף כפרטנר לשלום .
 במישור הכלכלי לא יוכלו החלטות רכות לצמצם את הפער הבלתי נתפס שנוצר ,  במידה רבה בשל מדיניותך הכלכלית .  אם לא יתקבלו החלטות מרחיקות לכת ,  זה יתפוצץ שוב .  
במישור הפוליטי - שם עשויה להימצא הפתעה גדולה .  בדמוקרטיה אינך יכול לבחור את יריביך .  דווקא מי שנדמה לך נוח ביותר עלול להיות האתגר הגדול ביותר .  והבעיה ?  ראש המוסד לשעבר ,  מאיר דגן ,  הפך כל מחשבה על מהלך אסטרטגי לכמעט בלתי אפשרית . " כמעט "  אני כותב בזהירות .
 
מה אתה באמת חושב ? 
nan
