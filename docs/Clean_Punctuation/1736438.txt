שקט מתוח :  בימין ובשמאל ערוכים לתום ההקפאה
אחרי 10 חודשי שקט יחסי ,  בשני קצות הקשת הפוליטית כוססים ציפורניים לקראת תום מועד הקפאת הבנייה מחר בחצות .  למרות חוסר הבהירות ,  דבר אחד בטוח - יהיה מעניין .  אלפי פעילי ליכוד ישתתפו באירוע לסיום ההקפאה ומנגד  " שלום עכשיו "  יקימו  " מאחז מחאה "  מול בית רה"מ
אם לא יחול שינוי של הרגע האחרון ,  צו הקפאת הבניה בהתנחלויות יפוג בעוד פחות מ- 24 שעות ,  היום  ( ראשון )  בחצות .  ההקפאה היא הדבק שהחזיק כנראה את מפלגת העבודה בתוך הממשלה ,  בעוד ששרי הימין קיבלו עליהם את הדין ,  אך בקושי .  ההערכה כרגע היא שהארכת הצו תערער את יציבות הממשלה .
 כצפוי ,  לחצים כבדים הופעלו בימים האחרונים על ראש הממשלה בנימין נתניהו ,  בדרישה להאריך את ההקפאה .  עד עתה ,  נמשכים המגעים הקדחתניים בארצות הברית כדי למצוא נוסחה מוסכמת על ישראל ועל הפלסטינים בכדי להמשיך במשא ומתן ,  אולם עד כה לא הושגה הסכמה .
 את המגעים מטעם ישראל מנהל שר הביטחון אהוד ברק ויו"ר צוות המשא ומתן הישראלי יצחק מולכו ,  בתיאום עם ראש הממשלה .  במהלך סוף השבוע שוחח ברק עם נשיא מצרים חוסני מובארק ועם גורמים נוספים בסוגיה .  שר הביטחון יחזור הלילה לארץ מניו יורק ,  למרות שבתחילה דווח כי הוא יאריך את שהותו שם ,  במטרה להמשיך את המגעים בעניין גם מחר .  נתניהו אף זימן אליו הערב את אנשי לשכתו לסדרת התייעצויות ,  בהן ידונו בתום הקפאת הבנייה והשפעתה על היציבות הפוליטית של הממשלה ועל המשך התהליך המדיני .
 לאחר שסיים לנאום באו"ם נפגש יו"ר הרשות הפלסטינית אבו מאזן עם השליח האמריקאי למזרח התיכון ג'ורג' מיטשל במלון בניו יורק ,  במטרה למנוע את פיצוץ שיחות השלום ,  על רקע חידוש הבנייה בהתנחלויות .  סוכנות הידיעות הצרפתית דיווחה ,  כי הממשל האמריקאי נמצא במקביל בקשר עם מנהיגי ישראל ודובר מחלקת המדינה פיליפ קראולי אישר את קיום הפגישה ואמר כי  " אנו נמצאים בקשר גם עם הישראלים ועושים כל מה שאנו יכולים כדי לשמור ששני הצדדים יישארו במסגרת השיחות הישירות ". 
נכון לעכשיו קשה לצייר תסריט של המשך ההקפאה שראש הממשלה יוכל לחיות עמו בשלום .  יו"ר ישראל ביתנו אביגדור ליברמן ומרבית שרי הליכוד צפויים להתנגד להמשך ההקפאה אותה אישרו לפני עשרה חודשים .  יהיה להם קשה להפר את הבטחותיהם הפומביות במהלך החודשים האחרונים .  בסופו של דבר ,  בעוד מעט יותר משנתיים הם יצטרכו לתת דין וחשבון על כך לבוחריהם .
" אם לא יהיו שינויים לשלילה ,  אפשר לומר שהשנה האחרונה מוכיחה שכשראש הממשלה ומדינת ישראל עומדים על שלהם בסופו של דבר זה גם מצליח ,  לא תמיד לקול מחיאות כפיים ועם שיר הלל ,  אבל עם הבנה שזה אינטרס של מדינת ישראל ",  אמר אמש שר ההסברה והתפוצות יולי אדלשטיין בשיחה עם וואלה !  חדשות . " אני מקווה שכך זה נראה וכך זה יישאר ואני מחזק את ראש הממשלה בעמידתו .  אם אמירתה של ישראל היתה נשברת בעניין היחסית שולי הזה ,  זה היה סימן רע לבאות ".  
אדלשטיין רמז על חשש שקיים בקרב אנשי ימין ,  לפיו שר הביטחון יעכב בנייה בהתנחלויות באמצעים בירוקרטיים ,  גם ללא צו הקפאה רשמי . " נצטרך להעמידו במקום אם ינסה לעשות זאת ",  אמר אדלשטיין . " היתה לשר הביטחון להיטות יתר באכיפת צו ההקפאה .  עכשיו אם יהיו הפרעות זו תהיה סתירה מוחלטת וניסיון לעשות פוטש בממשלה ". 
גם בימין וגם בשמאל יציינו במהלך היום את תום ההקפאה :  פעילי ימין יקיימו שני אירועים ,  בבוקר ובצהרים ,  והשמאל יקיים אירוע בשעות הצהרים וישיק קמפיין כבר משעות הבוקר .  יו"ר הקואליציה ויו"ר שדולת ארץ ישראל ,  ח"כ זאב אלקין ,  יארח בשעה 11:00 בסוכתו בכפר אלדד שבגוש עציון את ראשי מועצת יש"ע וראשי רשויות ביהודה ושמרון .  הנוכחים ידונו על דרכים לקידום הבנייה בהתנחלויות .
 בשעה 15:00 הליכוד העולמי ,  בראשות ח"כ דני דנון ,  והמועצה האזורית שומרון ,  בראשות גרשון מסיקה ,  יקיימו טקס הנחת אבן פינה לגן ילדים חדש בקרית נטפים .  מארגני האירוע יביאו למקום גם טרקטורים ומערבלי בטון כדי לציין את חידוש הבניה .  שעה לאחר מכן תיערך עצרת ביישוב רבבה לציון תום ההקפאה בהשתתפות חברי כנסת של הליכוד וראשי רשויות ביו"ש .
 במקביל ,  תנועת  " שלום עכשיו "  תקים  " מאחז מחאה "  מול בית ראש הממשלה בירושלים בדרישה שלא לשוב ולבנות ביו"ש .  פעילי התנועה מתכננים לשהות במקום במשך יממה .  בשעות אחר הצהרים יקיימו ראשי התנועה ישיבה בהשתתפות דמויות בולטות ממחנה השמאל בה יוצגו דרכי הפעולה נגד המשך הבנייה בהתנחלויות .  במקביל , " שלום עכשיו "  תעלה קמפיין חדש בקריאה לציבור שלא לקנות בתים בשטחים שכן מדובר ב"הרס הסיכוי לשלום ". 
 *  עדכון ראשון 25/09 22:30

שקט מתוח :  בימין ובשמאל ערוכים לתום ההקפאה
אחרי 10 חודשי שקט יחסי ,  בשני קצות הקשת הפוליטית כוססים ציפורניים לקראת תום מועד הקפאת הבנייה מחר בחצות .  למרות חוסר הבהירות ,  דבר אחד בטוח - יהיה מעניין .  אלפי פעילי ליכוד ישתתפו באירוע לסיום ההקפאה ומנגד  " שלום עכשיו "  יקימו  " מאחז מחאה "  מול בית רה"מ

