ישראל והפלסטינים הסכימו על הארכת הפסקת האש ב-24 שעות
לדברי גורם מדיני ישראלי ,  ישראל הסכימה להמשיך את הדיונים לבקשת מצרים .  גורם פלסטיני בכיר אמר לוואלה !  חדשות שאין עדיין הסכמה על הנושאים המהותיים ,  ובהם פירוז הרצועה והקמת נמל ושדה תעופה
 ( הסכם ,  הארכת ההפוגה או חידוש הירי ?  התסריטים האפשריים .  צפו במהדורה )  
ישראל והפלסטינים הסכימו אמש  ( שני )  להאריך את הפסקת האש ב-24 שעות נוספות ולהמשיך את הדיונים על הסדר ארוך טווח .  לדברי גורם מדיני ישראלי ,  ישראל הסכימה להארכת ההפוגה לבקשת מצרים .  גורם פלסטיני בכיר ששוחח עם וואלה !  חדשות אישר גם הוא את ההסכמה הפלסטינית על הארכת ההפוגה ,  וציין כי כמה מהסוגיות סוכמו בין הצדדים ,  בעיקר באשר לעניינים ההומניטריים ,  אולם עדיין אין הסכמה על הנושאים המהותיים - ובהם פירוז הרצועה ,  הקמת נמל ימי ופתיחת שדה תעופה .  לדבריו ,  סוגיות אלו יידחו לדיון במועד מאוחר יותר .  עד כה ,  הדגיש הגורם ,  אין הסכמה של חמאס על הנוסח שהציעו המצרים .  בגדודי אל-קודס ,  הזרוע הצבאית של הג'יהאד האיסלאמי ,  הודיעו כי הם מסרבים להארכת הפסקת האש מבלי שייענו דרישות הפלסטינים .
 קודם לכן מסרו מקורות פלסטיניים לסוכנות הידיעות  " מען "  כי המשלחות של ישראל ושל הפלסטינים לקהיר חתמו במהלך הערב על הסכם  " בראשי פרקים ",  בחסות מצרים .  במקביל ,  גורמים פלסטיניים בקהיר שוחחו עם העיתון הפלסטיני  " אל-קודס ",  ומסרו כי ההסכם כולל הפסקת אש קבועה ,  ובמסגרתה יבוטל אזור החיץ בגבול הרצועה באופן מידי  ולא באופן הדרגתי ,  כפי שהופיע במסמך המקורי .  
מלחמה בדרום - כל הכותרות בוואלה !  חדשות:בל"ד על נסיעת הח"כים לקטאר : " בשארה חבר שלנו"לחץ מערבי על בית הדין בהאג למנוע חקירה נגד ישראל"אם המו"מ יקרוס ,  חמאס מכין לישראל הפתעה "  
יתרה מכך ,  סוכם שייפתחו כלל המעברים ללא הגבלות על הסחורות שעוברות בהם ,  וזאת בתיאום עם הרשות הפלסטינית .  שטח הדיג יורחב משישה ל-12 מייל ,  ומעבר רפיח ייפתח בניהול הרשות ובתיאום עם השלטונות המצריים .  חודש לאחר חתימת ההסכם יתחדש הדיון בנושאי נמל ימי ,  שדה תעופה והחזרת גופות החיילים הישראלים ,  סגן הדר גולדין וסמל-ראשון אורון שאול .  לטענת הגורמים ,  מצרים לחצה על ישראל לוותר על דרישותיה לפרז את הרצועה ולהרוס מנהרות בחסות בינלאומית .  ברשת אל-ג'זירה דווח כי סוגיית שיקום רצועת עזה תהיה בפיקוח של ממשלת הפיוס הפלסטינית .
 ראש המשלחת הפלסטינית לשיחות בקהיר ,  עזאם אל-אחמד ,  אישר הלילה במסיבת עיתונאים כי הוסכם להאריך את האש ביממה ,  אך טען לא הושגה כל התקדמות במגעים להפסקת אש קבועה . " המשלחת הישראלית עדיין עקשנית לנגד הדרישות של הפלסטינים ,  והארכת הפסקת האש הגיעה רק אחרי הבקשה המצרית ",  ציין אל-אחמד . " אנחנו מקווים לנצל כל רגע על מנת להגיע להסכם כדי לא להמשיך את מעגל האלימות ".  
ראש הממשלה ,  בנימין נתניהו ,  כינס אמש התייעצות מיוחדת בקריה שבתל אביב על פרטי ההסכם המתגבש לרגיעה מול הפלסטינים .  בהתייעצות השתתפו ,  בין השאר ,  שר הביטחון ,  משה יעלון ,  הרמטכ"ל ,  רב-אלוף בני גנץ ,  וראש השב"כ ,  יורם כהן .  גורם ביטחוני מסר לוואלה !  חדשות כי מדובר בהתייעצות על פרטי ההסכם עצמם ,  ולא בהחלטה לגבי אימוץ סופי של סיכום בין הצדדים .  הקבינט הסמיך את ראש הממשלה לקבל החלטה על הארכת הפסקת האש ,  אולם אם יגיעו הצדדים לסיכום על רגיעה ארוכת טווח ,  יהיה צורך לכנס את הקבינט המדיני-ביטחוני כדי שזה ידון בפרטים ויאשר אותם סופית .  
בתוך כך ,  במערכת הביטחון מתכוננים לאפשרות שהפסקת האש תופר .  הצבא העלה את רמת הדריכות והכוננות ונערך לשלל אפשרויות ,  ובהן תקיפה ממנהרות ,  אף שאין מידע מודיעיני בנושא .  יש היערכות גם להפעלת כלי טיס ממולכדים וכן לשיגורי נשק נגד טנקים לעבר סיורים .  גם אם תהיה אש מכיוון הפלסטינים ,  הדרג המדיני הוא זה שיידרש להכריע אם הוא מאפשר לצבא להגיב באש נקודתית או שהוא נותן אור ירוק להסלמה .  
מוקדם יותר אתמול קיימו נתניהו ויעלון הערכת מצב ביטחונית בבסיס חיל הים באשדוד ,  ובסיומה התייחס נתניהו לתרחישים האפשריים אם יחודש הירי . " אנחנו מנהלים יחד את המערכה המורכבת הזאת ,  בנחישות ובאחריות ",  אמר נתניהו . " הצוות הישראלי בקהיר הונחה לעמוד בתוקף על צורכי הביטחון של ישראל ,  וצה"ל נערך לפעולת תקיפה אם תחודש האש ". 
לדברי נתניהו , " במזרח התיכון הסוער צריך שילוב של כוח ואורך רוח - לצה"ל יש הרבה כוח ,  ועם הנצח הוכיח שהוא לא מפחד מדרך ארוכה .  זה יכול לקחת עוד זמן ,  וצריך סבלנות ונחישות ".  נתניהו שב על יעדו של מבצע  " צוק איתן ",  ואמר כי  " השילוב בין התמדה ועוצמה יסייע לנו להשגת שקט וביטחון לכל אזרחי ישראל ". 
שר הביטחון אמר כי  " המבצע לא תם ",  והבהיר כי מערכת הביטחון לא תשקוט עד אשר יושג שקט . " אנחנו נערכים לתוצאות הדיונים בקהיר ,  בין אם זה יביא לשקט ובין אם מישהו ינסה לאתגר אותנו בהסלמה .  צה"ל ערוך ומוכן להגיב בעוצמה לכל התפתחות ",  אמר יעלון .  לדבריו , " חמאס לא יגרור אותנו למלחמת התשה ,  אם הוא ינסה - הוא יקבל מנה אחת אפיים ". 
בהכנת הידיעה השתתפו עמרי נחמיאס ואמיר בוחבוט 
 ( עדכון ראשון :  19:05 )  

ישראל והפלסטינים הסכימו על הארכת הפסקת האש ב-24 שעות
לדברי גורם מדיני ישראלי ,  ישראל הסכימה להמשיך את הדיונים לבקשת מצרים .  גורם פלסטיני בכיר אמר לוואלה !  חדשות שאין עדיין הסכמה על הנושאים המהותיים ,  ובהם פירוז הרצועה והקמת נמל ושדה תעופה

