נתניהו מציג :  ויתור אחר ויתור ונחמה אחת גדולה
בנט השתווה אל לפיד כמנצח הגדול והשאלה כעת היא אם השניים יצליחו לבנות יחסי אמון עם נתניהו .  ראש הממשלה נפרד גם מתיק החינוך ,  אך מבט על התמונה הכוללת עשוי לספק אותו
בזו אחר זו נפלו בשבועות האחרונים הבטחות והצהרות הבחירות של בנימין נתניהו .  הממשלה הקטנה שנכפתה עליו לא אפשרה לו לשלב שרים שנבחרו במקומות לא-ריאליים בליכוד ;  ההתעקשות על השוויון בנטל מצד יאיר לפיד השאירה את החרדים ,  השותפים הנאמנים ,  מחוץ לממשלה ;  ואמש נפלו המשלטים האחרונים - תיק החינוך ,  שעליו הצהירו בליכוד שוב ושוב בימים האחרונים שיישאר בידי המפלגה  עבר לידי יש עתיד .  מה עוד שכעת ,  גם אם משה כחלון יחזור מהארוורד המפנקת למנהל מקרקעי ישראל ,  כפי שהבטיח נתניהו ,  הוא יעשה זאת תחת אחריותו של שר השיכון החדש ,  אורי אריאל ,  תיק נוסף שראש הממשלה התחייב שיישאר בידי הליכוד .
 בכך לא תמו צרותיו של ראש הממשלה .  צוותי המשא ומתן של שלוש המפלגות נפגשו הלילה  ( חמישי )  במגדלי בסר ברמת גן לתיאום הפרטים הקטנים של ההסכם ,  לקראת פגישה משולשת של ראשי המפלגות היום .  אחריה ,  נתניהו ייפגש עם חברי מפלגתו ומעטים ,  אם בכלל ,  ייצאו מחויכים מהפגישות הללו .  במקרה הטוב הם יישארו בתפקידיהם ,  במקרה הרע ישונמכו ,  ובתסריט הטרגי יתבשרו שבממשלה הנוכחית הם כלל לא יהיו חברים .  מחוץ לחדר הם ימצאו את הח"כים הצעירים ,  שרק לפני שלושה חודשים היו בטוחים שהישגיהם בבחירות הפנימיות יבריגו אותם בממשלה ,  ועתה יצטרכו להתגאות בתפקיד סגן שר או יו"ר ועדה .  
ולמרות זאת ,  לראש הממשלה יש במה להתנחם .  עם אורי אריאל במשרד השיכון ונציג הבית היהודי שיושב על ברז התקציבים בוועדת הכספים הוא יכול להיות רגוע :  אינתיפאדה מימין לא תפרוץ בזמן הקרוב ,  אם בכלל .  ציפי לבני ,  שהביעה שלשום געגועים לתהליך המדיני ,  תוכל להתאחד בקרוב עם ידידיה מהרשות הפלסטינית .  האם הפירות לשיחות ייקטפו בתוך זמן קצר ?  קשה להאמין .  גם בתחום הכלכלי  עם יאיר לפיד במשרד האוצר ונפתלי בנט משרד הכלכלה והמסחר  הוא יכול לישון בשקט .  הפערים בין השלושה מזעריים .  כך שבסופו של דבר מקבל ראש הממשלה ממשלת ימין מדיני וימין כלכלי  האם זו אינה תבנית נוף מולדתו ?  
בתחרות על זהות המנצח הגדול של מערכת הבחירות הוביל כל העת בבטחה יאיר לפיד ,  כשחברו החדש ,  נפתלי בנט ,  מפגר מעט מאחוריו .  היממה הסהרורית שעברה המערכת הפוליטית מציבה את בנט בקו אחד עם לפיד .  ההישגים שהביא למפלגתו מרשימים :  שני תיקים כלכליים בכירים ,  אחד זוטר והשני הוא ראשות ועדת הכספים ,  שנחשבת לתיק מיניסטריאלי לכל דבר .
 בנט עשה לציונות הדתית מה שאף מנהיג לא הצליח לעשות לפניו :  להציב אותה בחזית ההנהגה הישראלית .  מתי השתוקקה התקשורת הישראלית לשמוע את מוצא פיו של מנהיג המפד"ל ?  מתי הוזכר שמו של מנהיג הציונות הדתית כמועמד לגיטימי לתפקיד שר האוצר ?  יום הבחירות לראשות המפד"ל התקיים במקביל לבחירות בארצות הברית .  בליל הבחירות לא היה כלי תקשורת שוויתר על מעברים בין סיקור התוצאות בארצות הברית לנאומו של בנט באולם אירועים דחוס .  אם בנט יתגלה כפוליטיקאי וביצועיסט מוצלח כפי שנהג מעת כניסתו לפוליטיקה ,  בפעם הבאה הבדיחה כבר לא תהיה על חשבונו .
 גם ברמה האישית רשם בנט הצלחה ,  כשהשכיל לשפר את יחסיו עם ראש הממשלה .  אמנם הברית בינו לבין לפיד סנדלה את נתניהו בכל הקשור לברית עם החרדים ,  אבל לצד שמירת הברית הזו עשה בנט ככל יכולתו על מנת לפשר בין הצדדים .  עשה והצליח .  
נטל ההוכחה הכבד ביותר מוטל כעת על כתפיו של לפיד .  כמעט את כל מבוקשו הוא קיבל ,  לאחר התנהלות פוליטית מבריקה ,  ועתה מתחילה הדרך המפרכת שבה יצטרך להביא קבלות לבוחריו .  המבחן הראשון יהיה בהסכם הפוליטי שייחתם בין הליכוד ליש עתיד .  השאלה היא האם הוא יהיה נבוב וחסר מהות כמו ההסכם עם התנועה ,  או שיהיו בו סיכומים אופרטיביים שיחייבו את הממשלה לפעול ברוח המצע של יש עתיד .  לאחר מכן יטבע שר האוצר החדש בניירות ,  במספרים ובמצגות שזרים לו לחלוטין .  לפיד יודע לספר סיפור ,  ואם יצליח בתפקידו הוא יידע איך ליחצ"ן את הדבר כלפי חוץ .  אך בשביל זה הוא יידרש לקבל את ההחלטות הנכונות ,  שבתחילת כהונתו רובן יהיו קשות .  לפיד יצטרך ברגעים האלה את יריבו עד אתמול  בנימין נתניהו .  שניהם נדרשים ,  החל מהיום ,  להחזיר את האמון והידידות ששררה בין שניהם עד ה-22 בינואר .  בלעדיהן שניהם ייכשלו .
 ב-14 במרץ 2012 ,  לפני שנה בדיוק ,  שטח הינוקא הפוליטי ,  יאיר לפיד ,  את משנתו החינוכית בכנס  " התעוררות "  בירושלים .  לפיד הבטיח לבטל כמעט את כל בחינות הבגרות ולהשאיר על כנן ארבע בלבד ,  אם יהיה שר החינוך .  תקלה קרתה לו בדרך ,  וההצלחה הגדולה לה זכתה מפלגתו הקפיצה אותו מעלה למשרת שר האוצר .  את החזון שלו בחינוך יצטרך להגשים חברו ומספר 2 במפלגתו ,  שי פירון .  הבעיה של מערכת החינוך בישראל ,  הסביר לפיד בנאומו ,  היא האמון . " אני חושב שלתת אמון זו הדרך היחידה לקבל אמון ",  הוא אמר , " ואני חושב שלתת אמון זה לא רק הדבר הנכון מוסרית וערכית ,  אלא גם הדבר הכי מעשי שהמערכת יכולה לעשות ".  בתום 40 ימים מורטי עצבים ,  עם מעט מאוד גילויי אמון הדדיים ,  צריכים נתניהו ולפיד להתחיל להאמין אחד לשני .  אם לא בשם המוסריות והערכיות אז בשם הפרקטיות .  

נתניהו מציג :  ויתור אחר ויתור ונחמה אחת גדולה
בנט השתווה אל לפיד כמנצח הגדול והשאלה כעת היא אם השניים יצליחו לבנות יחסי אמון עם נתניהו .  ראש הממשלה נפרד גם מתיק החינוך ,  אך מבט על התמונה הכוללת עשוי לספק אותו

