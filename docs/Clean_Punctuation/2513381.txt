נתניהו יוצא לארה"ב :  תתקבל החלטה בנושא אירן ? 
ראש הממשלה יוצא לפגישה שיתכן שתהיה הגורלית בכהונתו .  במרכז הביקור - תיאום כוונות לגבי ההתמודדות עם הגרעין האירני .  גורם מדיני : " מה שדרוש כאן זה 'מט' אמריקאי "
 נסיעת חייו ?  אחרי חודשים של דיווחים על מתיחות בין ישראל לוושינגטון בשאלת הגרעין האירני ,  יצא אמש  ( חמישי )  ראש הממשלה בנימין נתניהו לביקור בקנדה ובארצות הברית ,  שבשיאו פגישתו המצופה עם הנשיא האמריקאי ברק אובמה - בה ,  על פי ההערכות ,  צפוי נתניהו להבהיר כי ישראל מצפה מוושינגטון להחריף את הטון הנחוש בנושא תכנית הגרעין האירנית .  
בין היתר ,  יכלול ביקורו של נתניהו בארה"ב גם נאום בוועידה של השדולה הפרו-ישראלית איפא"ק ,  ופגישות עם חברי סנאט וקונגרס אמריקאים .  ביקור זה הוא האחרון ,  ובדרג הבכיר ביותר ,  בשורת ביקורים הדדיים שקיימו הצדדים לאחרונה בניסיון לתאם עמדות בשאלת הגרעין שמפתחת הרפובליקה האיסלמית .  פגישות אלה התקיימו על רקע דיווחים והתבטאויות רבים בכלי התקשורת ,  לפיהם בוושינגטון חוששים כי ישראל תפתיע ויתקוף את אירן עוד לפני הבחירות לנשיאות ארה"ב בנובמבר .
 מתקפה ישראלית על אירן בחודשים הקרובים עלולה לגרור את ארה"ב למערכה צבאית בעל כורחה ,  לדחוף אותה לבידוד בינלאומי ,  להוביל לעלייה תלולה במחירי הנפט בעולם ולסכן את כהונתו השנייה של אובמה .  גורמים מדיניים משני צדי המתרס מנסים לטשטש את הדיווחים על מחלוקת ולהדגיש את שיתוף הפעולה בין המדינות ,  אך השפעת הפרסומים על החשש האמריקאי מתקיפה ישראלית ,  כמו גם כתבות הבוחנות את יכולותיה הממשיות של ישראל לתקוף ניכרת - ובירושלים מודים כי ישראל טרם קיבלה ערובה מספקת לכך שארה"ב תעשה מאמץ מספק על מנת לעצור את תכנית הגרעין של אירן לאחר הבחירות .  
הסנקציות שהוטלו על אירן בחודשים האחרונים ,  ובפרט צעדי הקהילה הבינלאומית בעקבות פרסום דוח הסוכנות הבינלאומית לאנרגיה אטומית בנובמבר האחרון ,  החריפו משמעותית את הלחץ הכלכלי עליה .  עם זאת ,  מבחינת ישראל ,  רק שילוב של סנקציות משתקות שיטילו נזק משמעותי על הכלכלה האירנית לצד נוכחות של איום צבאי אמין על השולחן יובילו את הממשל בטהרן לקבל את ההחלטה על  " פצצה או הישרדות ",  כפי שמגדיר זאת השר לעניינים אסטרטגיים ,  משה בוגי יעלון .
" מה שדרוש כאן זה מט אמריקאי ",  אמר גורם מדיני לוואלה !  חדשות ,  והסביר כי מי שמוביל את הקו התקיף נגד אירן הן דווקא מדינות אירופה ,  לצד הקונגרס והסנאט האמריקאים ,  אך לא הבית הלבן עצמו .  מהתבטאויות בכירים אמריקאים בשבועות האחרונים ,  הוסיף הגורם ,  ניתן להסיק כי הדבר האחרון שארה"ב רוצה הוא עימות . " הממשל לא נמצא איתנו באותו עמוד .  צריך להפגין נחישות וקשיחות ,  לא להרפות ולא לוותר ,  אבל הממשל עדיין מהסס ומתחבט ",  אמר הגורם ,  והוסיף כי  " המטרה היא להסביר שאין מקום להתלבטויות או התחבטויות  חייבים לתת בראש .  אם המצב הכלכלי באירן יהפוך לבלתי נסבל ,  אנשים יצאו לרחובות .  חייבים לחנוק את אירן ,  אבל גם לגרום להם להבין שהאופציה הצבאית היא לא בדיחה ".   
" פגישה מכרעת ",   " תהום פעורה ",   " חוסר אמון משווע ";  כמי שידועים ביחסי אמון אישיים רעועים ,  כל הפגישות שקיימו נתניהו ואובמה בעבר זכו תמיד לכותרות דרמטיות .  עם זאת ,  רבים מגדירים את הפגישה הקרובה ,  שתתקיים ביום שני ,  כחשובה מכולן ,  ואולי אף המתוחה שבהן .  בניגוד לכל פגישותיהם בעבר ,  הפעם הנושא הפלסטיני יידחק לשולי סדר היום ,  ובכך ירחיק חלק מרעשי הרקע המלווים את המחלוקת בין השניים .  כמו כן ,  בפגישתו צפוי נתניהו לבקש שוב מאובמה לשחרר את המרגל הישראלי ,  ג'ונתן פולארד ,  ממעצרו בארה"ב .  מלבד זאת ,  כאמור ,  מטרת הפגישה היא לתאם כוונות בנוגע להתמודדות עם אירן .
 מאז תחילת כהונתו השנייה ,  וביתר שאת בחודשים האחרונים ,  הציב ראש הממשלה את איום הגרעין האירני בראש מעייניו ,  מתוך אמונה שלמה כי במידה ונשק גרעיני ייפול לידי משטר האייתוללות - אלה לא יהססו להשתמש בו .  נראה כי נתניהו ,  שרואה בנושא האירני בבחינת ייהרג ובל יעבור ,  לא רוצה להיות זה שייזכר כמי שהחליט לחיות עם אירן גרעינית .  אובמה ,  מצדו ,  יכול אמנם לחכך ידיו בהנאה למראה התחרות על ראשות המפלגה הרפובליקנית ,  אך הוא עומד תחת מתקפה בלתי פוסקת של יריביו הרפובליקנים ,  הקוראים ,  כמו נתניהו ,  לצעדים חריפים יותר נגד אירן .  חילוקי דעות עם ישראל הם אמנם הדבר האחרון שאובמה צריך עכשיו ,  אבל מצד שני ,  גם מחירי הנפט המאמירים בעקבות הטלת הסנקציות אינם מסייעים בקמפיין הבחירות הדמוקרטי  שייסוב בחלקו הגדול סביב הנושא הכלכלי .  הצרכים השונים של ישראל ושל ארה"ב ,  בשילוב החששות השונים אל מול הגרעין האירני ,  מחייבים את אובמה ונתניהו להשיב את האמון ההדדי ולהצליח לעבוד בשיתוף פעולה .  נתניהו יתחזק לקראת הפגישה הגורלית בביקורו בקנדה ,  שם הוא צפוי להעביר את סוף השבוע הקרוב ולהיפגש עם ראש הממשלה סטיבן הארפר ,  שנחשב לאחד מידידיה הגדולים של ישראל ;  הפגישה המקדימה של אובמה ,  לעומת זאת ,  תהיה עם אורחו הנשיא שמעון פרס - שיפנה ביום ראשון בערב את חדרו בבית ההארחה הרשמי של הבית הלבן לטובת עמיתו נתניהו .
 
נתניהו יוצא לארה"ב :  תתקבל החלטה בנושא אירן ? 
ראש הממשלה יוצא לפגישה שיתכן שתהיה הגורלית בכהונתו .  במרכז הביקור - תיאום כוונות לגבי ההתמודדות עם הגרעין האירני .  גורם מדיני : " מה שדרוש כאן זה 'מט' אמריקאי "
 
