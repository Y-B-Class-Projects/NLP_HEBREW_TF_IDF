יו"ר הקואליציה לנתניהו :  העבר את ביטול התאגיד בישיבת הממשלה
העימות בין ביטן לשר כחלון ממשיך להחריף בעקבות טענות האוצר ולפיהן לא ניתן לבצע התייעלות ברשות השידור .  יו"ר הקואליציה מתעקש : " עמדו זו לא נכונה באופן מוחלט ".  לפי ההערכה ,  עתיד התאגיד יוכרע בפגישה בין כחלון לנתניהו בימים הקרובים
יו"ר הקואליציה דוד ביטן פנה היום  ( רביעי )  לראש הממשלה בנימין נתניהו בבקשה להעלות את ביטול תאגיד השידור הציבורי לסדר יומה של הממשלה בישיבה הקרובה ,  ביום ראשון .  במכתב ששיגר לנתניהו הבוקר ,  תקף ביטן את עמדת האוצר ולפיה לא ניתן ליצור התייעלות ברשות השידור ,  ואמר כי מדבור בטענה  " שאינה נכונה באופן מוחלט ".  במכתב תוקף ביטן את כחלון ,  ומאשים אותו בחריגה מסמכויותיו ועיסוק בסמכויות שר התקשורת ,  וקורא להעביר החלטת ממשלה על ביטול התאגיד  " המותנה בהסכם התייעלות שייחתם תוך 30 יום ממועד החלטת הממשלה ". 
אמש התקיימה ישיבה נוספת של הצוות המשותף לנתניהו ולכחלון ,  שהוקם לפני כשלושה שבועות ,  בניסיון לפתור את חילוקי הדעות סביב עתיד השידור הציבורי .  מדובר בישיבה השלישית של הצוות ,  אך עד כה לא הושגו הסכמות ולפי ההערכה בקואליציה הסוגיה תיפתר בפגישה בין נתניהו וכחלון בימים הקרובים .  אמש טענו אנשיו של נתניהו כי השיגו הסכמות עם הוועדים ברשות השידור בנוגע להתייעלות ,  אך באוצר מתעקשים כי המהלך בלתי אפשרי ואין לו היתכנות כלכלית וכן טוענים כי יו"ר ההסתדרות אבי ניסנקורן יתנגד לביטול ההסכמים הקיבוציים .  במכתב ששיגר ביטן הבוקר הוא מתעקש שהתייעלות היא אפשרית ,  ובהצעה להתנות את ביטול התאגיד בהתייעלות הוא מקווה לייתר את זכות הווטו המוקנית לשר האוצר מתוקף ההסכמים הקואליציוניים ,  על מהלכים שעלותם מעל עשרה מיליון שקלים .  
כחלון אמר אתמול כי הוא סבור כי תאגיד השידור הציבורי יקום כמתוכנן . " אני לא רואה איך התאגיד לא קם ",  אמר כחלון בוועידה של עיתון דה מרקר בבאר שבע .  לדברי כחלון ,  הוא אמר לראש הממשלה בנימין נתניהו : " הציבור שלח אותי לשמור על הכסף שלו וזה מה שאני עושה .  אגורה מיותרת לא תצא .  להגיד לך איזה שידור יהיה ,  כזה או אחר ,  לא רואה איך התאגיד לא קם ,  אבל יש נסים ונפלאות .  אני מכיר את המספרים והנתונים של הרפורמה ברשות השידור ,  והיא לא הגיעה סתם ,  הגיע הזמן לשנות את זה ". 
בימים הקרובים צפויה שאלת גורל תאגיד השידור הציבורי להגיע לנקודת הכרעה  עם תום שלושת השבועות שהוקצו לעבודת הצוות המשותף לראש הממשלה ושר האוצר לבחינת הנושא .  הצוות הוקם בתחילת החודש בניסיון לפשר בין עמדותיהם של ראש הממשלה ,  שמעונין בסגירת תאגיד השידור הציבורי ו"שיקום "  רשות השידור ,  ובין שר האוצר ,  שמתנגד לסגירת התאגיד בשל העלות התקציבית של המהלך .  
הצוות ,  בו חברים מנכ"ל משרד ראש הממשלה אלי גרונר ,  מנכ"ל משרד התקשורת מומו פילבר ,  ראש הסגל בלשכת ראש הממשלה יואב הורביץ ,  מנכ"ל משרד האוצר שי באב"ד וראש אגף התקציבים אמיר לוי ,  קיים בחודש האחרון שלוש פגישות ,  שלא נרשמה בהן כל התקדמות .  במוקד הוויכוח נמצא תקצוב של המהלך להמשך הפעלת רשות השידור ,  שאותו קידם ביטן .  בניגוד לעמדתו ,  באוצר מתעקשים כי המשך הפעלת רשות השידור תעלה לקופת המדינה כ-370 מילון שקלים בשנה ,  והם אינם מקבלים את עמדתו של ביטן ולפיה ניתן להביא להתייעלות ברשות .  באב"ד אמר בתחילת השבוע בגלי צה"ל : " אנחנו לא רואים דרך לשקם את רשות השידור הקיימת .  היא תיסגר לטובת התאגיד ". 
לפי ההערכה בקואליציה ,  כחלון ונתניהו עשויים להגיע לפשרה שתשמר את מבנה התאגיד אך תשלב בו חלק מעובדי רשות השידור .  ואולם ,  לדברי גורמים בכירים בקואליציה ,  השאלה המהותית נוגעת לשליטה במינויים ברשות השידור והנהלת התאגיד .  במוקד המחלוקת ,  ככל הנראה ,  יעמוד הסעיף בחוק התאגיד הקובע את הרכב ואופן המינוי של המועצה הציבורית המנהלת את התאגיד ושמטרתה לשמור על ההפרדה בין הדרג הפוליטי לאנשי התאגיד .  כחלון נשאל על הנהלת התאגיד היום בוועידת דה מרקר ,  ואמר כי הוא  " לא חושב שאפשר לשנות את מבנה התאגיד ",  אבל סירב להתחייב על כך .  

יו"ר הקואליציה לנתניהו :  העבר את ביטול התאגיד בישיבת הממשלה
העימות בין ביטן לשר כחלון ממשיך להחריף בעקבות טענות האוצר ולפיהן לא ניתן לבצע התייעלות ברשות השידור .  יו"ר הקואליציה מתעקש : " עמדו זו לא נכונה באופן מוחלט ".  לפי ההערכה ,  עתיד התאגיד יוכרע בפגישה בין כחלון לנתניהו בימים הקרובים

