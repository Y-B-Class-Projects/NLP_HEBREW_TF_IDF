לשכת רה"מ :  הצהרות הפלסטינים מזיקות למו"מ
לקראת סבב השיחות השני בין ישראל לפלסטינים במצרים ,  אמר בכיר בישראל על איומי הרשות :  גישת רהמ הפוכה - לא לצאת בהכרזות שיפוצצו את השיחות ,  אלא לבדוק איך למצוא פתרונות
 ( צילום :  רויטרס .  עריכה :  דורון שטיין .  קריינות :  פנחס וולף ) 
ראש הממשלה בנימין נתניהו צפוי להיפגש היום  ( שלישי )  במצרים עם יו"ר הרשות הפלסטינית אבו מאזן ,  במסגרת הסבב השני של המו"מ הישיר בין ישראל לפלסטינים .  עם המראת מטוסו של נתניהו מנמל התעופה בן גוריון ,  התייחס גורם בכיר בלשכתו לאיומים מפי בכירים פלסטינים ,  לפיהם הפסקת הקפאת הבנייה בהתנחלויות תביא לפיצוץ המשא ומתן . " אנחנו נוסעים כדי לחפש גישה אחרת ,  לא של הכל או לא כלום ",  אמר הבכיר . " גישה כזו הביאה לכך שבמשך תשעה חודשים וחצי של הקפאת בנייה - הפלסטינים לא ישבו למשא ומתן ".  
הבכיר גם תהה בקול רם : " אם על נקודה כזו לא יצליחו להגיע להבנה ,  איך נגיע להבנות בנושאים יותר מהותיים בהמשך הדרך ?  ",  והסביר כי  " גישתו של ראש הממשלה היא בדיוק הפוכה - לא לצאת בהכרזות שיפוצצו את השיחות ,  אלא לבדוק כיצד ניתן למצוא פתרונות ".  באחרונה חזרו גם נשיא ארצות הברית ברק אובמה והן מזכירת המדינה הילרי קלינטון על העמדה לפיה טוב יהיה למשא ומתן אם הקפאת הבנייה תימשך מעבר למועדה המתוכנן ב-26 בספטמבר .
 חבר צוות המשא ומתן הפלסטיני ,  ד"ר נביל שעת' ,  אמר הבוקר כי בסבב המשא ומתן בשארם א-שייח' ידונו הצדדים בשלושה נושאים :  שטחים ,  גבולות וביטחון .  זאת בניגוד לטענה הישראלית כי הצדדים ידונו בנושא הביטחון בלבד . " אין ביטחון ללא שטחים וגבולות .  כולם יודעים זאת ",  אמר שעת' לעיתון 'א-שרק אל-אווסט' .  
יום עמוס של פגישות עובר היום על ראש הממשלה נתניהו באתר התיירות שארם א-שייח' שבדרום סיני .  בשעה 9:00  ( שעון ישראל )  נפגש נתניהו עם נשיא מצרים חוסני מובארק ,  ולאחר מכן הוא נועד עם מזכירת המדינה האמריקאית קלינטון .  מובארק נפגש גם עם הנשיא הפלסטיני ,  אבו-מאזן .  בהמשך צפוי השליח האמריקאי המיוחד למזרח התיכון ,  ג'ורג' מיטשל ,  לקיים מסיבת עיתונאים .  בשעה 11:00 הייתה צפוייה להיערך פגישה משולשת בין קלינטון ,  נתניהו ויו"ר הרשות הפלסטינית אבו מאזן ,  אולם הפגישה מתעכבת בשל התארכות השיחות .  בשעה 14:00 תיערך ארוחת צהריים משותפת של ראשי המשלחות .  לא יינתנו הצהרות משותפות בתום סבב השיחות הנוכחי .
 בין הפגישות ,  תיערך ככל הנראה פגישה בארבע עיניים בין נתניהו לאבו מאזן .  עדיין קיימים חילוקי דעות בין ישראל והפלסטינים על הנושאים שיידונו בתחילת השיחות .  בעוד נתניהו דורש לדון תחילה בנושאי הביטחון ,  ההכרה בישראל כמדינת העם היהודי וקץ התביעות ,  שמהם לדבריו ייגזר נושא הגבולות ,  הפלסטינים דורשים לפתוח בנושא הגבולות .  מזכירת המדינה הילרי קלינטון תכריע לגבי נושא הדיון שיפתח את השיחות .
 עדכון ראשון - 8:47

לשכת רה"מ :  הצהרות הפלסטינים מזיקות למו"מ
לקראת סבב השיחות השני בין ישראל לפלסטינים במצרים ,  אמר בכיר בישראל על איומי הרשות :  גישת רהמ הפוכה - לא לצאת בהכרזות שיפוצצו את השיחות ,  אלא לבדוק איך למצוא פתרונות

