כך כשל הניסיון של נתניהו להשוות בין חמאס לדאעש
ראש הממשלה מתח קו בין הארגון שהוציא להורג משת"פים והרג את דניאל בן ה-4 ,  למפלצת מעיראק ,  אך במקביל נציגיו דנים עם הארגון בקהיר .  אז מה ההבדל בין המדינה האיסלאמית לחמאס ? 
היממה החולפת לא היטיבה עם מעמדו של חמאס .  שני אירועים טראגיים שהתרחשו ברצועת עזה וסביבה - הוצאתם להורג של 18 אזרחים פלסטינים שנחשדו בשיתוף פעולה עם ישראל ,  ורציחתו של הילד דניאל טרגרמן בן ה-4 שנפגע מפצצת מרגמה - הציגו את הארגון בתקשורת הבינלאומית באור רצחני ,  קיצוני והיסטרי .  
על הרצח הנורא בקיבוץ בשער הנגב אין צורך להכביר מילים .  שגריר האיחוד האירופי בישראל מיהר לפרסם הודעה בעקבות הירי ,  בה אמר כי הוא  " מגנה בחריפות את רצח הילד בן ה-4 על ידי טרוריסטים מעזה ",  והוסיף כי  " הפגיעה המכוונת בערים וקהילות ישראליות היא פשע ויש להפסיק אותה מיד ".  בתחילת השבוע ,  כאשר הפעילות הדיפלומטית הרשמית תתחדש ,  צפויות לצאת הודעות דומות מכל רחבי העולם .  למשפחת טרגרמן ולאנשי הקיבוץ אין בכך נחמה .  
ההשוואה הישראלית בין חמאס לדאעש עוררה סערה ברשת
אירוע ההוצאה להורג של החשודים בשיתוף פעולה עם ישראל ,  לעומת זאת ,  טרם זכה לגינוי משמעותי בעולם .  בישראל מפרשים את ההוצאה להורג כמעשה פזיז שנובע מלחץ גדול בשורות הארגון .  הסיכולים הממוקדים שביצעו השב"כ וחיל האוויר ,  אומרים גורמים בכירים בצד הישראלי ,  יצרו בקרב הנהגת חמאס חשדנות ופאניקה ,  שהובילו לשחיטה הברברית של אותם חשודים - ללא כל הליך משפטי .  
מלחמה בדרום - סיקור מיוחד בוואלה !  חדשות:גם חמאס מצטרף לתביעה נגד ישראל בגין פשעי מלחמההאם משחזרת : " קראנו לדניאל ,  ואז היה פיצוץ ושמענו צעקות"במערכת הביטחון שוקלים מהלך קרקעי נוסף בעזה 
לשכת ראש הממשלה ניסתה לעשות שימוש תעמולתי בתמונות הזוועה שפורסמו בעזה ,  כמו גם בתמונות ארכיון שמתעדות את אכזריות חמאס כלפי האוכלוסיה הפלסטינית ,  כדי לקבע בשיח הבינלאומי השוואה בין חמאס לארגון דאעש הרצחני .  הקמפיין נכשל כישלון חרוץ ,  ובצדק :  יש צביעות רבה בהכרזותיו של נתניהו על כך שחמאס הוא כמו דאעש ,  במקביל לניהול משא ומתן מול הארגון על הסדרה ארוכת טווח בקהיר .  האם נתניהו היה מסכים לשגר את עמוס גלעד גם לשיחות עם בכירי דאעש ?  
נשיא ארה"ב ,  ברק אובמה ,  שנתניהו מגדיר כבר שנים בשיחות סגורות כמנהיג חלש והססן ,  מפציץ את אנשי דאעש בעיראק מזה שלושה שבועות ,  אך אינו מעניק להם את הכבוד של ניהול משא ומתן מולם ,  גם אם המחיר לכך הוא הוצאתם להורג של שבויים אמריקנים .  לארה"ב ברור שעם דאעש לא מדברים ,  בדאעש יורים .  יחסו של נתניהו לחמאס שונה בתכלית .  אם נתניהו באמת סבור שחמאס הוא כמו דאעש ,  מדוע הסכים לשחרר יותר מאלף טרוריסטים לידי הארגון בעסקת שליט ?  
Common interests of  # ISIS and  # Hamas - Two branches of the same poison tree .  pic.twitter.com/sP2yJ6JIte
הקמפיין  " חמאס הוא דאעש "  נכשל לא רק בגלל הסתירה הפנימית שמייצגת מדיניות נתניהו ,  אלא גם מכיוון שבניגוד לדאעש ,  חמאס אינו עורף את ראשיהם של עיתונאים אמריקנים הפועלים ברצועת עזה ,  אלא מארח אותם ,  מגן עליהם וכפי שראינו במהלך המבצע ,  מגייס אותם לצרכיו .  עיתונאים שחרגו מהקו הנוקשה של חמאס ופירסמו מידע על שיגורי רקטות לעבר ישראל זכו לאיומים ובמקרים קיצוניים גורשו מעזה ,  אך אף אחד מהם לא סיים את חייו כמו ג'יימס פולי ,  העיתונאי שנרצח בעיראק בתחילת השבוע .
 הנקודה המצערת בניסיון האומלל של לשכת ראש הממשלה להשוות בין חמאס לדאע"ש היא שמבחינה היסטורית ,  יש דווקא לא מעט מן המשותף לחמאס ולארגון האם של דאעש - אל-קאעדה .  כל מי שיקרא את אמנת חמאס ימצא בה ייצוג נרחב לקיצוניות איסלאמיסטית ,  אנטישמיות בוטה והתנגדות לתרבות המערב ולהשפעתה בעולם הערבי .  אין זה מקרי שהמייסד האידיאולוגי של אלקאעדה ,  עבדאללה עזאם  ( פלסטיני מאזור ג'נין )  ,  העריץ את מייסדי חמאס ,  גייס כספים עבור התנועה בראשית דרכה ואף פירסם ספר בשבחיה .  
מצד שני ,  חשוב לזכור שאמנת חמאס כוללת גם חלקים המנוגדים לעמדות אל-קאעדה ודאעש .  האמנה אינה שוללת לחלוטין את הלאומיות הערבית ,  ומאמינה כי ניתן לשלב בינה לבין התפיסה האיסלאמיסטית .  כך ,  למרות המחלוקות והשנאה העזה בין חמאס לפתח ,  מבחינה רשמית יכולות שתי התנועות להכריז פעם אחר פעם על ניסיונות כושלים להקמת ממשלת אחדות לאומית-פלסטינית ,  תוך החלפת חיבוקים ונשיקות מול המצלמות .  אצל דאעש דבר כזה לא היה קורה :  הארגון פועל במרץ כדי להשמיד את מדינות הלאום הערביות ולהקים במקומן חליפות איסלאמית .  
גם רמת האלימות שחמאס מפגין כלפי נתיניו ,  מזעזעת ככל שתהיה ,  שונה לחלוטין מהאלימות של דאעש .  האוכלוסיה הנוצרית ברצועת עזה חיה בפחד ומאות נוצרים עזבו את הרצועה מאז עליית התנועה לשלטון ,  אבל אף אחד לא ראה בעזה נוצרים שנצלבו בעודם בחיים ,  כפי שניתן לראות בתמונות שמגיעות בחודשים האחרונים מסוריה ועיראק .  אותו הדבר נכון לגבי היחס לנשים :  חמאס מטיל עליהן מגבלות ,  אך כך עושה גם סעודיה ,  בת הברית השקטה של ישראל בשנים האחרונות .  נשים  " כופרות "  שנמצאות תחת שלטון דאעש ,  לעומת זאת ,  נמכרות כשפחות מין .  
בשורה התחתונה ,  חמאס הוא ארגון טרור איסלאמיסטי ורצחני ,  בעל קשרים היסטוריים למייסדי תנועת אלקאעדה ,  שממשיך לשתף פעולה עם תנועות ג'יהאד עולמי גם בימינו  ( דוגמא לכך היא השמחה הרבה במצרים בעקבות חיסולו של מפקד החטיבה הדרומית בארגון ,  ראאד עטאר ,  שסייע במשך שנים לארגוני הג'יהאד העולמי בסיני )  .  מצד שני ,  חמאס אינו דאעש ,  והעולם מבין זאת היטב .  גם ראש הממשלה מבין זאת ,  ולראיה השיחות שהוא מנהל עם הארגון .
 הניסיון להשוות בין הארגונים נועד לכישלון ומציג את מדיניותה של ישראל באור מגוחך .  אין צורך בהשוואות כושלות מסוג זה ,  כדי להסביר לעולם מיהו חמאס .  ארגון שמוציא להורג אנשים ללא משפט בשעות הבוקר ,  ורוצח ילד בן 4 בשעות הערב ,  הוא גרוע מספיק בפני עצמו .  
לפניות לכתב אמיר תיבון :  amir.tibon@walla.co.il 

כך כשל הניסיון של נתניהו להשוות בין חמאס לדאעש
ראש הממשלה מתח קו בין הארגון שהוציא להורג משת"פים והרג את דניאל בן ה-4 ,  למפלצת מעיראק ,  אך במקביל נציגיו דנים עם הארגון בקהיר .  אז מה ההבדל בין המדינה האיסלאמית לחמאס ? 

