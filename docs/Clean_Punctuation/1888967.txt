אושר סופית :  ראש הממשלה יוכל למחוק את חובות רשות השידור ב-2011
מליאת הכנסת אישרה בקריאה שנייה ושלישית את הצעת חוק רשות השידור :  ראש הממשלה יורשה להפחית את מחויבות רשות השידור להפקות מקומיות .  ריבלין : " אנו כורתים את ענפי השידור במדינה "
 הצעת תיקון חוק רשות השידור אושרה היום  ( שלישי )  בכנסת בקריאה שנייה ושלישית ברוב של 35 תומכים מול 18 מתנגדים .  ההצעה כוללת הוראות הנוגעות לשינויים מבניים ברשות השידור כחלק מהרפורמה ברשות ,  והן הוראות אחרות הנוגעות לפעילותה של הרשות ,  והמתחייבות כתוצאה מהתפתחויות שחלו מאז חקיקת החוק .  
ההצעה ,  שהוגשה על ידי הח"כים זאב אלקין וציון פיניאן  ( הליכוד )  בעניין  " הפקות מקומיות קנויות "  ואושרה ,  באופן כזה שתוארך התקופה בה רשאי השר הממונה ,  קרי ראש הממשלה נתניהו ,  להתיר לרשות השידור הפחתה בהיקף השידורים ובסכומי ההוצאה להפקות מקור עד לסוף החודש .  משמעות הפחתת המחויבויות היא מחיקה של 150 מיליון שקל שרשות השידור הייתה צריכה להשקיע בהפקות מקומיות .
 יו"ר ועדת הכלכלה ,  ח"כ כרמל שאמה-הכהן התייחס לתיקון ואמר , " אינני מאושר מהוראה זו ,  ואין לי אלא להביע צער על העיתוי לתיקון המוצע .  למרות זאת ,  בנסיבות שנוצרו ברור שהיה על הוועדה לאשר את התיקון המוצע .  הוועדה ערה לא רק למצבה הכספי הקשה של רשות השידור אלא גם לאי יכולתה של רשות השידור לעמוד בשלב זה בדרישות החוק בכל הנוגע להפקות מקומיות קנויות .  אין ספק ,  כי מטרתו העיקרית של השידור הציבורי הינו קידום והשקעה בתכנים איכותיים וביצירה ישראלית מקורית ,  אך לא נוכל לעשות שקר בנפשנו ולחייב את רשות השידור ,  שמצבה הכספי הקשה ידוע לכל ,  ועומדת על סף פשיטת רגל ,  לעמוד בתשלום המשכורות לעובדי הרשות מחד ,  ומאידך לעמוד במכסת ההפקות המקומיות הקנויות שנקבעה בחוק ,  כל זאת בטרם הושלמה הרפורמה ,  המחייבת גם העמדת מקורות כספיים לרשות השידור ".  
הוועדה לא דנה בחובות ערוץ 10 ,  לאחר שוועדת הכנסת קבעה מוקדם יותר כי הבקשה של ח"כ איתן כבל בנושא נחשבת לנושא חדש שלא קשור לחוק רשות השידור .
 יו"ר הכנסת ,  ראובן  ( רובי )  ריבלין ,  הגיב לדברי שאמה-הכהן ואמר  " עוד מעט לא יהיו שידורי ערוץ 10 ורשות השידור .  הייתי שר התקשורת ואני מכיר את הבלגנים של ערוץ 10 ונזפתי בהם אבל אנחנו הולכים וכורתים את כל ענפי השידור במדינה .  לא מובן לי מה הממשלה רוצה .  אם הממשלה רוצה לעשות רפורמה היא צריכה להשקיע .  בלי שהממשלה תיתן את חלקה ,  אין רפורמה .  בדיוק כמו שעשינו עם אל-על .  אלא אם הממשלה אומרת- במקום שנהרוג אותם ,  ניתן להם למות לבד ".  
ח"כ ניצן הורביץ  ( מרצ )  מסר בתגובה לאישור הצעת החוק : " הוויתור השערורייתי על 300 מיליון שקל לרשות השידור שכשלה בכל התחייבויותיה ,  מוכיח כי נתניהו אכן מבצע חיסול ממוקד בערוץ 10 .  יו"ר רשות השידור אמיר גילת הודה בוועדת הכלכלה כי הרשות השקיעה רק 25 מיליון שקל בהפקות מקור בניגוד להתחייבויותיה .  למרות זאת נתניהו ויתר על מאות מיליוני שקלים במחויבויות תוכן :  סכום הגדול ביותר מפי חמישה ממה שנדרש מערוץ 10 .  הוויתור הבלתי נסלח על הקצאת כספים להפקות מקור ,  יפגע בראש ובראשונה ביצירה הישראלית .  נתניהו מוכר את היצירה הישראלית בנזיד עדשים תמורת יחסי ציבור צפון-קוריאנים שתספק לו רשות השידור .  את התוצאה נראה כולנו בשידורים החוזרים של סיבה למסיבה ".  

אושר סופית :  ראש הממשלה יוכל למחוק את חובות רשות השידור ב-2011
מליאת הכנסת אישרה בקריאה שנייה ושלישית את הצעת חוק רשות השידור :  ראש הממשלה יורשה להפחית את מחויבות רשות השידור להפקות מקומיות .  ריבלין : " אנו כורתים את ענפי השידור במדינה "
 
