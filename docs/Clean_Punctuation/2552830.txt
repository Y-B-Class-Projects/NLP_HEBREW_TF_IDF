זעם על תוכנית הקיצוצים : " וידוא הריגה למעמד הביניים "
 באופוזיציה ביקרו בחריפות את ראש הממשלה בשל הגזירות הצפויות ,  אך גם בקואליציה לא נשארו אדישים . " יש תחושה שהאוצר מנותק מהעם ומישהו בממשלה צריך להתעורר ",  אמרה ח"כ רגב
זעם במערכת הפוליטית על תכנית הקיצוצים והעלאת המסים של ראש הממשלה ,  בנימין נתניהו ,  לקראת תקציב 2013 :  יו"ר האופוזיציה ,  שאול מופז ,  שרק לפני שבוע פרש מהממשלה ,  תקף אמש  ( שלישי )  את נתניהו בחריפות על הצעדים המתוכננים . " אלה הן פניו האמיתיות של ראש הממשלה ,  שממשיך לרמוס ולחמוס את הציבור הישראלי ",  אמר , " אלו הן גזירות שמגדישות את הסאה ומגבירות את הייאוש ".  במקביל ,  מקדימה נמסר כי  " נתניהו מבצע וידוא הריגה למעמד הביניים .  אחרי שהפנה את גבו לציבור המשרתים ולמעמד הביניים ,  נתניהו מראה להם גם את האצבע ".  
ביום שני הקרוב ,  יביאו נתניהו ושר האוצר ,  יובל שטייניץ ,  לישיבת הממשלה תכנית לקיצוץ רוחבי של 700 מיליון שקלים מתקציב השנה הנוכחית בכל משרדי הממשלה .  בין הגזירות החדשות שייכנסו לתוקפן כבר בשבוע הבא ,  גם העלאה של המע"מ ב-1% וייקור חפיסות הסיגריות בשניים עד שלושה שקלים לחפיסה .  הקיצוצים החדשים ייכנסו לתוקף על רקע עלייה נוספת במחירי הדלק של חצי שקל לליטר .  בשנה הבאה ,  צפוי להכנס לתוקף גם  " מס עשירים ",  למרוויחים למעלה ממיליון שקלים בשנה .  
גם בסיעות האופוזיציה האחרות תקפו את ראש הממשלה .  יו"ר מפלגת העבודה ,  שלי יחימוביץ' ,  טענה כי  " נתניהו הישן והרע חזר ,  ואזרחי ישראל ישלמו על כך ביוקר .  ראש הממשלה לקח פסק זמן מסדרת זיגזוגים פוליטיים ,  וחזר למקום שבו הוא מתמיד ואינו מזגזג :  פירוק מעמד הביניים וריסוקו ,  והעמקה מסוכנת של הפערים בין עניים ועשירים .  קיצוץ רוחבי של מיליארד שקלים פירושו להוריד על הברכיים את מעמד הביניים .  את הבור העמוק בתקציב יצר נתניהו כשהפחית באופן פראי מסים צודקים לעשירים ,  וכעת הוא מטיל מע"מ - מס אכזרי ,  לא צודק ולא חכם החל גם על העניים ביותר .  ביבי לא רציני ,  לא מעמיק ,  לא יצירתי ולא אחראי .  שולף  ויורה במטרות קבועות .  יש רק מטרה אחת שבה לא יפגע לעולם :  המאיון והאלפיון העליונים והתאגידים החזקים והשמנים במיוחד .  עליו לחדול מלהתעלל במערכת הפוליטית ובמעמד הביניים ופשוט ללכת לבחירות ". 
בליכוד לא נשארו אדישים לדברי יחימוביץ' ומסרו בתגובה כי  " הצעותיה של יחימוביץ' יושמו ביוון ובספרד והתוצאה ידועה .  ניהול הכלכלה האחראי של ראש הממשלה נתניהו הציל את המשק הישראלי מהקריסה הכלכלית העולמית .  בזמן שבעולם האבטלה תופחת לממדי ענק בישראל נוספו כ-300,000 מקומות עבודה ". 
יו"ר מרצ ,  זהבה גלאון הצטרפה לביקורת ואמרה : " ראש הממשלה ושר האוצר בוחרים בפתרון הקל של פגיעה בשכבות החלשות ובשירותים החברתיים כדי להתמודד עם הגירעון שהם יצרו במו ידיהם כשהפחיתו במשך שנים מסים .  יש אלטרנטיבה לקיצוץ הרוחבי והעלאת המע"מ ,  שהם צעדים אנטי-חברתיים :  על אחריות תקציבית ניתן לשמור גם באמצעות יישום מס חברות דיפרנציאלי ,  ביטול פטורים ממס לפי חוק עידוד השקעות הון וקביעת מס עשירים - אבל נתניהו מתחמק מהצעדים הללו כדי לא לפגוע בבעלי ההון היקרים ללבו ".  
אולם לא רק באופוזיציה זעמו ,  גם במפלגת השלטון היו קולות שקראו להימנע מהגזירות . " ראש הממשלה צריך להבין שהפרה החולבת שנקראת הציבור הישראלי עייפה מסיסמאות ,  ואי אפשר להעלות שוב ושוב את המע"מ ",  אמרה ח"כ מירי רגב לוואלה !  חדשות . " דווקא בשנת בחירות  ,  הליכוד ,  כאשר יש מחאות חברתיות בכל עבר ,  צריך לשמור על מצב שאזרחים יוכלו לגמור את החודש בכבוד .  יש תחושה שהאוצר מנותק מהעם ומישהו בממשלה צריך להתעורר .  אני מבינה שכולם עוסקים בפוליטיקה של הרכבת ופירוק ממשלות ,  אבל העם חי בהישרדות ".  
רגב שלחה היום מכתב זועם לראש הממשלה בעקבות עליית מחירי הדלק . " המצוקות של האזרחים קשות ,  רבים מאזרחי המדינה קורסים תחת עול יוקר המחייה ",  היא כתבה , " הציבור עייף מהבטחות ,  והוא עסוק בהישרדות יומיומית .  אנו נחשפים למקרים קשים של אובדן חיים ,  ייאוש וחוסר תקווה .  אני קוראת לך לבטל את הגזירה של העלאת מחיר הדלק ,  גם אם זה כולל הפחתת מס הבלו ". 
באופן טבעי ,  ח"כים בקדימה הצטרפו לקולות נגד נתניהו .  ח"כ שלמה מולה אמר כי  " פעם נוספת ראש הממשלה בוחן את קצה גבול היכולת של הציבור .  רגע אחרי שביבי ברח מקבלת החלטות בנושא הגיוס ,  הוא ממשיך לפגוע בציבור בכל דרך אפשרית .  כבר היום משפחות כה רבות נאבקות על היכולת לסיים את החודש בכבוד .  העלאת המסים תהפוך לנטל כבד עוד יותר .  הגיע הזמן שראש הממשלה יתחיל להפנים את המחאה החברתית שמשתוללת בחוץ ". 
לפניות לכתב :  pinhas_wolf@walla.co.il

זעם על תוכנית הקיצוצים : " וידוא הריגה למעמד הביניים "
 באופוזיציה ביקרו בחריפות את ראש הממשלה בשל הגזירות הצפויות ,  אך גם בקואליציה לא נשארו אדישים . " יש תחושה שהאוצר מנותק מהעם ומישהו בממשלה צריך להתעורר ",  אמרה ח"כ רגב

