הרחבת בנייה או הבטחות באוויר ?  המדיניות העמומה לגבי ההתנחלויות
במועצת יש"ע מברכים על  " התקדמות חשובה ,  שתאפשר לחזור ולבנות ".  ח"כ סמוטריץ' ,  מהצד השני ,  טען כי  " הניסיון עם נתניהו הוא תוצאה רעה מאוד במבחן היישום ".  בסופו של דבר ,  הבנייה תמשיך  בהתאם להנחיות הקבינט ,  או בניגוד אליהן
מדיניות הבנייה בהתנחלויות שהוצגה אתמול  ( חמישי )  בקבינט המדיני-ביטחוני ,  בצל המגעים עם הממשל האמריקני לגבי הגבלת הבנייה ,  עוררה תגובות מעורבות בקרב הנהגת המתנחלים .  יותר מכול ,  ההנחיות החדשות בעידן הנשיא דונלד טראמפ שומרות על עמימות ואינן ברורות עד הסוף .  
ראש הממשלה בנימין נתניהו עדכן אמש את שרי הקבינט כי למרות שלא הושגה הסכמה סופית עם אנשיו של טראמפ בנושא ,  הוא החליט על מדיניות של ריסון הבנייה בהתנחלויות .  על פי ההנחיה של נתניהו ,  ניתן לבנות  " בתוך קו השטח הבנוי "  של ההתנחלויות הקיימות ,  ובמקרים שבהם אין מגרשים פנויים בתוך קו זה ,  ניתן לבנות בצמוד לקו הבנייה הקיים .  
עוד בוואלה !  NEWS:מועצת יש"ע :  מדיניות ההגבלות תיבחן בחידוש הבנייה ביישוביםנתניהו לשרים : " מתוך התחשבות בטראמפ - לא נבנה מחוץ להתנחלויות"הבית הלבן על ההתנחלות החדשה למפוני עמונה : " טראמפ הביע את דאגתו "  
בפשטות ,  ניתן לומר שההנחיה מתעלמת מעתודות הקרקע של ההתנחלויות הקיימות ,  וקובעת כי מעתה ניתן לבנות רק בקו הבנייה הנוכחי  ללא קשר לעתודות הקרקע בתחום השיפוט של כל התנחלות .  עם זאת ,  ההנחיה העמומה מובילה גם לבלבול רב ולפרשנויות שונות להנחיה ,  כולל אלה שמפרשים את ההנחיה החדשה כאישור לבנות בכל תחום השיפוט של ההתנחלויות .
" לאור ההחלטות ולמרות המגבלות המסוימות ,  ההבנות שהושגו בין ממשלת ישראל לממשל בארצות הברית מאפשרות את המשך בניין ההתיישבות בכל הישובים ביהודה ושומרון ,  וגם את הקמת היישוב החדש לתושבי עמונה ",  נמסר בתגובה ממועצת יש"ע ,  שאנשיה בירכו על ההנחיה . " גם במקרה זה המבחן האמיתי יהיה חידוש מידי של פעולות התכנון הבניה והפיתוח בכל רחבי ההתיישבות והמעשים בשטח ",  הובהר .  
אחד מראשי המועצה הסביר בשיחה עם וואלה !  NEWS כי  " רב הנסתר על הגלוי .  גם אם לוקחים את נוסח ההחלטה מבינים שיש דברים שהם לא ברורים ולא מפורטים ".  לדבריו , " מבחן התוצאה הוא שיקבע אם מדובר בהחלטה טובה או לא .  יש מגבלות ,  אבל הפרשנות שלי אומרת ששתיקת השרים מצביעה על כך שנאמרו שם דברים שלא ניתן לפרט אותם ". 
גורם אחר במועצת יש"ע הוסיף כי ברור שיש מגבלות ,  אבל ,  לדבריו ,  בהתחשב בשמונה השנים של ממשל אובמה ,  מדובר במציאות חדשה . " סוף סוף לאחר שמונה שנים ניתן לחזור ולבנות ",  טען ,  והבהיר כי אין כל אכזבה מהיחסים עם הממשל האמריקני החדש . " השתתפנו בחגיגות ,  חיכינו לראות מה יהיה ואנחנו שמחים שעכשיו בסופו של דבר יש כיוון יותר חיובי ",  אמר . " נכון ,  עדיין לא חופש גמורה או אפשרות לבנות בכל מקום ,  אבל זו עדיין התקדמות חשובה ".  
בפועל ,  הטענות כלפי ממשל אובמה הן חלק מהמשחק הפוליטי סביב היתרי הבנייה בהתנחלויות .  לאורך שנות כהונתו של הנשיא לשעבר הוקמו בתים חדשים והתנחלויות הורחבו ,  אולם מנהיגי המתנחלים ,  מטבע הדברים ,  רוצים להרחיב את ההתנחלויות עוד .  ההבדלים בין ההתייחסויות השונות למדיניות אובמה ולמדיניות טראמפ נראית ,  לפי שעה ,  כמו חלק מאותו משחק פוליטי שנועד למקסם הישגים .  
חבר הכנסת בצלאל סמוטריץ'  ( הבית היהודי )  טען הבוקר מנגד כי  " החלטת הקבינט מטרידה מאוד .  היא משאירה אמנם מרחב תמרון למבחן היישום בשטח ,  אבל הניסיון עם נתניהו במבחני תוצאה הוא רע מאוד ".  לדבריו , " אין בסיס אמיתי להערכה שהפעם זה יהיה אחרת ". 
לטענת סמוטריץ' ,  אתמול הודה למעשה ראש הממשלה נתניהו כי אלפי יחידות דיור שהוא  " אישר "  לא קודמו כלל .  הוא ציין כי נתניהו הורה לעצור שיווק של 2,000 יחידות דיור מתוך אלה שאושרו על ידיו לפני כחודשיים ,  לאחר שלשכתו הכחישה זאת .  בצירוף העובדה שמאז הבחירות בארצות הברית מועצת התכנון העליונה ביהודה ושומרון לא התכנסה ,  התברר כי 5,500 יחידות הדיור שאושרו  " לא היו יותר מבלוף ".  
" לא ניתן לנתניהו למסמס את הבניה ",  הבהיר סמוטריץ' . " נצטרך לדרוש את כינוסה של מועצת התכנון העליונה מיד לאחר חג הפסח ולהעמיד את החלטת הקבינט למבחן מידי ".  הוא הוסיף כי ידרוש מראש הממשלה לאשר את  " כל התכניות שעומדות על הפרק .  אם הוא לא יאשר אותן ,  לא נוכל לפתוח את מושב הקיץ של הכנסת כסדרו ".  
בכל מקרה ,  העמימות תאפשר לשחק עם המדיניות החדשה ,  כפי שפועלת המציאות בגדה כבר שנים .  ההחלטה הלא ברורה תאפשר למתוח את הקו בנחישות  ובזהירות .  נתניהו מרסן כביכול את הבנייה בהתנחלויות ,  אולם בפועל הבנייה תימשך על פי ההנחיות היכן שניתן  ובמקומות אחרים ,  אולי גם בניגוד להנחיות המפורשות של הדרג המדיני .  

הרחבת בנייה או הבטחות באוויר ?  המדיניות העמומה לגבי ההתנחלויות
במועצת יש"ע מברכים על  " התקדמות חשובה ,  שתאפשר לחזור ולבנות ".  ח"כ סמוטריץ' ,  מהצד השני ,  טען כי  " הניסיון עם נתניהו הוא תוצאה רעה מאוד במבחן היישום ".  בסופו של דבר ,  הבנייה תמשיך  בהתאם להנחיות הקבינט ,  או בניגוד אליהן

