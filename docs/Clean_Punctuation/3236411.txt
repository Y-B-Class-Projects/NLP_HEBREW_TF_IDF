בנימין לפני הימין :  החשש של שרי הליכוד הוא חבל ההצלה של נתניהו
ראש הממשלה אחראי להפצת האגדה ,  לפיה מי שלא ישאיר אותו בשלטון - יעמוד לדין בלי שימוע בעוון המלכת ממשלת שמאל .  המציאות תוכיח כי בכירי הליכוד המתאווים להיפטר מנתניהו ,  יכולים לעשות זאת ללא מורא ולשמור בבטחה על שלטון הימין
מה חושב בנימין נתניהו על גדעון סער ,  ישראל כץ וגלעד ארדן ,  על משה כחלון ואביגדור ליברמן - האם הם לדעתו מטומטמים או פחדנים ?  כך או כך ,  הוא כנראה מאמין שהם מאמינים שהציבור שלהם יקנה את האגדה שהוא מפיץ ,  כאילו מניעת תמיכה בממשלה בראשותו תהיה הפלת ממשלת ימין .  
במיתולוגיה של הליכוד זהו החטא הקדמון ,  שחולל את הגירוש מגן עדן .  חמש שנים הוביל הליכוד ,  בראשות יצחק שמיר ,  את ממשלת האינתפיאדה של סוף שנות ה-80' ותחילת שנות ה-90' ,  אבל אז גרמו פלגנות רעיונית ושאפתנות אישית לאובדן השלטון ,  לעליית העבודה בראשות יצחק רבין ולתהליך אוסלו ,  שאותו אמנם הבטיח נתניהו להמשיך בבחירות 1996 ,  שאם לא כן היה שמעון פרס מקזז את שבריר האחוז שחסר לו וגובר עליו .  כמה טוב היה בזמן שמיר ,  כמה רע היה בזמן רבין ופרס .  לעולם לא עוד !  

מידת אמיתותו של הטיעון אינה ממין העניין .  נתניהו מבקש לשכנע את המשוכנעים ,  לא היסטוריונים של האינקוויזיציה ,  או של כל תקופה אחרת .  הדילוג ההגיוני שאליו הוא חותר מזהה את הימין עם בנימין .  בלי ביבי אין ממשלה שבמרכזה הליכוד .  מי שלא ישאיר בשלטון את נתניהו ,  אישית ,  יועמד לדין התנועה - בלי שימוע - בעוון החזרת השמאל ימח-שמו להנהגת המדינה .  
ולכן סער ,  כץ וארדן מבפנים ,  יחד עם ניר ברקת ויואב גלנט ויולי אדלשטיין ושאר הטוענים לכתר שלעולם לא יתפנה ,  ואיתם גם כחלון וליברמן המקווים לחזור ולהתמודד על הראשות ,  יבליגו ויצביעו בעד השארת נתניהו מחוץ לשערי בית המשפט המחוזי בירושלים .  הם ימתינו בסבלנות לתורם שלא יבוא  ( סעיף הטימטום )  ויחששו מנקמת המפלגה אם מי מהם יהיה ברוטוס נגד יוליוס מקיסריה  ( סעיף קטן פחד )  .  די בשניים-שלושה מהם ,  אולי אף באחד מבכירי הליכוד אם ליברמן בחוץ ,  כדי לשלול מנתניהו ממשלה .  אתה ראשון ,  יא קזה :  כולם ישמחו אם מישהו אחר יתנדב לצעוק  " שמע ,  ישראל "  - יתכן שזה בדיוק מה שיאמר ארדן לכץ - ויקפוץ על הרימון ,  כדי לפתוח את הפקק .  הם ימחאו לו כפיים לופתות סכינים למהלך הבא ,  נגדו ובעדם .  
נתניהו אומר עכשיו ,  לאחר הבחירות ,  שהמצביעים הפקידו בידיו את הסמכות לשקר ולהציג את ההיפך מהקו שנקט לפני הבחירות כהוכחה לתמיכה בעמדתו ,  שהיא בעצם אמת לשעתה .  הוא לא טוען ,  לפי מורשת הפרלמנטים ,  שהבוחרים חתמו לו על שטר חלק ,  כי בטחו בו שימלא אותו כראוי כשיופיעו דרישות בלתי צפויות לתשלום ממלכתי ;  הוא אומר שבהכריזו  " פוזיטיב ",  השיג מהמצביעים בעד 35 חברי הכנסת של הליכוד מינוס אלי בן דהן רשות להודיע  " נגטיב ",  או בעצם  " פיוג'יטיב ",  נמלט מהחוק .
 בהתערטלו מכל תחפושת ומסכה עשה נתניהו את הטקטיקה של היועץ המשפטי לממשלה בשלוש השנים הקודמות לאביחי ולמנדלבליט ,  כלומר ללעג ולקלס .  היועמ"ש פעל כלבלר ,  לא כמנהיג .  הוא חיכה לשווא שהפריץ ו/או הכלב ימותו .  זה לא קרה .  הכלבים נובחים והפריץ עובר והיועץ נשאר עם כתב חשדות שימוסגר על הקיר .  איך אומר הפתגם היפאני ,  שמנדלבליט יכול לשמוע השבוע ממארחיו בטוקיו  ( לא היתה שום סיבה רצינית לטיולו לשם )  - הונמטסו טנטו .  לרתום את העגלה של הכנסת לפני הסוסים של המשפט .  זה מה שנתניהו עשה למנדלבליט ;  עכשיו מנדלבליט צריך ללמד את הסוסים לדהור ברוורס .  
כמו הסחת הדעת למהדורות השונות של חוק החסינות ,  כי רוב הוא רוב ואין שום חשיבות מעשית לשאלת יוזם הפנייה להסרת החסינות ,  כך גם הדיבור על החוק הצרפתי בזמן שיש כבר חוק ישראלי דומה ,  העוסק גם הוא ,  בירושלים כמו בפריז ,  בנשיא .  ראש המדינה ,  לא ראש הממשלה .  נתניהו מתקנא בנשיא ,  למעט בנקודה אחת ,  שגם אותה יוכל לשנות אם הרוב איתו - הגבלת כהונת הנשיא לשבע שנים .
 כדי להתחסן מפני העמדה לדין ,  נתניהו רוצה לשלוט לא רק בארבע השנים הקרובות ,  אלא עוד ועוד ,  לאין קץ .  תוחלת חייו ולכן גם שלטונו ארוכה .  אביו הגיע לגיל 102 .  אם נתניהו יסתפק במאייה עגולה ,  הוא יפרוש - ויסגיר עצמו לשלטונות החוק ,  כאזרח נאמן שאינו מבקש לעצמו שום הנחות - בשנת 2050 .  בין כה וכה יידחה גם משפט שרה נתניהו עד לבחירות הבאות .  אז היא תשוריין ברשימת הליכוד ותיהנה מאותה חסינות .   ( מרשימה ,  בהקשר זה ,  זריזות המשטרה במעצר היורק על שגריר פולין .  אף שבבית הדין לעבודה העידה בשבועה עובדת מעון ראש הממשלה אסתי חיים על תקיפתה בידי שרה ,  נמנעו השוטרים מלחקור ,  שלא לדבר על לעצור )  .  

לצוות סניגוריו של נתניהו עומד להצטרף מומחה לתחום חוקי המסים והכספים ,  עו"ד רון רוטשילד מרמת-גן ,  בהנחה שמומחיותו תסייע לו לוודא ששכרו ישולם ושמהעיתונות ייחסכו דיווחים על מחאת רוטשילד .  אפשר שזה סימן לציפיית ההגנה להשקה קרובה של החקירה המתמהמהת בעניין הדוד נתן מיליקובסקי .  
בינתיים יתנהלו להם משפטיהם של ארנון מוזס ,  זאב רובינשטיין ,  שאול ואיריס אלוביץ' ,  שהושלכו כולם לגורלם .  נתניהו יופיע על דוכן העדים ,  לא על ספסל הנאשמים .  עד תביעה ,  עד הגנה - הוא יישבע לומר את האמת .  מה אכפת לו ,  מה יעשו לו אם ייתפס בגירסה הנסתרת בפי אחרים ,  אולי אף בפיו-הוא בהקלטות .  יחשדו בו ?  יחקרו אותו ?  ינסחו טיוטת אישום נוסף נגדו ?  חסין הוא ,  תבורך החסינות ,  ועל כך נאמר ,  חוסני מוברק  ( ששלט שלושה עשורים )  .
 כשדונלד טראמפ הכניס למחזור הלשוני את מטבע החוץ  " פייק ניוז ",  הוא לא התכוון לשקר שקוף ,  שכל שומעיו יבטלוהו בו ברגע .  התרגום  " חדשות כזב "  שגוי .  טראמפ רמז לחיקוי זול הנחזה לפריט המקורי ,  כגון תיק של לואי ויטון או בושם של דולצ'ה וגבאנה ,  שמהגרים מוכרים בדוכנים מול מגדל טראמפ במנהטן ,  כך שתמימים עלולים להתפתות ולקנות כאילו נפלה לידיהם מציאה כשרה .  לא לבלבל עם רחוב  " אלו מציאות "  בשוק בצלאל ,  שם שכנה חנות הבגדים של משפחת מנדלבליט .  
הרושם המזוייף שנתניהו מנסה למכור בדוכן הפוליטי הוא פייק מארץ הפייקים .  זה לא הימין - זה בנימין .  אין שום סיכון לליכוד ,  רק לנתניהו .  אם יחלפו תריסר הימים הבאים בלי שנתניהו יצליח להציג ממשלה שתזכה באמון הכנסת ,  תיקבע עובדה חוקית אחת - נתניהו אישית לא יקבל מהנשיא הזדמנות נוספת .  
ראובן ריבלין יחדש את ההתייעצויות עם נציגי הסיעות וישמע מהם מי ,  בנסיבות החדשות ,  המומלץ הבא להרכבת הממשלה .  אם המשוואות המפלגתיות נותרו בעינן ,  זה בהחלט יכול להיות ח"כ אחר מהליכוד ,  שייבחר בהתמודדות פנימית .  סיכוייו להרכיב ממשלה יהיו גבוהים מאלה של נתניהו ,  כי בלי נתניהו תתאדה התנגדות כחול לבן לממשלה משותפת עם הליכוד ,  אפשר בראשציה ,  תורנות ראשים ;  ודי בחלופה זו כדי לצנן את להיטות אותן סיעות הימין ,  הקיצוני עוד יותר מהליכוד ,  לתיקים ותקציבים מופרזים .
 בכירי הליכוד מתאווים להיפטר מנתניהו ,  המתעמר בהם ודן אותם לעבדות ניצחית .  כמוהם כחברי צמרת ממשלתה של מרגרט תאצ'ר ,  שמאסו בה לאחר עשור של עריצות ,  קמו עליה והרכיבו ממשלה בלעדיה .  אם לא יפחדו זה מזה אף יותר מאשר מנתניהו ,  עוד ייצאו נשכרים ,  וכבונוס שאינו חשוב בעיניהם ,  יישרו קצת את גבה המחשב להישבר של הדמוקרטיה הישראלית .  

בנימין לפני הימין :  החשש של שרי הליכוד הוא חבל ההצלה של נתניהו
ראש הממשלה אחראי להפצת האגדה ,  לפיה מי שלא ישאיר אותו בשלטון - יעמוד לדין בלי שימוע בעוון המלכת ממשלת שמאל .  המציאות תוכיח כי בכירי הליכוד המתאווים להיפטר מנתניהו ,  יכולים לעשות זאת ללא מורא ולשמור בבטחה על שלטון הימין

