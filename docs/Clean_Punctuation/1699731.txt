הבן יקיר לנו 
פרשת גלעד שליט נעה בין תקווה לייאוש ,  בין תומכים למתנגדים ובין מקבלי החלטות שונים ,  כשבעצם הקובע היחיד והבלעדי חי ונושם בדמשק ושמו חאלד משעל .  הוא לקח ורק הוא יחזיר ואיתו צריך לדבר - ועכשיו
ביום ראשון יכבו האורות בקולוסאום ברומא ונועם שליט יעלה לבימה רחבת הידיים ויזעק לשחרור בנו .  במקביל ינוע בניו יורק משט הזדהות ובקרוב  יחל המסע ממצפה הילה למשרד רוה''מ והכל - בקריאה לשחרר את גלעד .  
אלא שכל אלו הן מצגות בעולם וירטואלי ,  שמתנחם בתמיכה חובקת עולם ועשייה - שיש בה משום הזדהות ,  אך לא קידום עניינים .  כי היחיד שיכול להחליט ברגע אחד שגלעד עולה על מרצדס שחורה ומוסע למקום שממנו נחטף הוא האיש בדמשק :  חאלד משעל .  אלא שאיתו ,  מה לעשות  ראשי הממשלה בשנים האחרונות  לא מדברים .  

בארבע השנים האחרונות ,  הפך גלעד חלק מהמשפחה בכל בית בישראל .  אלא שגלעד אינו כרזה או דמות ,  או סיפור שכתב כשהיה ילד וראה אור בינתיים כספר .  גלעד הוא ילד תמים שנכלא במרתפי החמאס בעזה ולמעשה הפך עם השנים לקלף מיקוח ברגשותיה של האומה והמשפחה בפרט .  לא סתם התארגנו חבריו לנשק של יוני נתניהו ז''ל ופנו לאח של החבר שנהרג ,  שיושב היום בלשכת ראש הממשלה .  אגב ,  אני הייתי שולחת עותק מהמכתב לראש הממשלה לשעבר אהוד אולמרט ,  שמשום מה אחד מבניו ''שכח'' לשרת בצה''ל .
 היום ,  עם ההקלות בסגר ,  משטי הסיוע לכאורה ושחרור אסירים הנחשבים סלבריטאים בקרב מנהיגי החמאס  קלפי המיקוח קורסים והמטרה של שחרור גלעד  מתרחקת והולכת .  

אצבע מאשימה חייבים להפנות גם לשדולה למען גלעד בכנסת .  זו אותה שדולה שלכאורה הוקמה לקדם את הדברים אך במבחן התוצאה הם הפכו את התקשורת לבמה אישית ומקדמת אינטרסים שלהם עצמם .  כך זה לפחות נראה השבוע  כשהסבא ,  צבי שליט ,  צבר שעות המתנה כשעות השבי של נכדו לפגישה עם ראש הממשלה .  והשאלה- מה היה קורה אם אותה שדולה הייתה עוצרת את פעילות ההצבעה בכנסת עד שרוה''מ יסיים את הפגישה עימו .  עצוב שזה לא קרה ,  כי האמון המועט שיכול שיש עוד למי מבני המשפחה  מתמסמס ונעלם .  
לכן ,  זה המומנטום שבו ראש הממשלה צריך לקום ולהבהיר לציבור הישראלי כי בלית בררה הוא פונה אישית למנהיג החמאס בלי מתווכים ,  בלי גורמים בינלאומיים ואחרים .  כלומר :  מישהו צריך להחליף דיסקט ולסיים את הפרשה הזו ,  גם אם קצת יתכופף או אפילו יכרע ברך ויתחנן קבל עם ועולם כי הרי היה כבר מי שקבע את צירוף המילים של ''המציל נפש אחת מישראל ..  .' ' .
 חשוב שמקבלי ההחלטות לא ישכחו כי הצעיר התמים הזה נמצא חצי שעה ממרכז הארץ ,  כשמקבל ההחלטות האמיתי בעניין שחרורו יושב בדמשק .  חאלד משעל הוא שלקח והוא שיחזיר והוא גם זה שבינתיים  נהנה ממשיכת הענייניים .  מדוע ?  כי לנגד עיניו נעים המשטים הפרובוקטיביים לעזה ,  הוא זה שבדלת האחורית מברך כל רב חובל שיוצא לדרך הזו והוא גם זה שהכי מפחיד את ארדואן ,  שהפך לרב-חובל המייצר משטים לעזה תמורת חיבוק מבטיח מהטרור הפלסטיני .  יוצא אפוא ,  שגלעד הוא קלף המיקוח החי היחיד היום בידי עוכרי ישראל וכי בארבע השנים האחרונות לא 'נוצר' קלף מיקוח חלופי חי ונושם ,  ואולי יש בכך גם מסר מרגיע .  
ובאמירת אגב יש מקום להזכיר לשר הביטחון וראש הממשלה כי אלו גם הימים שמיטב הנוער מגיע לשערי הבקו''ם ומתגייס ליחידות העילית של צה''ל .  מספיק שהחברים של גלעד יעמדו שם בכניסה  כדי שכל הורה המגייס את בנו לשרות  יצטרף למסע הגדול למען גלעד והכל כדי שהם לא יהיו אי פעם  במצב של משפחת שליט .  תנו לחיילים לעתיד את הביטחון כי מישהו ידאג להם אם וכאשר .
 עם ישראל חייב להבין שלא הכל תלוי בראש הממשלה ,  כי החמאס הוא זה שאינו רוצה לשחרר את גלעד ולא משנה מה יהיה המחיר .  ראש החמאס בדמשק רוצה לראות את ראש ממשלת ישראל כורע ברך ומתחנן על נפשו של הילד ,  מעין עקדת גלעד שמשעל רוצה שהעולם ייחשף לה ,  והוא מן הצד יחייך ,  ולא בנועם .  
זו תהא עבורנו עקדה שבסופה אולי יעשה מעשה ,  אך משעל גם ייחשב לגיבור הערבי התורן שהצליח להביא את נתניהו להתחנן על נפשו של הילד .  ואולי זה שווה את מחיר המשוחררים ,  כי נקבל את הבן יקיר לנו חזרה לחיק המשפחה והעם .
 
הבן יקיר לנו 
פרשת גלעד שליט נעה בין תקווה לייאוש ,  בין תומכים למתנגדים ובין מקבלי החלטות שונים ,  כשבעצם הקובע היחיד והבלעדי חי ונושם בדמשק ושמו חאלד משעל .  הוא לקח ורק הוא יחזיר ואיתו צריך לדבר - ועכשיו

