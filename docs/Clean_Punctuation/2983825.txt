סבב התיקים קרב :  גלנט צפוי להישאר בשיכון ;  כחלון יקבל תיק כלכלה מצומצם
מחלוקות פנימיות בליכוד מביאות להתמהמהות בישורת האחרונה של סבב התיקים ,  שבמסגרתו תחום התעסוקה יעבור לאחריותו של שר הרווחה כץ .  אלקין יקבל את הגנת הסביבה - אך מסרב לוותר על תיק ירושלים ומעכב את ההכרזה
עם צאת הכנסת לפגרת הקיץ בסוף השבוע הקרוב ,  קרב סבב התיקים בקואליציה .  ראש הממשלה בנימין נתניהו הכריז בשבוע שעבר בכנסת כי בקרוב  " ייפטר "  מחלק התיקים ברשותו ,  ובקואליציה יש מי שכוסס ציפורניים ,  בציפייה לגלות מה יעלה בגורלו .  חלק מהותי מהסבב אמור להיות מובא כבר מחר לאישור הממשלה  חילופי תיקים בין הליכוד וכולנו  ובמסגרתו תיק הגנת הסביבה יעבור לליכוד ותיק כלכלה מצומצם ,  נטול האחריות על תחום התעסוקה ,  יעבור לידי כולנו .  עם זאת ,  מחלוקות פנימיות בליכוד מעכבות את ההכרזה על סבב התיקים הגדול  הכולל חלוקת תיקים חדשה לחלק מהשרים והח"כים בליכוד  וטרם ברור אם ובאיזו מתכונת תובא ההחלטה לאישור הממשלה .
 מקור הרוטציה המסתמנת בסיכום בין נתניהו ליו"ר כולנו ,  שר האוצר משה כחלון ,  ממאי האחרון .  לאחר צירופה של ישראל ביתנו לקואליציה והתפטרותו של השר להגנת הסביבה אבי גבאי ,  דרש כחלון לשדרג את חבילת התיקים שבידי מפלגתו ,  וסוכם כי בסוף כנס הקיץ של הכנסת תקבל כולנו לידיה את תיק הכלכלה ,  ותיק הגנת הסביבה יעבור לליכוד .  כחלון תכנן להעביר את שר השיכון ,  יואב גלנט ,  למשרד הכלכלה ולמנות את אחד ממקורביו במקומו .  ואולם ,  לנוכח מתחים ידועים בין יו"ר כולנו למספר שתיים במפלגתו ,  באופוזיציה ציירו את המהלך כהדחה של גלנט ;  כחלון ,  בתגובה ,  הדגיש כי ההחלטה נמצאת בידיו של גלנט בלבד ,  כך שבסופו של דבר האחרון סירב להצעתו וצפוי להישאר במשרד השיכון .  שר האוצר החליט שלא למנות אף אחד מחברי הכנסת במפלגתו למשרד הכלכלה ,  אלא להחזיק את התיק בידיו .  
כך או כך ,  תיק הכלכלה שיעבור לכולנו מצומצם ,  שכן במסגרת הסיכום בין נתניהו וכחלון הוחלט כי תחום העבודה והתעסוקה במשרד יעבור חזרה לאחריות משרד הרווחה .  בכך ,  נתניהו מילא התחייבות כלפי שר הרווחה חיים כץ ,  שדרש לקבל את התחום לידיו ולהחיות מחדש את משרד העבודה והרווחה המיתולוגי .  כץ דרש גם שתיק הגנת הסביבה ,  שהליכוד יקבל לידיו כעת ,  יעבור לשר זאב אלקין ,  שבעת הרחבת הממשלה ויתר על משרד הקליטה למען ישראל ביתנו ,  אך בינתיים אלקין חוסם חלק מהתוכניות האחרות של נתניהו לשדרוג שרי הליכוד .  
נתניהו רצה לקחת לאלקין את התיק הנוסף שברשותו ,  המשרד לענייני ירושלים ,  ולהעבירו לשר צחי הנגבי ,  שמכהן כשר בלי תיק ,  ובמקביל למנות את ח"כ איוב קרא ,  שכיום משמש סגן שר במשרד לפיתוח אזורי ,  לשר בלי תיק .  ואולם ,  אלקין מסרב לוותר על התיק הנוסף . " הבונקר של אלקין משבש לנתניהו את התוכניות ",  אמר גורם בקואליציה לוואלה !  NEWS .  הברית הפוליטית של אלקין וכץ מאיימת על נתניהו במוסדות הפנימיים של הליכוד ,  הוסיף ,  ולכן התנאי של אלקין  " מעכב את הרכבת הפאזל ". 
בנוגע לתיק החוץ ,  בהתאם לציפיות בקואליציה ,  נתניהו החליט כנראה שלא להכריע ,  והוא לא צפוי להשתחרר מידיו בסבב הקרוב .  התיק היוקרתי מבוקש על ידי רבים ,  ובעיקר על ידי שניים מבכירי הליכוד - השר לביטחון פנים גלעד ארדן ושר התחבורה והמודיעין ישראל כץ ,  שטוענים שניהם כי הם מחזיקים בהתחייבות כתובה מנתניהו על קבלת התיק הבכיר של המפלגה .  הכרעה בין השניים ,  הייתה פותחת עבור נתניהו חזית פוליטית מיותרת ,  בזמן שהוא דווקא מנסה להרגיע חזיתות .
 בסוף השבוע דווח ב"מקור ראשון "  כי דווקא וטו של יו"ר הבית היהודי ,  שר החינוך נפתלי בנט ,  הוא שמונע את העברת התיק לאחד משרי הליכוד .  כך ,  נתניהו צפוי להמשיך להחזיק בתואר שר החוץ .  
ח"כ נוסף שקיווה לקבל שדרוג במסגרת סבב התיקים הוא מייקל אורן  ( כולנו )  ,  ששאף להתמנות לתפקיד ביצועי ,  וקיווה לקבל מינוי לסגן שר ,  שמגיע לכולנו במסגרת ההסכם הקואליציוני וטרם אויש .  בתיאום עם כחלון ,  אורן ,  המקורב לראש הממשלה ,  ניהל בשבוע האחרון מגעים עם נתניהו לבחינת מינויו לתפקיד סגן שר נוסף במשרד החוץ או במשרד אחר בעל נגיעה מדינית ,  אך לדברי גורמים בקואליציה הניסיונות לא הבשילו לכדי החלטה .  
סימני השאלה צפויים להתפזר עד יום רביעי הקרוב ,  המועד האחרון המשוער של נתניהו להכרזה על סבב התיקים ,  שנקבע בהתאם לפיזור הכנסת לפגרת הקיץ .  כך שגם אם ההחלטה לא תובא לישיבת הממשלה השבועית מחר ,  נתניהו יכול להכריז עד יום שלישי על הסבב המסתמן ,  ולהניחו על שולחן הכנסת לאחר הצבעה טלפונית .  גם אם הסבך לא ייפתר ,  לנתניהו שמורה האפשרות לדחות את ההחלטה גם לאחר יציאת הכנסת לחופשת הקיץ ,  ולכנס את הכנסת לכינוס פגרה מיוחד לאישור המינויים .
  ( עדכון ראשון :  23:25 )  

סבב התיקים קרב :  גלנט צפוי להישאר בשיכון ;  כחלון יקבל תיק כלכלה מצומצם
מחלוקות פנימיות בליכוד מביאות להתמהמהות בישורת האחרונה של סבב התיקים ,  שבמסגרתו תחום התעסוקה יעבור לאחריותו של שר הרווחה כץ .  אלקין יקבל את הגנת הסביבה - אך מסרב לוותר על תיק ירושלים ומעכב את ההכרזה

