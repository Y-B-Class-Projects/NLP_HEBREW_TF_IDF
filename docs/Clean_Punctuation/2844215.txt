אובמה דחה דרישת נתניהו לכלול בהסכם הגרעין הכרה איראנית בישראל
נשיא ארצות הברית הבהיר כי הכרה בזכות קיומה של ישראל מצד איראן לא תהווה בסיס להסכם בין טהראן למעצמות .  לדבריו , " הרעיון שעסקת הגרעין תותנה בהכרה בישראל דומה לכך שלא נחתום על הסכם עד שהממשל האיראני ישנה את אופיו לחלוטין .  וזה לדעתי שיפוט מוטעה "
 נשיא ארצות הברית ,  ברק אובמה ,  דחה אמש  ( שני )  את דרישתו של ראש הממשלה בנימין נתניהו והבהיר כי הכרה בזכות קיומה של ישראל מצד איראן לא תהווה בסיס להסכם בין טהראן למעצמות .  בריאיון לרשת הרדיו הציבורית NPR אמר אובמה כי  " הרעיון שעסקת הגרעין תותנה בהכרה בישראל דומה לכך שלא נחתום על הסכם עד שהממשל האיראני ישנה את אופיו לחלוטין וזה לדעתי שיפוט מוטעה ". 
אובמה הוסיף כי  " אין ביכולתנו לערוב לכך שהמשטר בטהראן ישתנה ושאיראן תהפוך למדינה כמו גרמניה ,  שוודיה או צרפת ".  לדבריו , " זו בדיוק הסיבה שאנו שואפים למנוע מאיראן נשק גרעיני ". 
במקביל ,  שוחח הלילה אובמה עם הסולטאן של עומאן ועדכן אותו על פרטי ההבנות שהושגו בשבוע שעבר עם איראן בלוזאן .  זאת ,  במסגרת סבב השיחות שעורך אובמה עם מנהיגי מדינות המפרץ ,  המודאגות מהאפשרות שטהראן תפתח נשק להשמדה המונית .  אובמה מסר לסולטאן קאבוס כי החודשים שנותרו עד לתאריך היעד להגעה להסכם קבע ישמשו את הצדדים לסכם את הפרטים הטכניים ,  שיבטיחו שתכנית הגרעין של איראן היא אכן למטרות שלום .  
ביום ראשון התראיין נתניהו לתכנית  " מצב האומה "  ברשת האמריקנית CNN וטען כי ההבנות בין איראן למעצמות יובילו ל"הסכם גרוע מאוד ,  שיאפשר תכנית גרעין נרחבת ".  נתניהו הוסיף כי הוא יקרא למחוקקים האמריקנים שלא לאפשר לטהראן  " מסלול ישיר לפצצה ",  והוסיף כי כבר שוחח עם חברים רבים בקונגרס ובסנאט .
 עם זאת ,  הבהיר נתניהו : " אני בטוח שהנשיא אובמה עושה מה שהוא חושב לטוב עבור ארצות הברית ".  יחסיו של ראש הממשלה עם הנשיא אובמה עמדו במרכז הפעילות המדינית של נתניהו בחודשים האחרונים ,  כולל נאומו של נתניהו בקונגרס ,  שנקבע ללא תיאום עם הבית הלבן .  כשנשאל אם הוא סומך על אובמה ,  טען נתניהו : " זה לא עניין של אמון אישי ".   
" לא הייתי שם כסף על הפיקוח הבינלאומי ",  הוסיף נתניהו בריאיון ,  וטען כי הסכם הגרעין יעניק לאיראן מיליארדי דולרים  " שיתדלקו את מכונת הטרור העולמית שלה ".  לטענתו , " לא מדובר בעניין ישראלי בלבד ,  אלא בסוגיה עולמית .  כולם יהיו תחת איום המדינה הטרוריסטית הגדולה של זמננו ,  שתשמור על התשתית להפקת לא פצצה גרעינית אחת ,  אלא פצצות רבות ".  
בתוך כך ,  שר האנרגיה של ארצות הברית ,  ארנסט מוניז ,  הבהיר אתמול כי וושינגטון וטהראן רואות עין בעין את ההבנות שאליהן הגיעו נציגי איראן והמעצמות .  זאת ,  על רקע דיווחים בנוגע לחילוקי דעות בין טהראן למערב בנוגע להסכמות בין הצדדים ,  בתום סבב השיחות בעיר לוזאן שבשוויץ .  בדברים שאמר לכתבים בבית הלבן ,  הבהיר מוניז כי ההבדלים נובעים מהסוגיות שכל צד בחר להדגיש ,  ולא מתוכן ההסכמות .
 דובר הבית הלבן ,  ג'וש ארנסט ,  הוסיף כי הפרטים הנוגעים למועד ולאופן הסרת הסנקציות יובהרו בסבבי המשא ומתן הבאים .  לדבריו ,  הממשל האמריקני הביע התנגדות להסרת הסנקציות מיד עם חתימת הסכם הקבע . " טרם הגענו להסכמה בנוגע להסרת הסנקציות ",  אמר . " אנו סבורים כי זה לא יהיה חכם פשוט להסיר את הסנקציות ברגע הראשון ".  

אובמה דחה דרישת נתניהו לכלול בהסכם הגרעין הכרה איראנית בישראל
נשיא ארצות הברית הבהיר כי הכרה בזכות קיומה של ישראל מצד איראן לא תהווה בסיס להסכם בין טהראן למעצמות .  לדבריו , " הרעיון שעסקת הגרעין תותנה בהכרה בישראל דומה לכך שלא נחתום על הסכם עד שהממשל האיראני ישנה את אופיו לחלוטין .  וזה לדעתי שיפוט מוטעה "
 
