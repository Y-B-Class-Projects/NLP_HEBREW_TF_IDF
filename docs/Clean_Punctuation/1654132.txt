שמאל בדילמה - איך להתייחס ללחץ האמריקאי
אני סבור ,  בכנות ,  שהעמדות שאני מייצג ונותן להן ביטוי הן עמדות של פטריוט ישראלי ,  ציוני שעבורו שוויון הוא ערך עליון .  אבל כרגע אני חש יותר ויותר את הדילמות שאני נתון בהן בבואי לתרגם עמדות אלה לשפת המציאות .
 יותר מכל אני נרתע מהתגובה הפבלובית השגרתית כל כך בשמאל .  כל לחץ אמריקני מתקבל אצלנו בברכה .  אלא שעבורי לא משנה אם העמדה האמריקנית צודקת ואמינה .  גם אם אני תומך בעיקריה וברוחה ,  אינני מוכן להתייצב כתומך בעמדה האמריקאית ולאמצה אל לוח ליבי .  שהרי אנו נתונים במאמץ לשכנע בצדקתנו ,  ואין דבר רע יותר מלתמוך בעמדות מיובאות ולנסות להפכן לנכסי צאן ברזל של החברה הישראלית .
 בנימין נתניהו זוכה לביקורת קשה לא רק משום שהוא נציג של קו בלתי מקובל בעולם ,  לרבות בעולם המערבי ,  אלא מכיוון שהעולם מתייחס לעמדות ישראל בחוסר סובלנות .  העולם היה מתייחס כך לראש ממשלה ישראלי גם אם הוא היה חיים אורון ..  .  פשוט נשבר לכולם מהסטטוס קוו  ( הארור )  .
 אבל יש לנתניהו גם חלק לא קטן בביקורת המוטחת כלפיו .  כבר שנה שלמה הוא ראש ממשלה ,  וטרם עשה מעשה ממשי אחד למען השגת הסדר .  הוא טרם הכין את העם למהותו של ההסדר ,  וטרם התעמת עם קיצוני הימין על הסכנות הטמונות בגישת ה"שב ואל תעשה ".  נתניהו לא יכול לצפות לסובלנות כלפינו בשעה שהוא מותיר את ליברמן בממשלה רק משיקולים קואליציוניים ,  וליברמן גומל בכך שהוא מכרסם בחריצות ובכישרון במעמדה המדיני של ישראל .
 לשמאל הציוני יש שליחות והיא לא לחזור על דברי קלינטון ,  ביידן ,  סרקוזי ,  בראון ומובארק .  השליחות היא להביא בפני העם את הדילמה הישראלית ,  ללא קשר לכל  " לחץ חיצוני ".  הדילמה היא איך להבטיח את קיומנו לטווח ארוך כמדינה דמוקרטית וכחברה הטרוגנית עם רוב יהודי .
 אני לא אפגין נגד בנימין נתניהו בצל דברי התוכחה של הילארי קלינטון ,  ולא אריע לנשיא ברזיל כשהוא מדלג על קברו של חוזה המדינה - אבל ארכז אנשים ,  חברים ותומכים לפעולה עקבית ואמיתית בעד הקמת שתי מדינות במו"מ ישיר ומזורז  ( שהרי ההסדר כמעט גמור )  .  חייבים לזכור כי אם נגיע להסדר כזה ,  הדברים יובילו להסכמה ערבית למדינה אחת מן הים ועד הירדן ,  על כל הסכנות הכרוכות בה .  מדינה כזאת תוכל להיות בעלת רוב יהודי קטן או רוב ערבי קטן ,  אבל היא לא תהיה מדינה יהודית ,  אלא מדינה ככל המדינות ששלטונן נקבע בבחירות כלליות .
 על כך ניטשת המערכה האמיתית .  לא על רמת שלמה והתגובה האמריקנית ,  אלא על לב ליבו של האינטרס הישראלי .  השמאל השפוי צריך להתייחס לפחד של הישראלים מכפיית הסדר ,  ולהציע פתרון נכון יותר ואפשרי הרבה יותר .
 
שמאל בדילמה - איך להתייחס ללחץ האמריקאי
nan
