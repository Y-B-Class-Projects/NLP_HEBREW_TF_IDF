מסתמן :  נתניהו ימנה את יעקב עמידרור לראש המל"ל
על פי ההערכות ,  ראש הממשלה צפוי למנות את האלוף במיל' יעקב עמידרור לתפקיד ראש המועצה לביטחון לאומי במקום עוזי ארד ,  שהתפטר אתמול מתפקידו
על פי ההערכות ,  ראש הממשלה בנימין נתניהו יחליט למנות את האלוף במילואים יעקב עמידרור לתפקיד ראש המטה לביטחון לאומי במקום עוזי ארד שהודיע שלשום  ( ראשון )  על פרישתו מהתפקיד .  עמידרור הוא האדם השני שממנה נתניהו מעיתון  " ישראל היום ",  כאשר הראשון הוא מקורבו של נתניהו בלשכה ,  נתן אשל .  
שלשום הודיעה לשכת ראש הממשלה כי שני המועמדים המובילים לתפקיד הם עמידרור והאלוף במילואים מאיר כליפי .  מלשכת נתניהו הבהירו הערב ,  כי  " ראש הממשלה בנימין נתניהו נפגש הערב עם יעקב עמידרור ,  אחד המועמדים המובילים לתפקיד היועץ לביטחון לאומי .  נתניהו ייוועד עם מועמדים נוספים ויודיע על החלטתו הסופית בימים הקרובים ". 
עמידרור התגייס באוגוסט 66' לגדוד 202 של חטיבת הצנחנים ,  ולחם במסגרתו במלחמת ששת הימים בקרבות ברצועת עזה .  משם עבר לאגף המודיעין ובמלחמת יום הכיפורים לחם בחזית המצרית כקצין בחפ"ק של אוגדה 162 .  לאחר מכן שירת כראש חטיבת המחקר באמ"ן ,  היה המזכיר הצבאי של שר הביטחון יצחק מרדכי ,  ובשנת 1998 הועלה לדרגת אלוף ומונה למפקד המכללות ,  ובכך הפך לחובש הכיפה הראשון שמונה לדרגה זו שאינו הרב הצבאי .
 עמידרור מוכר בין היתר בזכות דעותיו הימניות-ניציות .  הוא היה מהמתנגדים הבולטים לתכנית ההתנתקות ועם תחילת מבצע  " עופרת יצוקה "  הוא אף קרא לכבוש את כל רצועת עזה .  לאחרונה הוא אך הצטרף לטענות של תנועת  " אם תרצו "  כנגד  " הקרן החדשה לישראל ",  וכתב : " על המדינה לפעול נגד הקרן בכל האמצעים העומדים לרשותה ,  ואם אין אמצעים שכאלה - עליה ליצור אותם ". 
ראש המועצה לביטחון לאומי  ( מל"ל )  ,  עוזי ארד ,  הודיע אתמול לנתניהו ,  כי הוא מתפטר מתפקידו ובכוונתו לשוב לאקדמיה .  נתניהו אמר בתגובה ,  כי  " ארד ביקש לפני זמן מה שבתום השנה השנייה לכהונתו כראש המעוצה לביטחון לאומי הוא יסיים תפקיד זה על מנת לשוב לאקדמיה .  לאור כישוריו וכשריו הבינלאומיים הצעתי לו שיצא לשרת את המדינה בתפקיד דיפלומטי בחו"ל ,  והדבר נבחן עתה עם שר החוץ אביגדור ליברמן ". 
 ( עדכון ראשון :  22:11 ,  21.02.11 ) 

מסתמן :  נתניהו ימנה את יעקב עמידרור לראש המל"ל
על פי ההערכות ,  ראש הממשלה צפוי למנות את האלוף במיל' יעקב עמידרור לתפקיד ראש המועצה לביטחון לאומי במקום עוזי ארד ,  שהתפטר אתמול מתפקידו

