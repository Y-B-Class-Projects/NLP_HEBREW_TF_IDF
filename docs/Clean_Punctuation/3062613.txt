הח"כים שהתנגדו לביקור טראמפ בישראל - ועכשיו חזרו בהם
לפני כשנה וחצי ,  כשהיה מועמד רפובליקני ,  חתמו 37 ח"כים על עצומה הקוראת לנתניהו שלא לפגוש את טראמפ בשל התבטאויותיו הגזעניות .  כעת ,  רובם שינו את עמדתם ,  בהם שני חברי הקואליציה היחידים שחתמו אז .  יוזמת המכתב ,  ח"כ רוזין : " הציבור האמריקני מימש את זכותו "
  ( בווידאו :  פגישתם של טראמפ ונתניהו בוושינגטון בחודש פברואר )  
ראש הממשלה בנימין נתניהו אמר היום  ( ראשון )  בישיבת הממשלה כי  " מדינת ישראל תתכבד בעוד שבועיים לארח את נשיא ארצות הברית דונלד טראמפ ורעייתו במסעו הראשון כנשיא מחוץ לארצות הברית ",  כשנה וחצי לאחר שעשרות ח"כים חתמו על מכתב הקורא לו שלא להיפגש עמו אם יגיע לישראל .  
בחודש דצמבר ,  בשיאה של מערכת הבחירות לנשיאות בארצות הברית ,  חתמו 37 חברי כנסת ,  רובם מהאופוזיציה ,  על מכתב הקורא לנתניהו שלא להיפגש עם טראמפ בשל אמירותיו הגזעניות ,  ובהן ההצהרה כי יאסור כניסת מוסלמים למדינתו .  עם זאת ,  רובם שינו את עמדתם מאז והסבירו זאת בהבדל בין ביקור של מועמד לנשיאות לבין נשיא ארצות הברית בעצמו .  
ח"כ מיכל רוזין  ( מרצ )  ,  שיזמה את המכתב ואף אמרה אז כי פגישת נתניהו עם טראמפ נותנת גיבוי לאמירותיו הגזעניות ,  הסבירה היום כי הציבור האמריקני  " מימש את זכותו הדמוקרטית ובחר בטראמפ להיות מנהיג העולם החופשי ,  בין אם בחירה זו לרוחי ובין אם לא ".  היא הדגישה כי  " זה לא סוד שאני סולדת מאמירותיו הקשות כלפי מיעוטים ונשים בזמן מערכת הבחירות ".  
עוד בוואלה !  NEWS:ריבלין לנשיא גרמניה : " מעריכים את הגנתכם על הדמוקרטיה"רגב נגד האו"ם : " גנב 30 דונם בחריגות בנייה בירושלים ,  הוא לא מעל החוק"ועדת השרים אישרה את  " חוק הלאום "  השנוי במחלוקת 
שני הח"כים היחידים מהקואליציה שחתמו על המכתב - יו"ר סיעת כולנו ח"כ רועי פולקמן וח"כ יעקב מרגי  ( ש"ס )  - הביעו תמיכה בביקור הקרוב של הנשיא טראמפ בישראל .  פולקמן אמר כי תמיכתו במכתב  " נגעה לדרישה ספציפית לחזרה מדברים פוגעניים של מועמד לנשיאות ",  וכי הוא  " מכבד את הנשיא הנבחר של ארצות הברית ".  מרגי טען כי לאור הבהרותיו ומעשיו של טראמפ בתפקיד ,  הוא  " תומך נלהב בביקורו בישראל ". 
לעומת רוזין ,  יו"ר מפלגתה ח"כ זהבה גלאון הדגישה נחרצות כי עמדתה לא השתנתה : " טראמפ הוא נשיא ארצות הברית הנבחר ומולו נתניהו צריך להתנהל ,  אבל זה לא משנה את זה שהוא עבריין מין סדרתי וגזען ".  ח"כ עיסאווי פריג' ,  גם כן חבר סיעת מרצ ,  שביקש אז משר הפנים למנוע את כניסת טראמפ לישראל ,  נשמע היום נחרץ פחות .  הוא הצהיר כי טראמפ נהג לאורך הקמפיין בגזענות ,  בבוטות ובשנאת נשים וכי אינו חושב ששינה את אופיו ואת דעותיו בעניינים המהותיים ,  אך הוסיף כי  " כדי לראות מהלך שיקדם את פתרון הסכסוך הישראלי-פלסטיני ,  אני מוכן לאכול גם את הצפרדע ששמה טראמפ ".  
יותר מעשרה חברי כנסת ממפלגת המחנה הציוני חתמו על המכתב ,  אך רק בודדים מהם הגיבו לפנייה .  מרבית המשיבים אמרו כי בעת חתימתם טראמפ לא היה נשיא וכעת יש לכבד את ביקורו .  ח"כ עמיר פרץ ,  המועמד לראשות העבודה ,  בירך על הביקור הצפוי של טראמפ ואמר כי  " כל ביקור של נשיא אמריקני הוא חשוב ומרגש ".  הוא הוסיף כי  " לאור דברים קשים בעלי אופי גזעני שאמר באותה העת ,  פגישה של ראש הממשלה עמו הייתה בלתי-ראויה ".  
ח"כ איתן כבל אמר גם הוא כי  " מרגע שדונלד טראמפ הפך ממועמד לנשיאות לנשיא עלינו לכבד אותו ".  ח"כ נחמן שי עמד גם הוא על ההבדל בין מועמד לנשיא והוסיף כי  " יש בהלה במחנה הימין - זה לא הטראמפ שהם ציפו לו .  הוא מתעניין בענייני מזרח התיכון ,  הוא בא להזיז דברים ".  
ח"כ עמר בר לב ,  שצייץ בחשבון הטוויטר שלו נגד הגעת הנשיא בעת הקמפיין ,  אמר כי ברגע שטראמפ נבחר  " חלים עליו כללי הטקס הדיפלומטיים ואני מתכוון לכבד אותם ".  ח"כ איתן ברושי טען כי כיום  " אין מקום להתעסקות בנושא ,  ואני מאחל לו הצלחה רבה ".  ח"כ מרב מיכאלי הסבירה כי  " יש הבדל בין פגישה עם מועמד לבין פגישה עם נשיא ארצות הברית .  אנחנו לא בוחרות ובוחרים את נשיא ארצות הברית ".  
במפלגת יש עתיד ,  ששישה חברי כנסת מטעמה חתמו אז על העצומה נגד פגישת טראמפ-נתניהו ,  נשמעו גם כן קולות מתונים יותר ,  וחלק מהח"כים אף לא הזכירו בתגובתם את המכתב שעליו חתמו .  ח"כ יעקב פרי אמר כי  " טראמפ הוא נשיא ארצות הברית ואנחנו מקבלים את ביקורו בברכה ".  ח"כ חיים ילין טען כי חתימתו על העצומה אז הגיעה  " לאור התנגדותי להתערבות ישראלית של נתניהו בבחירות בארצות הברית ,  כפי שאנחנו לא נרצה שיתערבו בענייני המדינה שלנו "  והוסיף כי  " היות שהפעם טראמפ יגיע כנשיא ולא כמועמד לנשיאות ,  עלינו לארח אותו כפי שאנחנו מארחים את כל מנהיגי העולם ".  
ח"כ יעל גרמן השיבה גם כי  " כל ביקור בישראל במסגרת תפקידו - מבורך ".  ח"כ עליזה לביא הוסיפה כי טראמפ  " הוא נשיא ארצות הברית ,  בת בריתה הגדולה והחשובה של ישראל .  אנחנו מברכים אותו עם הגיעו ארצה ומייחלים לביקור מוצלח ".  
כמה מחברי הכנסת מהרשימה המשותפת שהגיבו לפנייה לא התנצלו על חתימותיהם על העצומה בשנה שעברה .  ח"כ דב חנין אמר כי  " במאה הימים הראשונים לכהונתו טראמפ הראה שהוא מסוכן לא רק בדיבורים אלא גם במעשים ".  ח"כ אחמד טיבי טען כי  " אמירותיו על מוסלמים היו גזעניות ,  והוא טרם חזר בו מהן ".  
ח"כ חנין זועבי אמרה כי  " טראמפ מגיע לארץ ללא כל בשורה או שינוי מדיניות אסטרטגי לגבי עמדתה כתומכת בכל מה שישראל מייצגת :  נישול ,  גירוש ,  דיכוי ואפרטהייד ".  זועבי הוסיפה כי  " שאיפותיה של ישראל גורמות לאי-יציבות בכל האזור ,  וכל תמיכה בה מאיימת על הצדק והדמוקרטיה באזור .  לכן ,  ארצות-הברית וישראל שותפות באיום זה .  טראמפ לא רצוי בארץ הזאת ,  ולא באזור ,  בדיוק כמו עמיתו נתניהו ".  

הח"כים שהתנגדו לביקור טראמפ בישראל - ועכשיו חזרו בהם
לפני כשנה וחצי ,  כשהיה מועמד רפובליקני ,  חתמו 37 ח"כים על עצומה הקוראת לנתניהו שלא לפגוש את טראמפ בשל התבטאויותיו הגזעניות .  כעת ,  רובם שינו את עמדתם ,  בהם שני חברי הקואליציה היחידים שחתמו אז .  יוזמת המכתב ,  ח"כ רוזין : " הציבור האמריקני מימש את זכותו "
 
