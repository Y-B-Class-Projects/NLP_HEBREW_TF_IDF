כן לשלום ,  אבל לא עכשיו
נתתי לך צ'אנס ,  התאכזבתי .  אבל לפחות אינך מנסה לזרות חול בעיני הציבור כקודמיך .  זהבה גלאון במכתב לראש הממשלה
בניגוד לחברי בשמאל ,  שלא הייתה להם כל ציפייה ממך ,  שאמרו שתכין נאום הסברה ולא נאום מדיני ,  אני דווקא נתתי לך צ'אנס .  חשבתי שלא תוכל להתעלם מנאום אובמה ,  שניתנה לך ההזדמנות חד-פעמית להיות דה-גול .  לא ציפיתי שתישא נאום שיבטא את מה שאני חושבת ,  אך קיוויתי שיהיה בו מסר אופטימי של תקווה ,  של תוכנית אופרטיבית למימוש החזון של  " שתי מדינות לשני עמים ",  שיבהיר שפנינו למציאות מדינית ופוליטית חדשה .  צר לי ,  אך זה לא היה נאום שירשם בדפי ההיסטוריה .  בשביל נאום כזה נדרש מנהיג ,  מנהיג שלא יוצר ציפיות סרק .  אחד שלא מבטיח כוסות שמפנייה ובסופו של דבר מגיש חומץ מר .  בסוף היה זה נאום ללא מאום ,  נאום חמוץ ,  חסר התלהבות שמבקש לקנות זמן לצרכי הישרדות .
 אולי מבחינתך זה היה צעד גדול ,  אבל זה בוודאי שאינו צעד גדול למדינת ישראל .  פספסת את ההזדמנות להתניע תהליך מדיני ,  והאמת שזה גם לא היה ממש נאום אמיץ ,  כי באותה נשימה הכרזת על נכונות למו"מ ללא תנאים מוקדמים וגם הערמת ערימה בלתי-פתירה של תנאים מוקדמים .  הרי ברור לכל בר בי רב שלא יהיה הסדר ללא חלוקת ריבונות בירושלים ,  ולא תוכל להמשך תנופת הבנייה בהתנחלויות ,  וההתעקשות של הכרה במדינה יהודית כמדינת לאום ,  ואי הבחנה בסוגיית הפליטים בין זכות לבין שיבה ,  גורמת לכך ,  שהתכנית שלך אינה יכולה להוות בסיס למו"מ מדיני .
 העובדה שהשתמשת פעם אחת במושג  " מדינה פלסטינית מפורזת "  לא מפילה אף אחד מהכסא ,  אפילו לא את תושבי המאחזים .  בכל ההסכמים שהוצגו לציבור בשנים האחרונות ,  החל ממתווה קלינטון ,  דרך מתווה ג'נבה הייתה הסכמה מצד הפלסטינים על פירוז ,  אז מה בדיוק חדש בהצהרה שלך ? 
אבל האמת היא שיש משהו שאני מעדיפה בכל זאת בנאום שלך :  WHAT YOU SEE IS WHAT YOU GETנהגת כיו"ר הליכוד ,  אמנם לא התרוממת מעבר לזה ,  אך לא זרית חול בעיני הציבור ,  כמו קודמך אהוד אולמרט  ,  שהצליח לעבוד על רבים וטובים מחברי הטובים .
 איתך אנחנו יודעים בדיוק היכן אנחנו עומדים :  אנחנו תקועים בפקק בדרך לשום מקום .  אני מעדיפה את הנאום שלך על פני נאומו של ראש הממשלה לשעבר ,  אהוד אולמרט ,  שפיזר בנדיבות הצהרות חשובות על  " אופק מדיני ",  ועל מחויבותו ל"שתי מדינות לשני עמים ",  ולמימוש מפת הדרכים .  לצורך כך הוא נפגש עם אבו מאזן ,  חזר והצטלם איתו ויצר מצג שווא של התרחשות מדינית ,  כשהמציאות בשטח לימדה אותנו שהצהרות לחוד ומעשים לחוד .  ומעשי הממשלה הקודמת בשטח ,  של הרחבת וסיפוח התנחלויות ,  של אי הסרת מחסומים ואי פינוי מאחזים בלתי חוקיים יצרה תקוות שווא כשבצידם אכזבה קשה .
 אין פלא שאנשי קדימה נבוכים ,  כי למדת מהם את כללי התכסיסנות של הרווחת זמן ,  רמאות וגרירת רגליים .  זו הייתה המדיניות האמיתית של ממשלת אולמרט :  מו"מ שמום ,  העיקר שלא צריך לעשות שום דבר אמיתי .
 זו לא דרכך .  משהבהרת שאתה מבקש לתחזק את הקואליציה הימנית שלך ,  שגם אתה מבקש לקנות זמן לצרכי הישרדות ,  ובינתיים ,  או שהפריץ ימות או שהכלב ימות ,  אבל העיקר שלא לריב עם מחוז הבחירה העיקרי שלך .  בחרת לעשות שלום עם המתנחלים ,  והמחיר יהיה עימות עם ארה"ב והעולם כולו .
 
כן לשלום ,  אבל לא עכשיו
נתתי לך צ'אנס ,  התאכזבתי .  אבל לפחות אינך מנסה לזרות חול בעיני הציבור כקודמיך .  זהבה גלאון במכתב לראש הממשלה

