אחרי 10 ימי הסלמה :  הקהילה הבינלאומית התעוררה ,  אך אין פריצת דרך
אחרי ההתחממות ברצועת עזה ,  שוחחו שרי החוץ של ארה"ב והאיחוד האירופי עם נתניהו ואבו מאזן במטרה להביא לסיום ההסלמה .  פתרון למצב לא נמצא ,  וכינוס ועידת פסגה בין המנהיגים לא צפויה בקרוב .  לפי שעה ,  נתניהו לא ינסה לקדם בנייה חדשה בהתנחלויות
גל הטרור שהחל עם רציחתם של בני הזוג איתם ונעמה הנקין ,  נמשך כבר עשרה ימים ,  ונדמה כי השבוע מתחילה הקהילה הבינלאומית להתערב בניסיון להוריד את גובה הלהבות .  בזמן שבימים הראשונים של האלימות העולם צפה מנגד ,  כעת - כשההסלמה הביטחונית הגיעה גם לרצועת עזה וקיימת סכנה למלחמה נוספת בדרום - נוצרה תחושת דחיפות בנושא .  
ב-48 השעות האחרונות קיבלו ראש הממשלה בנימין נתניהו ויו"ר הרשות הפלסטינית אבו מאזן שיחות טלפון בהולות הן מוושינגטון והן מבריסל .  על הקו היו שר החוץ האמריקני ג'ון קרי ,  ומקבילתו באיחוד האירופי פדריקה מוגריני .  הם ניסו לברר אם יש צעדים שניתן לעשות ויכולים לסייע בהפחתת האלימות .  נתניהו אמר בשיחה כי הפלסטינים צריכים להפסיק עם ההסתה הפרועה בנושא הר הבית .  מנגד ,  האשים אבו מאזן את ישראל בהסלמה הביטחונית ואמר שעליה להתחייב להפסיק את הבנייה בהתנחלויות .  מסרים אלו לא חדשים עבור קרי ומוגריני - הם נשמעים בכל פגישה וכל שיחה שלהם עם נתניהו ואבו מאזן .  
לקריאה נוספת :  ארדן דוחה את הערכת שב"כ : " אבו מאזן שותף להסתה סביב הר הבית "" ילדי אוסלו ":  הצעירים הפלסטינים לא מאמינים באבו מאזן 
בשורה התחתונה ,  גם קרי וגם מוגריני לא הצליחו להביא לפריצת דרך כלשהי .  לפני 11 חודשים ,  בפעם הקודמת שגל טרור ואלימות פקד את ירושלים ,  לקרי הייתה תרומה קריטית לעצירתו :  הוא כינס בעמאן פסגה בהשתתפות נתניהו ועבדאללה מלך ירדן ,  שאחריה האלימות הלכה ודעכה .  הסיבה לכך הייתה תיאום הדדי של פעולות ושחרור מסרי הרגעה בנושא הר הבית .  פסגה כזו הייתה יכולה לסייע גם הפעם ,  אבל השיחות שקיים קרי עם נתניהו ואבו מאזן בסוף השבוע ,  הבהירו לו שמוקדם מדי לקיים פגישה כזו .
 בהודעה שפרסמה לשכתה של מוגריני אחרי שיחות הטלפון עם המנהיגים ,  היא ניסתה בכל זאת להדגיש את הצד החיובי .  אבו מאזן ,  נכתב בהצהרה ,  הבהיר למוגריני שהוא נחוש לא לאבד שליטה על המצב .  הדברים עולים בקנה אחד עם הערכת שב"כ שנשמעה אמש בממשלה ,  לפיה אבו מאזן לא רק שאינו מסייע לטרור ,  הוא אף מפעיל את מנגנוני הביטחון של הרשות הפלסטינית כדי למנוע אותו .  נתניהו מצדו הבהיר למוגריני שישראל מחויבת לסטטוס-קוו בהר הבית ואינה פועלת כדי לשנות אותו .  
השאלה שנותרה פתוחה לאחר השיחות האלו היא מה יכולה הקהילה הבינלאומית לעשות כדי למנוע מהמשבר הנוכחי להחריף עוד יותר .  אחת האפשרויות שעומדת על הפרק היא העברת החלטה מקיפה בנושא הישראלי-פלסטיני במועצת הביטחון של האו"ם ,  כפי שצרפת מעוניינת לעשות זה קרוב לשנה .  בשבוע שעבר אמר לוואלה !  NEWS דיפלומט מערבי בכיר כי המגעים בנושא הוקפאו לחלוטין ,  על רקע חוסר רצונו של ממשל אובמה להתעמת עם ישראל בעת הזו .  אלא שאותו דיפלומט הוסיף כי אם ההסלמה הביטחונית תימשך ותחמיר ,  ייגבר גם הלחץ לפעולה כלשהי מצד הקהילה הבינלאומית ,  ואז תעלה מחדש גם האופציה הצרפתית .  
נתניהו מודע היטב לאפשרות הזו ,  והוא משתמש בה כדי להבהיר למבקריו מימין מדוע אין באפשרותו לקדם בנייה חדשה בהתנחלויות בתגובה לפיגועים .  הפתרון המועדף על ראש הממשלה הוא ועידה דומה לזו שכינס קרי בשנה שעברה .  הבעיה היא שכלל לא ברור אם הפלסטינים ,  הירדנים ואפילו הממשל האמריקני ,  יהיו מוכנים להשקיע מאמצים ולשלם מחירים עבור כינוס ועידה כזו ,  מבלי לשלב בתוכה גם דיון רחב יותר על המצב בגדה המערבית ,  ולא רק הצהרת הרגעה בנושא הר הבית .  

אחרי 10 ימי הסלמה :  הקהילה הבינלאומית התעוררה ,  אך אין פריצת דרך
אחרי ההתחממות ברצועת עזה ,  שוחחו שרי החוץ של ארה"ב והאיחוד האירופי עם נתניהו ואבו מאזן במטרה להביא לסיום ההסלמה .  פתרון למצב לא נמצא ,  וכינוס ועידת פסגה בין המנהיגים לא צפויה בקרוב .  לפי שעה ,  נתניהו לא ינסה לקדם בנייה חדשה בהתנחלויות

