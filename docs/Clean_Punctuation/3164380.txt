יומן מסע מהיורוטריפ :  גם אירופה מבינה שנתניהו כאן כדי להישאר
הרחק מהרעש על ביטול המשחק של ארגנטינה ,  ראש הממשלה נהנה משלווה אירופית ,  והתמקד בניסיון לגייס את תמיכת גרמניה ,  צרפת ובריטניה במאבק בהתבססות איראן בצפון .  למרות העוינות האירופית לחבר טראמפ שפרש מהסכם הגרעין ,  זה כנראה היה הביקור הכי טוב של נתניהו מזה שנים
בעוד המוני ישראלים סיננו השבוע בכל עבר  " ארגנטינה ,  ארגנטינה ,  ארגנטינה ",  ראש הממשלה בנימין נתניהו שינן : " איראן ,  איראן ,  איראן ".  מברלין לפריז ובסוף ללונדון ,  נתניהו יצא למסע בשלוש הבירות האירופיות הגדולות בניסיון לקרב אותן לעמדת ישראל בכל הנוגע לאיום האולטימטיבי שישראל רואה שמתפשט מטהראן ברחבי האזור .
 הכותרות המסעירות על פארסת מירי רגב וליאו מסי אמנם הסיתו את הזרקור מהמסע האירופי של ראש הממשלה ,  שקיבל ,  מן הסתם ,  הרבה פחות כותרות ,  אך בניגוד חד למאמץ הישראלי להביא את נבחרת ארגנטינה לירושלים שנחל כישלון והסב אכזבה ,  כאן המסע הסתיים בהצלחה גדולה .  למרות שהאירופים חושבים הפוך לגמרי מנתניהו בשורה ארוכה של נושאים ,  זה כנראה היה הביקור הכי טוב שלו ביבשת - מזה שנים .  
על פניו ,  בתמהיל הביקור היו אמורים להיות לא מעט מרכיבים בעיתיים :  זו הייתה הפגישה הראשונה של נתניהו עם מרקל הגרמניה ,  מקרון הצרפתי ומיי הבריטית מאז פרישת ארצות הברית מהסכם הגרעין ,  והוא נתפס במידה רבה כשליחו של הנשיא האמריקני שקיבל את ההחלטה השנויה במחלוקת - ובוודאי כאיש שנתן לו את ההשראה .  במקביל ,  בעוד ישראל נערכת לעוד סבב הסלמה ברצועת עזה - באירופה עדיין מרימים גבה בשל מספרי ההרוגים הגבוהים בעימותים האחרונים של צה"ל .  
אבל נראה שכל הצדדים העדיפו להתמקד במה שמשותף על פני מה שמפריד ,  ולשים את חילוקי הדעות בצד .  נתניהו לא דרש מהמנהיגים האירופים לצאת מהסכם הגרעין ,  והם לא חפרו לו על פתרון שתי המדינות ואת המילה  " התנחלויות "  בקושי היה אפשר לשמוע .  אפילו המפגינים הפרו-פלסטיניים ,  שרגילים להציף את הרחובות במחאות נגד ביקוריו של נתניהו ,  התייצבו רק במספרים מצומצמים .  
אז מה נשתנה הלילה הזה ואיך קרה שאירופה העוינת מקבלת עתה את נתניהו בשוויון נפש ,  יש שיאמרו אפילו בהערכה ובהוקרה ?  התשובה טמונה כנראה איפשהו על התפר שבין הבית הלבן לבין הבית ברחוב בלפור ולמוקטעה ברמאללה .  שנה וחצי אחרי בחירתו של דונלד טראמפ לנשיא ארצות הברית ,  נתניהו כבר ממותג לגמרי כחבר הכי טוב של הג'ינג'י ,  וזה חלק גדול מההבדל .  
בימי הנשיא ברק אובמה אירופה נהנתה להתנגח בנתניהו ,  והיא ניצבה בציר אחד עם ארצות הברית מול נתניהו גם בנושא הפלסטיני וגם בנושא האיראני .  היום מדובר בסיפור לגמרי אחר :  עכשיו נתניהו הוא שניצב עם הנשיא האמריקני מול שלוש המדינות האירופיות ,  שמנסות להציל את מה שנשאר מהסכם הגרעין ומתעקשות שהן לא מתכוונות להעביר את השגרירות לירושלים .  
גם אם הן היו רוצות להיכנס בראש ממשלת ישראל או למתוח עליו ביקורת ,  הן לא היו זוכות לגיבוי בוושינגטון .  כשברמאללה יש מנהיג פלסטיני בשלהי ימיו ,  שמפציע בעיקר בזכות התבטאויות אנטישמיות והחלטות מעוררות מחלוקת ,  גם באירופה נראה שהתייאשו מכך שאין פרטנר .  
בעוד העוינות כלפי טראמפ הלא צפוי והקפריזי ביבשת הולכת וגוברת ,  דווקא לנתניהו ניתנת ההזדמנות לשחק את השוטר הטוב ,  האיש שאיתו ניתן לנהל שיחה שקולה - ולא להתעורר בבוקר לציוץ שמודיע על מדיניות לגמרי אחרת .  אבל זה לא רק טראמפ ,  זה גם נתניהו עצמו .  הפז"ם שראש ממשלת ישראל צבר בתפקיד מרשים בקנה מידה עולמי ,  בטח ביחס לחלק מחבריו באירופה ,  ומקרון ומיי  " הצעירים "  בוודאי מסתכלים בהערכה ובהערצה על נתניהו ,  שלמרות החשדות והחקירות נמצא בשיא פופולריות של שנים .  
אפילו מרקל ,  שהוותק שלה גובר על זה של נתניהו ,  יכולה ללמוד דבר אחד או שניים מנתניהו על הרכבת קואליציות ותמרונים פוליטיים .  גם אם הם לא אוהבים אותו ,  באירופה כנראה מבינים שנתניהו כאן כדי להישאר .  
אבל לא הכול נופת צופים .  מקרון הרס לכולם את חגיגת העברת השגרירות לירושלים כשהטיח בפניו של נתניהו שזה הוביל גם לאלימות ,  מתים והרוגים ,  ונתניהו ,  מצד שני ,  טרח בנימוסו האופייני להזהיר את מרקל שהתחזקותה של איראן תוביל למלחמת דת ולעוד גלים של פליטים .  גם הפגישה החריגה שקיים בשדה התעופה עם השגריר האמריקני ,  שהסעיר השבוע את המערכת הפוליטית בברלין בהתבטאויות חריגות ,  לא ממש עומדת בפרוטוקול הדיפלומטי .
 אבל אלה היו צלילים חריגים בכוונון הטון הכללי ,  שהבהירו שאף אחד לא שינה את העמדות שלו ,  ובכל זאת - כולם מנסים ממש לא לריב .  במיוחד נתניהו .  אפילו הוא לא בא לריב .  הוא שב והדגיש שהוא לא ביקש מעמיתיו לעזוב את הסכם הגרעין - כי הוא סבור שההסכם נמצא בדרכו למות נשיקה בכל מקרה וכי הלחץ הכלכלי יכריע את החברות שסוחרות עם איראן .  נתניהו הכריז על מטרה חדשה ,  שבה ,  לפחות כך אומרים בירושלים ,  הוא כבר רשם הצלחה ,  והיא זו שעומדת בראש מעייני פעילותו המדינית האינטנסיבית בחודשים האחרונים ,  שהתמקדה בעיקר מול ארצות הברית ורוסיה ,  אך כוללת גם רגל אירופית ארוכה .  
מבחינת נתניהו ,  הסכם הגרעין הוא סיפור גמור ,  ועכשיו הוא עבר למטרה החדשה - לחץ מסיבי על איראן בתחומים שבהם הסכם הגרעין לא מטפל - התבססותה הצבאית של איראן ברחבי המזרח התיכון - ובמיוחד בסוריה ובלבנון - והפעילות הבליסטית שלה .  במקביל ,  סימני השאלה על עתיד הסכם הגרעין ,  שמגובים במסמכי הארכיון הגרעיני של טהראן שהמוסד חשף בסוף אפריל ,  מעלים מחדש את שאלת הפיקוח על איראן .  נתניהו הצליח לשכנע את שלושת המנהיגים ללחוץ על הסוכנות הבינלאומית לאנרגיה אטומית  ( סבא"א )  לבחון את החומר המודיעיני שישראל חשפה .  

בפגישותיו באירופה נתניהו הצליח ,  לטענתו ,  להשיג הסכמה של שלושת המנהיגים האירופים לדרישת ישראל לפינוי כל הכוחות האיראניים מסוריה ומלבנון ;  זו מטרה גרנדיוזית ,  אולי אפילו לא ריאלית ,  אבל ההבנות וההסכמות שהושגו ב"יורוטריפ "  של ביבי מאפשרות לצה"ל להמשיך לפעול נגד מטרות איראניות בסוריה ובלבנון ומייצרות מאגר של לגיטימציה מדינית לחודשים הקרובים שתאפשר פעולות נוספות .  הביקור הזה באירופה מסמל את קו המעבר מהמאבק בהסכם הגרעין - ליעד הבא .
 על הדרך ,  נתניהו קיבל גם הרבה כבוד ,  בפגישות ואירועים מיוחדים עם אנשי עסקים ,  חברי פרלמנט ,  אקדמאים ובכירים בקהילה היהודית ,  ונהנה מארוחות פאר במסעדות יוקרה - ומפריז אפורה אך פסטורלית ומיום שמש נדיר בלונדון .  השלווה האירופית שבה הוא שהה הייתה רחוקה שנות אור מהזעם הרועש בארץ על ביטול המשחק עם ארגנטינה ומאווירת הציד של חיפוש האשמים .  הוא ניסה בכל כוחו לא להתייחס לנושא ולא לתת לשערוריות של מקורבתו רגב להרוס את הביקור ,  ולא סטה מהנושא העיקרי - איראן 
נתניהו נשאל אתמול במכון מחקר בלונדון מה תהיה המורשת שלו . " שומר ישראל ומשחרר הכלכלה ",  השיב .  הקמפיין המדיני האינטנסיבי שנתניהו מנהל בחודשים האחרונים - ובעיקר המתנות של טראמפ עם ביטול הסכם הגרעין והעברת השגרירות לירושלים - יירשמו ללא ספק בספרים ובמאמרים של מורשת נתניהו .  אלו משחקים גם ,  אולי בעיקר ,  תפקיד מכריע במאבק בעננת השוחד והשחיתות שעוד תשוב מתישהו לחיינו .  בשבוע הבא צפויים חוקרי המשטרה שוב לצוץ לכותרות ,  ולהרוס לנתניהו ,  לפחות קצת ,  את האידיליה .  

יומן מסע מהיורוטריפ :  גם אירופה מבינה שנתניהו כאן כדי להישאר
הרחק מהרעש על ביטול המשחק של ארגנטינה ,  ראש הממשלה נהנה משלווה אירופית ,  והתמקד בניסיון לגייס את תמיכת גרמניה ,  צרפת ובריטניה במאבק בהתבססות איראן בצפון .  למרות העוינות האירופית לחבר טראמפ שפרש מהסכם הגרעין ,  זה כנראה היה הביקור הכי טוב של נתניהו מזה שנים

