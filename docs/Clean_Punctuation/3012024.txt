עבור  " הסנאטור הרפובליקני מרחביה ",  שחר של יום חדש מתחיל
אחרי עשר שנים מרירות עם ממשלי קלינטון ואובמה ,  סוף סוף קיבל נתניהו נשיא רפובליקני בחדר הסגלגל ,  שמגובה בשליטה בקונגרס - מה שעשוי לסייע לו .  עם זאת ,  זגזוגיו הרבים של המיליארדר הצבעוני מציבים לא מעט סימני שאלה
בעוד ברחבי העולם הבורסות קורסות וראשי מדינה כינסו היום  ( רביעי )  את יועציהם הקרובים לדון בהשלכות הבחירה הדרמטית של דונלד טראמפ לנשיא ארצות הברית ,  ברחוב בלפור בירושלים הייתה ,  לכל הפחות ,  סיבה אחת לפתוח שמפניה .  זה לא שיש בירושלים פחות ספקות או סימני שאלה לגבי טראמפ מאשר בלונדון ,  פריז או ריאד ,  אבל בעוד כחודשיים ,  לראשונה בחייו ,  יזכה בנימין נתניהו לקבל שותף אמריקני מהצד שלו  נשיא רפובליקני בבית הלבן .  
לא עוד עשר השנים המרירות עם ממשל קלינטון ואובמה ,  שכללו הצקות אינסופיות על ההתנחלויות וניסיונות כושלים להביא לשלום עם הפלסטינים .  עבור נתניהו ,  שגדל בחיק המפלגה הרפובליקנית ,  מאמין בלהט בחלקים גדולים מהשקפת עולמה ואפילו מכונה  " הסנאטור הרפובליקני מרחביה "  בחוגים מסוימים בוושינגטון  החל היום שחר של יום חדש .  
עוד לפני שהספיקה לשכת נתניהו להוציא הודעה רשמית על בחירתו של הנשיא החדש ,  כבר שלפו שם מהארכיון את הסרטון הנודע מבחירות 2013 ,  כשטראמפ התגייס לקמפיין הבחירות של נתניהו ושיגר הודעת ברכה מיוחדת ,  שבה שיבח אותו כ"איש מדהים מנהיג יוצא מן הכלל ,  ונהדר לישראל ".  עם זאת ,  כלל לא בטוח שטראמפ היה המועמד המועדף על נתניהו .  טראמפ היה אאוטסיידר עבור הרפובליקנים ולא מקובל על מרבית ידידיו של נתניהו בצמרת המפלגה הרפובליקנית ,  רחוק מאוד מדמותו המיתולוגית של רונלד רייגן ,  שעל ברכיה התעצב נתניהו .  
במרוצת הקמפיין ,  הוא התייחס בזלזול לכספי התורמים היהודים הגדולים ,  זגזג בנושא הישראלי-פלסטיני ואפילו קרא לישראל להחזיר את כספי הסיוע הביטחוני שהיא מקבלת מארצות הברית .  בניגוד לקלינטון המוכרת והמנוסה ,  טראמפ הוא נעלם בחזקת מאה .  עבור נתניהו ,  שמקדש את הסטטוס קוו ,  לצד מה שעשוי לקרות בארצות הברית ובעולם בעקבות בחירתו ,  הנשיא הנבחר רחוק מאוד מיציבות .
 בשינוי חד לבחירות 2012 ,  שם ראש הממשלה נתפס כמי שפעל אישית לבחירתו של מיט רומני ,  הפעם הוא עשה מאמץ גדול להישאר מחוץ לתמונה .  בשנה האחרונה טראמפ ביקש פעמיים לבוא לישראל לביקור ,  ונתקל שוב ושוב בדלת סגורה בלשכת ראש הממשלה .  כשבסופו של דבר נקבעה פגישה בניו יורק בסוף ספטמבר ,  זה קרה רק אחרי שנתניהו וידא שתוצמד אליה פגישה זהה לחלוטין עם הילרי קלינטון ,  ובכלל  בחודשים האחרונים - כל פגישה או פנייה מיועצי אחד הקמפיינים מיד לוותה בפנייה לקמפיין השני .  
נתניהו נחשב לפוליטיקאי משופשף עם שנים של ניסיון בפוליטיקה אמריקנית .  בעוד בימין בישראל קיבלו הבוקר את פניו הנשיא החדש בחיבוק עז ,  מפליגים בדמיונות על גניזת רעיון שתי המדינות ,  בנייה המונית בגדה המערבית והעברת השגרירות לירושלים ,  נתניהו יודע היטב שלא כל מה שטראמפ המועמד הבטיח ,  טראמפ הנשיא בהכרח יקיים .  
בעוד כחודשיים כשייכנס לחדר הסגלגל לא רק ישראל תהיה על השולחן ,  בלשון המעטה ,  ומארג האינטרסים הרגיש והסבוך של מדיניות החוץ של ארצות הברית ימשיך לשחק תפקיד .  טראמפ המועמד הבטיח לקרוע את ההסכם עם איראן ,  טראמפ הנשיא יצטרך לשמוע את הערכת שירותי הביון להשלכות של כך על היציבות באזור .  טראמפ המועמד רצה לבקר בהר הבית ,  אך לא בטוח שערב הסעודית ומצרים  שתי בעלות ברית נוספות של אמריקה באזור  ישמחו לראות שם את טראמפ הנשיא .  
ובכל זאת ,  למרות סימני השאלה הגדולים בסוגיה איזה מן טראמפ יקבל נתניהו כנשיא ,  תנאי הפתיחה מעודדים .  יחד עם ההשתלטות מחדש על הבית הלבן ,  המפלגה הרפובליקנית גם שימרה את הרוב שלה בקונגרס ,  אותו ציר שנתניהו מקפיד לטפח לאורך השנים .  השליטה המשולבת של המפלגה הרפובליקנית בבית הלבן ובקונגרס עשויה להקל על ירושלים משמעותית בניסיונות להשפיע על מדיניות החוץ האמריקנית .  בין היתר בסוגיות של סיוע ביטחוני ,  הטלת סנקציות על איראן ,  לוחמה בטרור חיזבאללה וחמאס ,  מימון לרשות הפלסטינית ולוחמה ב-BDS .  
הכוורת המסתמנת של טראמפ ,  על פי הדיווחים בארצות הברית ,  צפויה לכלול שני חברים טובים מאוד של נתניהו .  ראש העיר ניו יורק לשעבר רודי ג'וליאני שמסומן כשר המשפטים ;  ומנהיג הרפובליקנים בקונגרס לשעבר ניוט גינגריץ' ,  שהצהיר בעבר שהפלסטינים הם  " עם מומצא ",  המוזכר כמועמד למזכיר המדינה .  
ואם כבר חברים ,  איך אפשר בלי מקורבו של נתניהו ,  המיליארדר היהודי האמריקני ,  שלדון אדלסון ,  שבשמונה השנים האחרונות השקיע יותר ממאה מיליון דולרים במאמץ להדיח את הדמוקרטים מהבית הלבן וסופסוף השיג את מטרתו .  בישראל גיחכו על הכותרות הראשיות ב"ישראל היום "  בחודשים האחרונים שהיללו את טראמפ ,  ומסתבר שרק הם ידעו באמת לקרוא את אמריקה .  
ובכלל ,  יש משהו בקשר בין טראמפ לתקשורת שמצלצל מוכר ברחוב בלפור .  כמו נתניהו של 1996 ,  טראמפ ניצח בניגוד לכל הערכות הסוקרים והפרשנים ;  כמו נתניהו של 2015 ,  חלק גדול מהקמפיין שלו הוקדש למלחמה באליטה התקשורתית שהתייצבה כמעט כולה בניסיון למנוע את בחירתו .  אינספור תחקירים על עברו ואינספור חשיפות על מעלליו לא הועילו - טראמפ הביס את כולם .  בשבוע שבו ראש הממשלה הכריז מלחמה על מגישת  " עובדה "  אילנה דיין ,  הניצחון של טראמפ עשוי לתת לנתניהו רוח גבית להמשיך ולהשתלח בכלי התקשורת .  
אבל עד שטראמפ ייכנס לבית הלבן והרומן הרפובליקני של נתניהו יוכל לבוא לכדי מימוש ,  יש עוד חודשיים .  היום ,  עם בחירתו של טראמפ ,  החלה רשמית  " תקופת הביניים "  שבין הבחירות ועד השבעת הנשיא החדש ,  שבה הנשיא היוצא ברק אובמה עשוי לקדם מהלך אחרון בנושא הישראלי-פלסטיני .  
בירושלים דנים באריכות בשבועות האחרונים במה שזכה לכינוי  " חידת נובמבר ",  ובכל המיפויים שנעשו בסוגיה  הבחירה של טראמפ נתפסה ככזו שעשויה לעודד את הנשיא לבחור בקו דרמטי ואקטיבי ,  ולתמוך בהצעת החלטה נגד ישראל במועצת הביטחון או לכל הפחות להימנע מהטלת הווטו המסורתי .  מצד שני ,  הבחירה של טראמפ היא מכה אנושה למורשת אובמה ,  ומאיימת על עוד כמה סוגיות שהוא השקיע בהן מאמץ בשמונה השנים האחרונות ,  ולא ברור אם דווקא בנושא הישראלי-פלסטיני טראמפ יבחר לנהל מלחמה .  
כשבירך את טראמפ היום בצהריים ,  נתניהו ייחל שהברית הייחודית בין ישראל לארצות הברית תגיע  " לגבהים חדשים ",  והבחירה שלו היא במידה רבה גם פרידה מאובמה ומיחסים שידעו הרבה רגעים נמוכים ושפלים .  ההתקוטטויות הבלתי נגמרות של השניים היו חלק משגרת היחסים בשמונה השנים האחרונות ,  אבל הן היו גם משאב פוליטי יקר ערך .  אובמה היה נשיא לא פופולרי ברחוב הישראלי ,  והעימותים עמו נתנו לנתניהו לא אחת נקודות בבית .  
כשראש הממשלה נתן הרצאות היסטוריות לנשיא בפני המצלמות בחדר הסגלגל הוא קיבל חיבוק מה"בייס "  הימני ,  וכך היה גם עם הנאום בקונגרס בשנה שעברה .  נתניהו אמנם נכנס לעימות חסר תקדים עם הבית הלבן ,  אבל בשבועות שלפני הבחירות ,  במקום לריב עם יריביו הפוליטיים ,  הוא התקוטט עם מי שעומד בראש המעצמה החזקה הגדולה בעולם והשיג שליטה מוחלטת על סדר היום .  לא מעט אנשים שמעו את נתניהו מתלונן בשנים האחרונות על ביש המזל שלו שקיבל רק נשיאים דמוקרטיים ,  אבל הוא בנה את הקריירה הפוליטית שלו על עימותים איתם .  עכשיו הוא סוף סוף קיבל נשיא רפובליקני ,  וייאלץ למצוא יריב חדש לריבים .  

עבור  " הסנאטור הרפובליקני מרחביה ",  שחר של יום חדש מתחיל
אחרי עשר שנים מרירות עם ממשלי קלינטון ואובמה ,  סוף סוף קיבל נתניהו נשיא רפובליקני בחדר הסגלגל ,  שמגובה בשליטה בקונגרס - מה שעשוי לסייע לו .  עם זאת ,  זגזוגיו הרבים של המיליארדר הצבעוני מציבים לא מעט סימני שאלה

