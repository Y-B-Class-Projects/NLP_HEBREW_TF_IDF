צוות בראשות השופט בדימוס טירקל יבדוק המשט
ראש הממשלה נתניהו הודיע לשרי הליכוד כי צוות בראשות שופט בית המשפט העליון בדימוס יבדוק את אירועי המשט לרצועת עזה .  ככל הנראה ,  ייכללו בו גם משקיפים בינלאומיים
 ( עריכת וידאו :  יאיר דניאל ) 
צוות ישראלי בראשות שופט בית המשפט העליון בדימוס יעקב טירקל יבדוק את אירועי המשט לרצועת עזה .  כך הודיע הבוקר  ( ראשון )  ראש הממשלה בנימין נתניהו בישיבת שרי הליכוד .  נתניהו גם אמר לשרי מפלגתו כי ישראל מתואמת עם הממשל האמריקאי בכל הנוגע לאופיו של צוות הבדיקה ולסמכויותיו .  לדבריו ,  המגעים עם נציגי הממשל נמשכו עד לשעת לילה מאוחרת .
 בתוך כך הודיע שר הביטחון אהוד ברק כי הוא מבטל את נסיעתו הצפויה לפריז ,  בירת צרפת ,  זאת עד לאחר הקמת ועדת הבדיקה לאירועי המשט .  במסגרת נסיעתו היה אמור ברק להשתתף בתערוכת יורו-סאטורי ,  בה יוצגו אמצעי לחימה של התעשיות הביטחוניות בישראל ומכל העולם .
 לאחר ישיבת שרי הליכוד התייחס ראש הממשלה גם לסגר המוטל על רצועת עזה .  בפתח ישיבת הממשלה השבועית הוא הצהיר : " עוד לפני המשט לעזה קיימנו דיונים על המשך המדיניות כלפי רצועת עזה .  הדיונים נמשכו גם בשבוע שעבר ,  בין היתר עם שליח הקוורטט למזרח התיכון טוני בלייר .  העיקרון ברור :  למנוע מנשק ואמצעי לחימה להיכנס לעזה ולאפשר כניסת סיוע הומניטרי וסחורות אזרחיות .  נמשיך בדיונים הללו גם השבוע "
 השופט בדימוס טירקל ,  שיבדוק את אירועי המשט ,  לא עמד בעבר בראש ועדת בדיקה או חקירה ,  אולם בין היתר כיהן כיו"ר הוועדה לאישור מינויים בכירים של הממשלה ,  ואף היה מי שאישר את מינויים של הרמטכ"ל גבי אשכנזי ומפכ"ל המשטרה דודי כהן .
 מהסכמות שהושגו בין ישראל לבין ארה"ב עולה כי הוועדה שתוקם על ידי הממשלה תבחן ככל הנראה את חוקיות המצור על עזה ,  ההשתלטות על המשט מחוץ למים הטריטוריאליים של ישראל ואת מידת השימוש בכוח בהשתלטות הצבאית על המשט ,  במהלכה נהרגו תשעה מנוסעי הספינה  " מרמרה ".  
הוועדה המתכוננת לא תהיה ועדה בדיקה ממשלתית ,  שתוקם על פי חוק יסוד הממשלה ,  וגם לא ועדת חקירה ממלכתית .  מכאן שככל הנראה ,  לא תהיה לה סמכות לגבש המלצות אישיות כלפי הדרג המדיני .  בנוסף ,  הוועדה תפעל לצד ועדה שכבר הוקמה בראשות האלוף במילואים גיורא איילנד ,  שאמורה לבחון את פעולות צה"ל .
 ככל הנראה ,  שני משפטנים אמריקאים וכן אחד אירופי יהיו חלק מהוועדה כדי לעמוד בדרישה למשקיפים בינלאומיים בחקירה .  כמו כן ,  ראש הממשלה בנימין נתניהו ,  חברי פורום ה"שביעייה "  וכן הרמטכ"ל גבי אשכנזי ומפקד חיל הים האלוף אליעזר מרום צפויים להעיד בפני הוועדה .
 
צוות בראשות השופט בדימוס טירקל יבדוק המשט
ראש הממשלה נתניהו הודיע לשרי הליכוד כי צוות בראשות שופט בית המשפט העליון בדימוס יבדוק את אירועי המשט לרצועת עזה .  ככל הנראה ,  ייכללו בו גם משקיפים בינלאומיים

