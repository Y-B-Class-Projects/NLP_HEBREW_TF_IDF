נתניהו קבר סופית את מיתוס אנטבה
הכישלון בהצלת גלעד שליט במבצע צבאי ,  שנחשף בוואלה !  ,  עורר אצל אבנר הופשטיין מחשבות על השינוי שעברנו מאז חטיפת וקסמן .  כבר אי אפשר לקחת סיכון - גם במחיר כניעה לטרור
ליל מותו של נחשון וקסמן  ( ושל סרן ניר פורז שהשתתף בניסיון חילוצו הכושל )  ב-1994 חקוק בזכרוני לעד כאירוע מעצב .  הייתי סטודנט צעיר ורעב לתקשורת .  במהלך היממה שלפני מבצע החילוץ הכושל דיברנו ,  אכלנו ונשמנו רק וקסמן .  כולם בכיתה ,  כך נדמה היה ,  התעניינו רק בכך .  הקלטת ההזויה שנאלץ להקליט בהוראת  " החבר'ה מהחמאס ",  ומראה ההורים המוטרפים מדאגה שנאלצו לצפות בה ,  היו באותם ימים הריאליטי של חיינו ,  אמיתי ודרמטי הרבה יותר מכל מה שאביבית או סהרורית כזאת או אחרת יכולים להציע לנו כיום .  
בערב שישי חיכינו ליד המסך למהדורה של ערוץ 1 .  שמועות החלו לזרום מהשכנים ש"הייתה פעולה "  ו"משהו השתבש ".  חיים יבין נראה אפור מתמיד ,  ובהעדר בלוגים ופייסבוק נאלצנו להסתפק ברזולוציית-יבין כמדד שלילי לשלומו של החייל .  בשעות שיבואו אחר כך יהדוף ראש הממשלה יצחק רבין ,  בדיעבד באומץ ,  את הביקורת על ההחלטה לצאת לפעולת החילוץ בכפר ביר נבאללה שבפאתי ירושלים .  גם ההבנה שבמבצע מסוג זה ,  די בתקלה הקטנה ביותר בתוכנית כדי לשבש את הכל - לא עוררה אצל רבין ספקות לגבי הצורך לנסות ולשחרר את וקסמן בכוח הזרוע .  הדרישה למודיעין מקדים מקסימלי ,  שלוקח בחשבון כל תרחיש אפשרי ,  היא ממילא בלתי ריאלית .  ולראיה - בבית ההוא בביר נבאללה הייתה דלת הפלדה שדרכה פרץ הכוח חזקה יותר מכפי שהמידע המודיעיני המוקדם חשף ,  ולכן נסיונות חדירתה החוזרים חשפו את הכוח .  
את הטענות שניתן היה לנהל משא-ומתן עם החוטפים על שחרורו של החייל ,  תמורת שחרור מחבלים ,  ביטל רבין כסוג של פחדנות ורפיסות .  בפעולה הזו - ובאופן סמלי דווקא על רקע ההחלטה שהתקבלה באותו שבוע ממש באוסלו ,  להעניק לו פרס נובל לשלום לצדו של מנהיג אש"ף ומי שפעם נחשב ל"רב המרצחים "  - ביקש רבין לשרטט בחול את הקו האדום שלו בעידן של הסכמי שלום :  להשאיר תמיד את היוזמה אצלנו ,  גם במחיר דמים קשה ,  מאשר להפוך את גורלם של החטופים למטבע עובר לסוחר בתיווך זר ,  ועם תג מחיר סחטני שעולה בהתמדה .  
כמה אירוני להיזכר בכל זה לנוכח מה שקרה אחר כך :  ההסתה ,  הרצח ,  חזרת הליכוד לשלטון ,  ושנים לאחר מכן - הסאגה המתמשכת סביב שביו של גלעד שליט ,  שהסתיימה  ( בסוג של נס )  מבלי שייעלם או ימות בידי האויב .  האתוס של רבין הולך ומתרחק מאיתנו ככל שמתרחק זכרונו .
 ייתכן שהחשיפה האחרונה של אבי יששכרוף ,  בסוף השבוע האחרון בוואלה !  חדשות - לגבי המבצע שלא יצא לפועל לחטיפתו של רמטכ"ל החמאס אחמד ג'עברי כדי שישמש קלף מיקוח לחייל החטוף ,  ולגבי ההיסוס לצאת לממבצע לשחרור שליט עצמו חרף מידע אמין למדי שהצטבר לגבי מקום הימצאו ,  בין היתר בגלל חשש שמקרה וקסמן ישוב על עצמו - קוברת את מה שניתן היה לכנות  " מיתוס אנטבה "  באופן סופי .  עכשיו כבר די ברור שבין שתי האופציות הקוטביות - להיכנע לטרור או לצאת למבצע צבאי בכל מחיר - ישראל בעידן נתניהו  ( דווקא בעידן נתניהו ,  ה-מומחה מספר 1 לטרור )  מבכרת את האופציה הראשונה ,  הבטוחה יותר ,  מאשר את השנייה ,  העמוסה לעייפה בסיכונים נוראיים .  
האירוניה החמקמקה לא מסתיימת כאן .  נתניהו ומשפחתו היו הקורבן של  " מיתוס אנטבה ",  כאשר אחיו האהוב יוני נהרג כשפיקד על שיחרור המטוס באוגנדה ,  באחד המבצעים הנועזים של ההיסטוריה האנושית המודרנית .  נתניהו הוא גם האיש שחתם  ( ובצדק )  על שחרורם של חוטפי וקסמן ,  בעידודה של משפחת וקסמן ,  כדי להציל את החייל החטוף שליט .  לכן נתניהו מייצג סמלית את האתוס של אנטבה ,  והלכה למעשה ,  כראש ממשלה ,  הוא גם כנראה אחד ממחסליו  ( ביחד עם ראש הממשלה לשעבר אהוד אולמרט ושר הביטחון לשעבר אהוד ברק )  .  
ברור שאי אפשר להשוות מקרה אחד למשנהו .  תנאי השטח בעזה הצפופה אינם זהים לאלה בביר נבאללה .  גם התקשורת היום פחות סלחנית מאז ,  והעם המסמס ,  המפסבק והמטקבק בלי לקחת אוויר לנשימה ,  מוכן הרבה פחות מבעבר לספוג אבידות בנפש למען עקרון נעלה .  יש לשער שאולמרט ואחריו נתניהו הביאו גם את אלה בחשבון ,  כאשר שקלו מבצע צבאי .  במובן זה ,  רבין הוא מנהיג בעידן של יבין הממלכתי ,  המלכד באיפוק יחסי את כאבו הנורא של הציבור ,  בעוד נתניהו הוא מנהיג בעידן של הסטטוס בפייסבוק ,  שכותבו משתלח לכל עבר ללא מעצורים או פרספקטיבה .  
ובכל זאת ,  מותר לתהות אם ההחלטה שלא לצאת למבצע צבאי לשחרורו של שליט הייתה נבונה בראייה היסטורית .  רבין לקח על עצמו את כל האחריות למבצע הכושל לחילוצו של וקסמן .  הוא החליט עליו לבד ,  וקיבל את התוצאות כסטירה מצלצלת לפנים ,  דווקא בשיא של פרק ב' בקריירה שלו כראש ממשלה  ( ההכרזה על קבלת פרס נובל )  .  ייתכן שביקש לאזן בנפשו את הוויתורים של אוסלו בקשיחות ביטחונית .  אך ייתכן גם שהביט הרחק קדימה ,  אל החיילים והאזרחים החטופים שעוד יהיו :  אל האנטבה והאלג'יר החדשים ,  אל האולימפיאדות של העתיד ואל החיילים הטרמפיסטים שודאי עוד יעלו על הרכב הלא נכון .  אולי רבין ביקש לפנות במישרין אל שוביהם הפוטנציאליים ,  ולשדר להם ברשת הקשר של הטרור שהוא לא נבהל ,  ולא מתקפל ,  ומוכן אף לשלם מחיר כבד על כך .  השבוע גילינו שוב ,  שהתדר השתנה .
 לכל הטורים של אבנר הופשטיין בוואלה ! 
מעוניינים לפרסם מאמר במדור הדעות ?  כתבו לנו למייל op-ed@walla.net.il 

נתניהו קבר סופית את מיתוס אנטבה
הכישלון בהצלת גלעד שליט במבצע צבאי ,  שנחשף בוואלה !  ,  עורר אצל אבנר הופשטיין מחשבות על השינוי שעברנו מאז חטיפת וקסמן .  כבר אי אפשר לקחת סיכון - גם במחיר כניעה לטרור

