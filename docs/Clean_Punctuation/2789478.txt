אוסף הלהיטים של נתניהו לא כבש את הקהל באו"ם
ראש הממשלה מחזר מסרים ידועים ,  חיבר בכוח בין איראן ,  דאעש ונאצים ותיבל בפחד ואימה .  לשלדון אדלסון ולצופים בבית זה מספיק ,  אבל באולם הריק למחצה בניו יורק לא נרשמה תכונה
ניתן להשוות את הנאום שנשא אמש  ( שני )  ראש הממשלה בנימין נתניהו בפני עצרת האו"ם בניו יורק לתכנית לקט של סדרת טלוויזיה מצליחה .  במקום להכין נאום חדש עם מסרים חדשים ופורצי דרך ,  אסף נתניהו כמה מן המוטיבים האהובים עליו בשנים האחרונות ואיחד אותם לחבילה אחת .  
התוצאה הייתה לעתים מבלבלת .  נושאים שהקשר ביניהם עקיף בלבד נכרכו זה בזה ,  כאשר פחד ואימה משמשים כדבק המחבר ביניהם .  חמאס וארגון  " המדינה האיסלאמית "   ( דאעש )  ,  איראן והנאצים ,  אבו מאזן ו"בוקו חראם "  - כולם התערבבו להם במהלך הנאום .  הרבה תכניות אהובות משדרות לקט בתקופת החגים במקום פרק חדש .  אולי זה רק סמלי שכך נראה נאום המתקיים בין ראש השנה ליום כיפור .  
המסרים עצמם ,  כל אחד בפני עצמו ,  הועברו על ידי ראש הממשלה במומחיות של בעל ניסיון .  הוא ציטט אמירות נבזיות של בכירים איראנים ,  הקריא את חזון האימים של מנהיג דאעש והפגין רגש אמתי עת דיבר על ההבדל המוסרי שבין צה"ל לבין חמאס .  הפמליה המלווה אותו ,  כמו גם בכירי הקהילה היהודית בארצות הברית שהצטרפו אליה ,  התרשמו מאוד ,  אבל באולם הריק למחצה לא נרשמה תכונה יוצאת דופן .
 חלקים מסוימים בנאום הופנו בעיקר למנהיגי העולם ,  שנתניהו הבטיח ערב המראתו  " להציג להם את האמת של אזרחי ישראל ".  נתניהו חזר על אזהרותיו המוכרות מפני הסכם גרעין רע עם איראן והפציר בעולם לא להעניק הקלות לאיראנים תמורת שיתוף פעולה שלהם נגד דאעש .  
לקריאה נוספת:צפו בנאום נתניהו באו"ם בשנה שעברהבאופוזיציה מגיבים לנתניהו : " בשביל מסע התבכיינות לא צריך לנסוע לאו"ם"נתניהו המריא : " אהדוף את השקרים נגד ישראל "
 חלקים אחרים בנאום - בראש ובראשונה המתקפה של נתניהו על אבו מאזן - לא תורמים דבר למעמדה הבינלאומי של ישראל ואולי אף משחקים לידי הפלסטינים ,  שמעוניינים מאוד בעימות בינלאומי ומתוקשר עם ישראל בעת הזו .  ובכל זאת ,  נתניהו תקף חזיתית את יו"ר הרשות ,  אולי כדי לקרוץ לצופים הישראלים בבית .  
בבית הלבן ובמשרד החוץ האמריקני לא ממהרים לאמץ את ההשוואות שערך נתניהו בנאום ,  שלפיהן חמאס שווה לדאעש ,  דאעש שווה לאיראן וכולם שווים לנאצים .  חוסר ההסכמה בין הצדדים בהחלט עשוי לצוף בפגישה בין נתניהו לבין נשיא ארצות הברית ,  ברק אובמה ,  שתתקיים מחר .  נתניהו אמנם החמיא לאובמה כמה פעמים במהלך נאומו על החלטתו להפציץ יעדי דאעש בסוריה ולהוציא מהמדינה את הנשק הכימי ,  אבל למחמאות התלוו אזהרות ברורות לגבי המדיניות שנוקטת וושינגטון כלפי איראן .   בתום הנאום נפגש נתניהו עם איש העסקים המקורב אליו שלדון אדלסון ,  שנצפה בקהל מוחא כפיים בקטעים שבהם תקף ראש הממשלה את הקיצוניות האיסלאמית .  המשך לוח הזמנים של ראש הממשלה הוגדר  " פרטי ".  נתניהו יוכל להתבשם במחמאות של אדלסון ותומכים נוספים ,  אבל ספק רב אם מנהיגי העולם התרשמו מהאמת שלו כמו החברים הוותיקים מניו יורק .  בשעות הבוקר ,  כאשר האבק ישקע ,  תגלה ישראל שהיא עדיין מתמודדת עם איום דיפלומטי בשתי חזיתות - איראן המתגרענת מחד ,  והפלסטינים עם המהלכים החד-צדדיים מאידך .  
לפניות לכתב אמיר תיבון :  amir.tibon@walla.co.il
 ( עדכון ראשון :  23:35 )  

אוסף הלהיטים של נתניהו לא כבש את הקהל באו"ם
ראש הממשלה מחזר מסרים ידועים ,  חיבר בכוח בין איראן ,  דאעש ונאצים ותיבל בפחד ואימה .  לשלדון אדלסון ולצופים בבית זה מספיק ,  אבל באולם הריק למחצה בניו יורק לא נרשמה תכונה

