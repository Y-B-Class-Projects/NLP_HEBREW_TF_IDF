דעה :  מחאת האוהלים - ההזדמנות של נתניהו
ראש הממשלה בנימין נתניהו כבר הוכיח מנהיגות כלכלית נחושה בשנת 2003 .  מירב ארלוזרוב חושבת שגל המחאה הנוכחי מספק לנתניהו הזדמנות לבצע מהלכים כואבים
ראש ממשלת בריטניה בזמן מלחמת העולם השנייה ,  וינסטון צ'רצ'יל ,  נכנס לדפי ההיסטוריה בין השאר בזכות הנאום המפורסם שלו  " דם ,  יזע ודמעות ".  צ'רצ'יל לא הבטיח לעמו דבר פרט לקשיים ,  אובדן ומכאובים ,  אבל הבטיח גם כי אם יידעו לעמוד במכאובים - סופם שייצאו מנצחים .  בכך הצליח צ'רציל לגייס את עמו למאבק הקשה באויב הנאצי ,  עד לניצחון .  
גם ראש ממשלת ישראל ,  בנימין נתניהו ,  נכנס להיסטוריה עם הבטחה דומה .  נתניהו קנה את עולמו ב-2003 ,  כאשר כיהן כשר אוצר במהלך המיתון הקשה של האינתיפאדה השנייה והוביל את המדינה למהלכים כלכליים כואבים ,  אך הכרחיים .  לפחות שני מהלכים נקט אז נתניהו - הקיצוץ העמוק בקצבאות הביטוח הלאומי והסדר הפנסיה - צריכים להיחשב מהלכים שהצילו את עם ישראל .  
הסדר הפנסיה הבטיח את איתנות מערכת הפנסיה של אזרחי ישראל .  בכך מקדימה ישראל רבות ממדינות המערב ,  שכלל לא ברור כי ברבות הימים יהיה להן מהיכן לשלם פנסיה לאזרחיהן .  הקיצוץ העמוק בקצבאות הביטוח הלאומי אמנם העמיק פערים ,  אבל גם הניע את התהליך הקריטי של יצירת לחץ כלכלי על החרדים להצטרף לשוק העבודה .  בלי הצטרפות החרדים לשוק עבודה ,  אין למדינת ישראל תקומה .  
שני המהלכים כאחד לא היו פופולריים .  במידה רבה נתניהו משלם עליהם מחיר פוליטי וציבורי עד היום - גופים חברתיים רבים תוקפים אותו על כך ומציירים אותו כפוליטיקאי אכזר ומנוכר .  
ואולם שני המהלכים גם הציפו את נתניהו ,  שעד אותו רגע נראה היה כמי שגמר את הקריירה הפוליטית שלו ,  כמנהיג שמסוגל להוביל מהלכים קשים .  בדיוק מסוג המנהיגים שישראל זקוקה להם .  בכך נסללה דרכו לראשות הממשלה .  
הזדמנות חייו של נתניהו היתה במשבר של 2003 ,  והוא ניצל אותה עד תום .  בימים אלה מונחת בפניו הזדמנות חייו השנייה .  משבר האוהלים יוצר ציפייה לעשייה לאומית בממדים אפיים ,  ציפייה לשינוי ממשי בסדר העדיפות הממשלתי .  באורח חריג ,  מי שתובע את השינוי הוא המרכז הישראלי - השפוי ,  העובד ,  התורם .  
המרכז הישראלי אמנם אינו מבין בכלכלה ,  ולא בדיוק ברור לו מה הוא מבקש ,  אבל תפקידו של ראש הממשלה להנהיג ולהוביל את המרכז הזה .  זוהי ההזדמנות של נתניהו להוציא מהמגירה את כל תוכניות הפעולה הקשות ,  הכואבות ,  הלא פופולריות אך ההכרחיות .  זו ההזדמנות של ראש הממשלה נתניהו להוכיח מנהיגות ולפעול לשינוי פניה של מדינת ישראל ,  כפי שנעשה ב-2003 .
 למה אנחנו מתכוונים ?  הנה רשימה חלקית של צעדים הכרחיים לשינוי פניה של מדינת ישראל :  
 *  לבצע שינוי אמיתי בסדר העדיפויות בתקציב ולקצץ קיצוץ עמוק בתקציב הביטחון - כדי לפנות מקורות להגדלת השירותים האזרחיים .  זוהי ההזדמנות להכריח את מערכת הביטחון להתייעל ולתת כתף לחיזוק חוסנה החברתי של מדינת ישראל .  
 *  לבצע שינוי סדר עדיפויות אמיתי בתקציב המדינה ,  כך שישראל תתחיל להתמודד עם הבעיה החרדית - לא משרתים בצבא ,  לא עובדים ,  לא משלמים מסים ,  צורכים קצבאות .  הפסקת המימון של מערכת החינוך החרדית הבדלנית ,  כמו גם תביעה לחזור להסדר הבן-גוריוני של קביעת מכסות לתלמידי ישיבות הלומדים בישיבה לכל חייהם ,  היא הכרחית כדי לשנות את פניה של החברה הישראלית .  
 *  לפעול נגד כוחם המוגזם של ועדי העובדים הגדולים במגזר הציבורי ,  ובאותה הזדמנות לפתוח את צוואר הבקבוק של המונופלים הממשלתיים הגדולים - נמלי הים ,  חברת החשמל ,  רשות שדות התעופה וכו' .  המחאה של מעמד הביניים נובעת ,  בין השאר ,  מכך שהוא מתקשה להשתכר למחייתו - בשעה שעובדים חזקים במגזר הציבורי משתכרים עשרות אלפי שקלים בחודש על חשבונו .  הגיע הזמן להפסיק את החגיגה הלא מוסרית הזו .  
 *  להרים את המשימה הענקית ,  האפית ,  המסובכת של רפורמה בעבודת הממשלה .  שינוי הסכמי השכר במגזר הציבורי הוא רק חלק קטן מהרפורמה הזו .  
צעדים הכרחיים נוספים צריכים לכלול חיזוק כוחם של משרדי הממשלה ,  באמצעות הגברת הסמכות אבל גם האחריות שלהם ;  קביעת יעדים ומטרות למשרדי הממשלה ,  לרבות יעדי ביצוע - כדי לוודא שמשרדי הממשלה אכן משקיעים את הכסף הציבורי היכן שנדרש ;  תמרוץ וקידום עובדים ,  כדי למשוך כוח אדם איכותי לממשלה ;  קביעת מדדים לבחינת עלות הרגולציה הממשלתית - כדי שלא תהיה רגולציית יתר ,  והרגולציה תתמקד בנקודות החשובות ביותר ;  ולעשות כל מה שאפשר כדי להרים את קרנו של השירות הממשלתי ,  שהושם ללעג ולקלס בעשורים האחרונים .  
 *  לבטל פטורים מיותרים ממס - שעד היום קואליציות אינטרסנטיות מנעו את את ביטולם .  בראש ובראשונה ביטול הפטור ממס לקרנות השתלמות  ( 2.4 מיליארד שקל )  .  לאחריו ניתן וצריך לטפל בפטורים ממס שבח ומע"מ על פירות וירקות .  כן ,  ביטול פטורים משמעו העלאת מסים - אבל מי שרוצה מדינת רווחה צריך לצדד במסים גבוהים - אך הגונים .  
 *  כמובן ,  לפעול להגברת התחרותיות במשק באמצעות ועדת הריכוזיות ,  ובאמצעות ביזור כוחם של הגופים העסקיים הגדולים במשק .  בלי תחרותיות מעמד הביניים לא יוכל להפחית את יוקר המחיה שעמו הוא מתמודד .  
הגברת התחרותיות ,  עם זאת ,  צריכה להיות לאורך כל הקו - לרבות הגברת החשיפה של המשק לחו"ל ודרבון המשק להתייעל ולהגדיל את הפריון .  אלה מהלכים שמחירם הוא בין היתר אובדן מקומות עבודה - לרבות מקומות העבודה של מעמד הביניים .  
 *  לפעול לשינוי אמיתי בעולם המסים :  להגדיל מחדש את המיסוי על חברות - בין השאר לבחון שוב את חוק עידוד השקעות הון ולהגדיל את ביטוח לאומי על מעסיקים ,  להעלות מיסוי על עשירים מאוד באמצעות מדרגות מס עליונות ובאמצעות העלאת המיסוי על ההון ,  ולהקטין במידת האפשר מסים עקיפים .  
 *  והחשוב מכל - לעשות את כל אלה מבלי לפרוץ את מסגרת התקציב .  ראש ממשלה שמבטיח לעמו  " דם ,  עמל ,  יזע ודמעות "  לפני בוא הניצחון ,  צריך להישיר מבט לעמו ולומר לו את האמת :  לא ניתן להגדיל את ההוצאה הממשלתית ללא רסן ,  משום שהתנהלות כזו משמעה לגמור כמו יוון .  כל גידול בהוצאה הממשלתית חייב לבוא על חשבון הגדלת נטל המס על מעמד הביניים .  זהו חלק מהמחיר שצריך להיות משולם עבור עריכת שינויים אמיתיים בתפקודה של ממשלת ישראל - וכן ,  בטווח הקצר והבינוני עומד להיות למעמד הביניים קשה יותר ,  לפני שיתחיל להיות להם קל יותר .  
אז נכון ,  לא בטוח שמעמד הביניים יאהב את המסרים הקשים האלה .  נכון גם שלהבדיל מ-2003 ,  הקואליציה הממשלתית כיום אינה יציבה ונשענת על תמיכת הימין  ( עוד סקטור שדורש טיפול כלכלי - המתנחלים )  והחרדים .  מהלכים מסוג זה מסכנים את יציבות ממשלתו של נתניהו ,  וייתכן בהחלט שהוא ימצא את עצמו נגרר לבחירות בגינם .  
הסיכון הפוליטי שמוטל כאן על נתניהו הוא עצום .  עם זאת ,  עדיף להגיע לבחירות בתור ראש ממשלה-מנהיג ,  שמנסה להוביל את בני עמו לכיוונים היסטוריים חדשים .  
למנהיגים ,  כפי שלמד נתניהו ב-2003 ,  יש הרבה יותר סיכוי להיבחר פעם שנייה .  נתניהו כבר היה ראש ממשלה בעברו ,  ובוודאי שאין לו עניין להירשם בדפי ההיסטוריה כראש ממשלה שסיים שתי קדנציות בינוניות .  
זאת ההזדמנות שלו להוכיח שהוא קורץ מחומר של אלופים ,  אם הוא יעז ,  כמו אלופים ,  לבצע הרבה מהלכים קשים אך אמיתיים .
 
דעה :  מחאת האוהלים - ההזדמנות של נתניהו
ראש הממשלה בנימין נתניהו כבר הוכיח מנהיגות כלכלית נחושה בשנת 2003 .  מירב ארלוזרוב חושבת שגל המחאה הנוכחי מספק לנתניהו הזדמנות לבצע מהלכים כואבים

