אבו מאזן לאובמה :  אתפטר בגלל נתניהו
בשיחת טלפון שקיים עם נשיא ארה"ב ,  איים יו"ר הרשות הפלסטינית להתפטר בשל הקיפאון בתהליך המדיני .  לדבריו ,  כל עוד נתניהו הוא ראש ממשלת ישראל ,  אין סיכוי לקדם את תהליך השלום
יו"ר הרשות הפלסטינית אבו מאזן מאיים להתפטר מתפקידו בעקבות הקיפאון בתהליך המדיני .  כך נודע לוואלה !  חדשות .  אבו מאזן סיפר על כוונתו להתפטר במהלך שיחת טלפון שקיים ביום שישי עם נשיא ארצות הברית ברק אובמה .  בשיחה הוא ככל הנראה אמר לנשיא ,  כי כל עוד בנימין נתניהו הוא ראש ממשלת ישראל ,  אין סיכוי לקדם את המו"מ לשלום .  
גורמים בכירים בסביבת ראש הממשלה אמרו בתגובה ,  כי  " נתניהו כבר עשה שורה של צעדים בחצי השנה האחרונה כדי לחדש את תהליך השלום ,  למשל נאום בר אילן והקלות רבות לתושבים ביהודה ושומרון .  ישנה הסכמה למחוות שידועות לממשל האמריקאי ,  שיצא בקריאה לחדש מיד את התהליך ללא תנאים מוקדמים .  לעומת זאת ,  הפלסטינים הם אלה שפתאום מעמידים תנאים מוקדמים למשא ומתן ,  דבר שלא עשו לממשלות קודמות .  הפלסטינים מקשיחים עמדות ומכבידים על התהליך המדיני משיקולים פוליטיים פנימיים ושקופים ". 
מקורות פלסטינים מסרו לוואלה !  חדשות ,  כי לא ידוע להם על כוונה של אבו מאזן להתפטר וכי הופתעו מהדיווח בתקשורת הישראלית . " איום ממשי בהתפטרות הוא דבר חדש ",  הוסיפו .  בלשכת אבו מאזן מכחישים את הדיווחים .  למרות דברי המקורות ,  בעת האחרונה התרבו הדיווחים על כך שאבו מאזן מאיים בהתפטרות בעקבות הביקורת שהוטחה בו על רקע  " פרשת גולדסטון "   החלטתו לדחות את הדיון בדו"ח גולדסטון במועצת זכויות האדם של האו"ם .  
יושב ראש הקואליציה ,  חבר הכנסת זאב אלקין ,  אמר בתגובה לאיומו של אבו מאזן להתפטר כי  " אבו מאזן יאלץ להבין שבנימין נתניהו יהיה ראש ממשלת ישראל עוד שנים רבות .  ממשלת ישראל ונתניהו בראשה מייצגים את רובו המכריע של הציבור הישראלי .  כנראה שלא סתם העדיף אבו מאזן את לבני על פני נתניהו ,  שיודע לעמוד על האינטרסים הלאומיים והביטחוניים של מדינת ישראל ואזרחיה ". 
בשנה האחרונה איים אבו מאזן להתפטר פעמים רבות ,  רובן בשל מורת רוחו מקיפאון בתהליך המדיני .  הן בתקופת ממשלת אולמרט והן בתקופת ממשלת נתניהו הנוכחית דווח בכלי התקשורת הערבים כי אבו מאזן רוצה להתפטר .  בנוסף דווח כי אבו מאזן מתוסכל מהיחס הסלחני שמגלה הממשל האמריקאי לדרישות הישראליות מכך שהוא אינו כופה על ישראל להפסיק באופן מיידי את הבנייה בהתנחלויות .
 בסוכנות הידיעות הפלסטינית הרשמית נמסר כי בשיחת הטלפון שקיים אבו מאזן עם אובמה ביום שישי ,  אמר יו"ר הרשות כי הוא מחויב להקמת מדינה פלסטינית .  בשיחה דנו שני האישים בתהליך השלום במזרח התיכון ובקשיים שבפניהם הוא עומד .  אבו מאזן הביע את מחויבותו לתהליך השלום שיפעל במסגרת ברורה ויוביל להקמת מדינה פלסטינית עצמאית ולהפסקת הבנייה בהתנחלויות .  דוברו של אבו מאזן ,  נביל אבו רודיינה ,  תיאר את השיחה כ"חשובה מאד לעתיד תהליך השלום ". 

אבו מאזן לאובמה :  אתפטר בגלל נתניהו
בשיחת טלפון שקיים עם נשיא ארה"ב ,  איים יו"ר הרשות הפלסטינית להתפטר בשל הקיפאון בתהליך המדיני .  לדבריו ,  כל עוד נתניהו הוא ראש ממשלת ישראל ,  אין סיכוי לקדם את תהליך השלום

