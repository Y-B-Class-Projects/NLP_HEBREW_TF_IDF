נתניהו ,  בטל את הפחתת המס לעשירים
הפירמידה של משלמי המסים בישראל צרה מאוד - והמעמד הבינוני משלם המחיר .  מאחר שישראל סובלת מאי שוויוניות גבוהה ,  לא ברור כלל מדוע מתעקש ראש הממשלה על המשך הפחתת המסים
עשרות האלפים שצעדו שלשום ברחובות תל אביב במפגן כוח מרשים הביעו את מחאתם בשורה ארוכה של נושאים .  חלק מהמפגינים נשאו סיסמאות בזכות הפחתת מחירי הדיור ויוזמה של דיור בר השגה .  חלק קראו להגדלת השוויוניות ולהפסקת הכלכלה הקפטילסטית .  כמעט כולם היו משוכנעים שהתפטרותו של ראש הממשלה ,  בנימין נתניהו ,  תביא מזור לצרות של המדינה .
 מה באמת רוצים אלה שהשתתפו בהפגנה ?  נראה שגם הם עצמם לא באמת יודעים ,  ולא בכדי - משום שהבעיות של מדינת ישראל מורכבות מכדי שניתן יהיה לנסח אותן לפתרון יחיד .  גם הטלת כל האשמה על ראש הממשלה הנוכחי ,  נתניהו ,  אינה הוגנת .  הבעיות של ישראל נמשכות כבר הרבה שנים ,  והן חוצות תקופות וממשלות .  
עם זה ,  נתניהו נושא באחריות כבדה להחרפת המשבר הנוכחי לפחות בשתי נקודות קריטיות :  הזלזול שלו בבעיות הניהוליות הקשות של ממשלת ישראל ,  שהן הבסיס לאכזבה הציבורית מתפקוד המדינה ולחוסר האמון שהציבור רוחש להבטחות השלטון ;  והחרפת האי שוויון באמצעות מתווה הפחתת המסים .
 ברור למה בדיוק התכוונו כל אלה הקוראים ל"הפסקת הקפיטליזים החזירי "  והגדלת השוויון בחברה הישראלית .  הצעד העיקרי שאנחנו מכירים להגדלת השוויון הוא הגדלת המסים על עשירים והפחתתם על עניים .  אלא מאי ,  בתחום המסים נמצאת ישראל במלכודת אכזרית :  כבר כיום 51% מאזרחי ישראל העניים יותר פטורים לחלוטין מתשלום מס הכנסה .  אין אף מדינה אחרת בעולם ,  כולל מדינות רווחה מפותחות הרבה יותר מישראל ,  כמו מדינות סקנדינוויה ,  שבה 50% מהאוכלוסייה כלל אינה מגיעה לסף המס .  מהבחינה הזו בלבד ,  אגב ,  ישראל היא אחת ממדינות הרווחה המתקדמות ביותר בעולם .
 המחיר של אי תשלום מסים בידי מחצית מהאוכלוסייה ,  עם זאת ,  הוא שהפירמידה של משלמי המסים בישראל היא צרה מאוד ותלולה מאוד .  במלים פשוטות יותר :  המעמד הבינוני בישראל משלם את מחיר הפערים החברתיים בישראל ,  משום שהנטל על מחצית האוכלוסייה שמסוגלת לשלם מס ,  והמעמד הבינוני בתוכה ,  הוא כבד מאוד .
 לפי נתוני דו"ח מינהל הכנסות המדינה ל-2010 ,  העשירון העליון מתחיל ברמת שכר של כ-18 אלף שקל בחודש .  ברמת שכר כזו ,  שנתפשת בעיני רבים כבינונית בלבד ,  משלמים כבר מס מירבי של 33% בחודש - מדרגת המס השניה בגובהה .  אם נרד עוד עשירון אחד למטה ,  נגלה שהעשירון התשיעי מתחיל כבר ברמות השכר של כ-13 אלף שקל בחודש - שוב ,  הכנסה שנתפשת כעמוק בתוך המעמד הבינוני .  בפועל ,  במונחי מס ,  מדובר במעמד גבוה המשלם מס מרבי של 30% .
 ומי משלם את מדרגת המס המירבית של 45% ?  כל מי שמשתכר יותר מ-39 אלף שקל בחודש .  בסך הכל מדובר ב-58 אלף איש ואשה ,  המהווים 1.7% מהאוכלוסייה  ( שני מאיונים עליונים )  .  כן ,  כ-60 אלף איש בלבד מחזיקים על כתפיהם את כל מדרגת המס הגבוהה ביותר ,  והם אחראים ל-28% מהכנסות המסים הישירים של ישראל .
 עם קצה פירמידה צר כל כך ,  ברור לחלוטין שהגמישות של ישראל בתחום המסים הישירים אינה גדולה ולא ממנה תבוא הישועה הלאומית .  עם זאת ,  את מעט הגמישות שיש לישראל בתחום - חשוב לנסות ולנצל .  בין 2002 ל-2009 ביצעה ישראל הפחתה ניכרת של המסים הישירים שלה - שיעור הפחתה מצטבר של 13% במשקל המס כאחוז מהשכר למי שמשתכר שכר ממוצע  ( ללא ילדים )  .  לשם השוואה ,  שוודיה ביצעה את ההפחתה הגדולה ביותר אחרי ישראל ,  ואצלה ההפחתה היתה של 5% בלבד .
 כידוע ,  ראש הממשלה חרת על דגלו את ההמשך במתווה הפחתת המסים .  מדרגת המס המרבית כיום ,  שמסתכמת ב-45% ,  צפויה לרדת ל-39% בתוך כחמש שנים .  כתוצאה מכך ,  ישראל עומדת להיהפך לאחת המדינות הזולות ביותר בעולם במונחי מס ישיר .  מאחר שהנשכרים העיקריים מההפחתה הצפויה יהיו אותם 60 אלף איש ,  ומאחר שישראל סובלת מאי שוויוניות גבוהה ,  לא ברור כלל מדוע מתעקש ראש הממשלה על המשך הפחתת המסים .
 ניתן להניח שבעולם של תחרות גלובלית על בעלי ההון ,  הגמישות של מדינת ישראל לייקר את המס הישיר לבעלי ההכנסות הגבוהות אינה גדולה מאוד .  המדרגה הנוכחית של 45% יכולה להתייקר ,  ככל הנראה ,  עד ל-50%-53% מהשכר .  התייקרות גבוהה מכך עלולה להיות מסוכנת ,  ולהביא לבריחת הון .  קשה להאמין שראש הממשלה יסכים לבחון העלאה כזו ,  גם אם מתונה בלבד ,  של מדרגת המס העליונה - אבל בוודאי שיש לתבוע ממנו מבחינה ציבורית שלא לרדת ממדרגת המס הקיימת של 45% .
 גם העשירים כבר מבינים שהאי שוויון בישראל מאיים על שלמותה של המדינה ,  ולכן הם מוכנים לספוג העלאת מסים .  כך ,  מנכ"ל אסם ,  גזי קפלן ,  התבטא לאחרונה שיש להעלות את נטל המס על העשירים .  העשירים בוודאי לא יתאכזבו אם ראש הממשלה ייסוג מתוכניתו המיותרת ,  ויבטל את מתווה הפחתת המסים .
 
נתניהו ,  בטל את הפחתת המס לעשירים
הפירמידה של משלמי המסים בישראל צרה מאוד - והמעמד הבינוני משלם המחיר .  מאחר שישראל סובלת מאי שוויוניות גבוהה ,  לא ברור כלל מדוע מתעקש ראש הממשלה על המשך הפחתת המסים

