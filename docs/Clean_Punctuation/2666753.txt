השקר והאמת ,  והזכות על הארץ
1 .  כמו באגדה של פסח ,  מתחיל בגנות ומסיים בשבח .  סאגת מינוי הנגידים היא מעידה של נתניהו .  לאחר סיפור פרנקל ,  כדאי להפעיל יותר מאדם אחד לבדוק את עברו של המיועד התורן .  ציידי הגולגולות ממתינים ויעשו כל שביכולתם לפגוע בתפקודה התקין של הממשלה .  המיועדים אינם פוליטיקאים עתירי ניסיון ועורם דק במיוחד .  עוד מלכתחילה היה צריך לגבות את פרנקל ולהודיע שה"חשיפה "  הטיפשית של אירוע הדיוטי פרי ,  דינה לפרנס את מדורי הרכילות ואין בה כדי להפריע למינוי .  גם ליועץ המשפטי וינשטיין חלק באחריות למבוכה על שיתוף הפעולה הצדקני עם השטות שנכרכה במינוי פרנקל .  
מכל מקום ,  לאחר שפרנקל עזב את המערכה ,  היה חשוב לבצע בדיקה מקיפה על אודות המועמד הבא ,  מקיפה הרבה יותר מהבדיקה החפוזה שנעשתה ביחס לליידרמן .  אפשר להבין את ליידרמן .  השמועות הזדוניות בעניינו הבטיחו לו גיהינום ציבורי שבמסגרתו - גם אם יתגלה בסוף התהליך שהוא נקי - יפרקו את תדמיתו לגזרים .  הקלות הבלתי נסבלת של האשמת מועמדים טובים לתפקידים ציבוריים בכירים מחייבת מחשבה מקיפה כיצד מתמודדים עם העניין .  שום אדם שפוי בעל עמדה בכירה במגזר הפרטי ,  לא ירצה להתקרב למוקד הרעש .  תמיד עלול להישלף פרט בעייתי מעברו ,  שגם אם לא יפסול אותו מקבלת המשרה ,  יביך אותו ואת משפחתו .  למה לו צרות כאלה ?  
2 .  ומגנות לשבח .  בזירה המדינית ,  זכינו לנחת רוח עם התייצבותו של נתניהו בכנסת מול ח"כ זחאלקה שחזר על מנטרת הח"כים הערבים  ( אחמד טיבי מצטיין בה )  לאמור  " אנחנו היינו לפניכם ונהיה אחריכם ".  ראש הממשלה ביקש את זכות הדיבור והגיב בקצרה :  החלק הראשון של הדברים לא נכון ,  והחלק השני לא יקרה .  דברי זחאלקה נחים על מצע טיעונים רחב בהרבה ,  ולפיו אין ליהודים היסטוריה בארצם ,  ועל הר הבית לא עמד מעולם מקדש ,  והציונות היא תנועה קולוניאליסטית וגזענית שמטרתה נישול  " הבעלים האמיתיים "  של הארץ הזאת .  
לשקרים הללו אחיזה בדעת הקהל העולמית משום שישראל מצידה מציגה בעיקר דרישות ביטחוניות מפני הסכנה שבמדינה פלסטינית על גב ההר .  אמנם הטיעון הביטחוני נכון ,  ורצועת עזה על אלפי טיליה תוכיח .  זה לא מונע מהאיחוד האירופי ומתנועות החרם לקדם סנקציות נגד ישראל .  הסיבה קשורה בעמעום טענת הצדק שבתביעתנו על ארצנו .  
בכל הצהרה דיפלומטית ,  מסיבת עיתונאים ,  נאום מדיני של נציג ישראלי ,  צריך להדגיש ראשית לכל את הזכויות ההיסטוריות ,  הדתיות והמוסריות של היהודים על ארצם .  אדוני נשיא ארצות הברית ,  האם אתה מאמין בתנ"ך ?  האם אתה מאמין בהבטחת הארץ הזאת לעם היהודי ?  
כמעט 2,000 שנה לפני שהאיסלאם בא לעולם ,  בזמן שאבותיהם של זחאלקה וטיבי עבדו אלילים במדבריות חג'אז ,  הילכו פה אבותינו ובישרו על אמונה באל אחד .  1,600 שנה לפני האיסלאם היתה לנו ממלכה ומקדש בירושלים .  פעמיים נחרבנו וגלינו ,  וחזרנו הביתה .  400 שנה לפני האיסלאם שינו הרומאים את שמה של יהודה לפלשתינה ע"ש גויי הים הפלשתים שנעלמו מאות שנים קודם .  הם ביקשו למחוק את הזיקה בין היהודים לארצם .  עכשיו ערביי האזור מכנים את עצמם פלשתינים ומספרים ש"היו פה לפנינו ".  שקר זה יש לחשוף בכל הזדמנות .  זה גם הסיכוי לשלום אמת .  

השקר והאמת ,  והזכות על הארץ
nan
