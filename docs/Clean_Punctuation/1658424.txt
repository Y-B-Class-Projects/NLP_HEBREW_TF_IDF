אובמה : " על נתניהו לבצע צעדים אמיצים "
 נשיא ארצות הברית ברק אובמה אומר בראיון פומבי את מה שככל הנראה אמר לנתניהו בשיחה בארבע עיניים . " אני חושב שנתניהו מבין שהוא צריך לעשות צעדים אמיצים ,  ואני חושב שהוא מרגיש את זה גם מבחינה פוליטית ".  דובר הבית הלבן :  ירושלים תעמוד לדיון במסגרת משא ומתן להסדר קבע
 ( צילום :  רויטרס ,  עריכת וידאו :  גדי וינסטוק ) 
המתיחות עם ארצות הברית נמשכת .  לצד הדיווחים שארצות הברית לא תטיל וטו נגד החלטות המגנות את ישראל במועצת הביטחון של האו"ם ,  ממשיכים בבית הלבן לספק כותרות בנוגע לירושלים ולמשא ומתן בין ישראל לרשות הפלסטינית .
 נשיא ארצות הברית ,  ברק אובמה ,  תיאר בראיון לרשת MSNBC ששודר אמש  ( שלישי )  איך הוא רואה את מערכת היחסים בין ישראל לארצות הברית . " אני חושב שבבסיסם היחסים בין שתי המדינות הם יציבים כמו סלע .  כך גם המחוייבות שלי האישית לביטחונה של ישראל .  אני חושב שיש הסכמה על כך בשתי המפלגות הגדולות ". 
אובמה הוסיף ,  לצד הפגנת המחוייבות לישראל ,  כי הוא מצפה לצעדים בוני אמון לקראת חידוש המשא ומתן והתקדמות בתהליך השלום . " אני חושב שנתניהו מבין שהוא צריך לעשות צעדים אמיצים ,  אני חושב שהוא מרגיש את זה גם מבחינה פוליטית .  יחד עם זאת לא רק הצד הישראלי צריך לעשות צעדים ולהתקדם .  הבעתי את דעתי בצורה ברורה שגם הפלסטינים צריכים לבצע צעדים שכאלה ". 
אובמה התייחס גם להטלת הסנקציות על אירן ואמר כי הוא היה מעוניין לראות יישומן של סנקציות חדשות על אירן על ידי האו"ם בתוך שבועות .  במסיבת עיתונאים שקיים עם נשיא צרפת ניקולא סרקוזי ,  אמר אובמה כי  " תקוותי היא שאנחנו הולכים להשיג את היעד הזה עוד באביב הנוכחי .  אני מעוניין להעמיד את המשטר הזה במקומו בתוך שבועות ". 
נשיא צרפת ניקולא סרקוזי אמר באותו נושא כי  " הגיע הזמן לקבל החלטות .  אנחנו נעשה את כל המאמצים האפשריים על מנת לוודא שאירופה ככלל תשתתף בהטלת הסנקציות ". 
בתוך כך התייחס אמש דובר הבית הלבן ,  רוברט גיבס ,  לסוגיית ירושלים .  גיבס אמר כי מדיניות הממשל האמריקאי היא שנושא ירושלים יעלה לדיון רק במשא ומתן על הסדר הקבע .  לדברי גיבס , " שני הצדדים צריכים ליצור את אווירת האמון הנחוצה כדי להגיע למשא ומתן ".  הדובר הוסיף כי  " ארצות הברית הייתה ועודנה מחויבת לביטחונה של ישראל .  היחסים בין שתי המדינות הם נצחיים ,  וזה לא השתנה ".  עם זאת אמר גיבס כי  " כמו לממשלים קודמים ,  גם לממשל הזה יש מחלוקות עם ישראל ". 
גיבס התייחס גם לדיווחים בתקשורת בארצות הברית ובישראל לגבי היחס הקר שקיבל ראש הממשלה בנימין נתניהו מאובמה במהלך ביקורו בארצות הברית . " אני מופתע לגבי הרעיון שמישהו חושב שפגישה של שעתיים ,  בארבע עינים ,  עם נשיא ארצות הברית היא עסקה גרועה .  עבורי זה לא נראה כלל כמו עונש ".  בגלי צה"ל דווח כי גיבס אמר את הדברים במהלך תדרוך לעיתונאים בוושינגטון ,  לקראת ארוחת ערב בהשתתפות אובמה ונשיא צרפת ניקולא סרקוזי .
 
אובמה : " על נתניהו לבצע צעדים אמיצים "
 נשיא ארצות הברית ברק אובמה אומר בראיון פומבי את מה שככל הנראה אמר לנתניהו בשיחה בארבע עיניים . " אני חושב שנתניהו מבין שהוא צריך לעשות צעדים אמיצים ,  ואני חושב שהוא מרגיש את זה גם מבחינה פוליטית ".  דובר הבית הלבן :  ירושלים תעמוד לדיון במסגרת משא ומתן להסדר קבע

