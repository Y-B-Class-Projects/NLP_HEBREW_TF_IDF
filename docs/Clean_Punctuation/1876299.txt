ביקורת בימין ובשמאל נגד הצעת השימוע למועמדי העליון
הזירה הפוליטית רוחשת בעקבות ההצעה לפיה מועמדים לשיפוט בעליון יעברו שימוע בכנסת ,  בטרם יאושר מינויים .  סער : " לא דרכו של הליכוד ".  ברק : " הצעה מסוכנת ".  איתן : " איזון הרשויות ראוי "
 שר החינוך וחבר ועדת שרים לחקיקה ,  גדעון סער ,  ביקר היום  ( שבת )  בחריפות את הצעת החוק של חברי הכנסת זאב אלקין ויריב לוין  ( שניהם מהליכוד )  ,  לפיה שופטים המועמדים לבית המשפט העליון יעברו שימוע בוועדת חקיקה ,  בטרם יוחלט על אישור המינוי שלהם . " מדובר בהצעה מסוכנת ,  שתביא לפוליטיזציה מוחלטת וחסרת מעצורים של הליכי בחירת שופטי בית המשפט העליון ",  אמר הערב השר סער . " ההצעה תהפוך את בית המשפט העליון לשלוחה כנועה של הרוב הפוליטי .  זו אינה דרכו של הליכוד ומעולם לא היתה דרכו של הליכוד ". 
גם שר הביטחון ,  אהוד ברק ,  הביע הערב התנגדות להצעה ואמר כי  " מדובר בהצעה מסוכנת שתפגע בעצמאותם של שופטי בית המשפט העליון ".  הוא הוסיף כי  " שרי העצמאות יצביעו נגד ההצעה הרעה הזאת ויאבקו בכל האמצעים כדי לעצור את המגמה ההרסנית הפוגעת ברקמה העדינה של עליונות המשפט ". 
יו"ר מפלגת העבודה ,  ח"כ שלי יחימוביץ' ,  קראה אמש לראש הממשלה ,  בנימין נתניהו , " לעצור את החקיקה הפרועה נגד בית המשפט העליון ואת הרס שלטון החוק ,  המתבצעים בחסותך ובידיעתך ".  בדברים שנשאה בעת שהתארחה באוהל יזכור של תנועת  " דרור ישראל "  בכיכר רבין ,  הוסיפה יחימוביץ' כי  " נתניהו אינו יכול להסתתר עוד מאחורי גבם של חברי כנסת מהליכוד כמו אלקין ולוין ,  בהביאם הצעות חוק סהרוריות דוגמת זו שתובא לוועדת שרים לחקיקה ביום ראשון  להפוך את חברי הכנסת לוועדת קבלה המראיינת מועמדים לשיפוט ". 
יחימוביץ' ביקרה בחריפות את מה שהיא מכנה  " פגיעה אנושה בדמוקרטיה "  והטילה את האחריות על מפלגת השלטון . " חברי כנסת של הליכוד פועלים באגרסיביות ליצור מערכת משפטית מבוהלת ,  לא עצמאית ומסורסת ,  וליצור תלות מסוכנת בין השופטים ובין הפוליטיקאים שימנו אותם ",  טענה .
" האם יש מישהו שמדמיין שבממשלת רבין ,  או אפילו בממשלת ליכוד בראשותו של מנחם בגין ,  היה סיכוי להצעות חוק כאלה לעבור את מפתנה של ועדת שרים לחקיקה ?  ",  הוסיפה יחימוביץ' , " הן היו נעצרות שם לכל הפחות מחמת הבושה ,  בושה שאבדה לממשלה ולכנסת ,  אשר הביאו את חוסר המעצורים לכלל אידיאולוגיה בפני עצמה ". 
מנגד ,  שרים אחרים הביעו תמיכה בהצעת החוק .  השר מיכאל איתן אמר כי תמיכתו בהצעה נובעת מכך ש"מזה שנים רבות אני נאבק לאיזון ראוי יותר של מערכת היחסים בין הרשות השופטת למחוקקת ".  הוא נימק את תמיכתו באומרו כי  " ברוב המכריע של המדינות הדמוקרטיות בעולם ,  שבהם בתי המשפט בעלי סמכות לפסול חקיקה של הפרלמנט ,  לפרלמנט יש מעמד משמעותי בהליך בחירת אותם שופטים .  בשיחה שקיימתי עם היוזם ,  הוא הסכים לבצע מספר תיקונים בהצעת החוק בהליך החקיקה ובכפוף להבטחה זו אתמוך בהצעת החוק ". 
גם יו"ר  " הבית היהודי ",  השר דניאל הרשקוביץ הודיע שיתמוך בהצעת החוק ותקף את דברי סער .  לדבריו , " תמוה ששרים מהליכוד מתגייסים להפיל את חוק השימוע לשופטים .  בית המשפט העליון חייב לשקף נאמנה את מגוון הדעות בחברה הישראלית וחמור ששרי הליכוד נבחרים בקולות הימין ,  אך חלקם משרת בעקביות את השמאל ". 
הדברים באים על רקע ישיבת ועדת השרים לחקיקה בה תידון ביום ראשון הקרוב הצעת החוק של חברי הכנסת זאב אלקין ויריב לוין ,  שניהם מהליכוד ,  לפיה מועמדים לשיפוט בבית המשפט העליון יעברו שימוע בוועדת החוקה של הכנסת ,  בטרם יאושר מינויים .  על פי הצעת החוק ,  גם נשיא בית המשפט העליון יחויב לעבור שימוע בפני הוועדה ,  שתוכל לפסול את המועמדות .  למעשה ,  אם תאושר תעניק הצעת החוק לכנסת זכות וטו על מינוי שופטים לעליון ,  ועל מינויו של נשיא בית המשפט , " ובכך תאזן את זכות הווטו הנתונה היום רק לשופטים בוועדה לבחירת שופטים ,  כששלושה נציגים יכולים להטיל וטו ולמנוע כל מינוי שאינו מקובל עליהם ".  לדברי אלקין , " קידום הצעת חוק זו והצעת החוק לבחירת נציגי לשכת עורכי הדין לוועדה בכוחן להכין את הקרקע לשינוי המיוחל בשיטת בחירת השופטים בישראל .  השקיפות יכולה רק לחזק את הדמוקרטיה ואת אמון הציבור במערכת המשפט בישראל ". 
עוד בנושאהכנסת תדון בהצעה להעביר שימוע למועמדים לעליוןהממשלה תומכת :  ישונה הרכב הוועדה למינוי שופטיםביניש : " פוליטיזציה של בית המשפט - דבר הרסני "
 לפניות לכתבים :  טל- tal_sh@walla.net.ilפנחס- pinhas_wolf@walla.com

ביקורת בימין ובשמאל נגד הצעת השימוע למועמדי העליון
הזירה הפוליטית רוחשת בעקבות ההצעה לפיה מועמדים לשיפוט בעליון יעברו שימוע בכנסת ,  בטרם יאושר מינויים .  סער : " לא דרכו של הליכוד ".  ברק : " הצעה מסוכנת ".  איתן : " איזון הרשויות ראוי "
 
