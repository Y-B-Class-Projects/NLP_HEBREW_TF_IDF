כך נחסך לנתניהו כאב ראש :  השרים יישארו בארץ
למה רה"מ לא לוקח אף שר לנסיעתו לסין ?  על כך ,  על לפיד והחרדים ,  על לוין והקיזוזים ,  על מרב מיכאלי והגיבושון הנשי ועוד - לכל שאלה תשובה ,  בטור שבועי חדש של כתבנו הפוליטי
שר האוצר יאיר לפיד יצא טוב מטבילת האש שלו השבוע בכנסת .  זו הייתה הפעם הראשונה שעלה לדוכן הנואמים כשר ,  אחרי שעד עכשיו הקפיד לחלוק את הגיגיו עם העולם באופן חד כיווני ,  דרך פייסבוק .
 העיתוי לא היה נוח עבורו .  הוא עלה להשיב להצעות האי-אמון שהוגשו נגד הממשלה כמה שעות אחרי שפורסם על הסיכום אליו הגיע עם הנגיד פישר ועם ראש הממשלה נתניהו ,  על קיצוץ של 18 מיליארד שקל בתקציב המדינה ,  ועל העלאת מסים בסך חמישה מיליארד שקל .  לכאורה ,  לא היה עיתוי גרוע מזה .  אלא שלפיד ,  שעלה לדוכן הנואמים  ( ופתח בנונשלנטיות ב"שלום לכם ",  במקום ב"אדוני היו"ר ,  כנסת נכבדה ")  ,  כבר ידע שבאותו הזמן נסגרות ההבנות בין נציגי האוצר ואל-על בנוגע להשתתפות המדינה בהוצאות הביטחון של החברה ,  שהביאו לסיום השביתה בנתב"ג .  הוא ידע שבעוד שעתיים כיוון הרוח ישתנה ,  ומיום קטסטרופלי הוא ייצא בנזק מינימלי ,  כגיבור שהצליח למנוע את השביתה .  אז במקום לעלות מתנצל ולדבר על קיצוצים כואבים ,  כפי שנשמע בישיבת הסיעה שלו רק כמה שעות קודם לכן ,  הוא החליט לעלות להתקפה ,  במה שיהפוך לאחד מנאומי הקאלט של הכנסת ה-19 .  לפיד חבט בשנינות בחרדים  ( "איפה הייתם ?  במאדים ?  אני צריך לסגור את הגירעון שאתם יצרתם .  30 שנה אתם יושבים בממשלה ,  וגם לא הייתם השותפים הכי זולים בה ")  .  
שר האוצר אמנם פירק מוקש ענק בהופעתו בכנסת ,  אבל הוא בחר באופציה הקלה .  במקום להתעמת עם הטענות על הקיצוצים בתקציב ,  העלאות המיסים ,  והאופן שבו כל אזרח ירגיש זאת בכיס ,  הוא בחר לתקוף את החרדים ,  בידיעה שהדבר יסיט את הדיון הציבורי .  זה הצליח . " תתייחס לקיצוצים ",  דרש גפני . " המדינה סיימה לקבל מכבודו הוראות ",  השיב לפיד .  
אוהבים לומר על חברי הכנסת שהם עצלנים ,  לא אוהבים לעבוד ומקפידים באופן כללי להיעדר מהמליאה .  אם לשפוט לפני מה שקרה השבוע בכנסת ,  מדובר בסטיגמה לא מוצדקת בעליל .  ביום שני ,  יום פתיחת המושב ,  הוגשו שש הצעות אי-אמון בממשלה .  מספר חריג ביותר של 108 חברי כנסת השתתפו בהצבעות .  עד חצות ,  המשכן היה מלא .  בהתחשב בעובדה שדיוני הוועדות החלו בתשע בבוקר ,  לא מעט ח"כים עבדו באותו יום 15 שעות .  לא רע .  
איך זה קרה ?  ראשית ,  בהחלט ייתכן שמדובר בהתלהבות של התחלה ,  שתלך ותדעך .  אבל יש גם סיבה נוספת :  יו"ר הקואליציה הטרי ,  יריב לוין ,  הודיע בישיבת סיעת הליכוד שאין יותר קיזוזים  ( הכוונה לחבר כנסת מהקואליציה שדואג למצוא מישהו מהאופוזיציה שייעדר גם מהמליאה ,  שניהם מסכמים שלא ישתתפו בהצבעה - וכך יכולים ללכת הביתה מוקדם )  .  כמה שרים רטנו . " מה זאת אומרת אין קיזוזים ?  ",  שאל אחד מהם , " יש לנו עבודה מחוץ לכנסת ".  לוין השיב שזה לא מעניין אותו .
 מעתה והלאה ,  ח"כ יוכל להשתחרר מהצבעה רק בשלושה מקרים :  חתונה ,  לוויה או טיסה לחו"ל שקיבלה אישור .  ראש הממשלה נתניהו גיבה את לוין . " אני אוהב לעבוד מהכנסת ,  אין לי בעיה עם זה ",  אמר .  כך יצא ,  שכל עוד חברי הכנסת הפעלתנים מהאופוזיציה לא סיימו לנאום את עצמם לדעת ,  נאלצו הח"כים של הקואליציה להישאר ,  כדי לא להפסיד חלילה בהצבעות . " אני מבקש ,  יש פה אנשים שרוצים לראות את המשחק של מכבי ,  תנסו לקצר ",  התחנן ח"כ מאיר שטרית מ"התנועה ",  שניהל את הישיבה .  לא עזר .  
נתניהו ימריא ב-5 במאי לביקור בן חמישה ימים בסין - כך נקבע סופית בימים האחרונים .  נתניהו יבקר בשנחאי ובבירה בייג'ין .  הוא צפוי להיפגש ,  בין היתר ,  עם הנשיא שי ג'ין-פינג ועם ראש הממשלה לי קה-צ'יאנג .  הנסיעה חשובה .  בין המדינות הוחלפו מסרים מפורשים על כך שנוכחותם של שרי התיירות ,  המדע ,  הכלכלה והחקלאות תועיל לחיזוק הקשרים הכלכליים בין המדינות - אבל נכון להיום ,  נתניהו לא מתכנן לקחת אף שר .  הסיבה ,  כך גורס גורם פוליטי בכיר המעורה בפרטים ,  היא ריבוי השרים שניסו להוכיח לנתניהו מדוע נוכחותם בנסיעה חיונית .  נתניהו שקל ,  החליט שכל כאב הראש הזה לא שווה ,  והודיע לכולם שהם נשארים בארץ .  מעניין אם מישהו מהם יצליח לגרום לו לשנות את דעתו .  
בלשכת שר החקלאות ,  יאיר שמיר ,  אמרו בעניין זה כי השר לא תוכנן להצטרף לנסיעה ,  וכי סוכם שגורם מקצועי ממשרדו יתלווה לפמליית ראש הממשלה ;  בלשכת שר הכלכלה נפתלי בנט אמרו כי למרות שהנושא עלה ,  הוא ירד מהפרק בשלב ראשוני וכי  " הוא יקיים ביקור מקיף בסין בקרוב ";  בלשכת שר המדע יעקב פרי אמרו שהשר לא היה אמור לצאת לנסיעה ;  תגובה מלשכתו של שר התיירות עוזי לנדאו לא ניתן היה להשיג .  
מי שהיה זקוק להוכחה נוספת לכך שאופציית הכנסתם של החרדים במועד מאוחר יותר לממשלה היא חיה ובועטת ,  מוטב שיאזין לנאום שנשא השבוע סגן השר המקשר בין הכנסת לממשלה ,  אופיר אקוניס מהשבוע .  אקוניס ,  מקורבו של נתניהו ,  עלה להשיב לאופוזיציה ,  שהגישה אי אמון בממשלה .  זחוח מתמיד ,  הוא התבדח דקות ארוכות על גודלה המצומק של סיעת קדימה . " אני רואה שחצי מהסיעה לא פה ",  אמר למופז שישב לבדו בכיסא ,  וזז בחוסר נוחות .
 כך עבר אקוניס סיעה סיעה ,  עקץ את קדימה והעבודה ,  את מרצ ואת הערבים .  על מי לא נשמעה מילה אחת של ביקורת ?  על הסיעות החרדיות .  לא זו בלבד ,  אקוניס אף מצא לנכון להדגיש ,  בניגוד ללפיד ,  שהוא לא משתמש בפייסבוק בשבת .
 בכירים בליכוד לא מכחישים ,  בשיחות סגורות ,  שנתניהו עוד משתעשע במוחו באופציה המכונה בשם הקוד  " מועד ב' ".  הכוונה היא למצב שבו בנט ייצא מהקואליציה ,  ובמקומו ייכנסו החרדים .  
ח"כ עומר בר לב ,  מספר 8 ברשימת העבודה ,  הוא לא חייל של אף אחד .  האיש שפיקד בעבר על סיירת מטכ"ל הוא סוג של זאב בודד בפוליטיקה .  עם זאת ,  המתקפה המתוזמנת נגד יו"ר המפלגה ,  שלי יחימוביץ' ,  מכעיסה אותו במיוחד . " אני לא רוצה להתייחס אישית לאנשים ושמות ,  אבל כן אתייחס לסיטואציה שהייתה בוועידת מפלגת העבודה שהייתה מביכה ולא לעניין ",  הוא אומר .
 בשבועות האחרונים חוזרת מפלגת העבודה לדי-אן-איי הטבעי שלה :  עריפת ראשו של היו"ר ,  כנהוג מיד לאחר כל מערכת בחירות .  לפני כשבועיים נערכה ועידת המפלגה ,  בה נכנסה יחימוביץ' למארב פוליטי שתוכנן היטב ,  בניסיון לגרום לה לסגת משורה של שינויים שביקשה לערוך בחוקת המפלגה .
 הסיבה האמיתית להתנגדות שירגנו איתן כבל ,  אראל מרגלית ,  עופר עיני ובוז'י הרצוג היא למעשה קרב מנהיגות .  יחימוביץ' ניצחה בסוף ברוב גדול ,  אך קשה בימים אלה למצוא מישהו במפלגה שייתן לה גיבוי פומבי .  בר לב לא אהב את מה שראה : " אני חושב שקריאת תיגר עכשיו היא לא במקום .  כשתהיה התמודדות על תפקיד יו"ר המפלגה ,  אז כל מי שרוצה זכותו ואפילו חובתו להתמודד .  אבל עכשיו זה רק מסיט אנרגיה למקומות לא נכונים .  אנחנו צריכים להיות מגובשים ,  נחושים ומאוחדים ,  להשקיע את כל האנרגיה שלנו יחד בנושא האופוזיציוני על הגנת מדינת ישראל בפני התקציב הדרקוני שהולך ליפול עלינו .  כל דבר אחר הוא פשוט לא לעניין .  זה מוסיף איזה חשיפה רגעית כזו או אחרת ,  וגם היא נעלמת כעבור שלושה ימים ".  
בבית של מרב מיכאלי ,  במוצ"ש הבא .  לטובת הח"כיות הדתיות ,  מיכאלי התחייבה על אוכל כשר .  ההודעה ,  אגב ,  עברה בקבוצת וואטס-אפ של חברות הכנסת ,  ורבות מהן כבר אישרו את הגעתן .  
שלא תגידו שנבחרות הציבור לא מעודכנות טכנולוגית .
 עקבו אחרי עמרי נחמיאס בטוויטר 

כך נחסך לנתניהו כאב ראש :  השרים יישארו בארץ
למה רה"מ לא לוקח אף שר לנסיעתו לסין ?  על כך ,  על לפיד והחרדים ,  על לוין והקיזוזים ,  על מרב מיכאלי והגיבושון הנשי ועוד - לכל שאלה תשובה ,  בטור שבועי חדש של כתבנו הפוליטי

