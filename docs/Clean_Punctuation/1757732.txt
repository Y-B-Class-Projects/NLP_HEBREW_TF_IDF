מה שווה המילה של מנהיג ? 
הקפאת הבנייה החדשה עומדת בניגוד להבטחות מפורשות של ראש הממשלה בטרם היבחרו .  גרשון מסיקה מבקש להזכיר לבנימין נתניהו כי הפרת הבטחות פוגעת בדמוקרטיה
מחר בבוקר ,  נעצור את שגרת החיים והיום-יום ,  ונעלה כולנו לירושלים ,  לשביתת אזהרה אל מול הכוונות האומללות והדיבורים החמורים על הקפאת חיים גזענית נוספת - ליהודים בלבד .  נעלה אל מול ישיבת הממשלה ונאמר לפוליטיקאים הציניים וחסרי האחריות מילה אחת :  די .
 הבנייה ביהודה ושומרון כמו גם בגליל ,  בנגב ,  בגולן ובירושלים ,  איננה אינטרס פרטי של תושבי האזור .  הבנייה היא צורך לאומי קיומי של כל עם ישראל ,  המצע עליו נשלחו חברי הממשלה אל תפקידיהם בידי העם רק לפני שנה וחצי ,  אמינות בסיסית של מנהיגות המדינה .  מזה שנים סובלים למעלה משלוש מאות ושלושים אלף האזרחים היהודים המתגוררים ביהודה ושומרון מרדיפה פוליטית שרירותית ,  מוסווית בדרך כלל בשיקולים כאילו-משפטיים ,  הפוגעת בניהול החיים היומיומי ובחזון הציוני של מדינת ישראל כמדינה ,  ושל כולנו כעם וכחברה .
 מניעי הרדיפה הם פוליטיים :  הניסיון להמאיס על היהודים את החיים כדי שיעזבו או שלא יבואו לגור ביו"ש .  התירוצים הם מגוונים :  תירוצים משפטיים למשל  - " מאחזים בלתי חוקיים "  משמעם ישובים ושכונות שהוקמו ונבנו ביוזמת ותמיכת ממשלות ישראל ,  וכעת יד ממשלתית אחת  מטעמים פוליטיים גרידא - אינה חותמת על האישור האחרון כדי שהיד השנייה תוכל להרסם ולשבש את שגרת חייהם בנימוק של  " אי חוקיות ".  כך ,  באותה שיטה ,  עיכוב פוליטי של חתימות ,  פורמליות בלבד ,  על היתרים תכנוניים - נמנעות גם בניית כיתות וגני ילדים ,  משל היו ילדי הישובים שהוקמו על ידי מדינת ישראל כמו כל מקום אחר ,  לא קיימים חלילה .
 אפילו תחום הגנת הסביבה הפך ללא מובן מאליו .  כשהוטל על אזרחי ישראל  " היטל הבצורת "  שייקר חדות את מחיר המים ,  חתם משרד הביטחון על יישום התקנה גם ביהודה ושומרון בזריזות .  לעומת זאת על התקנה המאפשרת התקנת תאים פוטו-וולטאיים על הגגות ומכירת החשמל לחברת החשמל ,  כמו בכל המדינה  תקנה המאפשרת לאזרח לסייע לשמירת איכות הסביבה אך גם להרוויח כלכלית מכך ,  חתם משרד הביטחון רק לאחר יותר משנה וחצי ,  ובעקבות הפעלת לחץ פוליטי בלתי מתון שהרימו הארגונים הנוגעים בדבר .  
בית הכנסת בשכונת אל-מתן ,  אשר הוקמה בעידוד ממשלות ישראל על אדמת מדינה בשטח הישוב מעלה שומרון ,  נאטם בקשיחות בידו השמאלית של שר הביטחון משום שהוא עצמו מסרב  מסיבות פוליטיות בלבד  לחתום בידו הימנית את החתימה האחרונה של תכנית המתאר המפורטת של השכונה .  באותו הזמן בדיוק ,  כנגד מסגדים בלתי חוקיים שנבנו תוך צפצוף בוטה על החוק על אדמות מדינה ,  אין נאכף החוק גם לאחר הוראה מבג"ץ .  שם הביטחון אף הוא נישא לשווא .  משרד הביטחון אוסר על אוטובוסים שאינם ממוגנים לנוע בכבישים רבים יו"ש .  אותו משרד ביטחון עיכב במשך שנים תקציבים למיגון אוטובוסים חדשים להחלפת האוטובוסים שיצאו משירות .  התוצאה  אין מספיק אוטובוסים ,  האוכלוסייה סובלת משיבושי תחבורה ציבורית ונדרשים מאמצים עילאיים על מנת לעמוד בהצלחה בכלל הצרכים של הסעות הילדים לבתי הספר .
 הקפאת הבנייה אינה דבר חדש .  לאחר שיצרו מסלול מכשולים כאילו ביורוקרטי מפלצתי ,  המצריך חתימות של שר הביטחון בכבודו ובעצמו על כל שלב  (  !  )  של תכנון ובנייה של כל שכונה ביו"ש ,  הפסיקו כליל את מתן האישורים ותקעו את הבנייה בפועל .  אלא שהממשלה הנוכחית ,  אשר נבחרה כזכור על בסיס מצע והתחייבות של נתניהו לבוחר על תנופת בנייה ביהודה בשומרון , " התעלתה "  על קודמותיה ו"שברה את הכלים "  על ידי צעד טוטליטרי חסר תקדים בדמוקרטיה כלשהיא של הפקעת סמכות למתן היתרי בנייה גם במקומות בהם ניתן לבנות גם לאחר כל צווארי הבקבוק המלאכותיים והגזרות שהוזכרו .  
לא הסתפקה בכך הממשלה ,  שהעם שלח כאמור כממשלת ימין ,  אלא אף ביטלה לתקופת ההקפאה היתרי בניה קיימים מהעבר .  בכך הפכה ההקפאה לרשמית ,  טוטלית ולגזענית  כלפי יהודים בלבד ,  בעוד על ההרים ממול לכל ישוב יהודי בונים הערבים חופשי באין מפריע על אדמות מדינה ללא כל היתר וללא כל חוק  ללא אכיפה מצד ממשלת ישראל .  בעוד ההקפאה הקודמת לא חלה על מבנים בעלי יסודות ,  אמורה ההקפאה השערורייתית החדשה לחול על כל בנייה בכל שלב .  אין תקדים בעולם הדמוקרטי להפעלת מדיניות דרקונית שכזו של ממשלה כלפי אוכלוסייתה .
 אך משמעותה של ההקפאה החדשה המתבשלת חורגת בהרבה מסוגיית הבנייה או האפליה .  מעבר למנהג הישראלי המכוער של אי קיום הבטחות מלפני הבחירות ,  מעבר לצפצוף על הבוחר המחריב את הדמוקרטיה ,  מתפתח משבר אמינות שלטונית חסר תקדים .  גם לבעלי זיכרון קצר אין בעיה לזכור את ההבטחות החגיגיות של ראש הממשלה והשרים .  זה היה אך לא מכבר ,  כשנאמר והוצהר מעל כל במה שוב ושוב כי לאחר ההקפאה נשוב לבנות ושמדובר במהלך חד פעמי .  
בלי קשר לסוגיה הציונית-בסיסית של הבנייה עצמה ,  הניסיון להתכחש לכל ההבטחות הללו בצורה כה מבישה הורס את מילת הכבוד של ראש הממשלה .  מי בכלל יוכל להאמין למילה שלו ?  כך לא מתנהגים מנהיגים .  הדוגמה האישית הבעייתית הזו מקרינה מכיוון חוגי השלטון אל כל החברה ,  צורת התנהלות שבמסגרתה מילה אינה מילה .  זה תמיד מתחיל נגד מתנחלים ,  אך משנקבע תקדים ,  יש לתופעות כאלו טבע שהן עוברות אל כל היתר .
 אני מצפה מראש ממשלת ישראל לייצג את מדינת ישראל ודבר העם בשמו הוא נבחר כלפי חוץ ולנהל משא ומתן קשוח אל מול הרשות הפלסטינית ונשיא ארה"ב .  במקום זאת נוצר רושם ששר הביטחון גורר את ראש הממשלה ושניהם מנסים לכופף את הממשלה והמערכת הפוליטית לקבל תכתיבים הזויים מבחוץ .  אף נבחר ציבור לא היה מקבל מנדט מבוחריו שנית לו היה משטה כך בבוחריו .  מחר בבוקר נעלה לירושלים ,  אל מול ישיבת הממשלה ,  ונאמר לפוליטיקאים הציניים וחסרי האחריות מילה אחת :  די .
 עו"ד גרשון מסיקה הוא ראש המועצה האזורית שומרון .
 
מה שווה המילה של מנהיג ? 
הקפאת הבנייה החדשה עומדת בניגוד להבטחות מפורשות של ראש הממשלה בטרם היבחרו .  גרשון מסיקה מבקש להזכיר לבנימין נתניהו כי הפרת הבטחות פוגעת בדמוקרטיה

