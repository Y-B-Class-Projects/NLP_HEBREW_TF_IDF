הילרי קלינטון :  הלחץ על ישראל השתלם
מזכירת המדינה האמריקאית אמרה בראיון ל-BBC כי התגובה החריפה של ממשל ארה"ב לתוכניות הבנייה של ישראל במזרח ירושלים השתלמה שכן השיחות העקיפות אמורות להתחדש
מזכירת המדינה האמריקאית הילרי קלינטון אמרה היום  ( שישי )  כי התגובה החריפה של ממשל ארצות הברית לתוכניות הבנייה של ישראל במזרח ירושלים השתלמה שכן השיחות העקיפות בין ישראל לפלסטינים אמורות להתחדש .  
בראיון לרשת החדשות הבריטית BBC אמרה קלינטון כי ארצות הברית מקווה שהמשא ומתן בין ישראל לפלסטינים יתחדש דרך שיחות הקרבה בעתיד הקרוב מאוד . " אנו חושבים ששיחות הקרבה הן לא המטרה כשלעצמה אלא אמצעי לבניית אמון ולהתחיל את השיחות על נושאי הליבה ועל המחלוקות בין ישראל לפלסטינים שאנו מקווים ומצפים שיובילו לשיחות ישירות ",  אמרה קלינטון .  
בתשובה לשאלה האם הלחץ של ארצות הברית על נתניהו עלול למוטט את הממשל בישראל אמרה קלינטון כי ארצות הברית לא מתערבת בפוליטיקה בישראל . " אני חושבת שלפעמים חלקים מסוימים בממשלה נוהגים או יוצאים בהצהרות שלא בטובתה של הממשלה ככל ".  היא הוסיפה כי ראש הממשלה נתניהו חזר ואמר שממשלתו והוא באופן אישי מחויבים לתהליך השלום .  
אתמול שוחח ראש הממשלה נתניהו עם מזכירת המדינה קלינטון והבהיר לה את מדיניות ישראל בהקשר לדרישות האמריקאיות .  ראש מערך ההסברה הלאומי ניר חפץ מסר כי נתניהו הציע לקלינטון  " צעדים הדדיים בוני אמון של ישראל והרשות הפלסטינית ביהודה ושומרון ".  לא פורטו מה הם אותם צעדים בוני אמון .  
התשובה הישראלית לדרישות האמריקאיות ניתנה לאחר שהיא זכתה לתמיכתם של כל שרי השביעייה .  קלינטון עדכנה מצידה את ראש הממשלה כי השליח האמריקאי למזרח התיכון ,  הסנאטור ג'ורג' מיטשל ,  יגיע לישראל ביום ראשון ,  טרם צאתו של ראש הממשלה לוושינגטון .  מיטשל ונתניהו צפויים אף הם להיפגש .
 
הילרי קלינטון :  הלחץ על ישראל השתלם
מזכירת המדינה האמריקאית אמרה בראיון ל-BBC כי התגובה החריפה של ממשל ארה"ב לתוכניות הבנייה של ישראל במזרח ירושלים השתלמה שכן השיחות העקיפות אמורות להתחדש

