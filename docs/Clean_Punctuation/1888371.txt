באוצר מעריכים :  נתניהו נסוג מהקיצוץ בתקציב הביטחון
נתניהו יודיע שתקציב הביטחון ל-2012 לא יקוצץ ב-3 מיליארד שקל .  ההחלטה מעמידה בספק את ביצוען של שתי תכניות הדגל של ועדת טרכטנברג :  חינוך חובה לגילים 4-3 ויום ארוך לגילים 9-3
ביצוען של שתיים מתכניות הדגל של ועדת טרכטנברג - חינוך חינם לבני 3-4 ויום חינוך ארוך לבני 3-9 בשנת התקציב 2012 מוטל בספק רב .  הסיבה לספק :  החלטה צפויה של ראש הממשלה ,  בנימין נתניהו ,  שאמורה להתפרסם בשבועות הקרובים ,  שלפיה תקציב הביטחון ל-2012  ( וגם לכל אחת מארבע השנים שלאחריה )  ,  לא יקוצץ ב-3 מיליארד שקל .  
באוצר מעריכים ,  על בסיס שיחות שהתקיימו עם ראש הממשלה בשבועות האחרונים ,  כי נתניהו נסוג מהחלטתו הקודמת לקצץ בתקציב הביטחון 3 מיליארד שקל בכל אחת מחמש השנים הקרובות  ( 2012 2016 )  ,  וכי הוא משהה את ההודעה לציבור בעניין זה מטעמים ששמורים עמו .  הקיצוץ היה אמור לשחרר את הכספים הדרושים לביצוע המלצות ועדת טרכטנברג בתחום החינוך .  באוצר לא מתכוונים לשחרר ליישום דו"ח טרכטנברג בתחום החינוך כספים ממקורות אחרים ,  למשל באמצעות קיצוץ רוחבי בתקציבים של משרדי הממשלה .  
באוצר ציינו באחרונה כי בלי הקיצוץ בביטחון ,  התכניות שעליהן המליצה ועדת טרכטנברג בתחום החינוך ,  בעלות כוללת של 22.35 מיליארד שקל בחמש השנים הקרובות ,  יבוטלו ,  יידחו או יבוצעו חלקית בלבד בהיעדר מקורות מימון .  ביטול/דחייה/קיצוץ יבוצעו כבר ב-2012 ,  בראש ובראשונה על תכניות הדגל של הוועדה ,  שעלותן גדולה יותר - חינוך חובה לגילים 3-4 ויום חינוך ארוך לגילים 3-9 .
 לפי המלצות ועדת טרכטנברג ,  משרד החינוך היה אמור להגיש עד סוף דצמבר 2011 לאישור הממשלה תכנית מפורטת לביצוע בחמש השנים הקרובות של פרויקט חינוך חובה לבני 3-4 ויום חינוך ארוך  ( עד 16:00 בימים ראשון-חמישי )  לבני 3-9 .  שני הפרויקטים היו אמורים ,  לפי המלצות ועדת טרכטנברג ,  לצאת לדרך כבר בתחילת ינואר הקרוב .  מטרותיהן לפי הוועדה הן שיפור החינוך ,  הקלה על יוקר המחייה ועידוד התעסוקה .  ככל הידוע ,  תכנית ליישומן לא הוגשה לממשלה עד כה ,  וכנראה לא תוגש גם בימים הבודדים שנותרו עד סוף השנה האזרחית .  
הכנסת החליטה על חוק חינוך חובה בגילים 3-4 כבר ב-1984 .  מאז נדחה ביצוע החוק בקביעות על ידי משרד האוצר ,  בטענה של היעדר תקציב .  לפי המלצות ועדת טרכטנברג ,  חוק חינוך חובה לגילאי 3 4 היה צריך לצאת לדרך בגנים הציבוריים כבר בינואר 2012 .  החוק היה אמור להיות מוחל על 80 אלף הילדים שאינם בגנים ציבוריים ב 2013 2016 .  עלות הפרויקט החמש-שנתי היא 7.2 מיליארד שקל ,  מתוכם 2.2 מיליארד שקל ב-2012 ,  עוד 1.6 מיליארד שקל ב 2013 ו-2 מיליארד שקל נוספים ב 2014 .  
עם יישום החוק במלואו ,  תגדל העלות השוטפת של הממשלה למימון החינוך בגילים 3-4 ב-1.8 מיליארד שקל בשנה .  עלות התוכנית ליום לימודים ארוך ב 2012 2016 היא 7 מיליארד שקל .  העלות ב 2012 היא 300 מיליון שקל ,  כאשר ב 2013 היא גדלה למיליארד שקל וב-2014 ל 1.3 מיליארד שקל .  העלות השנתית התוספתית  ( התוספת שתינתן בכל שנה מעבר לתקציב השוטף )  המלאה בבסיס התקציב לאחר השלמה מלאה של התוכנית ,  החל ב-2017 ,  היא 2.350 מיליארד שקל לשנה .  
באוצר מתנחמים בשני דברים בעקבות ההחלטה המסתמנת של ראש הממשלה לבטל את הקיצוץ המתוכנן בתקציב הביטחון :  הערכה כי ראש הממשלה יתמוך בדרישות הנמרצות של המשרד להגברת השקיפות והבקרה התקציבית במערכת הביטחון ,  וההנחה כי כל קיצוץ רוחבי שווה  ( פלאט )  בתקציב משרדי הממשלה בעתיד יחול גם על תקציב הביטחון ,  בניגוד להמלצות ועדת ברודט .
 באוצר מעריכים ,  כנראה על בסיס שיחות עם ראש הממשלה ,  כי עוד במהלך 2012 יתמוך נתניהו במסמך גבאי  ( לשעבר מנכ"ל משרד ראש הממשלה )  להגברת השקיפות והבקרה על ביצוע תקציב מערכת הביטחון חרף התנגדות שר הביטחון ,  אהוד ברק ,  ומשרד הביטחון .  עד כה נמנעת מערכת הביטחון מביצוע המסמך למרות שראש הממשלה חתום עליו .
 לפי חישובי האוצר ,  הגברת השקיפות והבקרה תחסוך ,  אם תבוצע ,  בשנה הראשונה לביצועה מיליארד שקל מתקציב הביטחון ובכל אחת מהשנים הבאות 2 מיליארד שקל .  בנושא קיצוצי פלאט בתקציב הביטחון ,  מדגישים באוצר כי בקיצוץ שנעשה רק באחרונה ,  בסך 630 מיליון שקל ,  למימון בניית גדר הביטחון בגבול עם מצרים ,  קוצצו 283 מיליון שקל מתקציב הביטחון בהסכמת ראש הממשלה .  באוצר מציינים כי בכך נקבע תקדים ,  כי מעתה ואילך ,  ובניגוד להמלצות ועדת ברודט ,  כל קיצוץ פלאט בתקציב המדינה יחול גם על תקציב הביטחון .  
בתגובה לדברים ,  טוענים גורמים בכירים בלשכת ראש הממשלה כי נתניהו טרם החליט אם לבטל את הקיצוץ .  לדברי הבכירים ,  נתניהו נפגש באחרונה כמה פעמים עם בכירים באוצר ועם שר האוצר ,  וכן עם הנגיד פישר ,  וקיים גם פגישות עם שר הביטחון ,  הרמטכ"ל וראשי מערכת הביטחון .
 לדברי הבכירים , " ראש הממשלה לומד את הנושא באופן מעמיק על כל צדדיו ,  תוך בחינת הצרכים התקציבים להבטחת ביטחון מדינת ישראל ותוך בחינת ההשלכות הכלכליות והצורך לנקוט בצעדים כלכליים כדי למנוע את הידרדרות המשק כפי שקרה במדינות אחרות בעולם .  במסגרת זו מקיים ראש הממשלה התייעצויות עם כל הגורמים הבכירים הנוגעים בדבר .  הוא יקבל את החלטתו רק לאחר השלמת הבדיקה המעמיקה על כל צדדיה ".   
" נתניהו אינו מושפע מהפרסומים והטיעונים של צד זה או אחר בתקשורת .  לשכת ראש הממשלה נמנעה מלהתייחס ישירות למסע יחסי הציבור שניהלו ראשי מערכת הביטחון בשבועות האחרונים ,  והיא נמנעת מלמתוח ביקורת על פקידי האוצר המתבטאים על הסכנות שבאי-ביצוע הקיצוץ ".  

באוצר מעריכים :  נתניהו נסוג מהקיצוץ בתקציב הביטחון
נתניהו יודיע שתקציב הביטחון ל-2012 לא יקוצץ ב-3 מיליארד שקל .  ההחלטה מעמידה בספק את ביצוען של שתי תכניות הדגל של ועדת טרכטנברג :  חינוך חובה לגילים 4-3 ויום ארוך לגילים 9-3

