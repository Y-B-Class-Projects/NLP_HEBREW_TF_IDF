הממשלה תושבע מחר בערב :  מי יהיו מאוכזבי הליכוד ? 
אחרי שאישרה הכנסת את התיקון לחוק ,  שמאפשר לראש הממשלה להגדיל את מספר השרים מעבר ל-18 שנקבעו בחוק ,  החל נתניהו להיפגש עם חברי סיעתו כדי להודיע להם באיזה תיק יישאו בכנסת הקרובה .  צפו בדיווח לאולפן וואלה !  NEWS
מליאת הכנסת אישרה בצהריים  ( רביעי )  בקריאה שנייה ושלישית את התיקון לחוק יסוד :  הממשלה ,  שמאפשר לראש הממשלה בנימין נתניהו להגדיל את מספר השרים מעבר ל-18 שנקבעו בחוק שאושר בכנסת שעברה .  החוק אושר ברוב של 61 חברי כנסת מול 59 מתנגדים .  
במהלך ההצבעה התרחשה תקרית לא נעימה כאשר יו"ר הכנסת ,  יולי אדלשטיין ,  חשד שאחד מחברי הכנסת הצביע במקום חבר כנסת אחר .  אדלשטיין הזהיר את הנוכחים כשאמר : " אני מזכיר שזו עבירה פלילית ,  ומקווה שזה קרה בטעות ",  וההצבעה נמשכה .  
כמה שעות לאחר אישור התיקון לחוק אישרה הוועדה המסדרת של הכנסת כי השבעת הממשלה תתקיים מחר בשעה 19:00 בערב .  במקביל ,  מקיים הערב נתניהו פגישות עם חברי הכנסת של הליכוד ,  שבהן הוא מודיע להם על התיק שבו יישאו בכנסת הקרובה .  
עוד על הרחבת הממשלה:ריבלין לוואלה !  NEWS :  הגדלת הממשלה  " מערערת את אמון הציבור"בג"ץ דחה את עתירת יש עתיד נגד הרחבת הממשלהמיליוני שקלים להגדלת מספר השרים : " התקציב לא רלוונטי "  
מוקדם יותר הבוקר הסתיים הדיון על תיקון החוק השנוי במחלוקת .  בדיון ,  שעסק בהסתייגויות מהתיקון שכבר עבר בקריאה ראשונה ,  דיברו שורה של חברי הכנסת נגדו .  יו"ר האופוזיציה ,  יצחק הרצוג  ( המחנה הציוני )  ,  האשים בדיון את נתניהו בכך שבמקום לפתור את הבעיות במדינה הוא  " מוכר אותה ומתכוון לפזר חצי מיליארד שקלים כדי שחברי הכנסת שלו יישארו רגועים ".  לדבריו , " חבורה של קיצוניים השתלטו על ההגה .  ראש הממשלה מנהל גנון של קבוצות לחץ ,  אחד בורח אחד מנתק את הטלפון וסוחט עוד סגן שר ותקציבים .  ראש ממשלה מוכר את המדינה  ואנחנו משלמים ". 
יו"ר ישראל ביתנו אביגדור ליברמן ,  שהצטרף רק לאחרונה לאופוזיציה ,  יצא נגד הממשלה ואמר כי מדובר ב"ממשלה בלי טעם וריח ,  בלי עתיד בלי תקווה בלי חלום ".  הוא האשים את חברי הקואליציה בכך שבמקום לעסוק בסוגיות בוערות הם עוסקים בתפקידיהם הצפויים . " בימים האחרונים נהרגו 14 איש בתאונות דרכים ,  מישהו מדבר על זה ?  מדברים רק על התיקים .  בחינות הבגרות שהודלפו ,  איפה שר החינוך המיועד ?  כולם עסוקים רק בשרים וסגני שרים ",  אמר ליברמן .  
גם יו"ר יש עתיד ,  יאיר לפיד ,  תקף את החוק ואמר כי הוא עוסק בתפקידים ריקים מתוכן . " יש שני שקרים שניסו למכור מעל הדוכן הזה .  הראשון הוא שמדובר רק ב-20 שרים ,  אבל אין שום מגבלה על מספר השרים ,  ואנחנו מכירים את השחקנים ויודעים בדיוק מה יקרה .  בכל פעם שתהיה בעיה יתווסף עוד שר ",  הוא טען . " השקר השני הוא שזה עולה מיליונים בודדים .  עלות שר היא קודם כל הפעילות שהוא מייצר ,  ובסוף זה עולה מאות מיליוני שקלים ".  
חברי הכנסת מהליכוד ,  דני דנון ואורן חזן ,  שוחחו עם וואלה !  NEWS על מלאכת הרכבת הממשלה . " בממשלה הבאה יהיו 12 שרי ליכוד ,  לכן יהיו שבעה שרים חדשים ",  אמר דנון . " אני מאמין שמקומי מובטח .  אני שמח שתיק הרווחה נשאר בידי הליכוד ,  אני מתחבר אליו ואמרתי את זה לנתניהו .  אבל אני משאיר לו את ההחלטה ".  לדבריו , " יש הרבה תפקידים וראש הממשלה יפצה את המאוכזבים ".  על החלטת ישראל ביתנו ללכת לאופוזיציה אמר : " לדעתי יש מקום לליברמן בקואליציה .  מוזר לי לראות אותו עם זועבי ומרצ פועל נגדנו .  זה לא טבעי ,  אני מאמין שהוא יחזור לממשלה ".  ח"כ חזן התייחס לדיונים המרתוניים על התיקון לחוק יסוד :  הממשלה . " אני רגוע ,  שהאופוזיציה תהיה בלחץ ",  אמר . " הם חושבים שהם מתישים אותנו ,  אבל התישו רק את עצמם .  אני חושב שזה זמן לאחדות בעם ואני קורא לממשלת אחדות ".  
בשעות הערב צפוי נתניהו לנהל פגישות עם חברי הכנסת של הליכוד ,  שבהן יודיע להם על התיק שבו יישאו בכנסת הקרובה .  במקביל ,  תתכנס הוועדה המסדרת של הכנסת על מנת לאשר את השבעת הממשלה מחר בשעות הערב .
 
  ( עדכון ראשון :  12:42 ) 
לפניות לכתב :  omri_n@walla.net.il 

הממשלה תושבע מחר בערב :  מי יהיו מאוכזבי הליכוד ? 
אחרי שאישרה הכנסת את התיקון לחוק ,  שמאפשר לראש הממשלה להגדיל את מספר השרים מעבר ל-18 שנקבעו בחוק ,  החל נתניהו להיפגש עם חברי סיעתו כדי להודיע להם באיזה תיק יישאו בכנסת הקרובה .  צפו בדיווח לאולפן וואלה !  NEWS

