המהלך להכנסת הרצוג לקואליציה נגוז ,  אך דווקא דרעי עשוי לייצב אותה
פרסום הפרשות שבהן נקשרו שמותיהם של ראש המחנה הציוני ויו"ר ש"ס ,  טרף את הקלפים לשינויים בקואליציית ה-61 ,  אף שקודם לכן הציג השר בנט עמדה מפתיעה .  בינתיים בעבודה מנסים לאתר את המדליף ולחלק יש רעיון מי הח"כ הסורר
זה נשמע כמו היסטוריה רחוקה ,  אבל עד יום רביעי בערב ,  עת התפרסמו בערוץ 2 החשדות נגד יצחק הרצוג ,  עוד עסק נתניהו באפשרות להרחיב את ממשלת ה-61 .  המצוקה הפרלמנטרית שבה שרוי ראש הממשלה בגלל חרם ההצבעות שמטילים עליו שני חברי הכנסת המורדים דוד אמסלם ואברהם נגוסה ,  החזירו לחיים את המחשבה על הגדלת הקואליציה .  במקביל ,  בחן נתניהו ברצינות את הדחתם של שני חברי הכנסת שאינם מצביעים עם הקואליציה כמחאה על אי העלאת 9,000 בני הפלשמורה ,  מהוועדות שבראשן הם עומדים . 
" מה דעתכם על האפשרות להרחיב את הממשלה ?  ",  שאל נתניהו ביום ראשון את ראשי מפלגות הקואליציה בפגישתם השבועית .  דרעי וכחלון היו מיד בעד .  ליצמן היה מסויג בהרבה ,  ובחר להמשיל את מצב הקואליציה למניין הדרוש על מנת לקיים תפילה . " כשיש עשרה אנשים בבית כנסת כולם תמיד באים כי יש עליהם אחריות .  ברגע שהמספר גדל ל-15 ,  אף פעם אין מניין ",  אמר .  
אבל העמדה המעניינת מכולם הייתה של נפתלי בנט . " אני חושב שמבחינת הלכידות הפנימית ,  יש הרבה יותר היגיון בצירוף של ליברמן ,  אבל לא אטיל וטו על צירוף הרצוג ",  הפתיע .  מאוחר יותר הבהיר בשיחות סגורות כי התנאי הזה שריר וקיים רק בתנאי שלא ישונו קווי היסוד של הממשלה . " אם ינסו לשנות את קווי היסוד של הממשלה כך שיכללו הכרה בפתרון שתי המדינות ,  אפרוש ",  אמר למקורביו .  גורמים בכירים בקואליציה מבהירים שהחששות של בנט לא היו מופרכים . " המגעים מול המחנה הציוני נמשכו ממש עד לפרסום על הבדיקה נגד הרצוג ,  והם היו רציניים ",  אמר גורם בקואליציה .
 כעת ,  מדובר בתרחיש שסיכויו נראים דמיוניים ,  ונתניהו שוב צריך לשבור את הראש כדי להבטיח רוב בהצבעות ברגע שתסתיים פגרת האביב שאליה יצאה השבוע הכנסת .  באותו פורום ראשי מפלגות שהתכנס ביום ראשון השבוע ,  כאשר ראש הממשלה שאל את המשתתפים מה הם חושבים על מצב הקואליציה ,  היו ביניהם מי שרמזו לנתניהו בנימוס כי הבעיה היחידה שמפריעה להעביר חוקים בכנסת באופן סדיר ,  היא אותם שני ח"כים סוררים .  אלא שעם סגירת הדלת להרחבת הממשלה ,  קטן גם הסיכוי להעניש את נגוסה ואמסלם .  גורם בליכוד המצוי בפרטים הסביר כי  " נראה שראש הממשלה החליט לתת להם הזדמנות נוספת להוכיח את עצמם ".  
בינתיים ,  בעבודה ,  מנסים להבין מהיכן התפוצצה הפרשה הנוגעת להרצוג ואיך הגיע המידע לגורמי החקירה .  בשיחות סגורות ,  לא מעט דמויות במפלגה מפנות את האצבע המאשימה כלפי חבר הכנסת אראל מרגלית .  בין היתר ,  מציינים גורמים במפלגה את התייצבותו הקולנית לצדו של הרצוג והקריאה לכל החברים לעשות כמוהו ,  כאקט שהוא בבחינת  " על ראש הגנב בוער הכובע ".  מסתבר שהצהרות התמיכה של מרגלית בהרצוג נתפסו כלא אמינות במיוחד על ידי כמה מחברי המחנה הציוני ,  שחזו רק לפני שבועיים כיצד באורח מסתורי מוצא את דרכו לתקשורת סרטון בו תוקף חבר הכנסת את יו"ר המפלגה וקורא לערוך פריימריז בהקדם .  מרגלית דחה על הסף את הדברים ,  ציין שהוא תומך תמיכה מלאה בהרצוג ואף הזכיר שהאחרון בכבודו ובעצמו אמר לו בשיחה ביניהם כי אינו חושד שהוא עומד מאחורי הבדיקה בעניינו . " יש לי מחלוקת פוליטית עם הרצוג ,  אבל גם חברות אמיתית .  יש הרבה סכסכנים כרגע ",  אמר בתגובה .  
במקביל ,  הפרשה שבה נקשר שמו של דרעי הבשילה בתוך שתי יממות מרגע הפרסום בערוץ 2 לכדי חקירה פלילית .  האם זה מהלך שעלול לערער את הממשלה ?  בליכוד יש מי שטוענים כי בהפוך על הפוך ,  הסיטואציה הנפיצה הזו עלולה דווקא לשרת את היציבות הקואליציונית .  שהרי לדרעי - שהחקירה הפלילית בעניינו בוודאי תשתרע על פני שבועות ,  אם לא חודשים - לא יהיה כעת כל אינטרס לזעזע את היציבות הקואליציונית ולכן גם אם ייאלץ בסופו של דבר להשעות עצמו או אפילו להתפטר מתפקידו ,  יש הסבורים כי ימשיך להיות המושך הבלעדי בחוטים מאחורי הקלעים ,  וכי יפעיל את כל כובד משקלו בעד המשך היציבות של הממשלה ,  לפחות עד שההליך בעניינו ימוצה .
  ( עדכון ראשון :  18:36 )  

המהלך להכנסת הרצוג לקואליציה נגוז ,  אך דווקא דרעי עשוי לייצב אותה
פרסום הפרשות שבהן נקשרו שמותיהם של ראש המחנה הציוני ויו"ר ש"ס ,  טרף את הקלפים לשינויים בקואליציית ה-61 ,  אף שקודם לכן הציג השר בנט עמדה מפתיעה .  בינתיים בעבודה מנסים לאתר את המדליף ולחלק יש רעיון מי הח"כ הסורר

