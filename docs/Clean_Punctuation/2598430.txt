ברק : " אמנון היה אמיץ לב בשדה הקרב ובשדה המדיני "
 בכירי המערכת הפוליטית הביעו צער עמוק על פטירתו של אמנון ליפקין-שחק ,  ושיבחו את יושרתו וכנותו של הרמטכ"ל והשר לשעבר .  ראש הממשלה נתניהו : " לרגע הוא לא איבד מאצילותו "
 בכירי המערכת הפוליטית הגיבו היום  ( רביעי )  בצער על פטירתו של השר והרמטכ"ל לשעבר ,  רב-אלוף  ( במיל' )  אמנון ליפקין-שחק ,  שהלך היום לעולמו בבית החולים הדסה עין כרם בירושלים ,  בתום מאבק ממושך במחלת הסרטן .  נשיא המדינה שמעון פרס ,  חילק שבחים רבים למי שכינה  " גיבור חיל אמיתי ,  נושא לפיד שלום ,  אדם נדיר ויהודי חכם ".   " מאז יום ראשון האחרון ,  עת באתי להיפרד מאמנון חברי היקר בבית החולים לא יודעת נפשי מנוח ",  אמר פרס , " תלמידיו ופקודיו הרבים ראו בו מורה דרך שאין כמותו ,  הם האמינו לכל מילה שיצאה מפיו ועל דלתו צבאו אנשים הצמאים לעצה חכמה ,  ישרת דרך ואמיצת לב .  תרומתו לביטחון ישראל ,  אין לה משל .  הוא קיבל את שני עיטורי העוז על אומץ ליבו ,  על חוכמתו ,  על מנהיגותו .  אמנון היה איש מופת לאורך כל דרכו ,  הולך תמים ופועל צדק .  אהבתיו אהבת אמת ".  פרס ציטט פסוק מספר שמואל א' , " שכאילו נכתב על אמנון :  'בחור וטוב ואין איש מבני ישראל טוב ממנו ,  משכמו ומעלה גבוה מכל העם' ". 
רבים מהאישים ציינו את יושרתו וכנותו של השר לשעבר .  ראש הממשלה בנימין נתניהו מסר כי  " אמנון הוא גיבור ישראל שהקדיש את מיטב שנותיו לביטחונה של מדינת ישראל .  גבורתו ניכרת גם בדרך האמיצה שבה נהג בזמן מחלתו .  לרגע הוא לא איבד מאצילותו .  בשם אזרחי ישראל אני שולח את השתתפותנו ביגונה של רעייתו טלי ושל כל בני משפחתו ". 
שר הביטחון ,  אהוד ברק ,  ספד לליפקין-שחק ואמר : " אמנון היה מופת של אומץ לב ,  מנהיגות ודבקות במטרה בשדה הקרב ובמאבק המדיני ,  הוא היה מעמודי התווך של ביטחון ישראל בשני הדורות האחרונים .  אמנון פעל כל ימיו בצה"ל ,  בממשלה ,  וכאזרח ,  להשגת שלום וביטחון לישראל מעמדה של ביטחון עצמי ופיכחון .  איש ערכי בכל דרכיו ,  אדם יוצא דופן וחבר .  אומץ הלב והפיכחון ייחדו אותו גם לאורך המאבק המתמשך במחלה ,  שהכריעה אותו היום .  עם לכתו  ייזכר אמנון כמפקד ואדם נערץ  לכולם .  ואהוב  לכל מי שזכה להכירו ". 
המשנה לראש הממשלה והרמטכ"ל לשעבר ,  משה  ( בוגי )  יעלון ,  ספד היום גם הוא לליפקין-שחק . " קשה לדבר עליו בלשון עבר ?  ,  אמר יעלון . " אמנון היה חלק בלתי נפרד מחיי כל מי שפגש בו ,  וחלק בלתי נפרד מחיי .  קשה ,  כי אמנון שהכרתי ,  זה שנלחם במחלת הסרטן בגבורה ובאצילות וממנו נפרדתי שלשום בבית החולים ,  היה בראש ובראשונה אדם ,  איש של אנשים ,  חבר אמת שתמיד היה שם בשביל מכריו ופקודיו .  אכפתי ,  מסור ,  נטול גינונים ,  איש שפיו וליבו שווים ,  לעולם אמר את אשר על ליבו גם אם אין זה נעים לשומע ,  אך תמיד עשה זאת באנושיות ומתוך כבוד הדדי - זה היה אמנון ליפקין-שחק ".  יעלון המשיך וסיפר כי  " מעטים המפקדים שהשפעתם עליי ניכרת במסלול השירות הצבאי ובחיים בכלל ,  ואמנון הוא אחד מהם .  כל מפגש איתו היה עבורי שיעור לחיים .  דלתו תמיד הייתה פתוחה להתייעץ ,  לסייע ,  ללמד ולעודד .  אמנון היה מפקד נועז ,  אמיץ ,  קר רוח ,  יסודי מאוד ".  
יו"ר מפלגת העבודה ,  שלי יחימוביץ' ,  הביעה צער עמוק על מותו וציינה כי  " כחייל וכמפקד הגן שחק על בטחון המדינה ,  ותמיד ,  גם בהיותו במדים וגם אחרי שפשט את מדיו ,  נאבק על דמותה המוסרית .  אמנון היה קצין וג'נטלמן ,  מפקד נערץ ואדם יוצא דופן באישיותו הכנה וההגונה ,  איש ישר דרך ואהוב על הכל .  מותו מעורר צער גדול בליבם של רבים שהכירו אותו ואהבו אותו ".  עמיתה למפלגה ,  ח"כ יצחק  ( בוז'י )  הרצוג ,  מסר כי הוא  " אבל וכואב על פטירתו של מצביא וחבר ,  אמנון ליפקין שחק ,  אדם ברוך כשרונות עם נשמה יתרה ,  מנהיגות טבעית והמון חכמה ותבונה .  אמנון נלחם בגבורה במשך שנים במלחמה הארורה ,  וחסרונו יורגש בכל מעגלי החיים ".  
יו"ר קדימה שאול מופז ,  אשר החליף את ליפקין-שחק בתפקיד הרמטכ"ל ,  נפרד ממפקדו לשעבר . " אני כואב ומבכה את לכתו בטרם עת של מפקדי וחברי אמנון ליפקין שחק .  אדם יוצא דופן ,  שילוב נדיר של תעוזה צבאית ומדינית ,  אדם ישר דרך ,  חבר אמת וגיבור ישראל בעל שני עיטורי עוז ".  
דן מרידור ,  שהיה שותפו של ליפקין-שחק במפלגת המרכז בשנות ה-90 ,  הדגיש את תרומתו לביטחון ישראל ,  ואת  " השכל הקולקטיבי שהנהיג את המדינה בתקופה שלו .  בכל תפקידיו היה לו באמת מעמד מיוחד .  שום אדם לא יכול לחשוד בו ,  שום אמירה לא עניינית .  תמיד עם נחת ויכולת לא להתלהם ולא להתלהב ".  בראיון לגלי צה"ל אמר מרידור כי  " גם כחבר אישי היה תמיד תענוג לשבת איתו ,  לשמוע אותו .  לא היו לו אויבים .  הוא דיבר לעניין ,  כמעט לא דיבר סרה במישהו ",  וציין לטובה את התנהגותו המאוזנת . " אנשים אוהבים להקצין ,  בוודאי בתקופת בחירות .  אמנון היה תמיד איש של איזונים ".  
יו"ר התנועה ,  ציפי לבני ,  אמרה כי היא  " כואבת את מותו של אחד מבכירי בניה של ישראל .  מטובי הלוחמים למען שלומה וביטחונה של המדינה .  תבונתו ,  אומץ ליבו ,  יושרו ומסירותו לרעיון הציוני היוו מקור השראה אישי ולאומי .  תרומתו תישאר חקוקה לעד בדברי ימי המדינה .  ליבי עם טלי והמשפחה ".  שר הביטחון לשעבר עמיר פרץ הדגיש את תפקידו במערכת הביטחונית . " כקצין בצה"ל הוא היה אחד המפקדים הנערצים עליי וכשר ביטחון הוא התייצב בכל קריאה ותרם מנסיונו הרב גם באירועים שעדיין חסויים מן הציבור וגם במלחמת לבנון השנייה ",  אמר .  גם מועמד מפלגת יש-עתיד ,  עפר שלח ,  שהיה פקודו של ליפקין-שחק בחטיבת הצנחנים ,  הזכיר כי הלז  " היווה דמות ייחודית בנוף הציבורי בישראל .  איש נבון ,  שקול וישר דרך ,  שהפליא להוביל אנשים ברגעי משבר וראה נכוחה את הדרך שבה עלינו ללכת כמדינה וכחברה .  בפגישותינו לאורך השנים ראיתי אדם מפוכח וקר רוח ,  שמעטים היטיבו כמוהו :  להבין ולעשות ".  
ליפקין-שחק היה אהוד ומקובל על כל צדדי המפה הפוליטית .  מיוזמת ז'נבה נמסר כי  " יוזמת ז'נבה כואבת את מותו של אחד מראשיה ומחותמיה הראשונים .  אמנון ליפקין-שחק פעל נמרצות בשנים האחרונות במסגרת היוזמה לקדם פתרון מדיני מתוך שליחות ציונית שאפיינה אותו כל חייו .  מותו הוא אובדן קשה למדינה ולכל הרוצים את טובתה ".  גם יו"ר מרצ ,  ח"כ זהבה גלאון הביעה את תנחומי המפלגה למשפחה ואמרה כי  " הוא היה איש עתיר זכויות ,  אמיץ ושותף מסור למאבק על השלום ". 
יו"ר הוועדה לביקורת במדינה ,  חבר הכנסת אורי אריאל מהבית היהודי-האיחוד הלאומי ,  הביע את צערו . " זכיתי להכירו לעומק בתפקידי כמזכ"ל מועצת יש"ע ומזכ"ל אמנה ,  בתפקידו כאלוף פיקוד מרכז .  אני מצדיע למי שברוב שנותיו נלחם למען ביטחון ישראל ומשתתף בצערה העמוק של המשפחה ",  אמר .  יו"ר הבית היהודי נפתלי בנט מסר גם הוא כי  " אמנון היה גיבור ישראל .  איש ערכי ורציני מאין כמוהו שעם ישראל חב לו רבות על תרומתו למדינה .  הוא היה לוחם בכל רמ"ח איבריו שנלחם עד הרגע האחרון גם בקרב על חייו ,  ומעל הכל ,  אדם טוב ". 
ליפקין-שחק יובא למנוחות מחר ב-15:00 בבית העלמין הצבאי קריית שאול בתל אביב .
 הרמטכ"ל לשעבר אמנון ליפקין-שחק הלך לעולמו בגיל 68 
בהכנת הידיעה השתתפו יהושע בריינר ומיכל רשף 

ברק : " אמנון היה אמיץ לב בשדה הקרב ובשדה המדיני "
 בכירי המערכת הפוליטית הביעו צער עמוק על פטירתו של אמנון ליפקין-שחק ,  ושיבחו את יושרתו וכנותו של הרמטכ"ל והשר לשעבר .  ראש הממשלה נתניהו : " לרגע הוא לא איבד מאצילותו "
 
