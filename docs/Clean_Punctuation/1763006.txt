נס לא קרה לנו
הלהבות בכרמל שורפות סופית את האמונה שמישהו מקברניטי ישראל באמת דואג לנו .  אם כך מתמודדים נתניהו וישי עם שריפה מקומית ,  מה יעשו כשינחתו כאן אלפי טילים ? 
עוד בטרם כובתה האש ,  עוד לפני ההספדים וקבורת ההרוגים ,  כבר עכשיו ניתן לקבוע בוודאות שגם על המחדל הקטלני הזה איש לא ייתן את הדין .  ועדות חקירה יתכנסו ,  דו"חות עבי כרס יכתבו ,  מכתבי אזהרה ישלחו ,  אבל איש לא ישלם את המחיר מלבד עשרות קורבנות השווא של תרבות החפיף הישראלית .  
וזה מוזר ,  כיוון שמדברים כאן כל הזמן על המלחמה הגדולה שצפויה בקרוב כעל עובדה מוגמרת .  מלחמה בארבע חזיתות ,  כזו שבה העורף יספוג בה מהלומות כבדות יותר ממה שידע עד עתה . " בכל עימות עתידי העורף יותקף במאות טילים ",  אמר בחודש מאי האחרון לוואלה !  חדשות מתן וילנאי .  כמעט שכחנו :  וילנאי הוסיף מיד את הסיומת הביטחוניסטית המסורתית  " נדע מה לעשות ".  האמנם ?  ככל הידוע ,  עם נחיתתו של טיל בלב אזור מיוער ,  נניח בכרמל ,  מתרחשת שריפה .  אם להסתמך על סופת האש שמשתוללת כעת ,  לישראל אין כל כלים להתמודד עם אירוע כזה ,  שאמור להיות דבר שבשגרה בזמן מלחמה .  הכבאים סובלים ממחסור בציוד ,  חומרי הכיבוי אוזלים במהירות האש משתוללת ללא הפרעה וראש הממשלה מרים טלפונים נואשים למעצמות על כגון קפריסין כדי שיושיעו אותנו .  אפילו טורקיה ,  זו מציר הרשע ,  שולחת מטוס .  לאחר מכן ממהר בנימין נתניהו להגדיר את האירוע כ"אסון לאומי ",  בהופעה שבהשוואה אליה נראות מסיבות העיתונאים של משה דיין במלחמת יום הכיפורים כמלאות אופטימיות ותקווה .
 לגמרי במקרה ,  חזר אתמול דן חלוץ לחיים הציבוריים ,  כשהתפקד למפלגת קדימה .  ארבע שנים לאחר מלחמת לבנון ,  נצח במושגים ישראלים ,  בונה רמטכ"ל הכישלון על הזיכרון הקצר שלנו .  בניגוד למה שמקובל לחשוב ,  המחדל הגדול ביותר שלו לא היה התכנון המופקר של הקרבות על אדמת לבנון ,  אלא האדישות המוחלטת לגורלם של אזרחי ישראל ,  שספגו אלפי טילים במשך ימי המלחמה הארוכים .  אף שהשריפה בכרמל אינה קשורה לחיזבאללה ,  לאירן או לסוריה ,  המציאות שהיא חושפת מוכיחה שדבר לא נלמד מאז 2006 .  
יש מוטיב נוסף שמזכיר מאוד את המלחמה ההיא :  שוב נשמעים דיווחים על ההרואיות של הלוחמים בשטח ,  במקרה הזה כבאים ,  ושוב אין בידיהם כלים מתאימים להתמודד עם האויב ,  שרק במקרה אינו סר לפיקודו של חסן נסראללה אלא של רוח מזרחית אכזרית .  כמו אז ,  גם הפעם מי שמשלמים את המחיר הם אנשי ישראל השניה  הפריפריה שחוטפת את הטילים ומתגייסת לשירות בתי הסוהר והמשטרה .  במקום היערכות אמיתית ,  התרכז העורף בארבע השנים האחרונות במופעי ראווה בדמות תרגילים המוניים ותרגילים ביורוקרטיים של העברת האחריות על העורף לרשויות המקומיות ,  אבל אין זה תחליף למהות ,  ובעיקר לחמלה אמיתית של הממשלה כלפי אזרחיה ואדמתה .  חוסר האונים מול האש חושף שגם במלחמה הבאה לא הרשויות יצילו אותנו ,  אלא הרבה תפילות וקצת מזל .  
אם אלי ישי היה מתעל רק מחצית מהאנרגיות שלו מפרשת אמסלם לשיקום מערך הכיבוי וההצלה ,  לא מעט בתים אמש היו עדיין עומדים על תילם .  אם בנימין נתניהו היה מתעסק פחות בכיבוי שריפות בלשכתו ויותר בכיבוי שריפות בשטח מדינת ישראל ,  עוד כמה משפחות היו מצליחות לחגוג את חנוכה במקום לומר קדיש .  זו אולי דמגוגיה ,  אבל ראוי שפוליטיקאים שחיים על דמגוגיה יפלו על חרבה .  מדינת ישראל זקוקה למנהיגות אמיתית .  או לפחות ששרה נתניהו תסביר לבעלה מדוע חשוב להשקיע בשירותי כיבוי והצלה מתפקדים .
 
נס לא קרה לנו
הלהבות בכרמל שורפות סופית את האמונה שמישהו מקברניטי ישראל באמת דואג לנו .  אם כך מתמודדים נתניהו וישי עם שריפה מקומית ,  מה יעשו כשינחתו כאן אלפי טילים ? 

