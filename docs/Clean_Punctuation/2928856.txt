מי זייף את חתימת ראש הממשלה על מסמך רשמי ? 
המשטרה חוקרת מי זייף את חתימתו של בנימין נתניהו על מסמך רשמי ,  שמאשר את מעורבותו כשר הבריאות בתקנות של משרד הכלכלה .  הדבר מעלה חשד כי בניגוד לאמור ,  הוא לא לקח חלק בקביעת התקנות
המשטרה בודקת בימים אלו תלונה ולפיה זויפה חתימתו של ראש הממשלה ,  בנימין נתניהו ,  על מסמך רשמי אשר מאשר את מעורבותו כשר הבריאות בשנת 2013 בהתקנת תקנות רשמיות של משרד הכלכלה לגבי בטיחות עובדים .  זיוף החתימה מעלה את החשד כי משרד הבריאות כלל לא לקח חלק בקביעת התקנות .  
בעקבות החשד לזיוף חתימתו של נתניהו הגיש ד"ר אלעזר אייל ביקלס מרמת גן ,  לשעבר יו"ר חטיבת הבטיחות באיגוד לשכות המסחר וכיום חבר הנהלת אגודת מהנדסי הבטיחות ,  תלונה למשטרת תל אביב ועתירה לבג"ץ .  בעתירה יוצאת הדופן טוען ביקלס כי בתקנות ארגון הפיקוח על העבודה ,  שהותקנו ב-2013 במשרד הכלכלה ,  לא קוימה חובת ההיוועצות עם שר הבריאות בטרם התקנת התקנות ,  ועל כן עליהן להתבטל .
 התקנות עוסקות בין היתר באיתור מפגעים סביבתיים ובביצוע בדיקות סביבתיות תקופתיות לחומרים רעילים .  הן חלות על כל מפעל שמועסקים בו 50 עובדים לפחות ,  כמו גם על בתי חולים ומוסדות רפואיים .  בתקנות נרשם כי הותקנו לאחר התייעצות עם שר הבריאות .
 עוד בוואלה !  NEWS:ינון מגל לנשים שטענו שהטריד :  אל תשאירו את זה בפייסבוק ,  לכו להתלונןשתי נשים נפצעו אנוש ובינוני בפיגוע דקירה בבית חורון שבבנימיןחרף דרישת בנט :  יעלון יישאר הקובע הבלעדי בנוגע להתנחלויות 
ביקלס טוען כי ניכר בתקנות שהן לא עברו היוועצות כזו .  לטענתו ,  לדבר חשיבות קרדינלית ,  מאחר שהן נוגעות לסיכונים בריאותיים הנשקפים לעובד במקום עבודתו .  הוא הוסיף כי במהלך ניסיונותיו למצוא אישוש להיוועצות עם משרדי הממשלה ועם הכנסת ,  נשלח אליו מהעוזר ליועץ המשפטי של הכנסת מסמך אשר היה אמור להוות אסמכתה לכך .  
מדובר באישור של ראש הממשלה ושר הבריאות נתניהו ,  שלפיו אכן התקיימה עמו התייעצות בנוגע לתקנות .  במסמך נכתב : " אני מאשר כי קוימה התייעצות עמי בנוגע לתקנות שבנידון ,  וכי נוסח התקנות המוצע מקובל על משרד הבריאות ".  את האישור חתם : " בנימין נתניהו ,  ראש הממשלה ושר הבריאות ".  המכתב הלקוני לא נשא תאריך או מספר סימוכין ,  אולם כן כלל חתימה .  
הנוסח הלקוני והיעדר תאריך או מספר סימוכין עוררו את חשדו של ביקלס כי התייעצות שכזו לא באמת התקיימה כנדרש בחוק ,  ושהאישור לא נחתם כלל על ידי ראש הממשלה .  ביקלס ,  המיוצג על ידי עו"ד אילן קנר ,  לא ויתר והחל לחפש באינטרנט דוגמה לחתימתו של ראש הממשלה .  אחרי שהיו בידיו כמעט עשר דוגמאות ,  הוא גילה ,  לדבריו ,  כי  " אין שמץ של דמיון בינה לבין החתימה המופיעה על גבי האישור ",  לשון העתירה .  
על מנת לאשש את הדברים הוא אף פנה למומחית לגרפולוגיה משפטית ,  שקבעה כי החתימה על גבי האישור אינה של נתניהו וחוות דעתה הוגשה לבית המשפט .  ביקלס אף הגיש תלונה למפלג ההונאה של משטרת מחוז תל אביב על זיוף החתימה .  מאז עברה יותר משנה ,  אולם המשטרה טרם הצליחה לפענח את מקור הזיוף ,  והתיק הועבר למשטרת מחוז ירושלים .  
עו"ד קנר ,  שמייצג את ביקלס ,  אמר לוואלה !  NEWS : " ההתנהלות הממשלתית במקרה זה מטרידה .  עמדתם המקצועית של אנשי משרד הבריאות בנושא הנוגע לבריאות הציבור לא נשמעה .  על מנת לחפות על כך המציאו בדיעבד אישור שספק אם נחתם על ידי מר נתניהו וברור שאינו משקף את המציאות ,  שכן איש לא התייעץ איתו ". 
ממשרד ראש הממשלה נמסר בנוגע לזיוף החתימה : " העתירה עומדת כעת בבית המשפט העליון בשבתו כבג"ץ ,  והוא יאמר את דברו ".  ממשטרת מחוז ירושלים ,  שאליה הועבר התיק ממחוז תל אביב ,  נמסר כי נחקרו עד כה גורמים שונים בתיק וצפויים להיחקר גורמים נוספים .  

מי זייף את חתימת ראש הממשלה על מסמך רשמי ? 
המשטרה חוקרת מי זייף את חתימתו של בנימין נתניהו על מסמך רשמי ,  שמאשר את מעורבותו כשר הבריאות בתקנות של משרד הכלכלה .  הדבר מעלה חשד כי בניגוד לאמור ,  הוא לא לקח חלק בקביעת התקנות

