בנקים גדולים באירופה : " נחרים בנקים בישראל בגלל ההתנחלויות "
 שני הבנקים הגדולים בסקנדינביה בוחנים הפסקת קשריהם עם  " הפועלים ",   " מזרחי-טפחות "  ו"לאומי "  בגלל פעילות מעבר לקו הירוק .  הממשלה ביטלה דיון בנושא בשל מריבת נתניהו-בנט
החרם האירופי על ההתנחלויות ממשיך לתפוס תאוצה :  שני הבנקים הגדולים ביותר בצפון אירופה הודיעו לאחרונה על כוונתם להחרים בנקים בישראל ,  על רקע פעילות הבנקים הישראליים בהתנחלויות ,  שמוגדרות על ידי האיחוד האירופי כבלתי חוקיות ומזיקות לתהליך השלום .  גורם ישראלי שעודכן בפרטים אמר לוואלה !  חדשות כי החרמת הבנקים הישראליים באירופה הינה  " מגמה מסוכנת שהולכת ומתחזקת ". 
שני הבנקים המדוברים הם  " נורדאה "  השבדי שהינו הבנק הגדול ביותר במדינות סקנדינביה ,  ו"דנסקה בנק "  שהינו הבנק הגדול ביותר בדנמרק .  יחדיו הם משרתים יותר מ-16 מיליון לקוחות ברחבי אירופה ומחזיקים בנכסים בשווי מאות מיליארדי דולרים .  שני הבנקים נכללים ברשימת 500 החברות הגדולות בעולם ,  ושניהם כאמור מקדמים בשבועיים האחרונים צעדים להחרמת בנקים בישראל בגלל  " מעורבות בפעולות שעומדות בניגוד לחוק הבינלאומי ". 
ישראל בונה בהתנחלויות - והעולם מגיבהחרם פוגע בחקלאי בקעת הירדן : " ההזמנות נפסקו"האגודה ללימודים בארה"ב הצביעה בעד חרם על ישראללבני לבנט : " ביקורת על התנחלויות אינה אנטישמיות " 
" דנסקה בנק ",  המשרת כ-5 מיליון לקוחות בדנמרק ובצפון אירופה ,  מפרסם באתר האינטרנט שלו רשימה של חברות שהוא מחרים מסיבות חוקיות ואתיות .  לפני כשבועיים עודכנה הרשימה ולראשונה נוסף אליה בנק ישראלי  בנק הפועלים .  הבנק הדני הודיע כבר בשנת 2010 על החרמת שתי חברות בנייה ישראליות , " אפריקה ישראל "  ו"דניה סיבוס ",  בשל מעורבותן בבנייה בהתנחלויות ,  אך זו הפעם הראשונה שהוא מודיע על החרמת בנק ישראלי מכיוון שאותו בנק משקיע כספים מעבר לקו הירוק ומחזיק סניפים בהתנחלויות .  
במקביל הודיע הבנק השבדי  " נורדאה בנק ",  שהינו הבנק הגדול ביותר בסקנדינביה ,  כי חברת ההשקעות שלו דורשת מבנקים ישראליים הבהרות בנוגע לפעילותם מעבר לקו הירוק . " נורדאה "  מחזיקה סניפים ב-19 מדינות ברחבי העולם ויש לה יותר מ-16 מיליון לקוחות .  החברה דורשת מהבנקים הישראליים  " לאומי "  ו"מזרחי-טפחות "  מידע על היקף פעילותם בהתנחלויות ,  וזאת מכיוון שהחברה מודאגת מ"הפרתן של נורמות בינלאומיות ".  גורם בבנק השבדי אמר לעיתון  " פייננשל טיימס "  כי הוא צופה שחברות נוספות באירופה יחלו להקדיש מחשבה להשקעותיהן בגופים ישראליים הקשורים להתנחלויות .
 גורם מדיני ישראלי אמר לוואלה !  חדשות כי  " המקרים הללו מדגישים את הסכנה והבעייתיות של החרם האירופאי .  לא מדובר על החלטות של ממשלות דנמרק ושבדיה נגד ישראל ,  אלא בהחלטות של חברות פרטיות גדולות ומשפיעות במיוחד .  אפילו אם נגיש בעקבות הדברים מחאה לממשלות ,  אין להן יכולת לפעול נגד החלטות של החברות הללו .  אנחנו מעריכים שזה רק יילך ויתרחב ".  הגורם הביע ביקורת על העובדה שדיון מיוחד בסוגיית החרם האירופי ,  שאמור היה להתקיים השבוע בממשלה ,  בוטל עקב המחלוקת הפוליטית בין ראש הממשלה נתניהו לשר הכלכלה ,  נפתלי בנט . " המנהיגות עסוקה בפוליטיקה פנימית בזמן שהחרם תופס תאוצה ",  אמר הגורם .  
האיחוד האירופי הודיע לפני כחודש וחצי כי בכוונתו להציע לישראל ולרשות הפלסטינית חבילת הטבות כלכליות בהיקף של מיליארדי דולרים ,  שתינתן לשני הצדדים אם ייחתם הסכם שלום .  מצד שני ,  דיפלומטים אירופאים מבהירים בשבועות האחרונים לירושלים ולרמאללה כי אם המשא ומתן המדיני יסתיים בכישלון ,  שני הצדדים עשויים לסבול מנזקים כלכליים כבדים :  ישראל בגלל התגברות מגמת החרם הכלכלי ,  ואילו הפלסטינים בגלל הסכנה שמדינה באירופה יאבדו עניין בסכסוך הישראלי-פלסטיני ויפסיקו לתרום כספים .
 יו"ר מרצ ,  זהבה גלאון ,  התייחסה לנושא ואמרה : " אני קוראת לראש הממשלה נתניהו להפסיק לטמון את הראש בחול ולהודיע לאלתר על הקפאה מוחלטת של הבנייה בהתנחלויות .  המשך תיחזוק הכיבוש וההתנחלויות אינן מקובלות יותר לא רק על מדינות אירופה ,  אלא ,  גם על בנקים וחברות פרטיות .  ההחלטות שלהן עלולות להפוך את ישראל למנודה ומבודדת כמו קובה ודרום אפריקה .  ראש הממשלה צריך להתעשת כי העולם מאבד סבלנות והאיום בחרמות על ישראל גובר מיום ליום ". 
מבנק הפועלים נמסר בתגובה : " לבנק הדני דאנסקה אין השקעות ואין פיקדונות מכל סוג שהוא בבנק הפועלים ". 
לפניות לכתב אמיר תיבון :  amir.tibon@walla.co.il 

בנקים גדולים באירופה : " נחרים בנקים בישראל בגלל ההתנחלויות "
 שני הבנקים הגדולים בסקנדינביה בוחנים הפסקת קשריהם עם  " הפועלים ",   " מזרחי-טפחות "  ו"לאומי "  בגלל פעילות מעבר לקו הירוק .  הממשלה ביטלה דיון בנושא בשל מריבת נתניהו-בנט

