מנדלבליט לראשי הקואלציה :  מתנגד לפסקת התגברות צרה בנושא הזרים
במהלך ישיבת ראשי הקואליציה טען היועמ"ש כי  " האופציה הכי גרועה היא לחוקק פסקת התגברות שתטפל בנושא ספציפי ".  הוא אף ביקש מרה"מ להיפגש עם נשיאת העליון חיות כדי לדון בנושא . " ניתן לעשות את האיזונים אחרי ששומעים את כולם ".  נתניהו : " בשבועות הקרובים נגיע להחלטה "
 היועץ המשפטי לממשלה אביחי מנדלבליט ,  הבהיר לראשי הקואליציה שהוא מתנגד לגרסה צרה של פסקת התגברות ,  שתטפל רק בנושא המסתננים . " האופציה הכי גרועה היא לחוקק פסקת התגברות בנושא ספציפי ",  אמר מנדלבליט בישיבה ,  שהתמקדה ברצונו של ראש הממשלה לבצע מהלך חקיקה להסדרת היחסים בין הרשות השופטת והמחוקקת .  בישיבה מנדלבליט חזר על עמדתו לפיה ניתן לבחון חקיקה של חוק יסוד :  חקיקה ,  שתקבע באילו תנאים הכנסת תוכל לחוקק מחדש חוקים שנפסל על ידי בית המשפט ובאילו תנאים בית המשפט יוכל לפסול חוקים מלכתחילה .  הוא אף ביקש מראש הממשלה להיפגש עם נשיאת בית המשפט העליון אסתר חיות כדי לדון בנושא . " יש איזונים שצריכים לעשות והם מתאימים לשיטה בישראל .  את זה אפשר לעשות אחרי ששומעים את כולם ",  מנדבליט אמר .  
נתניהו אמר במהלך הישיבה כי הוא פועל להבטיח איזון בין הרשות המחוקקת לשופטת . " הנושא שאנחנו דנים בו הוא כבד משקל ואנחנו נמשיך לדון בו בשבועות הקרובים כדי להגיע להחלטה בהקדם ",  אמר .  בסיום הישיבה ,  שהתקיימה בהיעדרם של יו"ר כולנו משה כחלון ויו"ר הבית היהודי נפתלי בנט ,  הוחלט שבמהלך המושב הקרוב של הכנסת תובא החלטה להצבעה ,  וביום ראשון הקרוב תתקיים פגישה נוספת בהשתתפות כחלון ,  שמתנגד לפגיעה בבית המשפט העליון .  לפני נסיעתו ,  כחלון סיכם עם ראש הממשלה כי כל מתווה חקיקה יקודם בהסכמת כל סיעות הקואליציה ובליוויו של היועץ המשפטי לממשלה .  
על שולחן הקואליציה מונחות למעשה ארבע הצעות לחקיקה שתאפשר לעקוף את בג"ץ בנושא המסתננים או בכלל ,  אך הגרסה המרכזית בה סובבים הדיונים כרגע היא הצעה לחוקק חוק יסוד :  חקיקה ,  שיסדיר מחדש את היחסים בין הרשויות ,  ויקבע שהכנסת תוכל לחוקק מחדש חוק שנפסל על ידי בג"ץ ,  ואילו האחרון יוכל לפסול חוק במקרים חריגים .  לפי המתווה שהציג היועץ המשפטי לממשלה מנדלבליט לראשי הקואליציה ,  המבוסס על המלצות קודמות של שרי המשפטים לשעבר דניאל פרידמן ויעקב נאמן ,  יידרש רוב מיוחד בכנסת לחקיקה מחדש של חוק שנפסל - מנדלבליט דיבר על 70 ח"כים ,  ורוב של שישה מתוך הרכב של תשעה שופטים בבג"ץ כדי לפסול חוק .  עם זאת ,  בליכוד ובבית היהודי דורשים סף נמוך יותר למספר הח"כים הנדרש כדי לחוקק מחדש חוק - 61 ,  וכן סף גבוה יותר להרכב מיוחד של שופטים ורוב גבוה יותר משני שליש כדי לפסול חוקים .  
בשבוע האחרון הוצגו עוד שלוש הצעות לפסקת התגברות .  לגרסה הצרה ביותר ,  אליה מנדלבליט מתנגד ,  תתווסף פסקת התגברות לחוק למניעת הסתננות לישראל ,  שתאפשר לכלוא מבקשי מקלט שיסרבו לעזוב את הארץ למשך תקופות זמן ארוכות ,  למרות פסיקת בג"ץ שאסרה על כך .  גרסה נוספת ,  רחבה יותר ,  מבקשת להוסיף פסקת התגברות לחוק יסוד :  כבוד האדם וחירותו ,  ולייצר מנגנון כללי שיאפשר לכנסת לחוקק מחדש חוק המתגבר על חוק היסוד - כלומר גם אם נקבע שהחוק סותר אותו .  בגרסה הקיצונית ביותר ,  שמבוססת על המודל הבריטי ,  יבוצע תיקון בחוק יסוד :  השפיטה ,  כך שתישלל לחלוטין היכולת של בג"ץ לפסול חוקים ,  והשופטים יוכלו רק להחזיר חוקים לכנסת לדיון נוסף .  

מנדלבליט לראשי הקואלציה :  מתנגד לפסקת התגברות צרה בנושא הזרים
במהלך ישיבת ראשי הקואליציה טען היועמ"ש כי  " האופציה הכי גרועה היא לחוקק פסקת התגברות שתטפל בנושא ספציפי ".  הוא אף ביקש מרה"מ להיפגש עם נשיאת העליון חיות כדי לדון בנושא . " ניתן לעשות את האיזונים אחרי ששומעים את כולם ".  נתניהו : " בשבועות הקרובים נגיע להחלטה "
 
