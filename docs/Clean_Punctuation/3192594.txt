 " אני יודע שזה הולך להיות גנץ ":  כך בנה נתניהו את האיום הפוליטי הגדול
עקבותיו של הסבך הביטחוני שהפך אלוף בחופשת שיחרור לרמטכ"ל ,  לגימלאי צה"ל בהפוגת צינון ולמניה החמה ביותר לקראת הבחירות הבאות מגיעות עד בית ראש הממשלה בקיסריה 

" רוני אלשיך ?  מי זה רוני אלשיך ?  ",  תהה בנימין נתניהו .  השם הדהד במוחו ,  אך ההד חזר כלעומת שבא .
" ראש מרחב הדרום בשב"כ ",  עידכן אותו האלוף במילואים יעקב  ( מנדי )  אור ,  ראש חטיבת ביקורת הביטחון במשרד מבקר המדינה .  שנתיים לאחר שובו לראשות הממשלה ,  תפקיד המחייב אותו להכיר את צמרות השב"כ ,  המוסד ,  הוועדה לאנרגיה אטומית והמטה לביטחון לאומי ,  כולם גופים הכפופים לו במישרין ,  לא ידע נתניהו מיהו אלוף פיקוד הדרום של שירות הביטחון הכללי .  בורות מקבילה היא של שר ביטחון ,  אם אינו מכיר אלופי-מפתח בצה"ל .  נתניהו ,  בעוד עסקת גלעד שליט נרקמת ובתקופה שבין שני מבצעים גדולים בעזה , " עופרת יצוקה "  ו"עמוד ענן ",  לא ידע מיהו אלשיך ,  שאותו ימנה בהמשך לסגן ראש השב"כ ,  שהוא גם מועמד לראשות השירות בסיבוב הבא .  אם ראש ממשלה אף אינו בקי בזהותם של ראשי מרחבים ואגפים בשב"כ ,  הפיקוח שלו על ראש השירות לקוי והופך את ראש השב"כ לחזק מדי ,  שולט בארגון שלו ומעין משקיף ללא זכות הצבעה בדיוני הקבינט .
 האירוע שזימן לנתניהו התוודעות ראשונה לאיש שיוברג על ידו למשטרה כמפכ"ל ושיסתכסך איתו משום הגיבוי שיעניק לחוקרי החשדות הפליליים נגדו התרחש באפריל 2011 .  זה היה מפגש בין נתניהו לבין המבקר מיכה לינדנשטראוס ,  מנדי אור ושלושה מבכירי הביקורת שטיפלו בפרשת הרפז .  אלשיך היה שולי לפרשה - שמו נזכר מפני שמסמך הרפז הובא לידיעתו בידי חבר .  נתניהו התבקש למסור את גרסתו להשתלשלות הפרשה שסביב מאבקו של רמטכ"ל לשעבר  ( שר הביטחון אהוד ברק )  ברמטכ"ל מכהן  ( גבי אשכנזי )  על רקע מינויו של הרמטכ"ל הבא .  נתניהו וברק רצו - או כתיאורו של נתניהו ,  ברק רצה ולו לא היה כל כך אכפת - למנות את האלוף יואב גלנט .  רצו גלנט ,  קיבלו גנץ .  כך בנה נתניהו את בני גנץ ,  מאלוף בחופשת שיחרור ,  לרמטכ"ל ,  לגימלאי צה"ל בהפוגת צינון ,  למניה החמה ביותר בשוק הפוליטי בישראל .
 בצומת בנימין ,  מכאן ביבי ומכאן בני ,  מצטלבות דרכיהם של הפוליטיקאי שתמיד חשש מרבי-אלופים ,  ושל קצין גבוה ונעים הליכות שנקלע למקומות שהתפנו פתאום .  

גנץ ,  יליד 1959 ולכן גם ממגוייסי המחזורים שבין מלחמת יום הכיפורים למלחמת לבנון ,  היה על דעת עמיתיו ,  שהם גם יריביו ,  מטובי המפקדים בצנחנים בתקופתו .  טוב ,  אין פירושו מצוין או מיוחד .  היטיב לבצע את כל תפקידיו ;  לא חרג מהמתכונת .  היה ראוי בהחלט לגזר המתנוסס בלילות הארוכים של המבצעים והאימונים מול ראשו של כל לוחם המתקדם בקצונת החטיבה הסדירה של הצנחנים ,  מח"ט 35 .  זה הישג מספק כשלעצמו ,  אבל ברמת הקולונל .  לגנרל ,  מתת-אלוף ומעלה ,  יש כבר מדדים אחרים ,  מהם נקיים במקצועיותם ומהם מוכתמי חיכוך ,  תחרות וקנאה .  אין מנבא חד-משמעי להצלחה ואין גם שיפוט מוסכם לאחור של מידת ההצלחה ;  מתקבעים דימויים ,  מהם מאובנים לנצח ומהם משתנים על ציר הזמן .
 כשנזקקו לו ,  העמיד עצמו גנץ תמיד לרשות סידור העבודה .  לקראת שובו מלימודי ביטחון בוושינגטון נועדה לו אוגדה משוריינת סדירה ,  מקפצה בטוחה לקידום אצל הרמטכ"ל שאול מופז ,  שחיבב אותו מאז היה מפקדו בצנחנים ,  אך כשנהרג תא"ל ארז גרשטיין התנדב גנץ לפקד על אוגדת לבנון .  שם שירת לראשונה תחת אשכנזי ,  אלוף פיקוד הצפון ,  גולנצ'יק כקוטב דרומי לצנחנים מהקוטב הצפוני .  אשכנזי התאבל על פקודו ורעו ,  גרשטיין ,  והתגעגע אליו .  גנץ ,  ככל שישתדל ,  לא יוכל למלא את מקומו .  לצידו שירתו שני אוגדונרים נוספים ,  משה  ( קפלן )  קפלינסקי באוגדת הגליל 91 וצביקה גנדלמן באוגדה המשוריינת בגולן ,  36 ,  שם - יתברר להוותו בחטיפת החיילים בהר דב - נעתר להפצרת מופז להישאר לשנה שלישית .  בחוליית חוד זו ,  בחזית העיקרית של אז ,  לא הורעפה על גנץ הערכה מירבית .
 כחלוף שנה וחצי ,  עוד הוא מפנה בניצוחו של אשכנזי את דרום לבנון ללא שריטה ,  אם גם לא בסדר הממושמע של פינוי הכוחות הבריטיים מחיפה בתום המנדט ,  נקרא גנץ לדגל שוב .  אוגדונר נוסף נגרע מסדר הכוחות ,  הפעם שלמה אורן בגדה המערבית ,  בירי הדו-צדדי של  " דובדבן "  בעשירה א-שמאליה .  האלימות הפלסטינית המתינה לגנץ יממה אחת בלבד וקלעה אותו לחודשים מפרכים ומאתגרים של תפקוד תחת ברק ומופז ,  אריאל שרון ופואד בן-אליעזר .  הוא בא על שכרו בקידום לאלוף ,  כמפקד הגיס הצפוני ,  התמחות קצרה לקראת מינוי לאלוף הפיקוד ,  שוב בצמוד לקפלינסקי ,  אלוף כמזכירו הצבאי של שרון ובפיקוד המרכז .  

מינוי דני חלוץ לרמטכ"ל סיפק לגנץ קידום נוסף על תנאי ,  וטבעם של תנאים שלעתים אינם מתממשים .  חלוץ היה חביבו של שרון ,  יתכן גם מועמדו העתידי להנהגת  " קדימה "  והמדינה .  קפלינסקי היה מזוהה עם שרון מתקופת המזכירות .  העיסקה שהציבה את קפלינסקי כסגנו הראשון של חלוץ ואת גנץ כסגן השני ,  המכהן בינתיים כמפקד זרוע היבשה ,  מתוך הנחה שיתמודדו ביניהם על הרמטכ"ל שלאחר חלוץ ,  לא הביאה בחשבון את המצב שהתהווה .  שרון נרדם ,  שר הביטחון מופז הוזז ,  אהוד אולמרט ועמיר פרץ נכנסו ללבנון ,  חלוץ התפטר ואשכנזי - לא גדול מעריציו של גנץ - התמנה לרמטכ"ל .  קפלינסקי ,  מאוכזב מאי-מינויו ,  עיכב את פרישתו רק עד לאחר תקיפת הכור הגרעיני בסוריה .  אשכנזי העדיף כסגנו את דן הראל ,  הנספח הצבאי בוושינגטון .  גנץ ,  המועמד המתבקש לסגנות ,  גלה לאמריקה .
 בתוך שנה וחצי התהפך הגלגל .  הראל התעקש לפרוש ואשכנזי נאלץ למנות לעצמו סגן שלישי  ( בשלהי כהונתו יהיה לו גם רביעי שלא ביקש ,  יאיר נווה )  .  הוא רצה בגדי איזנקוט ,  אהוד ברק בגלנט ,  אלוף פיקוד הדרום ב"עופרת יצוקה ",  שהימר על הכל או לא כלום וסירב לתפקיד אחר ,  כגון ראש אגף המבצעים .  ברק ואשכנזי ישבו משני צידי המסדרון בקומה ה-14 של מגדלי הקריה וניסחו את המשוואה המושיעה :  איזנקוט פחות גלנט שווה גנץ .
 זה היה פתרון ארעי ,  עם תאריך תפוגה ידוע ,  סוף 2010 ,  מועד ההחלטה על הרמטכ"ל הבא ,  אלא שברק - בהינהון של נתניהו - האיץ את התהליך כדי להספיק לעונת התקיפה של הגרעין האיראני .  נתניהו ידע שרמטכ"ל ,  כל רמטכ"ל ,  עלול להתייצב נגדו כמועמד עתידי ,  בבחירות שלאחר תום הצינון ,  אבל מישהו חייב להתמנות ,  ולפיכך מוטב מי שלא יחבור לראשי המוסד והשב"כ ,  לנשיא שמעון פרס ולממשל ברק אובמה בסיכול התקיפה .  גלנט נראה להם מועמד נכון ,  אף שבשלוש שנות עבודתו עם שרון היה שותף סביל למדיניות סיכולית שונה לחלוטין - מדינית ,  מתואמת עם המעצמות ,  מתובלת בחבלות והתנקשויות שקטות שאינן דוחפות את ישראל למרכז הבמה והבעיה - וכאלוף הדרום השכיל ,  כמו חלוץ בחודשים הקצרים של הפניית קשב לעזה ,  לתמוך בהסדרת היחסים עם חמאס .  

נתניהו התייחס לרמטכ"לים בתערובת של יראת כבוד וסתם יראה .  במהות ,  להבדיל מהדימוי ,  הוא בא לפוליטיקה מאמריקה בתחושת נחיתות כלפי מי שפעלו בצה"ל עשרות שנים .  איפה יצחק רבין ואיפה הוא ;  את שמעון פרס ניצח נתניהו ,  אך לא את ברק ,  וכשניצב מול הרמטכ"ל אמנון ליפקין-שחק ,  השרים שרון ,  רפאל  ( רפול )  איתן ,  איציק מרדכי ואביגדור קהלני והאלופים עמי אילון ודני יתום ,  ראשי השב"כ והמוסד ,  בלטו פערי הידע שלו .  שרון ואיתן לא הסתירו את זילזולם בו ושחק ,  אפוף יגון רצח רבין וההסתה שקדמה לו ,  תיעב אותו והיה נחוש לתרום לתהליך הדמוקרטי להפלתו .
 מפקדו ,  היריב שהביס אותו ושותפו הזוטר ,  ברק ,  יכול ללמד שיעור למתקדמים בחוג למינוי רמטכ"ל .  הוא היה שם בכל הצדדים ,  כאלוף שהתמודד והפסיד  ( לדן שומרון )  ,  כרמטכ"ל שכמעט התמנה בידי רבין והצליח לאשרר את המינוי אצל משה ארנס ,  כשוקל מי מהאלופים במטכ"ל שבראשותו ראוי לרשת אותו ,  כראש הממשלה ושר הביטחון שקיבל מהמוכן את מופז ולא הספיק לממש את כוונתו למנות אחריו את עוזי דיין ,  כמחליט בהתלבטות איזנקוט-גלנט-גנץ .
 בדצמבר 2010 ,  לאחר הודעת הממשלה על מינוי גלנט ולפני ביטול המינוי ,  דובב האלוף במילואים אור ממשרד המבקר את יוני קורן ,  ראש מטהו של ברק ולפנים ראש לשכתו בהיותו רמטכ"ל .  קורן אמר ש"ברק סבר שצריך למנות את ראש אמ"ן ,  האלוף אורי שגיא ,  לרמטכ"ל .  לכן רצה להזיז את סגנו שחק ולאפשר לשגיא לכהן כסגן ולהתמודד בבוא העת .  רבין לא הסכים ,  קרא לאלופים שגיא ומרדכי והסביר להם את עמדתו .  הוא השאיר את שחק עוד שנה וחצי כסגן ואז מינה אותו לרמטכ"ל .  באופן מעשי ,  נמנעה בכך התמודדות ".  
תהליך מינויו של משה  ( בוגי )  יעלון אחרי מופז ,  המשיך קורן ,  היה  " סיפור מורכב .  יעלון היה מועמד פשרה "  - בין שרון שרצה בחלוץ לבין בן-אליעזר ,  שהסתייג ממינוי מפקד חיל האוויר ,  מה עוד לאחר שנתיים בלבד בתפקידו  - " ולא המועמד הכי טוב ".  אשר למינוי גלנט , " ברק היה יכול להתרשם ממנו בין השאר כאלוף דרום ב'עופרת יצוקה' ",  ואילו את גנץ ,  הוסיף מקורבו של ברק ברמיזה ארסית , " ברק הכיר אישית היטב לאורך תקופת כהונתו כסגן רמטכ"ל ולכן ידע בדיוק מה יכולותיו ".  כך ,  ממש ,  מפי הסוס ,  או לפחות מפי הסייס . " איזנקוט הציע את גנץ כמועמד ראוי ",  ציין קורן , " ובניגוד לו שני האחרים ,  גנץ וגלנט ,  הציעו את עצמם ". 
כפוליטיקאי ,  זאת תכונה שימושית של גנץ .  שואף לבכורה ,  לא מצטנע ,  לא מרכין ראש לקבלת דין התנועה ,  לא מסמיק כנזירה במחיצת דונלד טראמפ וכריסטיאנו רונאלדו .  רוצה ,  מתמודד ומגייס תמיכה . " דורון אלמוג הגיע לשיחה עם ברק לפחות פעמיים ודיבר בזכות גנץ ",  סיפר קורן .  זה יכול להסביר מדוע גל הירש ,  שהתקומם מרה על העוול שגרם לו האלוף במילואים אלמוג ,  בהצעתו הקיצונית לחלוץ לפסול אותו לפיקוד ,  התאכזב לראות שגנץ ,  שהחשיב לידיד ,  אינו מממש את סמכותו לתיקון המעוות .  למשל ,  בהחזרתו לקבע ,  או למצער בקידומו במילואים ,  כאלוף מפקדת העומק ;  אך בין אלמוג להירש ,  עשה גנץ את חשבונו ובחר בחלופה המועילה ,  לא במוסרית או במקצועית .  

מקבילו של קורן בלשכת ראש הממשלה היה נתן אשל ,  הזכור לטוב ,  בין השאר כמקורב המקורבים של שרה נתניהו ,  מי שבהבל פה לשבט או לחסד יכול לרומם או להשפיל חפצי קידום בזרועות הביטחון .  לנוכח מעטפת אנושית זו סביב בנימין נתניהו חזר בו אשכנזי מכוונתו להראות לו את מסמך הרפז - עד לחקירת המשטרה התפתה לראות בו מסמך מטעם גלנט או למענו - והשאיר אותו בתיקו ,  למרות הפצרות איזנקוט לעשות זאת או לפנות לגורם מוסמך אחר ,  כגון היועץ המישפטי או מבקר המדינה .  כשהסתיים החלק המשטרתי  ( הראשון ,  כפי שהסתבר לאחר כשלוש שנים )  של פרשת הרפז התפנה נתניהו לארח את לינדנשטראוס ,  אור ועמיתיהם .  הוא הקדיש להם שעה וחצי בבוקר יום שני ,  ארבעה באפריל 2011 ,  חודש וחצי לאחר שגנץ הפסיק את חופשת השחרור ,  לבש מדים וענד דרגות רב-אלוף .
 תמליל השיחה ,  שקטעים ממנו מובאים כאן ,  מעניין עכשיו עוד יותר מאשר בשעה שבג"ץ איפשר  ( ב-2012 )  לעיתונות לעשות ממנו מטעמים ,  מפני שבינתיים ברק פנה נגד נתניהו ,  גלנט רוצה לחבור אליו ,  אשכנזי טרם אמר את דברו הפוליטי וגנץ - כמו נתניהו בעשור שלאחר נפילתו מראשות הממשלה - השביח עם הזמן .  לנתניהו נדרשו שלוש שנות התאוששות לפני שובו לפוליטיקה ,  מחציתן הראשונה כחשוד בפרשת עמדי ,  ועוד שבע שנים במשרדי החוץ והאוצר ובראשות האופוזיציה הקטנה ,  12 ח"כים  ( כמו מה שהסקרים חוזים כיום לגנץ )  .  הצינון היטיב עם גנץ :  שלוש שנים וחצי אחרי שפשט מדים היה לגעגוע .  עם ישראל שוכח ,  סולח ומחפש קודקוד להכות באמצעותו קודקוד אחר .  הקודקוד החדש אינו בהכרח גנץ ,  אבל הוא זמין על המדף ,  ולא סתם שם ,  באחד הצדדים ,  אלא באמצע .  שרים בליכוד שמעו ממנו תיאור עצמי של התאמה בסיסית לכל מפלגה הנרתעת מהקצוות . " רצועת האמצע של הפוליטיקה הישראלית ",  בציטוט עקיף , " מהמרכז של העבודה כל הדרך עד למרכז של הליכוד ".  כמבוא לפוליטיקה ,  יכול גנץ ללמוד מנתניהו איך להיתמם ולהתחמק ,  להטיל את האחריות על ברק ,  כאילו רמטכ"ל הוא עוד פקיד המתמנה בידי שר בלי התערבות ראש ממשלה ;  לא לדעת מה קורה מתחת לאפו ,  לא להתמצא במעשי שר הביטחון שלו ,  לא ממש לשקר אך גם לא לומר את מלוא האמת - להבטיח  " להעלות את העניין "  אך להימנע מלתרגם את העלאת העניין לפעולה כלשהי ;  הרבה לא ,  אבל גם לא לשער ששיחה עם מבקר המדינה ,  המוגדרת כסודית ,  תתפרסם .  בעת ההיא תימרן נתניהו נגד מי שנראה לו כיריב מסוכן ,  לעתיד ,  והתרפק על הרמטכ"ל החדש ,  המרוחק מהפוליטיקה שבע שנים - ארבע בתפקידו ושלוש בצינון .  השנים חלפו ,  ומי שלא רצה את אשכנזי קיבל את גנץ  ( ואולי ,  בכל זאת ,  גם את אשכנזי )  .  לינדנשטראוס :  הפגישה הזו חשובה מאוד .  במוקד הנושאים שאנחנו מבקשים - היחסים הטעונים בין אשכנזי לברק וכיצד נעשה מינוי הרמטכ"ל ,  מבחינת מעורבות ראש הממשלה בו .
 נתניהו :  נתן ,  אתה אמור להיות פה ?  אשל :  אתה רוצה את  ( המזכיר הצבאי ,  אלוף יוחנן )  לוקר ?  נתניהו :  אני חושב שהיחיד שנוגע לעניין הזה הוא לוקר ,  לא אתה ,  ואני לא חושב שכדאי שאתה תהיה בדיון הזה .  אשל :  בסדר .  אז אתה רוצה את לוקר ?  נתניהו :  לוקר ,  אם הוא יכול להצטרף ,  אבל לא אתה .  אור :  אני מציע ,  ראש הממשלה ,  מטעמי ..  .  נתניהו :  אתה רוצה להיות לבד ?  אין שום בעיה .
 אור :  כן ,  רצוי ,  כי  ( לוקר )  הוא הצבא ומייצג שני דברים .  אני חושב שלא רצוי שהוא יהיה כאן .  נתניהו :  בסדר .  אור :  לדברי אשכנזי ,  הוא העלה בפניך טענות על התנהלות ברק נגדו ,  בין היתר בסוגיית הארכת הכהונה שלו ותהליך פירסומה וכן בנוגע לעיתוי המוקדם למינוי הרמטכ"ל הבא .  הוא גם אמר לך שמינוי רמטכ"ל חדש ביוני 2010 ותחילת סבב מינויים בעקבותיו ייפגעו ביכולת לבצע פעילות מבצעית מסוימת .  לדבריו ,  הורית לברק לעצור את התכנון למנות רמטכ"ל חדש ביוני 2010 .
 נתניהו :  לעצור תכנון ? 
אור :  התכנון למנות רמטכ"ל ,  לא התכנון המבצעי והאסטרטגי .
 נתניהו :  אה .  אור :  והבטחת לאשכנזי שלא ימונה לו מחליף עד אוקטובר .  נתניהו :  הוא ביקש .  אור :  אני מצטט מה שאשכנזי אמר .  חשוב לנו מאוד לשמוע אותך ,  כי זה מפי הזולת .  אשכנזי אמר גם שהתנצלת בפניו ואמרת לו שלא התכוונת לפגוע בו ושלא ידעת שזה יעבור לתקשורת .  הוא ציין שבאחד השלבים אמרת לו ,  ואני מצטט ,  'אני לא אעשה זאת ,  לא לדגן  ( במוסד )  ולא לדיסקין  ( בשב"כ ) ' .  לכן חשוב לנו לשמוע האם גם נאמרו דברים על שר הביטחון ונגדו .
 נתניהו :  בסדר .  קודם כל ,  המתחים ביניהם עלו כתוצאה מההחלטה של ברק ,  שהוא הודיע לו חצי שנה לפני מועד יציאתו .  נורמלית ,  היה צריך להיות קודם לכן היה שלוש שנים עם אפשרות של הארכה לשנה .  הוא היה ארבע שנים ,  עם הארכה רק במצבים קיצוניים .  זה מה שברק אמר לי .  הוא אמר לי ,  שמע ,  אני רוצה להתחיל את הסבב של השמות חצי שנה לפני .  הוא אמר לי שכשהוא מונה לרמטכ"ל ,  זה היה סדר גודל מה זה סביר ,  שלושה-ארבעה חודשים ?  אז מה זה עוד חודשיים ?  זה לא נראה אבל כנראה לגבי זה נראה מאוד חשוב וגבי באמת בא וקבל על כך ואז המתח ביניהם חודד .  שמעתי אותו ,  אמרתי לברק ,  כי הבנתי שיש ביניהם מתחים שונים ,  המשמעות בשבילי הייתה שהדרך היחידה לפתור את הבעיה היא רק לבצע החלפה .  נתקלתי בזה עשרות פעמים ,  וגם אתם ,  בארגונים שונים .  הדרך היחידה לפתור בעיה אישית בין הממנה והממונה זה להחליף .  אז הוא רוצה להחליף אותו ,  הם לא מסתדרים ,  שיחליף אותו .
  ( לפי עקרון הניהול שמפתח כאן נתניהו ,  אם שר הביטחון חותר תחת הרמטכ"ל - מינוי של אולמרט ופרץ ,  יריבי נתניהו וברק ,  בממשלה הקודמת - והרמטכ"ל מתמרמר על כך ,  הרי שנוצר מתח ,  והפתרון למתח הוא לרצות את מי שגרם לו ,  לסלק את הרמטכ"ל ולהשיג בכך את מטרת החתרנות .  הגיון למופת )  .  

נתניהו :  לא אהבתי את זה ולא רציתי בזה ,  אבל גבי העלה את שאלת סבב המינויים ,  להקדים את זה ,  לאחר את זה .  אמרתי לו שאתייחס לזה והעליתי את זה גם בפני ברק .  אגב ,  את השיחות שלי עם  ( אשכנזי )  קיימנו לבקשתו בארבע עיניים .  גם עדכנתי בדרך כלל את לוקר .  לא היה כאן שום דבר להסתיר .  הוא רצה להשלים את סבב המינויים לפני שהוא יוצא .  מצד אחד הבנתי את הטענה במובן אחד שלה ,  אבל לא הבנתי אותה במובן אחר .  הרי מי שצריך לקבוע את סבב המינויים הבא הוא לא הרמטכ"ל היוצא .  אם בכלל ,  מי שצריך להיות לו 'אינפוט' הכי רציני על זה הוא הרמטכ"ל הנכנס ומעליו כמובן שר הביטחון ,  שהוא האחראי .  פעם אחת  ( אשכנזי )  דיבר איתי על מינוי ראש אמ"ן  ( אביב כוכבי )  .  אני חושב שהוא אמר לי ,  יש כאן שאלה של מינוי ראש אמ"ן .  אני לא רואה את הבעיה .  זאת אומרת ,  הבנתי ,  אבל בסדר ,  עוד חודש ,  פחות חודש .  לשאלה של עוד חודשיים או פחות חודשיים ,  של התראה על החלפה ,  זה לא נראה לי רציני .  יכול להיות שהוא הרגיש פגיעה אישית ,  את זה אני הבנתי ,  אבל לא נראה לי מהותי .  שנה לפני הזמן ,  אתה צודק .  שבוע לפני הזמן ,  אתה צודק .  אבל המרחב הזה של ארבעה חודשים או שישה חודשים ,  לא נראה לי .  יש פה היררכיה ברורה ,  סדר נכון ,  דרג מיניסטריאלי ממנה וצריך לכלול את הרמטכ"ל הנכנס בסבב המינויים .  עדיף לקבוע מהיר ולהתייעץ עם הרמטכ"ל הנכנס .  הרי הוא יצטרך לחיות עם המינויים האלה .  אור :  האם בחודש יוני לערך פנה אליך אשכנזי בנושא החלטה על מינוי רמטכ"ל והתערבת כדי לדחות לחודשיים ? 
נתניהו :  לא .  העליתי את זה בפני ברק ואמרתי לו שהוא מעלה את הטענה הזאת ,  אבל לא עצרתי שום תהליך .  אמרתי לרמטכ"ל שאני מבין ,  אני אעלה את זה בפני שר הביטחון ,  העליתי .  גם אמרתי לגבי ,  אני לא עושה overruling במינויים אצל שרים ,  אלא אם יש בעיות ,  אם מישהו מוכיח לי שיש בעיות משפטיות .  אני לא זוכר פעם אחת שאמרתי לברק ,  אל תעשה ככה .  אמרתי לו ,  שמע ,  קח בחשבון שיש תגובה כזו של גבי ,  אני לא רואה שום מניעה לבצע את זה ,  אבל אני שומע שיש הרבה חיכוך ,  שתדע .  אור :  מערכת יחסים צריכה להיות מאוד טעונה כדי שאנשים יגיעו למסקנת החלפה .  זה לא דבר שגרתי .  ויכוחים וריבים תמיד היו .  אתה אומר ,  מתח .  תפרט לנו ,  מה זה ,  מה קרה כאן .  נתניהו :  אני לא יודע בדיוק מה קרה כאן .  יש טענות שונות .  עד לרגע זה לא הבנתי מה הפגיעה הנוראה בהודעה חצי שנה מראש .  יכול להיות עניין של כימיה בין אנשים .  בין שר הביטחון ורמטכ"ל שונים היו חיכוכים כאלה .  מה ,  לא היה עם בוגי יעלון ?  היה שם מתח נוראי .  לפעמים זה קורה .  אבל זה לא פגע בעבודה ,  לא פגע ביכולת של גבי והמטה הכללי להביע את דעתם בכל עניין .  תמיד איפשרתי להם ,  יותר מכל ראש ממשלה אחר ,  יותר מכל ממשלה או ראש ממשלה אחר בתולדות המדינה ,  להביע את דעתם במלואה בנושאים רגישים .  

אור :  לאחר שנמסר פומבית שאתה וברק הודעתם לגלנט על הכוונה לבטל את המינוי שלו לרמטכ"ל ,  הודיע ברק לציבור שההחלטה שלא להאריך את כהונת אשכנזי עד למינוי מחליפו התקבלה לאחר שיקול דעת מעמיק ,  בגלל עניינים אתיים ,  נורמטיביים ומקצועיים .  מה זה ,  מהזווית שלך ?  נתניהו :  התחיל להגיע מידע ,  בין השאר הוא הגיע דרך שר הביטחון ,  שהרפז היה מעורב ביחידה מסוימת של המבצעים המיוחדים במודיעין .  הטענה היתה ,  ואפשר להגיד שברק טען את זה ,  שבעצם אשכנזי חיפה על הרפז .  אני לא יודע אם זה נכון .  אמרתי שהדבר הזה מספיק בעייתי .  אני לא חשבתי שאתה יכול להגיד דבר כזה ,  אבל הוא  ( ברק )  אמר את זה .  אני מניח ,  אני פירשתי ,  שהדברים שהוא אמר התייחסו לקשרים האלה .  אני יוצא מתוך הנחה שזה מה שהוא התכוון .  אין לי הסבר אחר ,  אבל זה דבר שהוא טעון הוכחה ,  הוא לא דבר ברור .  מה הקשר של גבי  ( להרפז )  ?  תבדקו אתם .  את זה לא אני צריך לבדוק ,  וזה לא אומר שגבי היה מודע לכל ,  אבל זה מה שכנראה התכוון אליו .  אור :  את המידע הזה אתה מקבל רק מברק ,  או גם מאנשים נוספים ?  נתניהו :  אני קיבלתי מברק .  קיבלתי הייתה איזושהי הצפה ,  אני כבר לא זוכר מאיפה ,  אני לא זוכר באיזה עוצמות ,  אני לא בטוח שהכול הגיע מברק ,  היו כל מיני רישרושים ,  אני יכול לשחזר את זה ,  אבל אני לא זוכר .  אור :  לפי טענה של אשכנזי ,   ( איראן )  ועמדתו היא חלק מהשיקולים לאי המשך המינוי בזמן הביניים ,  או אפילו שנה חמישית .  נתניהו :  לא .  קודם כל ,  הייתה לו עמדה ,  לא היה ברור תמיד מה הייתה העמדה .  אז העמדה הייתה כפי שהייתה וזו באמת החלטה קשה ,  אבל איפשרתי תמיד להעלות את הדברים .  המטה הכללי היה במצב של התפרקות .  הדבר היחיד שהיה יכול להציל את זה הוא לא להמשיך את הכהונה של גבי ,  להחליף אותו במישהו .  חשבנו גלנט ,  קרה מה שקרה ,  לא גלנט ,  אז מהר צריך להחליט החלטה אחרת .  השאלה מבחינתי הייתה שהשניים האלה  ( ברק ואשכנזי )  לא יכולים להיות יחד ,  הם צריכים לצאת ,  די ,  מספיק ,  ותמנה רמטכ"ל חדש ,  אז יהיה לך שקט על המקום .  וזה בדיוק מה שקרה .  מיניתי רמטכ"ל חדש והעסק נרגע .
 אור :  האם גבי דיבר משהו נגד גלנט ?  נתניהו :  לדעתי הוא אמר פעם אחת שיש כאלה שיש להם יחצ"נים ולגלנט יש את  " פורום החווה ".  משהו כזה .  אני זוכר שהוא אמר לי את זה באחת הישיבות .  אור :  הנייר מגיע ללא מעט אנשים .  בין השאר הוא מגיע לתמיר פרדו .
 נתניהו :  נכון ,  זה מאוד הטריד אותי .  אור :  והוא מגיע לרוני אלשיך ,  שהוא בשירות ..  .
 נתניהו :  מי רוני אלשיך ?  אור :  ראש מרחב דרום בשירות .
 נתניהו :  אתה רואה את היחס שלי למסמך הזה .  השתהיתי מאוד עם המינוי של פרדו לראשות המוסד בגלל שהמסמך היה בידיו .  אור :  כאשר מינו סגן רמטכ"ל בשעתו ,  בקיץ 2009 ,  היו שלושה מועמדים וגלנט לא נבחר ,  גנץ נבחר ,  כפשרה .  היה חיכוך גדול מאד בין ברק לאשכנזי באותו עניין .  האם היית מעורב באיזושהי צורה ?  האם שמעת את הדברים ?  נתניהו :  אני חייב להגיד לך ,  אולי בגלל המועדים ,  או שאולי הייתי עסוק בדברים אחרים ,  אבל אני לא זוכר את זה כחיכוך גדול .  לא הרגשתי את זה ,  לא הייתי בתוך זה .  הוא אמר לי את הכוונה שלו .  אני חושב שזה נראה לי טוב ,  גנץ נראה לי סביר .  אור :  האם מינוי סגן רמטכ"ל מגיע לידיעתך ,  לאישורך ?  נתניהו :  הוא אמר לי לפני ,  ברק עידכן אותי לפני ,  הוא בדרך כלל מעדכן אותי .  אני יכול להביע גם התנגדות ,  אבל נראה לי שגנץ היה בסדר גמור .  האם הוא ביקש את אישורי ?  הוא קיבל את אישורי הלכה למעשה .
 אור :  מינוי סגן רמטכ"ל ,  שהוא בפועל גם ממלא מקום רמטכ"ל בהיעדרו ,  כי לרמטכ"ל יכול להיות black-out או כל דבר אחר ,  האם לדעתך צריך לפי אותו היגיון לעבור החלטת ממשלה ?  נתניהו :  לא יודע .  לא חשבתי על זה ,  כי אז תעשה גם מי מחליף אותו כשהוא מקבל black-out ,  אז לא תצא מזה .  זאת שרשרת .  יש גבול .  רמטכ"ל בוודאות .  סגן רמטכ"ל אני לא בטוח ,  זה מתחיל להיות כניסות לתוך המערכת ההיררכית .  סגן הרמטכ"ל זה מאד גבולי ,  אז גם לאלופים ,  מפקדי הזירות המרכזיות ?  אולי מפקד חיל האוויר ,  כי זה תפקיד מרכזי ?  בסוף צריך לתת בידי הקברניטים הנבחרים את היכולת להחליט .  
אור :  ממינוי גלנט ועד מינוי גנץ ,  אני מסתכל בתיק ,  במינוי גלנט היית מעורב במידה נמוכה .  נתניהו :  הוא  ( ברק )  הציג לי את האפשרות של המועמדות שלו .  הכרתי את גלנט ,  מהתקופה שהוא היה מפקד השייטת ,  כשהוא היה המזכיר הצבאי של שרון והייתי שר אוצר .  הוא בא אלי לא פעם לקבל כסף לדברים שונים ויצא לי להתרשם ממנו לטובה .  היה לו גם שם של מפקד טוב ,  מפקד קרבי .  חשבתי שזה חשוב והתכונה הזאת ,  בסופו של דבר ,  בעיני ,  יש לה ערך גדול מאד .  אחרי שהוא בא והציע אמרתי ,  בבקשה ,  תמנה אותו ,  אין שום בעיה .  אור :  וכאשר גנץ ,  בתהליך המינוי ,  אתה כבר רואה אותו ורואה עוד ,  זה כבר תהליך אחר .
 נתניהו :  אחרי שגלנט ירד והיה ברור שהוא נפל ,  חשבתי שבתהליך הזה ,  בגלל הפקעת שנוצרה כאן ,  אני חייב להיות מעורב הרבה יותר במינוי ,  מה שבדרך כלל לא היה .  אני כבר מיניתי פעם רמטכ"ל  ( מופז )  כאשר הייתי ראש ממשלה .  בדרך כלל אתה מקבל את ההמלצה של שר הביטחון .  צריכה להיות סיבה מיוחדת לא לקבל את ההמלצה של שר הביטחון .  פה נוצר פלונטר מיוחד וחשבתי שאני צריך לראות את שני המועמדים המובילים ולראיין אותם ,  גם את גנץ וגם את איזנקוט .  הם באו אלי לביתי בקיסריה וריאיינתי אותם .  אגב ,  שניהם עשו עלי רושם יוצא מהכלל .  הם היו מאוד לא אגוצנטריים ,  פטריוטים ,  אנשים רציניים .  איזנקוט אמר לי ,  אני לא מתאים כרגע ,  תמנה את בני ,  ובני אמר ,  תחליטו כפי שתחליטו ,  אני רוצה .  את איזנקוט רציתי לראות ולתהות בגלל המרכיב שעניין אותי אז ,  גלנט ,  כי הוא נחשב למפקד שטח מאד טוב .  אני יודע שזה הולך להיות גנץ ,  אבל אני רוצה בכל זאת לבחון את העניין של איזנקוט ,  בגלל זה .  אבל איזנקוט אמר לי ,  זה לא אני ,  זה הוא ,  אני לא מתאים עכשיו ,  אז זה גמר את העניין .  זאת הייתה המעורבות שלי בתהליך הזה ואני חושב שהיא הייתה נחוצה ונכונה במקרה הזה ,  לא להשאיר את זה למסלול הרגיל של ההמלצה של שר הביטחון וקבלה כמעט שגרתית של ראש הממשלה .
 אור :  ובהסתכלות קדימה ?  נתניהו :  לאור ההתנסות הזאת ,  יכול להיות שהנוהל הזה שאימצתי כאן הלכה למעשה הוא נוהל נכון .  למה ?  בסוף אני חושב שהשיקול דעת האקטיבי של ראש הממשלה עוזר לאזן .  יכול להיות מצב של קונפליקט בין ראש הממשלה ושר הביטחון .  במקרה הזה לא ,  כי ברק הסכים למינוי של גנץ .  במקרה הזה רציתי את המעורבות בגלל הפלונטר שנוצר והאחריות שהרגשתי למנות את האדם הנכון לעת הזאת .  לינדנשטראוס :  בפגישות בקיסריה היית רק אתה מול כל אחד מהם ?  נתניהו :  לא ,  גם ברק היה שם .  הוא ביקש להיות .  לינדנשטראוס :  חוץ מברק ,  עוד מישהו ?  נתניהו :  לא .  אשתי היתה בבית ,  אבל היא לא ישבה בפגישה .  אחר כך דיברתי עם ברק ואמרתי לו את דעתי .  לא רציתי לקבל את זה כתהליך אוטומטי ,  אלא לבדוק מול שני אנשים ,  שאגב שניהם מצוינים ,  לא היינו טועים כך או כך ,  אבל בכל זאת הרגשתי אחריות בנסיבות האלה .  שאלנו אותם גם דברים אתיים ,  רציתי לדעת אם יש בעיה ,  מרפסת ,  תגידו לי עכשיו אז נדע ,  הדברים האלה תמיד יכולים להתפתח ,  והם אמרו .  גנץ אמר והוא סיפר לי את מה שהיה  ( בחריגת בנייה שתוקנה בביתו בראש העין )  .  אני חושב שראוי שראש הממשלה יראיין את המועמדים האחרונים ,  שניים או שלושה ,  בטח השניים האחרונים ,  ואם יש מתח בינו לבין שר הביטחון ,  יואילו לפתור את זה ביניהם .  לינדנשטראוס :  אני חושב שסיימנו .  אור :  אני מבקש שכל מה שנאמר כאן יישאר כאן .  זה העניין המודיעיני-מבצעי ודיני נפשות .  העלינו לך דברים רגישים ,  של מי אמר מה .  אנחנו מבקשים שהדברים יישארו באופן מוחלט כאן .  נתניהו :  אין בעיה .
  ( עדכון ראשון 11.10 ,  17:00 )   

" אני יודע שזה הולך להיות גנץ ":  כך בנה נתניהו את האיום הפוליטי הגדול
עקבותיו של הסבך הביטחוני שהפך אלוף בחופשת שיחרור לרמטכ"ל ,  לגימלאי צה"ל בהפוגת צינון ולמניה החמה ביותר לקראת הבחירות הבאות מגיעות עד בית ראש הממשלה בקיסריה

