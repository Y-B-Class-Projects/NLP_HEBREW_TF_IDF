אובמה על הסוגיה האירנית : " יש עוד זמן לפתרון המשבר "
 הנשיא האמריקאי שב והזכיר במסיבת עיתונאים משותפת עם ראש הממשלה את מחויבות ארה"ב לביטחון ישראל .  נתניהו : " לא נוותר על הזכות להגן על עצמנו ,  גם לא עבור חברינו הטובים "
 בתום פגישה שארכה למעלה משעתיים וחצי ,  כינסו אמש  ( רביעי )  ראש הממשלה בנימין נתניהו ונשיא ארצות הברית ברק אובמה מסיבת עיתונאים שבה מסרו הצהרה משותפת בנושאים מדיניים .  אובמה הגיע בתום ביקור בבית הנשיא ופגישה עם נשיא המדינה שמעון פרס ,  למעונו של ראש הממשלה ,  בנימין נתניהו ,  במרכז ירושלים .  שני האישים נועדו יחדיו וסעדו במשותף בארוחת ערב חגיגית .  בתום הסעודה ,  שב אובמה למלון המלך דוד בו העביר את הלילה .  
ביקור אובמה בישראל - סיקור מיוחד בוואלה !  חדשותביקור הנשיא אובמה בישראל :  עדכונים שוטפיםכשאובמה פגש את לפיד : " היזהר במה שאתה מאחל לעצמך"אובמה נאם בעברית :  טוב להיות שוב בארץ 
נתניהו ביקש להודות לאובמה על ביקורו ההיסטורי בישראל . " אני שמח על ההזדמנות שניתנה לי .  אנחנו מקווים שנגרום לך להרגיש בבית ,  שתהיה לנו ההזדמנות להתחיל לדון בנושאים החשובים שבראשם המרדף הנחוש של אירן אחר נשק גרעיני ",  אמר . " הבהרת שאתה נחוש למנוע את זה .  אני מעריך את עמדתך ,  אני מעריך את העובדה שפעלת דרך דיפלומטיות וסנקציות חזקות .  אתה מכיר את עמדתי ,  דיפלומטיה וסנקציות חייבות להיות מגובות באיום צבאי ברור .  אני רוצה להודות לך שוב על כך שאתה תמיד מבהיר את הצורך של ישראל להגן על עצמה ".   
" רק לפני שני דורות העם היהודי היה חסר הגנה ",  המשיך נתניהו . " היום יש לנו הזכות והיכולת להגן על עצמנו .  כפי שאמרת ,  המהות של מדינת ישראל ושל הלידה מחדש של המדינה היהודית היא הגשמת החלום העתיק של העם .  אתה יודע שישראל לעולם לא תוותר על הזכות להגן על עצמה ,  אפילו לא עבור חבריה הטובים ביותר ,  ואין לנו חבר טוב יותר מארה"ב ". 
נתניהו התייחס למלחמת האזרחים בסוריה ,  שנכנסה לא מכבר לשנתה השלישית . " בסוריה אנו חוזים בטבח ,  אנו נחושים למנוע את הגעת הנשק הכימי בסוריה לידיים הלא נכונות ,  ואין ספק שהדרך היחידה לעשות זאת היא בשיתוף פעולה ",  אמר . " ממשלתי החדשה הושבעה לפני יומיים .  אני יודע שהיו שאלות בנוגע למדיניות הממשלה החדשה בנושא השלום .  ישראל נותרה מחויבת לחלוטין לפתרון שתי מדינות לשני עמים ".  
נתניהו קרא לחזור לשולחן המשא ומתן במהירות האפשרית . " בואו נשים בצד את כל התנאים המוקדמים ,  בואו נשב כדי להגיע לפשרה היסטורית שתסיים אחת ולתמיד את הסכסוך ",  הדגיש . " אני יודע כמה יקרים הזמן והארנגיות של הנשיא האמריקאי .  זוהי הפעם העשירית שנפגשנו מאז שהפכת לנשיא ואני לראש ממשלה .  הפכת את ישראל למקום הראשון לביקור בכהונתך השנייה .  אני רוצה להודות לך על זה .  אנו מאוד מעריכים זאת .  הגעת בערב פסח ,  שתמיד החשבתי אותו כחג הקדוש ביותר .  במשך הדורות הוא היווה השראה לאנשים שנאבקו עבור חופש .  אז זה כבוד עמוק שאתה ,  מנהיג העולם החופשי ,  מגיע לכאן .  ברוך הבא לירושלים ". 
בפתח דבריו החמיא אובמה לראש הממשלה ולבני משפחתו . " תודה לרעייתך ולשני בניך ,  הם צעירים נאים שקיבלו את המראה שלהם מאמם .  המטרה שלנו היא להשתפר בכך שאנו נישאים לנשים שטובות מאיתנו ",  התלוצץ .  הוא התייחס לבחירות האחרונות בישראל ולמאמצים הכבירים להרכבת הממשלה . " אנחנו עובדים קשה למצוא הסכמה בין שתי המפלגות הגדולות שלנו .  פה עליכם למצוא הסכמה בין הרבה יותר ,  אבל כל זה משקף את טבע הדמוקרטיה הישראלית ",  אמר . " כמו שנתניהו אמר ,  זוהי פגישתנו העשירית .  כמנהיגים ,  האחריות הראשונה שלנו היא לביטחון עמינו .  העבודה שלי היא ביטחונם של האמריקאים .  צרכי הביטון של ישראל ייחודיים ביותר .  ראיתי בתים ישראלים שנהרסו מטילי חיזבאללה ".  
אובמה הבהיר עד כמה יקר ביטחון ישראל לארה"ב . " ביטחון ישראל אינו נתון למשא ומתן .  היום הצבאות שלנו משתפים פעולה יותר מאי פעם ,  אנו מספקים ותומכים בביטחון ישראל יותר מאי פעם ,  כמו לדוגמה עם כיפת ברזל ",  הוסיף . " התמיכה בביטחון ישראל חסרת תקדים והברית בין האומות מעולם לא הייתה חזקה יותר .  כחלק מהמחויבות שלנו לביטחון ישראל הסכמנו להרחיב את העזרה הצבאית לישראל .  נעזור לשמר את היתרון של ישראל .  גם דנו בפתרון שתי המדינות ואני מברך על המילים של ביבי .  מחר אפגש עם הנשיא עבאס  ( אבו מאזן - א.ה )  .  לעת עתה ,  רק אומר שתנאי להסכם שלום הוא מדינת ישראל חזקה לצד מדינה פלסטינית עצמאית .  נמשיך לנקוט צעדים בוני אמון בין ישראל לפלסטינים ".  
אובמה התייחס בדבריו גם למצב המתוח במזרח התיכון . " בעוד ארה"ב תומכת בעם המצרי ,  אנו ממשיכים להדגיש את הנחיצות בכך שמצרים תתרום לביטחון האזורי ",  אמר . " ארה"ב ממשיכה לעבוד כדי לעצור את האלימות נגד העם הסורי ולהתחיל את המעבר לממשלה חדשה .  אסד איבד את הלגיטימיות שלו להנהיג .  אנו גם חולקים את הדאגה העמוקה של ישראל מהעברת נשק כימי לידי חיזבאללה .  על משטר אסד להבין שהם יהיו אחראים לנזק כזה .  אנו מסכימים שאירן גרעינית תהיה איום על העולם ועל ישראל .  המדיניות שלנו היא למנוע מאירן להגיע לנשק גרעיני .  אנו מעדיפים פתרון דיפלומטי ועדיין יש זמן לעשות זאת ".  
אובמה הבהיר כי שיתוף הפעולה בין ישראל לארה"ב בכל הנוגע לסוגיית הגרעין האירני יימשך . " ארה"ב תמשיך להתייעץ עם ישראל ,  וכל האופציות על השולחן .  נעשה מה שצריך ",  אמר .  לדבריו , " אף אחד מהאתגרים האלה לא יהיה קל .  ביום שישי יהיה לי הכבוד לבקר בהר הרצל .  אחד מהאנשים הטמונים שם הוא יוני נתניהו .  ראש הממשלה ,  אתה ומשפחתך פעלתם כדי לשמור על מדינתכם .  לישראל יש שמירה על ביטחונה מבפנים ,  כמו גם תמיכתה של אמריקה ".  
אובמה נשאל על יחסה של ארה"ב למתרחש בסוריה והתבקש להתייחס לדיווחים האחרונים על שימוש בנשק כימי מצד משטר אסד . " נחקור ביסודיות מה קרה ",  אמר . " בסוריה יש אזור מלחמה והמידע יוצא אבל עלינו לוודא שידוע מה קרה ומה ניתן להוכיח .  נעבוד עם כל המדינות באזור כדי לבדוק אם נחצה הקו האדום ".  לדבריו , " השימוש בנשק כימי הוא בבחינת 'משנה משחק' .  כשמתחילים לראות שימוש בנשק שיכול לגרום הרס וקורבנות המוניים ומוציאים את השד הזה מהבקבוק ,  אז עלולים להגיע מראות קשים יותר ".  הוא הבהיר כי ארה"ב לא פעלה באופן חד-צדדי בסוריה . " אני רוצה לוודא שאנו פועלים כקהילה בינלאומית כי זו בעיה עולמית ולא בעיה אמריקאית בלבד ",  הסביר .  
בתשובה לשאלת אחד הכתבים הזרים אודות סוגיית הגרעין האירני ,  השיב נתניהו : "  אני משוכנע שהנשיא  ( אובמה  א.ה .)  נחוש למנוע מאירן להגיע לנשק גרעיני ואני מעריך את העובדה שיותר מכל נשיא אחר ,  הנשיא מדגיש את זכותה של ישראל להגן על עצמה .  שמענו את המילים האלו ממש עכשיו .  אירן גרעינית היא איום לעולם ,  אנו מסכימים על כך .  יש לנו יכולות אחרות ,  ורמות פגיעות אחרות ,  אנחנו לוקחים זאת בחשבון .  אבל ארה"ב יודעת שלישראל הזכות להגן על עצמה מול כל איום ,  כולל האיום האירני ".  
הנשיא התייחס גם למאמצים לחדש את תהליך השלום בין ישראל לבין הפלסטינים . " על תהליך השלום יהיה לי יותר מה לומר מחר .  בשנתיים האחרונות לא התקדמנו .  לא ראינו את ההתקדמות שרצינו לראות ",  הסביר . " היו כמה אלמנטים חיוביים ,  למרות מה שקורה באזור .  הרשות פעלה בשיתוף פעולה עם הקהילה הבינלאומית לעשות את חלקה בשימור המצב בגדה המערבית .  ראינו התקדמות מסוימת בנושאים כלכליים ,  אבל האמת היא שיש להגיע לפתרון שיאפשר לישראלים לחוש שהם יוצאים מהבידוד הנוכחי שבו הם נמצאים באזור ".  
לדברי אובמה , " כדי שהפלסטינים יחושו שהם אדונים לגורלם ,  ישראל צריכה שגשם הרקטות שיורד על אנשיה ייגמר .  אני רוצה להקשיב .  הקשבתי לנתניהו ,  אפגש עם אבו מאזן ,  וארצה לראות איך הם רואים את ההתקדמות ,  מה האפשרויות ובכוונה לא רציתי לבוא ולצאת בהצהרות שלא יתיישרו עם המציאות בשטח .  רציתי להקשיב לפני שאני מדבר .  אמא שלי לימדה אותי שזה הדבר הנכון לעשות .  אני רוצה לחזור כשאני מבין מה הצרכים של הצדדים וכיצד ארה"ב יכולה לשחק תפקיד בכינון פתרון של שלום באזור ".  
נתניהו שב והתייחס בתשובה לשאלות כתבים לנושא האירני ,  כפי שתיאר אותו בנאומו באו"ם בחודש ספטמבר האחרון . " אם אירן תחליט להרכיב פצצה גרעינית ,  זה ייקח להם כנראה שנה .  בשביל להגיע לנשק גרעיני צריך להעשיר כמות משמעותית של אורניום מועשר ואז להרכיב את הפצצה ",  הסביר . " אירן מתקרבת לקווים האדומים שהצבתי בנאומי באו"ם ,  אבל הם לא הגיעו לשם עדיין .  הנשיא אמר ,  וצדק  בנושאים האלה יש לנו הבנה משותפת ".  
לדברי נתניהו , " אני חושב שאנשים צריכים להכיר את הנשיא כפי שאני הכרתי אותו .  הנשיא הודיע על תהליך של עשר שנים כדי להבטיח את הסיוע הצבאי האמריקאי לישראל .  אני רוצה להביע את תודתי .  אני רוצה גם להודות לך על ההצהרה שזה עתה מסרת .  אני חושב שהישראלים ישפטו אותך על פי התפתחויות הדברים .  תקופת כהונה שנייה של נשיא ותקופת כהונה שלישית של ראש ממשלה יכולות לתקן את טעויות העבר ",  סיכם .  
אחרי שהתקבל בטקס ממלכתי ומרשים בנמל התעופה בן גוריון ,  הגיע ברק אובמה ,  המבקר לראשונה בישראל בתור נשיא ארצות הברית ,  לירושלים .  הוא ביקר בבית הנשיא ,  שם נפגש עם שמעון פרס .  הוא המשיך את מפגשיו המדיניים ,  במסגרתם נועד עם ראש הממשלה נתניהו בביתו שבשכונת רחביה .  כל הצירים לאזור וממנו נסגרו ,  וכתוצאה מכך נוצרו עומסי תנועה קשים .
" באת במזג האוויר הכי מתאים ,  ידעת מתי להגיע ",  אמר נתניהו לאובמה עם הגיעו למעונו . " עונג גדול לקבל את פניך בבתינו ",  הוסיפה רעייתו שרה . " אני מודה לך על הכנסת האורחים ",  השיב לה אובמה , " אני מצטער שמישל לא יכולה הייתה לבוא הפעם ".  בהמשך חתם הנשיא אובמה בספר האורחים : " לכבוד הוא לי לאשרר את הקשרים היחודיים בין שתי מדינותינו .  בכל מובן ,  מהביטחון ועד הכלכלה ,  שיתוף הפעולה שלנו מעולם לא היה חזק יותר וזאת ,  בין היתר ,  הודות למחויבות העמוקה של ראש הממשלה נתניהו .  מי ייתן והקשרים שלנו ימשיכו לצמוח ,  בשם העמים שלנו ולמען שגשוג וכל עמי העולם ",  כתב אובמה .  
עדכון ראשון :  17:32
עדכון שני :  23:15 

אובמה על הסוגיה האירנית : " יש עוד זמן לפתרון המשבר "
 הנשיא האמריקאי שב והזכיר במסיבת עיתונאים משותפת עם ראש הממשלה את מחויבות ארה"ב לביטחון ישראל .  נתניהו : " לא נוותר על הזכות להגן על עצמנו ,  גם לא עבור חברינו הטובים "
 
