תכנית המשטרה והלחץ של עבדאללה :  החבל שאפשר לנתניהו לרדת מהעץ
ראש הממשלה בישר לבדו לאומה על החלטתו להציב מגנומטרים ,  אך ביטל את המהלך הנפיץ הרחק מעדשות המצלמה וזגזג בצנעה .  בזכות החלופה הביטחונית והמלך בתור המבוגר האחראי ,  מצא נתניהו את הפרצה שאפשרה לסיים את המשבר
במוצאי שבת שעברה ,  דקות לפני שהמריא לביקור מדיני בצרפת ובהונגריה ,  ראש הממשלה בנימין נתניהו התייצב מול המצלמות והודיע כי הורה להציב מגנומטרים בשערי הכניסה להר הבית ומצלמות על התרנים .  עשרה ימים לאחר מכן ,  בשעת לילה מאוחרת ,  לשכתו הוציאה הודעה בשם הקבינט המדיני-ביטחוני שבה דווח על ההחלטה להסיר אותם .
 על ההחלטה להציב את המגנומטרים נתניהו בישר לאומה בראש חוצות ,  אבל את הנסיגה ממנה דברר בהודעה לקונית הרחק מעדשות המצלמה .  את ההחלטה על הצבת המגנומטרים נתניהו קיבל לבדו ,  אבל לנסיגה ממנה הוא הקפיד לצרף אחרים .  את הזגזוג הוא העדיף לבצע בצנעה ,  ווידא שיהיו לו אבות רבים .
 עוד בוואלה !  NEWS:הווקף מתנגד לתפילה בהר הבית ;  ארדואן :  על המוסלמים להגן על ירושליםגורם פלסטיני לוואלה !  NEWS :  ירדן לא תיאמה איתנו את המהלך מול ישראלהפתרון של המשטרה למגנומטרים :  מצלמות חכמות ועיבוי כוחות בהר הבית 
קל לגלגל את הדיון במשבר המגנומטרים לסוגיה של מחלוקת מקצועית גרידא ,  בין המשטרה שתמכה בהשארתם כדי לשפר את הביטחון בהר לבין צה"ל והשב"כ ,  שהתריעו כי המשך הצבת גלאי המתכות יוביל לתסיסה ברחוב הפלסטיני ולהתלקחות ביטחונית .  
המחלוקת הזו ,  שהפכה בינתיים למחלוקת פוליטית שמסעירה את הצייצנים ,  תימשך ככל הנראה בימים הקרובים ,  כשהמבקרים מימין יסננו שהתקפלות היא פגיעה בריבונות הישראלית והמבקרים משמאל יתהדרו באמירות  " אמרתי לכם ",  שצריך היה להקשיב לצה"ל והשב"כ .  שרי הקבינט ,  המשטרה ,  צה"ל והשב"כ הם בהחלט שחקנים חשובים ב"אירועי המגנומטרים ",  שעדיין מוקדם להכריז על סופם ,  אך בסוף - מי שנושא באחריות הוא מי שעומד בראש הפירמידה .  
נתניהו קיבל את ההחלטה על הצבת המגנומטרים לגמרי בעצמו ,  בשתי התייעצויות טלפוניות שקיים בסוף השבוע שעבר מיד אחרי הפיגוע בהר הבית ,  שבהן השתתפו שר הביטחון אביגדור ליברמן ,  השר לביטחון הפנים גלעד ארדן ,  ובכירי המשטרה ,  צה"ל והשב"כ .  
ראש הממשלה ביקש למצוא פתרון הולם לבעיית הביטחון בהר .  המשטרה ביקשה להשאיר את מתחם הר הבית סגור ,  כדי לבצע סריקות להחזרת השקט והביטחון ,  אך ראש הממשלה ,  שחרד ממחאות הפלסטינים והעולם הערבי על סגירת הר הבית ,  ביקש להיערך לפתיחתו תוך עיבוי מערך האבטחה במתחם .  
המשטרה העלתה אז את תכנית המדף של גלאי המתכות - שהוכנה כבר ב-2015 בסבב המתיחות הקודם בירושלים ,  אך לא מומשה לאור התנגדות ירדן .  נתניהו ידע שהירדנים התנגדו אז לרעיון נחרצות - אבל הוא אימץ אותה בהתלהבות כמו ילד שמגלה צעצוע משוכלל ,  פתרון הפלא שיספק את הצייצנים .  
נתניהו המריא לאירופה ,  אבל בארץ העניינים התחילו להסתבך כי התברר שהפלסטינים לא מוכנים לשמוע אף מילה על המגנומטרים .  צה"ל והשב"כ ,  שלא הביעו התנגדות בשיחות ההתייעצות הראשונות שנערכו בעניין ,  החלו להתריע מפני הידרדרות ביטחונית .  לקראת אמצע השבוע ,  הם כבר הציגו עמדה ברורה שהצבת המגנומטרים הייתה טעות ויש להסירם .  
עם זאת ,  נתניהו ,  שניהל את המצב בשלט מרחוק בזמן ביקורו בפריז ובבודפשט ,  התעקש לא לשנות את ההחלטה .  בינתיים ,  בארץ ,  גלגלי הפוליטיקה התחילו לעבוד ,  כשנפתלי בנט מוביל את מירי רגב ודוד ביטן בקריאות נחרצות שלא להיכנע לדרישות הפלסטיניות ולא לוותר על הריבונות הישראלית בהר ,  במקביל להתגברות הלחץ של העולם הערבי ,  שהתייצב מאחורי הפלסטינים .  

רק ביום חמישי בערב ,  אחרי שנחת מאירופה ,  שרי הקבינט נכנסו לתמונה . " בשביל להציב את המגנומטרים לא היית צריך אותנו ,  אז למה בשביל לפרק אותם אתה קורא לנו ?  ",  סינן בתחילת הישיבה שר האוצר משה כחלון ,  שתמצת בפשטות את התחושה של רבים מחבריו לפורום הביטחוני היוקרתי .  
שרי הקבינט לא נדרשו לדיון נקי ומבודד על שאלת הצבת המגנומטרים מלכתחילה ,  אלא נכנסו לתוך דילמה קיימת ומורכבת יותר ,  כשמצד אחד התרעות ביטחוניות אפוקליפטיות על תרחישים קשים ,  ומצד שני משמעויות של התקפלות וזגזוג - או בשפת הימין  " הכניעה לאיומים הפלסטיניים ".  
רק שניים משרי הקבינט ,  יובל שטייניץ ויואב גלנט ,  היו קשובים לאזהרות הביטחוניות ותמכו בעמדת צה"ל והשב"כ .  גלנט אמר כבר אז לחבריו לקבינט שהם עוד יחזרו לחדר הישיבות ויקבלו את המלצתו .  הוא צדק .  
מאז אותה ישיבת קבינט נתניהו היה עסוק כל כולו במשבר המתגלגל ,  כשאירוע רודף אירוע ,  והתייעצות רודפת התייעצות .  מהומות והפרות סדר במזרח ירושלים ובגדה ,  הפיגוע הרצחני בחלמיש ,  רקטות מרצועת עזה ולבסוף אירוע הדקירה והירי בשגרירות בעמאן הצטברו על שולחנו .  אלו הגשימו את תרחישי האימה שצה"ל ושב"כ הציגו בשבוע שעבר ,  כשהחלו להזהיר שגלאי המתכות עוד יובילו להידרדרות רבתי .  
בשלושה מתוך חמשת הלילות האחרונים נתניהו בילה אל תוך הלילה עם שרי הקבינט ,  בהתייעצויות וסקירות ביטחוניות שנמשכו כמעט עד אור הבוקר .  במקביל ,  ניהל שיחות קדחתניות עם הממשל האמריקני ובכירים בירדן בניסיון למצוא את החבל שיאפשר לו לרדת מהעץ .  
החבל הגיע משני כיוונים .  המשטרה ,  שהחלה כבר במהלך סוף השבוע לגבש תכנית רחבה שתיתן מענה מספק ותאפשר את הורדת המגנומטרים .  ביום ראשון בערב ,  המפכ"ל רוני אלשיך הציג בפני הקבינט את התכנית המתגבשת ,  שתכלול מצלמות משוכללות ואמצעים טכנולוגיים מתקדמים אחרים .  
עוד לפני האירוע הדרמטי בירדן ,  כבר היה ברור בקבינט שהולכים לקראת רעיון חדש ,  אבל המשבר המתגלגל בעמאן סיפק את חבל ההצלה השני - סירובם של השלטונות הירדניים לשחרר את מאבטח השגרירות שהיה מעורב בתקרית הוביל למגעים נמרצים בין ירושלים ועמאן ,  ששיאם בשיגורו הבהול של ראש השב"כ נדב ארגמן לירדן לתווך במגעים .  
בלשכת ראש הממשלה הכחישו שהנושאים היו כרוכים זה בזה ,  אך הירדנים הבהירו פומבית שהם דרשו לחקור את המאבטח - וגם להוריד את המגנומטרים מההר .  ההתניה של הירדנים יצרה עסקת חליפין המושלמת עבור נתניהו ועבור המלך עבדאללה .  
המלך היה צריך את הסרת המגנומטרים כדי להציג הישג שיסביר לדעת הקהל הזועמת על שחרור המאבטח שירה למוות בשניים מאזרחיו ,  ואילו נתניהו קיבל משבר חריף עם ירדן כתעודת הכשר סופית של הצורך להסיר את המגנומטרים ,  תירוץ משכנע למדי להפגת טענות על התקפלות וזגזוג .  
זה עבד כמו מכונה משומנת .  אתמול ,  בשעה 20:00 ,  נתניהו ועבדאללה שוחחו .  קצת יותר משעתיים אחר כך ,  צוות השגרירות הגיע בשלום לישראל ,  ואחרי חצות הושלם המהלך וישראל הודיעה על הסרת המגנומטרים .  
לנתניהו יש ניסיון מר מהממשק בין הר הבית וירדן ,  והוא צרוב טראומות היסטוריות מכהונתו הראשונה לפני 20 שנים ,  של מהומות מנהרת הכותל וניסיון ההתנקשות הכושל בחאלד משעל .  בשני המקרים ,  נתניהו הצעיר קיבל החלטה שהייתה מנוגדת להמלצת רבים במערכת הביטחון ,  ושני המקרים נגמרו בהסתבכות .  מאז שחזר ללשכת ראש הממשלה ב-2009 ,  הוא מקפיד בדרך כלל להיות יותר זהיר ,  שקול ואחראי בכל הנוגע להחלטות גורליות על ביטחון ,  ונמנע מלקבל החלטות המנוגדות להמלצות צה"ל .  
ואולם ,  בכהונתו האחרונה מאז 2015 הולכים ומתגלים בקיעים בנוהג הזה .  אבל לא המשטרה ולא השב"כ היו צריכים להדליק נורה אדומה אצל נתניהו .  הוא היה צריך לדעת בעצמו שכל פטנט בהר הבית עשוי להפוך לפצצה מתקתקת .  נתניהו הבין את זה כבר באמצע השבוע שעבר ,  אבל לא הצליח להתגבר על החשש מביקורת מימין .  וגם לא היה לו על מי להפיל את זה .  
בכל הממשלות האחרונות שהוביל ,  תמיד היה לצדו של נתניהו מבוגר אחראי שעמו יכול היה לשאת באחריות - אהוד ברק ,  ציפי לבני ,  אפילו משה יעלון ,  אבל בממשלה הכי ימנית בתולדות ישראל אין לנתניהו אף ענף להיאחז בו .  הממשל האמריקני אמנם היה מעורב מאחורי הקלעים ,  אך ממבט בציוצים של הנשיא דונלד טראמפ בימים אלה ניכר כי הוא עסוק בנושאים לגמרי אחרים ולא מאוד מתעניין בלהיות השוטר במזרח התיכון .  כך ,  המלך עבדאללה הפך למעשה למבוגר האחראי שסייע לנתניהו לרדת מהעץ .  

תכנית המשטרה והלחץ של עבדאללה :  החבל שאפשר לנתניהו לרדת מהעץ
ראש הממשלה בישר לבדו לאומה על החלטתו להציב מגנומטרים ,  אך ביטל את המהלך הנפיץ הרחק מעדשות המצלמה וזגזג בצנעה .  בזכות החלופה הביטחונית והמלך בתור המבוגר האחראי ,  מצא נתניהו את הפרצה שאפשרה לסיים את המשבר

