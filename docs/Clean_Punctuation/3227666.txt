שקט ייענה בנמנום :  בחמאס למדו את תוכנית ההפעלה של נתניהו
השקט מאז מבצע  " צוק איתן "  לא דרבן את רה"מ לשפר את מצב האוכלוסייה בעזה ,  בטרם סינוואר הבין מה מצופה ממנו והשיק את תהלוכות הגדר ,  העפיפונים והטילים התקולים . " גורם מדיני "  הצהיר שאירועי הגדר עברו ב"שקט יחסי ",  אבל ישראל התרככה רק אחרי שבחמאס ניפחו את החזה
הלילה בחצות לפני 10 שנים ,  ב-31 במרס 2009 ,  נפתח העשור המבוזבז של ממשלות בנימין נתניהו .  הכנסת עצרה את השעון - בכוחה הרי גם לספח את הירח - כדי שאישור הממשלה ,  שהושג קצת אחרי חצות ,  לא יוצמד ליום השוטים הבין-לאומי .  זאת הייתה הראשונה בשלוש ממשלות שעצרו גם את השעון המדיני ,  החמיצו בכוונת מכוון את תקופת נשיאותו של אבו מאזן ברשות הפלסטינית וחיזקו את חמאס ,  באופן שלא היה ברור ממנו בשבוע שהסתיים אתמול .
 העשור של נתניהו מסתיים ללא כל הישג בזירה הפלסטינית .  המבצעים הגדולים בעזה וסבבי התקיפות התקופתיות לא שינו דבר .  התעצמות חמאס נמשכת .  חשבונם הפנימי של ראשיו מושפע בעיקר משיקולי תגובת האוכלוסייה והאיבה לפתח ,  כמו גם מיראת הכבוד כלפי השכנה העוינת מדרום לציר פילדלפי ,  מצרים ,  לא מחשש מפני פעולה נרחבת של צה"ל .  שב"כ מדווח מדי חודש על עשרות התרעות ,  התארגנויות ומזימות מסוכלות של חוליות חמאס בגדה המערבית .  לסיכול אחראים המודיעין הישראלי ומנגנוני הביטחון של הרשות והמודיעין הישראלי ,  ביחד או לחוד .  התפוררות של הרשות ,  במאבקי הירושה לאחר מות אבו מאזן או פרישתו ,  תחולל תוהו ובוהו .
 לקריאה נוספת בנושאצה"ל : " חמאס שלט בהפגנות בעזה - בריסון שלא נראה כל השנה"עשרות אלפים הפגינו בגבול הרצועה ;  שלושה פלסטינים נהרגו מירי צה"לחמאס :  אם ישראל לא תכבד את ההבנות והפסקת האש - נשנה את המשוואה 
לדעת מומחי המערכת הממלכתית לזירה הפלסטינית - בין השאר בשב"כ ,  שם המומחים הם יותר מתמיד מומחות  ( בשלוש שנותיו של נדב ארגמן בראשות השירות הוכפל מספר הנשים המכהנות בתפקיד ראש מחלקה ומעלה ,  המקביל לאלוף-משנה ;  ראש חטיבת המחקר ,  נ' ,  היא בדרגה המקבילה לתת-אלוף )  - החברה בעזה מפוצלת לשלושה שבטים :  החמאסי ,  הפתחאווי והבלמ"זי ,  הבלתי-מזדהים .  היחסים בין תומכי שני הארגונים הגדולים עכורים כמו יחסי חמאס עם הרשות ויחסי שני חלקי הקהילה הפלסטינית עם ישראל .
 כשנתניהו חזר לשלטון שאותו איבד ב-1999 מצא מולו את אבו מאזן בגדה ואת איסמעיל הנייה בעזה .  בסוף העשור שלו ,  אבו מאזן עדיין שם ,  נואש מהסיכוי להתקדמות מדינית ומעדיף להסתלק ללא ויתור העלול להפוך אותו בתולדות המאבק הלאומי הפלסטיני לשם נרדף לבגידה ;  והנייה נזקק לשיפוץ יסודי של משרדו ,  אבל המנהיג הבולט של חמאס הוא יחיא סינוואר ,  שנתניהו שיחרר מהכלא בעסקת גלעד שליט .  

אמש הכריזו מקורבי נתניהו ,  בכינוי הכביכול מקצועי  " גורם מדיני ",  שאירועי הגדר בעזה  " עברו בשקט יחסי בזכות המדיניות הישראלית הכוללת תקיפות עוצמתיות של חיל האוויר ,  אזהרות חריפות שהועברו לחמאס וההיערכות המאסיבית של צה"ל שעליה הנחה נתניהו ".  רגע ,  זה לא הכול , " ישראל מביעה סיפוק גם ממאמצי ההרגעה מהצד המצרי ".  חצי שעה אחר כך נזכר נתניהו גם להביע הערכה לכוחות צה"ל ולזרועות הביטחון .  לקרוא ולצחוק .  בחמאס למדו את תוכנת ההפעלה של נתניהו ,  יצאו למבצע  " הקש בגג "  של הבית הלבן ונתניהו קפץ ,  מוושינגטון לישראל ומתל אביב לדרום .  טיל למושב משמרת ,  חילופי אש ללא חללים - צה"ל כולו נעשה ,  ברצותו ,  לנשק אל-הרג - וניפוח חזה בסדר גודל של כמעט צוק איתן ,  והתוצאה היא שישראל מוכנה יותר מאשר שבוע לשחרר את עניבת החנק סביב צוואר עזה .  לא חדש שישראל מתרככת לנוכח - גם אם פשטני מדי לומר  " מבינה רק "  - כוח ,  אבל סינוואר לא בא לחדש .  הוא קורא את המפה הפוליטית והחברתית ורואה שערב הבחירות אין בישראל להיטות להסתבך בעזה .  
מפלגות שלטון בישראל ,  מאז מלחמת יום הכיפורים ,  מתקשות לשרוד מערכות צבאיות גדולות .  מלחמת לבנון עלתה לליכוד בתיקו עם העבודה .  שמעון פרס יצא שרוט מ"ענבי זעם ".  אירועי ספטמבר 2000 ואילך הפילו את אהוד ברק .  קדימה של אהוד אולמרט והעבודה של עמיר פרץ נפגעו בלבנון 2006 וב"עופרת יצוקה ",  עם ברק במקום פרץ .  נתניהו לא נפל בעקבות  " צוק איתן ";  הוא רק קיבל כיריבים את שותפיו ,  בוגי יעלון ובני גנץ .
 השקט בדרום בשלוש השנים וחצי שלאחר  " צוק איתן "  לא דרבן את נתניהו לפעול לשיפור מצב האוכלוסייה בעזה ,  לא חלילה מתוך חמלה אנושית ,  אלא כדי להועיל לביטחון ישראל בכלל והתושבים במערב הנגב בפרט .  סינוואר הבין מה מצופה ממנו והשיק לפני שנה ,  באמתלת אזכור יום האדמה מ-1976 ,  את תהלוכות הגדר ,  המטענים ,  העפיפונים ,  הבלונים ולקינוח את הטילים התקולים ,  המזמינים הופעה של להקת אביב כוכבי והתעויוט .  מתברר ששקט נענה בנמנום ,  ורעש ואש בהתעוררות ובהבטחה למילוי ההבטחה הקודמת .  הגיוני ,  כי רק במזרח התיכון אפשר לציין את יום השנה לאזכור יום השנה .  
עד לאחר הבחירות חוזרים למשבצת הקודמת ,  אבל אירועי השבוע שעבר המחישו שוב כמה מעוות ומסוכן תהליך קבלת ההחלטות בממשלת נתניהו ,  הגזור כולו לפי מידותיו .  מה שהיה נכון בפרשת הצוללות הגרמניות למצרים - צוללות שלוש וארבע ,  או ברישומי מספנת טיסנקרופ אס-43 ואס-44 - בלט שוב השבוע מול עזה .  נתניהו מתיימר להחליט לבדו ,  והשרים הנטושים שותקים ופוחדים לאתגר אותו .  ככל שהוא חשוד יותר ,  מושחת בעליל  ( בכפוף לשימוע )  ,  כך הוא נוהג כרצונו ,  ללא בלמים .
 ברק ,  בשיחת פודקאסט עם  " הארץ ",  אזכר בשבוע שעבר מה שהיה מקובל על ממשלות העבר מאז ימי לוי אשכול ומשה דיין - שיטת המפתח הכפול בשליטת הדרג האזרחי הנבחר במערך האסטרטגי .  גם כשיצחק רבין כיהן כראש הממשלה ושר הביטחון גם יחד ,  היה לו שותף בנוהל האישורים ,  שר החוץ שמעון פרס ,  ולמחרת רצח רבין הורה היועץ המשפטי לממשלה מיכאל בן יאיר לסמן שר נוסף ,  ברק ,  שהיה שותף סוד כרמטכ"ל .  כשברק החזיק בצמד התפקידים ,  היה עליו לתת חצי המלכות לשר החוץ דוד לוי .  
נתניהו ,  בטענתו שבסמכותו למדר את כל השרים מנושאים ביטחוניים רגישים ,  הפך את האחריות המשותפת למילה ריקה - והשרים שותקים .  הוא רומז כאילו ראש אגף כלשהו במשרד הביטחון ,  כנראה עוזר שר הביטחון להתגוננות וראש אגף האמצעים המיוחדים  ( אמ"מ )  ,  תת-אלוף במילואים משה אדרי ,  לשעבר מפקד כנף בחיל האוויר ,  הסכים עם מהלכיו מול הקנצלרית אנגלה מרקל ומאחורי גבן של ועדת השרים לביטחון ושל מערכת הביטחון כולה ,  וכי די בכך .  אם תיאור זה נכון ,  אין כמו הבחירות לשלול מנתניהו כל גישה למתג האדום ההוא ,  שמא יפוצץ על דעת עצמו את האזור במהלומת הרגע האחרון באיראן .  אמנם התקנון אמור למנוע זאת ,  ומתורגל מעת לעת בדרגים הבכירים של המדינה והצבא ,  אך נתניהו כבר הוכיח שהכללים המקובלים אינם חלים עליו .
 הסוגיה האסטרטגית עצומה אך לא עכשווית .  היפוכה בעזה - מטרד קשה ומתמיד ,  אם גם לא קיומי .  שם ,  שוב ,  פועל נתניהו כאילו עשרה קבין של קבינט ירדו לעולם וכולם שלו .  זאת סכנה חמורה למשטר הדמוקרטי בישראל ,  בכל עת ובמיוחד כשגבו של ראש הממשלה ,  שהוא גם שר הביטחון ,  אל הקיר של מעשיהו .  
יש הפרזה רבה בהבלטת המוביל היחיד של הרשימות הגדולות .  בוחרים בצוות .  מי שבחר ב-2003 בליכוד בראשות אריאל שרון קיבל לאחר שנתיים וחצי פילוג ואת אולמרט בראשות המפלגה החדשה ששרון הקים על חצי-חורבות הליכוד .  מי שיצביע בעד הליכוד בראשות נתניהו בשבוע הבא יהמר נואשות על הישרדות נאשם ,  בתום שימוע קרוב ,  אך למעשה ייתן את קולו לגדעון סער או לישראל כץ - ובדיוק משום כך הם סופגים את התנהגות נתניהו כשליט בלעדי וסופרים את הימים עד להחלטת היועץ המשפטי על הגשת כתבי-האישום נגדו .  ממול ,  בכחול לבן ,  מפריז בני גנץ בשימוש בגוף ראשון יחיד .  הקבוצה חזקה וחכמה יותר מכל אחד מחבריה ,  כולל היושב בראשה .  כשהמפקד נפגע ,  מוכרח להיות לו מן המוכן סגן וממלא-מקום ,  מה שנתניהו ,  בפחדיו ,  סירב תמיד למנות .  
סינוואר צריך לדעת שבעוד שבועות מעטים ,  סמוך ככל האפשר לתשעה באפריל ,  תתייצב מולו ממשלה מוצקה ,  החותרת בקדימה עליונה למיפגש מאוויים עם רשות פלסטינית שוחרת שלום ורק כנגזרת מכך מסדירה בדו-קיום מעשי את היחסים עם חמאס ועזה .  הסבבים האין-סופיים וחסרי התכלית מיצו את עצמם ,  כמו העשור של נתניהו .
 למלחמאס ,  להבדיל מסתם מלחמה ,  חוקים משלה .  מה שהיה הוא שיהיה ,  ומה שיהיה הוא מה שהיה ,  למעט רבבות הפלסטינים המתרבים בעזה עד אפס מקום ,  מים ,  אוויר ובריאות ,  עד שתעז לקום ממשלה שתפרוץ את המצור שעזה הטילה על ישראל .  כתזכורת ,  באו שיגורי הלילה וירי התגובה מטנקים ,  מדרגה נמוכה מחיל האוויר .  
הבן של השכנים ,  שלומד לתופף עד שכל הרחוב משתגע ,  ציית לראש ועד הבית שאיים להחרים לו את התוף אם לא יפסיק ,  אבל כדי להראות שלא ייכנע הוציא את החצוצרה לתקיעה אחרונה .  עשר שנים ,  שוב אחד באפריל ,  המתיחה כבר עבשה ,  וההבדל היחיד בין תחילתו המחודשת של עידן נתניהו לבין סופו הבא עלינו לטובה הוא שסינוואר יצא מהכלא ונתניהו בדרכו לשם .  

שקט ייענה בנמנום :  בחמאס למדו את תוכנית ההפעלה של נתניהו
השקט מאז מבצע  " צוק איתן "  לא דרבן את רה"מ לשפר את מצב האוכלוסייה בעזה ,  בטרם סינוואר הבין מה מצופה ממנו והשיק את תהלוכות הגדר ,  העפיפונים והטילים התקולים . " גורם מדיני "  הצהיר שאירועי הגדר עברו ב"שקט יחסי ",  אבל ישראל התרככה רק אחרי שבחמאס ניפחו את החזה

