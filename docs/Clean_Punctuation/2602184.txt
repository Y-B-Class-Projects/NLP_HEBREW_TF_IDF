פרסום ראשון :  הושלמה בניית הגדר בגבול עם מצרים
היום הסתיימה בניית הקטע האחרון בגדר שאורכה 227 ק"מ ,  ואשר כוללת אמצעים משוכללים .  עלות הפרויקט ,  שעשוי להיות מועתק גם לגבול ירדן ,  1.4 מיליארד שקל .  בהמשך :  גדר גם באילת
פרסום ראשון :  גורם בכיר בצה"ל אישר היום  ( שני )  כי הושלמה בניית גדר המערכת לאורך גבול מצרים  אשר נמתחת לאורך 227 ק"מ .  בהמשך יוקמו במסגרת שלב ב' של התוכנית גם מספר ק"מ של גדר בסביבות העיר אילת .  החלטת הממשלה בנושא התקבלה ב-2010 והגדר נבנתה בתוך שנתיים מאומצות .
 בשעות האחרונות הושלמה בניית הגדר הארוכה ,  בגבול שהיה עד לפני זמן לא רב פרוץ  דבר שהוליד מעבר מסתננים לצד חדירות על רקע פלילי וביטחוני .  בעקבות הלחץ הפוליטי והציבורי קודם נושא הצבת גדר משוכללת הכוללת אמצעים מיוחדים .  את הפרויקט עתיר המשאבים הוביל מנכ"ל משרד הביטחון ,  האלוף במיל' אודי שני ,  והיום בצהריים הוא הושלם לאחר שקבלני המשרד סיימו לבנות את הקטע האחרון של הגדר ,  המתנשאת לגובה שנע בין חמישה לשבעה מטרים .  ראש מנהלת קו התפר ,  תא"ל ערן אופיר ,  שהיה אחראי על הפעילות בשטח ועל הפיקוח ציין בשיחות סגורות בשבועות האחרונים כי קצב הבנייה ,  שעמד על 1.5 ק"מ ליום  איפשר להשלים את הגדר לפי התכניות ועל פי הנחיות הדרג המדיני .  
הפן המבצעי של הפרויקט ,  שתוכנן על ידי אלוף פיקוד דרום טל רוסו וראש המטה תא"ל רועי אלקבץ ,  יועד בעיקרו להתמודד עם עשרות אלפי המסתננים שחדרו לשטח מדינת ישראל בשנים האחרונות במטרה לחפש עבודה .  עם זאת ,  לאחר סדרת פיגועים שיצאו מכיוון סיני - בהם התקפת הטרור המשולבת באזור עין נטפים במהלכה נהרגו שבעה אזרחים וחיילים - הוחלט לעבות את מערכי ההגנה והגילוי סביב הגדר ולהוסיף סנסורים מתקדמים ,  ציר תנועה ,  מוצבים ואמצעים מתקדמים נוספים .  מודל זה יושם גם בגבול לבנון ,  מול הכפר קילא ,  וגם בגבול סוריה - במטרה לבלום ניסיונות הסתננות .  בימים אלה מתבצעים דיונים בנוגע לאפשרות להעתיק את המודל הקיים גם לגבול הארוך בין ישראל לירדן .  
בצה"ל ובמשרד הביטחון מתגאים כי הגדר נבנתה מכרם שלום ועד הרי אילת בעלות של 1.4 מיליארד שקל ,  הודות להתייעלות ולפיקוח מיוחד שנועד להגביר את קצב הבנייה .  כאמור ,  עד כה נותרו ק"מ בודדים סביב העיר אילת שמוגדרים כאזור טופוגרפי מורכב מאוד שמחייב מענה הנדסי מתקדם .  הערכה היא שעד חודש פברואר שנת 2013 תושלם בניית הקטע האחרון גם סביב העיר .  
מנתוני הצבא עולה כי הפרויקט הצריך כ-20% מתצרוכת הברזל במדינת ישראל בסך כולל של 24 אלף טון .  במהלך הבנייה כמאה אלף משאיות פינו את העפר מהאזורים בהם נבנו הצירים המורכבים .  בפרויקט הניחו בצה"ל דגש מרכזי על עבודה ירוקה שכללה התחשבות בצמחיה ,  במעברי בעלי חיים ובנקודות סולאריות לשימוש האמצעים הטכנולוגיים שנפרשו .
 בתוך כך פרסם היום משרד ראש הממשלה את נתוני כניסת מסתנני העבודה מגבול מצרים בדצמבר ,  מהם עולה כי בחודש החולף עברו בסך הכל 36 בני אדם שהועברו למתקני שהייה בדרום .  כמו כן ,  לראשונה מאז 2006 - בשבוע האחרון לא חצה אף מסתנן את הגבול לישראל .  בעוד שבשנת 2011 חדרו לארץ 16 אלף בני אדם מאפריקה ,  2012 מסתיימת בירידה דרמטית במספרם . " הצלחנו לבלום את תופעת ההסתננות הבלתי חוקית .  אחרי שרק השנה היו חודשים שמידי חודש אלפי מסתננים חצו את הגבול והגיעו לערי ישראל ,  כבר כמה חודשים שאף מסתנן לא מגיע לאילת ,  באר שבע ,  תל אביב ולאף יישוב בישראל ",  אמר היום נתניהו .  
מנתוני משרד ראש הממשלה ,  בשנה האחרונה יצאו מישראל 9,207 שוהים בלתי חוקיים ,  מהם 3,920 מאפריקה . " אנחנו נמצאים בעיצומו של תהליך החזרת מסתננים לארצות מוצאם ",  אמר נתניהו שהבהיר כי בהמשך ייצאו אלפים בכל חודש  " עד שעשרות האלפים שנמצאים פה בניגוד לחוק ישובו לארצותיהם ". 
ביוני האחרון הנחה נתניהו להאיץ את הרחקת אזרחי דרום סודן ,  חוף השנהב ,  גאנה ואתיופיה ,  שכן עם מדינות אלה יש לישראל יחסים דיפלומטיים והחוק הבינלאומי מאפשר את החזרתם ,  אך שר הפנים אלי ישי ממשיך לקרוא לגירושם של המסתננים מצפון סודן ואריתריאה .  זאת ,  על אף התנגדות תקיפה של משרד החוץ והמשפטים להחזרה למדינות אלו ,  בגלל שנשקפת סכנה לחייהם של האזרחים שם או שאינן מקיימות קשרים דיפלומטיים עם ישראל .  לפי ההערכה ,  בארץ כ-35 אלף מסתננים מאריתראה ומסודן .
 טל שלו השתתפה בהכנת הידיעה 
לקריאה נוספת:מתקן המסתננים החדש :  עיר רפאים ובזבוז כסף ? נתנאל הגיש מים למסתננים - ונורה למוות בידי המחבליםמי בונה הגדר בדרום ?  שוהים פלסטינים לא חוקיים
לפניות לאמיר בוחבוט :  amirbohbot @walla.comלפניות לטל שלו :  tal_sh@walla.net.il 

פרסום ראשון :  הושלמה בניית הגדר בגבול עם מצרים
היום הסתיימה בניית הקטע האחרון בגדר שאורכה 227 ק"מ ,  ואשר כוללת אמצעים משוכללים .  עלות הפרויקט ,  שעשוי להיות מועתק גם לגבול ירדן ,  1.4 מיליארד שקל .  בהמשך :  גדר גם באילת

