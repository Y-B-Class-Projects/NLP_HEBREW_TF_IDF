נאום נתניהו באו"ם היה מצוין - אז מה ? 
דבריו של ראש הממשלה באו"ם היו מלאכת מחשבת ועל אף שהוא צודק בכך שדאעש זה חמאס ,  שאבו מאזן שקרן ושאיראן היא סכנה ,  אין הוא יכול לשתף את העולם בצדקתו משום שאינו מציג שום דרך אחרת
נאומו של ראש הממשלה בנימין נתניהו באו"ם היה מלאכת מחשבת ,  רטוריקה במיטבה .  הטון ,  תוכן ,  התמונה ,  כל העזרים האחרים הבונים נאום מצוין קיבלו ביטוי מוחשי .  ראש הממשלה קיבל מחיאות כפיים סוערות בארץ על דבריו האמיצים שחשפו את השקרים של יו"ר הרשות הפלסטינית אבו מאזן - אין יותר מה להסתיר ,  המסכה הוסרה אחת ולתמיד .  אפילו בליכוד קיבל ראש הממשלה חיזוק משמעותי ומעמדו שופר באחת .  פרשנים ועיתונאים הגיעו לשיא פורקנם במופע המעולה של ראש הממשלה ועדיין החגיגות עוד לפנינו .  לאחר ששבחנו את הנאום ,  את התוכן ואת המיצג ,  נותרת רק שאלה אחת קטנה - אז מה ?  
נכון שחמאס זה דאעש ,  ודאעש זה איראן ,  ואירן גרעינית היא איום על העולם ועל ישראל .  אז מה ?  מדינות העולם צבועות ,  האירופים אנטישמים ,  והאמריקאים מרובעים - הכל נכון .  אז מה ?  אבו מאזן שותף לממשלת אחדות של חמאס הזהה לדאעש ,  חמאס הציב טילים ליד גני ילדים ובתים של אזרחים תמימים ,  ועשה בהם שימוש ציני למטרותיו .  צודק נתניהו שזהו פשע מלחמה ועתה כל העולם יודע את האמת מפיו של ראש הממשלה .  אז מה ?  
בשאלה הקטנה והבלתי חשובה כביכול ,  אז מה ,  טמונה הבעיה כולה .  אין מניעה שראש הממשלה יחשוף בפני העולם את השקרים של הגרועים שבאויבי האנושות .  ראוי ורצוי לגלות לעולם את שקריו של אבו מאזן ואת פשעי המלחמה של חמאס .  הבעיה שכל הגילויים הללו אין בהם כדי לשנות את המציאות .  מה עושים כדי לשנות את המציאות ?  למרבה הצער ,  נתניהו לא אמר מילה .  מנהיג אינו יכול רק להצביע על שקרים של אחרים ,  אלא עליו להציע דרך .  לנתניהו אין תכנית מוצהרת כדי לשכנע את העולם לאמץ אותה .  העולם צבוע ,  אך הוא אינו מוכן לפעול לפי האינטרסים של ישראל - לא כלפי איראן ,  לא כלפי חמאס ,  לא כלפי סעודיה ולא כלפי הנסיכויות המספקות כסף ונשק ל"מדינה האסלמית ".  מה עושים ,  אדוני ראש הממשלה ,  כדי להזיז את העולם לכיוונים הנכונים שאתה מצביע עליהם ?  בשב ואל תעשה לא יצליח נתניהו להזיז את העולם מעמדתו .  העולם מוכן לפעול נגד דאעש כי הוא מאיים על האינטרסים שלו ,  של העולם .  זה מאוד ציני ,  אך זו המציאות .  נתניהו אינו פועל לשינוי המציאות אלא באמצעות נאומים .  מה לעשות שכך זה לא עובד .  
כך אמר נתניהו : " אל תלכו אחרי מתקפת הקסם של איראן .  יש מטרה אחת - להסיר את הסנקציות ואת המכשולים בדרך לפצצה אטומית .  איראן מהנדסת את דרכה להסרת הסנקציות ולשליטה בצנטריפוגות וזה יותיר אותה כמדינת סף גרעינית ".  הוא הוסיף כי  " זה דבר אחד להתמודד עם מוסלמים עם טנדרים ,  לעומת התמודדות עם מוסלמים קיצוניים עם נשק גרעיני ".  הכל מצוין .  מי האוזניים המוכנות לשמוע את דבריך ,  ראש הממשלה ?  אובמה בבית הלבן שאת פניו ואת פני שר החוץ שלו אתה וממשלתך השחתתם והלבנתם ברבים ?  הרי כל דרדק מבין שאובמה וממשלו אינם מוכנים יותר להישמע לבקשותיך והזהרותיך ,  אז ייתכן שבנאום אחד אתה תקנה את עולמך אצל ממשל אובמה ?  האם אתה סבור שאם שר החוץ שלך מדבר סרה בממשל האמריקאי ,  הממשל יעמוד דום בפני בקשותיך ?  קצת רצינות .  
העולם קנה את הצעתך להקמת מדינה פלסטינית לצדה של ישראל בנאום בר אילן הבלתי נשכח .  הדרך אינה פשוטה ואינה שוגה בשושנים ,  ברם הטה אוזן לדברי חבריך לאחר הנאום המזהיר שלך באו"ם ,  וכבר תשמע דברי שמחה ורהב על חיסול התכנית להקמת מדינה פלסטינית .  האם העולם חירש לקולות הבוקעים ממסדרונות הממשלה בירושלים ?  ודאי שלא .  
אתה וחבריך ,  ראש הממשלה ,  לא חסכתם את שבט לשונכם ממנהיגי אירופה .  כיניתם אותם אנטישמים ,  אנטי-ישראלים ,  וכד' .  כישראלים אנחנו מוכנים להאמין לך .  אתה צודק .  אז לאחר כל הגינויים הללו אתה מצפה שמדינות אירופה תתגייסנה לטובתך במדיניות של שב ואל תעשה ?  האם אתה מצפה שמדינות אירופה תעמודנה דום בפני דרישתך לנקיטת צעדים חריפים נגד איראן לאחר שהשמצת אותן ,  השפלת והתנגדת לכל מעורבות שלהן ?  
אדוני ראש הממשלה ,  העולם ציני מאוד והמציאות הבינלאומית מסובכת ביותר .  ההיסטוריה לא תטיב עמך אם לא תהיה היוזם והמוביל בזירה המדינית למען שמירת האינטרסים של ישראל .  ניגוח העולם לא מספיק .  החוכמה היא להפוך אותו לידידותי כלפי ישראל כי רק כך נוכל להגיע ,  אולי ,  למצב שבו יראו אזרחי ישראל תקווה ואור בקצה מנהרת הייסורים .  
מעוניינים לפרסם מאמר במדור הדעות ?  כתבו לנו למייל op-ed@walla.net.il
המאמרים המתפרסמים במדור הדעות משקפים את עמדת הכותבים בלבד 

נאום נתניהו באו"ם היה מצוין - אז מה ? 
דבריו של ראש הממשלה באו"ם היו מלאכת מחשבת ועל אף שהוא צודק בכך שדאעש זה חמאס ,  שאבו מאזן שקרן ושאיראן היא סכנה ,  אין הוא יכול לשתף את העולם בצדקתו משום שאינו מציג שום דרך אחרת

