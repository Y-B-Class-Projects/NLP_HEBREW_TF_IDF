הסוכריה של נתניהו :  מי יהיה שר הפנים הבא ? 
יובל שטייניץ מצפה לשדרוג לתפקיד היוקרתי והחשוב ,  אבל גם גלעד ארדן נחשב מועמד טבעי ,  אם לא יעזוב לאו"ם .  האם תיתכן הפתעה ,  ואיך יאיר לפיד עשוי להרוויח מהמהלך ? 
הודעת הפרישה של גדעון סער פותחת קרב על תפקיד שר הפנים ,  שבו צפויים להשתתף גורמים בליכוד - ומחוצה לו .  בתוך הליכוד סביר להניח שמי ששימש בעבר כשר בכיר ,  יובל שטייניץ ,  יצפה לשדרוג מעמדו ,  וגם גלעד ארדן ,  אם לא ייקח את תפקיד השגריר באו"ם ,  נחשב מועמד טבעי לתפקיד בשל בכירותו במפלגה .  בסביבת סילבן שלום ,  שהיה אף הוא מועמד טבעי ,  מיהרו הבוקר להבהיר שהוא לא רוצה בתפקיד .  בשורה השנייה בליכוד ,  סגני השרים צחי הנגבי ,  גילה גמליאל ואופיר אקוניס ,  וכן יו"ר ועדת החוץ והביטחון זאב אלקין ויו"ר הקואליציה יריב לוין ודאי היו שמחים להתמנות לשרים - אם לא בתיק הפנים ,  אז לפחות בתיק שיפנה השר שישודרג .  
עוד על פרישת גדעון סער:הפצצה של גדעון סער :  כך לא נשמע נאום פרישה"אעזוב תפקידים ,  אבל לא את הדרך שלמענה לחמתי"תדהמה בליכוד : " הופתענו ,  מעריכים שסער עוד ישוב "  
אחד התרחישים המדוברים הבוקר בליכוד הוא סבב תיקים שבמסגרתו יבחר ארדן להישאר בארץ ויקודם לשר הפנים .  במקרה כזה ,  את מקומו כשר התקשורת תתפוס לימור לבנת ,  שמילאה את התפקיד בעבר ,  ואילו אחד מחברי הכנסת של הליכוד ימונה לשר התרבות והספורט .  
שר בכיר אחד בליכוד שכבר פסל את האפשרות שימלא את מקומו של סער הוא שר התחבורה ,  ישראל כץ . " אני לא מתכוון לעבור תפקיד ",  הבהיר כץ בכנס פיתוח של  " רכבת ישראל "  שנערך בתל אביב . " אני מכבד את החלטתו ומאחל לו הצלחה בהמשך הדרך ".  
מוקדם מאוד להעריך מי אכן ימונה ,  אבל מה שברור כבר כעת ,  הוא כי נתניהו קיבל סוכריה גדולה  ( או שתיים )  שאיתה יוכל לפתות שותפים קואליציוניים עתידיים .  אם המשבר הפוליטי עם סיעת יש עתיד יגיע לכדי פיצוץ ,  ולפיד יעזוב את הממשלה ,  יהיה לו מה להציע לחרדים ,  יחד עם חלקים מהנדוניה של סיעת יש עתיד ,  ובכך אולי לעשות סבב תיקים מחודש .  תיק הפנים גם ישמש אמצעי בידי נתניהו לקרב אליו מישהו מחברי הליכוד ,  דבר שעושה רושם שחיוני מאוד עבורו .  נתניהו מוצא את עצמו מבודד בסיעתו זה זמן רב .  למעט השרים יעלון ושטייניץ ,  וסגני השרים הנגבי ואקוניס ,  קשה למצוא מישהו שתומך בו בפומבי ,  ומבצע  " צוק איתן "  הוכיח זאת היטב .  אחרי פרישת סער מצבו של נתניהו הורע אף יותר ,  ולא מעט מחברי הכנסת חשים שהוא מגביל את כוחם על מנת לבצר את שלטונו .  
לעזיבת סער תהיה גם השפעה משמעותית על יחסי הכוחות בכנסת :  לפני הבחירות לכנסת ה-19 סיכמו נתניהו וליברמן לרוץ בסיעה אחת .  הליכוד וישראל ביתנו הגישו רשימה משותפת לכנסת ,  אולם מאז פירק ליברמן את השותפות ונוצר מצב שבו עם עזיבת גדעון סער ,  הבא בתור להיכנס הוא דווקא חבר ישראל ביתנו ,  ליאון ליטינצקי ,  שכיהן בעבר כחבר כנסת מטעם מפלגת העבודה .  בדצמבר 2012 פורסם בערוץ 10 כי ליטינצקי ,  בהיותו פעיל מרכזי במפלגת ישראל ביתנו ,  הציע לאנשים עבודה ביום הבחירות כמשקיפים בוועדת הקלפי תמורת התחייבות שיביאו לקלפי 25 מצביעים לליברמן ,  דבר שגרר ביקורת חמורה על התנהלות ישראל ביתנו .  
כניסתו של ליטינצקי מבשרת גם את תום תקופת הליכוד כסיעה הגדולה בכנסת - לפחות באופן זמני .  עם כניסתו ירד מספר חברי הכנסת של סיעת הליכוד ל-18 ,  לעומת 13 של סיעת ישראל ביתנו .  בכך תהפוך סיעת יש עתיד ,  בת 19 המנדטים ,  לסיעה הגדולה בכנסת .  מהלך זה עשוי להשפיע גם על השאלה המרכזית של הבוקר הזה :  האם השר גלעד ארדן יממש את הצעתו של שר החוץ ליברמן ויתמנה לשגריר באו"ם ?  אנשים ששוחחו עם ארדן התרשמו שהוא מעוניין בתפקיד ,  אולם לא בטוח שירצה לעזוב מיד אחרי סער ,  מה גם שעושה רושם שהתמריץ של ליברמן להציע לארדן את התפקיד נפגע כעת ,  שכן הוא לא ירוויח דבר מעזיבתו של ארדן לניו יורק .
 לפניות לכתב :  omri_n@walla.net.il 

הסוכריה של נתניהו :  מי יהיה שר הפנים הבא ? 
יובל שטייניץ מצפה לשדרוג לתפקיד היוקרתי והחשוב ,  אבל גם גלעד ארדן נחשב מועמד טבעי ,  אם לא יעזוב לאו"ם .  האם תיתכן הפתעה ,  ואיך יאיר לפיד עשוי להרוויח מהמהלך ? 

