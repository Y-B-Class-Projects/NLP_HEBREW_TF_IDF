ושוב איתכם :  סיכויי השמאל
התחושה בימים האחרונים מזכירה את שלהי 2003 .  ראשי השב"כ לשעבר התראיינו אז יחדיו וקראו לממשלת שרון לעשות מעשה ולשים קץ לקיפאון המדיני .  עמי אילון וסארי נוסייבה הגיעו להסכם עקרונות קצר באשר לתוואי של הסכם הקבע הישראלי-פלשתיני ,  ואילו קבוצה גדולה של פלשתינים וישראלים הגיעה ,  לאחר שנתיים וחצי של מו"מ ,  להסכמה באשר לפתרון כל המחלוקות בין הצדדים במסגרת  " יוזמת ז'נבה ". 
בסופו של דבר קם שרון ,  ועשה מעשה .  לא היה זה הצעד הנכון לעשותו ,  וקשה להבין איך הוא ויתר בקלות שכזו על ניסיון להגיע להסכם עם אבו מאזן על בסיס הנסיגה המלאה מרצועת עזה ,  אבל מחנה השלום תמך בו  ( כפי שיתמוך גם בעתיד בכל צעד שיש בו משום השתחררות מן השליטה בעם אחר ,  גם אם צעד זה לא יהיה מבית מדרשו )  .  למעשה ,  בעזרת מפלגות השמאל ורוחו יצאה ישראל מעזה .
 והנה עכשיו מתרחש תהליך דומה .  ראשי השב"כ לשעבר מתארגנים שוב ;  קבוצה של אקדמאים ,  אנשי עסקים ואנשי צבא לשעבר מאמצים מחדש את יוזמת ז'נבה ;  התקשורת העולמית ,  והישראלית בתוכה ,  ממתינה בקוצר רוח לספטמבר .  ראש הממשלה נתניהו יהיה חייב לעשות מעשה ,  בין אם הוא מתלהב מכך ,  ובין אם ינסה להנמיך ציפיות .  זה כבר לא בשליטתו .
 מאז התגייסו מצביעיו לתמיכה במפלגת מרכז עם נציגי ימין רבים רק מתוך תקווה למנוע מנתניהו להפוך ,  בשנית ,  לראש ממשלה ,  השמאל חי בקושי .  בסוף נאלץ השמאל לאכול את הדגים הבאושים וגם להיות מגורש מן העיר ,  כבאותה בדיחה עצובה :  נתניהו נבחר לראשות הממשלה ,  ואילו מפלגות השמאל התרוקנו ,  על חשבון קדימה שאינה מקדמת שום מצע פרוגרסיבי ומצטיינת בחברי כנסת ימנים ,  המתחרים ,  בהצלחה ,  לא רק עם הליכוד ,  אלא גם עם ישראל ביתנו לנוכח שתיקתה של מנהיגתם .
 אלא ששר ההיסטוריה ממשיך להתל .  דווקא פרישת סיעת עצמאות בראשות אהוד ברק מן העבודה הפיחה רוח חיים במת :  יש התמודדות ,  אנשים מתפקדים למען מועמד זה או אחר ,  וייתכן שמדובר באחד הניסים הרפואיים המעניינים בהיסטוריה .  הסקרים גם מנבאים למרצ הכפלת כוח .
 מה שצריך להיעשות הוא שילוב כוחות של העבודה ומרצ לקראת הבחירות  ( במסגרת של מערך ,  לפחות בשלב ראשון )  ,  בהנהגת מי שייבחר לראשות העבודה ,  תוך צירוף כוחות חדשים המקדמים נושאי סביבה ונושאים אחרים המהווים בשר מבשרו של השמאל בעולם .  המצע צריך לכלול התחייבות שלא להצטרף לממשלת ימין .  אם תקום ממשלה כזו ,  ואם תחליט לקדם תהליכים מדיניים ,  היא תקבל תמיכה מן החוץ כשם שממשלת שרון נשענה מאז ינואר 2005 על ששת חברי הכנסת של מרצ .
 השמאל יוצא מתרדמת החורף שקדימה הכתיבה לו .  רבים מבינים כי בידודה של ישראל ,  בעיקר לנוכח המתרחש בעולם הערבי ,  הוא מחיר כבד מדי .  מבחינה מדינית ,  ככל שיקדים נתניהו לעשות מעשה כן ייטב .  מבחינה פוליטית ,  ככל שהשמאל יבין כי זה הרגע להתאחד ולעמוד על שלו מול הימין והמרכז ,  כך תגדל יכולת ההשפעה שלו ששותקה בשנתיים האחרונות .
 
ושוב איתכם :  סיכויי השמאל
nan
