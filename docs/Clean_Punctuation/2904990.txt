נתניהו ייפגש הערב עם אובמה :  הסיוע הביטחוני לא יגיע בחינם
יועציו לשעבר של הנשיא אובמה מספרים שהוא למד להגות את המילה העברית  " פראייר "  במסגרת המגעים עם ראש הממשלה .  אחרי שיסכים היום לשידרוג הסיוע הביטחוני לישראל ,  קשה לראות איך נתניהו יוכל לחדש בקרוב את הבנייה בהתנחלויות
ראש הממשלה בנימין נתניהו נחת אמש בוושינגטון ,  שם הוא צפוי להיפגש בהמשך היום  ( שני )  עם נשיא ארצות הברית ברק אובמה לראשונה השנה .  בעת ההמראה ,  שלפניה לא דיבר נתניהו עם העיתונות ,  הכותרות עוד עסקו בגינוי התקיף שהשמיע סגן נשיא ארצות הברית ,  ג'ו ביידן ,  לדברים שאמר דוברו המיועד של נתניהו ,  רן ברץ ,  נגד הנשיא אובמה .  בזמן הטיסה עודכן נתניהו לגבי הירי שהתבצע בשעות הערב המוקדמות לעבר עוטף עזה .
 מלבד הפגישה עם אובמה בבית הלבן ,  שתהיה האירוע הראשון בסדר היום של נתניהו ,  צפויים לראש הממשלה גם שלושה נאומים תוך כדי ביקורו בבירה האמריקנית השבוע .  אחד הנאומים יהיה בפני הכינוס השנתי של הפדרציות היהודיות של צפון אמריקה ,  ארגון הגג הגדול ביותר של יהדות ארצות הברית .  זו תהיה הפעם הראשונה שנתניהו מופיע מעל בימה יהודית-אמריקנית חשובה מאז הקרע שנוצר ביהדות ארצות הברית בעניין המאבק על הסכם הגרעין עם איראן .  
בשעה שנתניהו עשה את דרכו לוושינגטון ,  הופיעו מעל בימת הכינוס של הפדרציות כמה יועצים לשעבר בממשל אובמה ,  שעסקו בנושא הישראלי-פלסטיני .  אחת מהן הייתה לורה בלומנפלד ,  ששימשה דוברת של צוות המשא ומתן שהקים לפני כשנתיים שר החוץ האמריקני ,  ג'ון קרי .  בלומנפלד סיפרה לקהל היהודי והפרו-ישראלי ברובו ,  כי במסגרת המגעים התכופים בין אובמה לנתניהו בשנים האחרונות ,  הנשיא האמריקני למד לבטא את המילה העברית  " פראייר ".  
לדבריה ,  היו כמה מקרים שבהם הנשיא אמר  - " אני לא רוצה להיראות כמו פראייר ".  הוא היה מוטרד מכך שנתניהו יזלזל בו ,  או לחלופין ,  שאם ייראה כפראייר מול נתניהו ,  יאבד את כבודם של מנהיגים אחרים בעולם .  היא הוסיפה בחיוך שבקיאותו של אובמה בסלנג הישראלי  " הייתה סוד שמור "  בממשל .  הסיפור הקטן הזה יהפוך לרלוונטי מאוד כאשר ראש הממשלה נתניהו יגיע לפגישה עם אובמה בבית הלבן ,  בשעה 17:30 בערב ,  שעון ישראל  ( 10:30 שעון וושינגטון )  .  אובמה צפוי לאשר כמה בקשות חשובות של נתניהו בתחום הביטחוני בזמן הפגישה ,  אבל הוא בוודאי לא ירצה לצאת פראייר .  
בביקורו הראשון אי-פעם של נתניהו כראש ממשלה בוושינגטון ,  בשנת 1996 ,  הוא הוזמן לשאת נאום בפני הקונגרס האמריקני .  גם אז ,  אגב ,  הנשיא היה דמוקרט - ביל קלינטון - ואת הקונגרס הובילו רפובליקנים שתיעבו את הנשיא והעריצו את נתניהו .  בעת אותו נאום ,  נתניהו הפתיע את שומעיו כאשר הכריז כי ישראל תתחיל באופן הדרגתי להשתחרר מהצורך בקבלת סיוע כלכלי אמריקני .  נתניהו הסביר כי ישראל  " הפכה למדינה בוגרת "  ואין סיבה שתמשיך להזדקק לסיוע אמריקני בגובה מיליארדי דולרים מדי שנה .  בדבריו ,  התייחס נתניהו בעיקר לסיוע כלכלי ישיר ,  ולא לסיוע בתחום החימוש .
 מאז חלפו 19 שנים והמצב שונה בתכלית - נתניהו מגיע לבית הלבן עם בקשה מפורשת מהנשיא אובמה להגדיל את הסיוע הביטחוני של ארצות הברית לישראל ,  שעומד גם כך על סכום גבוה של כשלושה מיליארד דולר בשנה .  אם ב-1996 נתניהו דיבר על צמצום הסיוע האמריקני והגעה למצב שבתוך כמה שנים ישראל לא תזדקק לו ,  הרי שכעת הוא והנשיא עומדים לדבר על התחייבויות אמריקניות כבדות לטווח של עשור לפחות .  
אובמה ,  כאמור ,  צפוי לאשר את רוב בקשותיו של נתניהו בתחום הביטחוני ,  אבל לנדיבות של הנשיא בסוגיה הביטחונית ,  יהיו גם מחירים .  אובמה יתקשה לדמיין את נתניהו יוצא מהבית הלבן עם חבילת סיוע נדיבה ,  ואחרי כמה שבועות מחדש פתאום את תנופת הבנייה בהתנחלויות ,  שנמצאת תחת הקפאה לא מוכרזת זה חודשים ארוכים .  קשה עוד יותר לראות איך ייצא לפועל המינוי של דוברו המיועד ,  רן ברץ ,  שכינה את אובמה  " אנטישמי ".  
מיד אחרי פגישתו עם אובמה ,  נתניהו צפוי להיפגש עם הסנאטור הדמוקרטי הבכיר צ'אק שומר ,  שהיה הדמוקרט הבכיר ביותר שהצביע נגד הסכם הגרעין עם איראן .  שומר הוא כיום גם היהודי-האמריקני הבכיר ביותר בקונגרס .  לאחרונה הוא אמר כי אף שעמדתו בנושא הסכם הגרעין עם איראן מייצגת מיעוט קטן במפלגתו ,  הוא אינו מצטער לרגע על כך שהצביע נגדו .  
אלא שחלק מהתורמים היהודים הגדולים של שומר כועסים על כך שהסתפק בהתנגדות אישית להסכם הגרעין ,  ולא פעל בצורה משמעותית כדי לשכנע דמוקרטים אחרים להצביע כמותו .  בדיוק כמו שהפגישה עם נתניהו חשובה לאובמה כדי להציג  " יחסים כרגיל "  עם ישראל ,  גם לסנאטור שומר חשובה תמונה ידידותית עם ראש הממשלה ,  שבאמצעותה יוכל להפגין שוב את אהדתו ותמיכתו לישראל .  

נתניהו ייפגש הערב עם אובמה :  הסיוע הביטחוני לא יגיע בחינם
יועציו לשעבר של הנשיא אובמה מספרים שהוא למד להגות את המילה העברית  " פראייר "  במסגרת המגעים עם ראש הממשלה .  אחרי שיסכים היום לשידרוג הסיוע הביטחוני לישראל ,  קשה לראות איך נתניהו יוכל לחדש בקרוב את הבנייה בהתנחלויות

