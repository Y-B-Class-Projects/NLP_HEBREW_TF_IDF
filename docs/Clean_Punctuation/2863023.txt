כאבי הראש של נתניהו :  ההצבעה הגורלית במרכז ושובו של חוק הלאום
הבחירות בישראל לא מסתיימות ,  הן רק עוברות למרכז הליכוד .  הדרמה הפוליטית שצפויה בתחילת השבוע מטרידה את ראש הממשלה לא פחות מהבחירות הכלליות לפני שלושה חודשים
ראש הממשלה בנימין נתניהו מוטרד מאוד מהצעה המונחת על השולחן .  ביום ראשון הקרוב יצטרכו חברי מרכז הליכוד להכריע אם בכוונתם לתמוך בהצעתו של ח"כ דודי אמסלם ,  שלפיה הם יחליטו לבדם על הרכב רשימת הליכוד לכנסת הבאה ,  או שמא להיעתר להצעה מרוככת שהציע ח"כ דוד ביטן ,  ואותה אימץ נתניהו ,  שלפיה המקומות 1-16 ייבחרו בידי כלל המתפקדים ,  וחלק מהמקומות הבאים על ידי חברי המרכז .
 נתניהו היה זה שיזם את החזרת הכוח למרכז ,  בהיותו ראש ממשלה ב-1997 .  מאז השתנתה דעתו על השיטה מקצה לקצה .  הוא רואה בכך שיטה שמזמינה לחצים של חברי המרכז על חברי הכנסת ועל השרים ,  ובכינוסים פומביים הוא אומר לא פעם כי הימים שבהם הכוח היה בידי המרכז עשו נזק תדמיתי גדול לליכוד .  ב-2006 חזר הליכוד לשיטת הפריימריז הפתוחים  בתמיכת נתניהו .  מאז הוא לא מוכן לשמוע על חזרה לתקופת המרכז .
 מבחינת נתניהו ,  מדובר בקמפיין לכל דבר ועניין .  זה יותר משבועיים ,  כמעט בכל ערב ,  הוא מנסה לשכנע פעילים שלא לתמוך בהצעה של אמסלם .  בכנס שנערך ביום שלישי השבוע ,  ושתיעוד ממנו פורסם בוואלה ! NEWS ,  אף נשמע ראש הממשלה משווה בין קמפיין הבחירות לכנסת לבין  " הצבעה שהיא לא פחות חשובה "  ביום ראשון .  אמש סיפרו במטה נתניהו כי הם  " מודאגים לקראת ההצבעה ".  לדברי גורמים המקורבים לראש הממשלה , " אף שהצעת נתניהו זוכה לתמיכת רוב חברי המרכז ,  שיעור הצבעה נמוך ישרת את אמסלם ".  

הפחד הזה משיעור מצביעים נמוך הביא את נתניהו לפרסם היום סרטון ,  ובו הוא פנה למתפקדים וקרא להם לתמוך בהצעת הפשרה .  בסרטון הוא הזהיר כי אם לא יצאו להצביע בעד הפשרה ישיג המיעוט המתנגד לה רוב ויפגע במפלגה .  
תחושת הפסימיות משיעור הצבעה נמוך לקראת הצבעה גורלית היא אחד התכסיסים הישנים ביותר בספר .  הפעם האחרונה שבה שידר ראש הממשלה פסימיות לקראת הצבעה גדולה הייתה בערב הבחירות ,  אז הוא ניצח - ולא מופרך לחזות שכך יקרה גם הפעם .  אבל האמת היא שאמסלם רשם הישג מרשים בכל מקרה בהתמודדות הזאת ,  כיוון שהוא אילץ את נתניהו להסכים מראש ,  ועוד לפני ההצבעה ,  להצעה מרוככת שבמסגרתה חלק מהרשימה ייבחר על ידי המרכז .  אם היו אומרים לו את זה ב-18 במרץ ,  יום אחרי שזכה ב-30 מנדטים ,  הוא בוודאי היה מתפקע מצחוק .  
אחד המשברים הגדולים ביותר שהובילו לפירוקה של הממשלה הקודמת היה קשור בחוק הלאום .  עכשיו החוק חוזר ,  ולא בטוח שמדובר בחדשות טובות לנתניהו .  ב-23 בנובמבר התכנסה ישיבת ממשלה דרמטית כדי לאשר את החוק .  הטונים בחדר הישיבות עלו : " רפיסות לא משרתת אותנו ,  מתפתחת פה מדינה בתוך מדינה ",  הטיח נתניהו בציפי לבני ,  שהתנגדה לנוסח שהציע וקידמה הצעה משלה .  לבני ,  מצדה ,  השיבה : " אתה רוצה שנצביע נגד בכנסת כדי שתוכל לפטר אותנו ".  בתום הישיבה היה ברור שישראל ניצבת בפני מערכת בחירות .  שבועיים לאחר מכן פוזרה הכנסת .  
מאז שב ראש הממשלה והתחייב בכמה הזדמנויות כי יקדם את החוק .  אלא שבזמן ניסוח ההסכמים הקואליציוניים התברר כי לסיעות החרדיות יש בעיה עם חלק מהניסוחים בחוק היסוד ,  המבקש להגדיר את זהותה של המדינה .  סעיפים אחרים בהסכמים הקואליציוניים ,  שקבעו כי חקיקת חוק יסוד לא תתקדם ללא הסכמה של כלל השותפות ,  חרצה הלכה למעשה את דינו של החוק ,  שמאז הבחירות ועד היום לא נעשה דבר למען קידומו ,  עד עכשיו .  
ח"כ שרון גל  ( ישראל ביתנו )  החליט יחד עם כל חברי הסיעה להגיש הצעה בנוסח זהה לזה שהגישו בעבר שרת המשפטים איילת שקד ושר התיירות יריב לוין ,  לפני היותם שרים .  לדברי גל ,  חשיבות ההצעה מתחדדת לנוכח איומי החרם בעולם ,  הדורשים מישראל להגדיר את עצמה בחוק כמדינה יהודית .  מדובר במלכודת לא פשוטה עבור נתניהו .  אם יתמוך בהצעה ,  הוא ייקלע למשבר קשה עם החרדים .  אם יתנגד ,  או אפילו ייעדר מהמליאה ,  בישראל ביתנו יחגגו על הצעד הזה .  הרי יש כעת ממשלת ימין .  אין את לפיד ואין את לבני .  איך יסביר לבוחריו מדוע לא תמך בנוסח שאישרה הממשלה בראשותו רק לפני שבעה חודשים ?  
אם יצחק הרצוג יתיישב יום אחד לרשום את זיכרונותיו ,  סביר להניח שהשבוע הזה לא יככב בפרק שיספר על כהונתו כראש האופוזיציה .  השבוע נפתח בכך שהתבשר על כך ששלי יחימוביץ' פתחה במפקד לגיוס חברים חדשים .  בהמשך הוא לא שיבץ את הח"כית המצטיינת סתיו שפיר בוועדת הכספים ,  צעד שהקים עליו גל של ביקורת פנימית במפלגה .  אבל השיא נרשם כאשר הציל את נתניהו ממבוכה אפשרית והודיע כי ישמח לקזז את אורן חזן  " כדי לשמור על כבודה של הכנסת "  עוד לפני שהח"כ אפילו איים שיצביע נגד הקואליציה .  זה גם היה הקש ששבר את יחסיו עם אראל מרגלית ,  שהיה מגדולי תומכיו ,  ופונה אט-אט לקריירת סולו בדרך להתמודדות נוספת על ראשות המפלגה .
 מרגלית ,  שבשני המחנות במפלגה מעריכים כי היה בין שני הנמנעים בהצבעה על ראשות ועדת הכלכלה בשבוע שעבר - עדות נוספת לכך שאינו נמנה יותר עם חברי מחנה הרצוג - תקף את היו"ר בריאיון לרשת ב' ,  ואמר : " אני כמרכז האופוזיציה בוועדת הכספים לא אתן לנתניהו קיזוז או חצי קיזוז על הביזיון והבושה של אורן חזן ".  בהמשך הצטרפו כמה חברי סיעה נוספים ,  ובהם ,  למרבה ההפתעה ,  גם ציפי לבני ,  למבקרים של הרצוג .  שרת המשפטים לשעבר אמרה בריאיון לגל"צ : " אני לא הייתי מקבלת את ההחלטה הזו ,  אני לא הייתי מתקזזת ".  
מהרגע שבו פתחה יחימוביץ' במפקד ,  ומרגלית מחשב את דרכו לשם ,  עולה שוב שאלת הפריימריז .  אם זה תלוי בהרצוג ,  הפריימריז לראשות העבודה לא ייערכו אחרי 14 חודשים ,  כפי שדורש התקנון במקרה שבו המפלגה אינה מרכיבה את הממשלה .  ההתלבטות של ראש המפלגה שנמצאת תמיד בין פריימריז אחד למשנהו ,  היא בין שתי חלופות קיצון ,  ולשתיהן יתרונות וחסרונות גדולים .  האפשרות הראשונה היא לקיים בחירות בזק לראשות המפלגה .  הדבר יתפוס מועמדים פוטנציאליים כמו בני גנץ ,  גבי אשכנזי ועמיר פרץ לא מאורגנים ויגדילו את סיכויו של היו"ר להיבחר בשנית .  במצב שכזה ,  רבים במפלגה מעריכים כי הרצוג יוכל גם להחליט להצטרף לממשלת נתניהו אם יחפוץ בכך ויקבל רוח גבית מכיוון שבחירתו לא תעמוד על הפרק .  אלא שהערכה אחרת ,  של אנשים הנמצאים בקשר שוטף עם הרצוג ,  היא כי פניו יהיו בסופו של דבר דווקא לדחיית הבחירות ב-16 חודשים נוספים ,  דהיינו 30 חודשים בסך הכול לאחר הבחירות הכלליות .  צפו לוועידה קולנית במיוחד בחודשים הקרובים .
 בסביבת הרצוג ,  מנגד ,  אומרים כי אינם מתרגשים מקריאות התיגר על מנהיגותו ,  וכי הם בטוחים בכוחו במפלגה .  כדוגמה לפעילותו של הרצוג כראש האופוזיציה הם מביאים את הצעת החוק שהגיש לביטול משרד התקשורת והקמת רשות תקשורת שלא תהיה כפופה לנתניהו . " ההצעה הזו עוד תעשה לנתניהו הרבה בעיות ",  הם מבטיחים .  
מי שבינתיים נהנה משקט תעשייתי הוא נפתלי בנט ,  המעיד כי דווקא בקואליציית ה-61 הוא עבר את החודש הרגוע ביותר מאז נכנס לפוליטיקה . " אני בהחלט מעדיף את זה על פני מה שהיה קודם ",  הוא אמר לאנשיו . " בקואליציה הזו יש נטייה לכל שר להתעסק בענייניו .  לי לא מתערבים בסייעות ,  לכחלון אף אחד לא מתערב בדיור ,  ולליצמן לא מתערבים בהפלרת מי השתייה .  בדיוק הפוך מהבלגן שהיה בפעם שעברה ".  גם איומי החרם אינם מדאיגים את שר החינוך : " ה-BDS ליווה אותנו מאז קום המדינה ,  דרך החרם ב-1973 ועד היום ",  אמר . " אני לא בלחץ מזה ,  להיפך .  עכשיו זו התקופה שבה החרם הוא ברמה הכי נמוכה שיש .  זה תמיד ילווה אותנו .  מה שהתחדש באורנג' זה שסוף סוף הכינו חזרה ". 
עוד בוואלה ! NEWSכשנתניהו חשף בפני הפעילים : " סבי גר ליד משפחת אבו מאזן בצפת"חזן במרכז הליכוד : " זה ניסיון חיסול ,  ממתי אנחנו מאמינים לזונות ונרקומנים ?  "" שיטת הפריימריז הכי מושחתת שיש ":  הח"כ שמאתגר את נתניהו
 ( עדכון ראשון :  15:00 )  

כאבי הראש של נתניהו :  ההצבעה הגורלית במרכז ושובו של חוק הלאום
הבחירות בישראל לא מסתיימות ,  הן רק עוברות למרכז הליכוד .  הדרמה הפוליטית שצפויה בתחילת השבוע מטרידה את ראש הממשלה לא פחות מהבחירות הכלליות לפני שלושה חודשים

