קואליציה במשבר :  בליכוד נערכים להקמת מטה בחירות
במקביל למאמצים אחרונים לפתור את המחלוקות בין נתניהו ליש עתיד ,  לוואלה !  חדשות נודע כי בליכוד כבר נערכים לבחירות . " יש שותפויות שמכשילות את עבודת הממשלה .  אי אפשר להמשיך כך "
 השבוע שנפתח הבוקר  ( ראשון )  מסתמן כשבוע הגורלי ביותר מאז כינונה של הממשלה לפני כשנה ותשעה חודשים .  החשדנות והאיבה האישית בין ראש הממשלה בנימין נתניהו לשר האוצר יאיר לפיד הגיעו לשיא בסוף השבוע האחרון ,  ולפיד אף ביטל פגישה שתוכננה להתקיים בין השניים .  בכירים בליכוד אומרים בשיחות סגורות כי  " עם קואליציה כזו אין מנוס מבחירות ".  מנגד ,  נעשים ניסיונות אחרונים להגיע להסכמות על הסוגיות שבמחלוקת בטרם יוחלט באופן סופי לפזר את הכנסת .  הליכוד ויש עתיד חלוקות במגוון רחב של נושאים הנמצאים על סדר היום :  חוק מע"מ אפס ,  תקציב הביטחון ,  חוק הלאום וחוק ההסתננות .  כל אחד מאלה יכול לבדו לפרק את הקואליציה .
 לנתניהו יש האפשרות לפטר את לפיד ואת שרת המשפטים ציפי לבני ולהכניס במקומם את הסיעות החרדיות ,  אחרי ששר החוץ אביגדור ליברמן מיתן את התנגדותו המוחלטת לצירוף החרדים לממשלה .  אלא שהחשש בליכוד הוא שמהלך של הוצאת יש עתיד והחלפתה בחרדים תיתן רוח גבית ללפיד ,  שנמצא כעת במצב רע בסקרים .  לכן ,  ההבנה בליכוד היא כי שתי האפשרויות העומדות על הפרק הן איחוי הקרעים בקואליציה הקיימת או הליכה לבחירות .  ביום חמישי האחרון התקיימה ישיבה של מזכירות הליכוד ,  שבראשה עומד אחד השרים הקרובים ביותר לנתניהו ומי שמנהל את המגעים עם הסיעות החרדיות ,  ישראל כץ .  לוואלה !  חדשות נודע כי בישיבה הוחלט להיערך להקמת מטה בחירות .  כץ אמר בישיבה : " עלינו להיערך לבחירות .  יש שותפויות שמכשילות את עבודת הממשלה .  אי אפשר להמשיך כך ". 
עוד על המשבר בקואליציה:נתניהו על המשבר בקואליציה : " אם לא ייפתר ,  נסיק מסקנות"דרעי : " לא נקים קואליציה אחרת בתנאי שנתניהו ילך לבחירות"יורים ומדליפים :  המשבר שדרדר את הממשלה לשפל חסר תקדים 
דבר נוסף שמשפיע על הרצון של נתניהו לחתור לעבר בחירות הוא החשש מקואליציה חלופית .  עד לפרישתו של השר גדעון סער ,  האפשרות הזו לא הייתה קיימת מכיוון שסיעת הליכוד ,  שכללה 19 חברי כנסת ,  הייתה גדולה במנדט אחד מהסיעה הבאה בגודלה  יש עתיד .  אלא שלאחר פרישתו עבר מנדט מהליכוד לעבר ישראל ביתנו ,  וכעת קיימת האפשרות של קואליציה של 61 ח"כים שבה ישתפו פעולה העבודה ,  התנועה ,  יש עתיד ,  מרצ ,  ישראל ביתנו וקדימה .  אמנם מדובר באפשרות תיאורטית לחלוטין ,  שכן גם בישראל ביתנו וגם במרצ הבהירו כי לא יסכימו לשבת יחד ,  אך המצב עדיין מדיר שינה מעיני ראש הממשלה .  
מהסיבה הזאת נתניהו משקיע מאמצים גדולים בקרב הסיעות החרדיות על מנת שיתמכו בהקדמת הבחירות באמצעות העברת חוק לפיזור הכנסת .  אלא שכל יום שעובר מבלי שהצדדים מסכימים על פיזור הכנסת רק מעלה את המחיר שיהדות התורה וש"ס דורשות על מנת להסכים למהלך ,  ומכניסה את ראש הממשלה למלכוד .  הסיבה שנתניהו מעוניין לפזר את הכנסת בחוק היא כי פיזור הכנסת בדרך אחרת ,  כמו התפטרות של נתניהו או באמצעות צו ,  משאירה הזדמנות של 21 יום לסיעות האחרות להקים ממשלה .  כאשר עובר חוק לפיזור הכנסת ,  אין דרך חזרה .  עבור החרדים מדובר בתמריץ משמעותי ,  שכן הכנסת הנוכחית ,  שבה הם נמצאים באופוזיציה ,  תסיים את ימיה מוקדם מהצפוי .  עם זאת ,  הם לא ממהרים בשלב זה להודיע כיצד ינהגו אחרי הבחירות ומעדיפים להשאיר את כל האפשרויות פתוחות ,  כולל האפשרות של קואליציית מרכז-שמאל .  
מי שמחפש סימנים לאיחוי אפשרי של הקרעים בקואליציה הנוכחית ,  יוכל לראות אותם במקרה שלבני ולפיד יסכימו לתמוך בגרסה שיציג היום ראש הממשלה ל"חוק הלאום ".  כמו כן ,  לא ברור אם יש עתיד והתנועה יגיעו מחר לתמוך בקואליציה בהצבעות אי-האמון .  הסיכוי לכך שהקואליציה בהרכבה הנוכחי תוסיף לתפקד נראה קטן מאוד ,  אך לא מן הנמנע שבסופו של דבר האינטרסים הפוליטיים של רוב הסיעות להימנע מבחירות מוקדמות יגברו על האיבה האישית ,  והצדדים ימצאו דרך להגיע לעמק השווה ,  לפחות לעוד כמה חודשים .
 לפניות לכתב :  omri_n@walla.net.il 

קואליציה במשבר :  בליכוד נערכים להקמת מטה בחירות
במקביל למאמצים אחרונים לפתור את המחלוקות בין נתניהו ליש עתיד ,  לוואלה !  חדשות נודע כי בליכוד כבר נערכים לבחירות . " יש שותפויות שמכשילות את עבודת הממשלה .  אי אפשר להמשיך כך "
 
