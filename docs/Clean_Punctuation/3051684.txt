הקואליציה במתח שיא ,  והשרים תוהים :  מה נתניהו רוצה ? 
אחרי שבוע ארוך ,  שאת עיקרו בילה ראש הממשלה בסין ,  נשואות עיני המערכת הפוליטית למפגש הצפוי בינו לבין שר האוצר ,  אחרי נתק של עשרה ימים .  השניים ינסו לגשר על משבר התאגיד ,  שכולם מנסים להבין האם הוא באמת בנפשו של נתניהו ,  או אולי רק תירוץ להקדמת הבחירות
סדר היום לישיבת הממשלה שתתכנס היום  ( ראשון )  דל ומרווח וכולל שני סעיפים בלבד :  דיווח של ראש הממשלה בנימין נתניהו על ביקורו בסין ומינוי ממונה להגנת הצרכן .  ואולם ,  מעולם לא היה הפער בין מיעוט הנושאים על סדר היום לריבוי המתחים בקואליציה רחב יותר .  
משבר תאגיד השידור הציבורי ,  איומי הבחירות ,  דרישות ממשל טראמפ בנוגע להתנחלויות והגילויים האחרונים בתיק 2000 - יתנקזו כולם לישיבת הממשלה ,  ולישיבת ראשי הקואליציה שתתכנס לאחר מכן .  אחרי שבוע ארוך ,  שאת עיקרו נתניהו בילה בסין ואת סופו במיטת חוליו ,  רוב שרי הממשלה ינסו לחפש תשובה לשאלה אחת :  האם משבר התאגיד הוא רק תירוץ להקדמת הבחירות ?  ,  או במילים אחרות :  מה נתניהו רוצה ? 
עיני הקואליציה נשואות בעיקר למפגש בין ראש הממשלה לשר האוצר משה כחלון ,  הראשון זה עשרה ימים ,  שבמהלכם שרר בין השניים נתק ,  עם הרבה מתווכים ושליחים מטעם או שלא מטעם שניסו לגשר בין השניים ולמצוא פתרון למשבר התאגיד .  בשלב זה ,  נתניהו וכחלון ,  נותרים בשלהם .
 עוד בנושא :  נתניהו מקשיח עמדות : " עד שלא ייפגש עם כחלון משבר התאגיד לא יסתיים"עובדי רשות השידור הפגינו מול ההסתדרות : " עשו לנו רצח אופי"הרצוג : " יש רוב בכנסת לממשלה חלופית ",  ליברמן :  אין אפשרות כזו  
" אני לא מוכן לסגת ",  אמר נתניהו בשיחות סגורות בסוף השבוע והבהיר כי דרישתו שהתאגיד לא יקום עומדת בעינה ;  כחלון מצדו ,  מצהיר בדיוק ההיפך ,  שהוא קום יקום .  נתניהו מצביע על ההסכמים הקואליציוניים - שמחייבים את כחלון לתמוך בכל מהלך שלו בנושא תקשורת ;  כחלון מצביע על הכסף - העלות התקציבית של המשך הפעלת רשות השידור .  
לכאורה ,  היה אפשר למצוא איזו פשרה ,  אבל שעון החול עד 30 באפריל ,  התאריך שבו התאגיד צפוי להתחיל את שידוריו על פי החוק ,  הולך ואוזל .  בינתיים ,  מכשולים משפטיים בולמים כל ניסיון לייצר יצור כלאיים בין התאגיד החדש לרשות השידור הישנה ,  כזה שיוכל לספק מוצא של כבוד לשני הצדדים .  
הצצה לעימות המסתמן בין נתניהו וכחלון היה אפשר לקבל כבר בתכנית  " פגוש את העיתונות "  אמש ,  שבה השתתפו  " כוכב שבתרבות ",  יו"ר הקואליציה דוד ביטן ,  והכוכב הטלוויזיוני של כולנו ח"כ רועי פולקמן . " אנחנו עומדים על דעתנו שהתאגיד לא יקום ומצפים שכחלון ילך איתנו ",  אמר ביטן ,  תוך שהוא מחדש את האולטימטום שהוצף לאוויר בשבוע שעבר : " בחירות או הסכמה  ( לסגירת התאגיד )  ".  פולקמן ,  לעומת זאת ,  אמר שהתאגיד יוקם כפי שסוכם וש"אין מה לדבר על דחייה ".  
נדמה כי לפני המפגש עם כחלון ,  נתניהו - באמצעות שליחו ונאמנו ביטן - מאותת על משא ומתן קשוח ועל כך שהוא נחוש לקפל את שר האוצר על ברכיו .  אם זה לא יצליח ,  הוא יפיל עליו את הקדמת הבחירות .  נתניהו מניח ,  ובצדק ,  שכחלון לא רוצה בבחירות לפני שהוא מוריד את מחירי הדיור ,  ולכן הוא עשוי לבלוע הרבה מהצפרדעים של נתניהו ,  כמו דחייה של חודש בעליית שידורי התאגיד ,  פיטורי ראשי התאגיד וחלקים מחוק התקשורת החדש .  אך קשה יהיה לו להסכים להתקפלות מוחלטת ,  שתחסל את תדמיתו הציבורית ,  ולכן כדי לפתור את המשבר גם נתניהו יצטרך כנראה לרדת מהעץ .  
כחלון הוא לא היחיד שלא רוצה בבחירות .  עוד לפני שישב מול שר האוצר בישיבת הממשלה ,  צפוי נתניהו לפגוש את שרי הליכוד לישיבת שרינו .  רובם לא אהבו ,  בלשון המעטה ,  את איום הבחירות שנתניהו הציף לחלל האוויר בסוף השבוע שעבר לפני נסיעתו לסין .  נתניהו אמנם הקפיד לא להשמיע את האולטימטום בקולו ,  אך עצם קיומה של האפשרות של בחירות מוקדמות בחלל עורר התנגדות נחרצת בסיעת הליכוד ,  ח"כים ושרים כאחד .  
המסה הקריטית של ההתנגדות בליכוד לבחירות מגיעה מהח"כים בספסלים האחוריים של העשירייה השלישית - שחוששים למקומם אחרי הבחירות .  הקולני שבהם היה ח"כ אורן חזן שקפץ על ההזדמנות לנסות להרתיע את נתניהו באיום נגדי ואמר שקיימת תמיכה בליכוד בממשלה חלופית ,  שאותה מקדם יו"ר האופוזיציה יצחק הרצוג .  
בכירים בליכוד התנערו מחזן כמי  " שמחפש עוד כותרת ",  ואמרו שהדרך לממשלה חלופית עוד רחוקה ,  אבל לפחות מחצית מהשרים - בהם ישראל כץ ,  זאב אלקין ,  יובל שטייניץ ,  אופיר אקוניס ,  וגילה גמליאל - אמרו בפומבי שהם לא חושבים שהתאגיד הוא סיבה ללכת לבחירות .  אחרי ישיבת הממשלה ,  כשיתכנסו ראשי הקואליציה ,  ייתקל נתניהו באותה התנגדות .  החרדים זועמים על המחשבה ללכת לבחירות וש"ס ויהדות התורה הבהירו לנתניהו שלא יתנו לכך יד .  
אם לא די במשבר התאגיד ,  במיקס הרעלים הקואליציוני מקונן גם עימות נוסף עם הבית היהודי .  נתניהו כנראה לא נהנה במיוחד לשמוע את יו"ר המפלגה נפתלי בנט מכריז על עצמו בשבוע שעבר  " מנהיג הימין הלאומי ",  בטח לא כשהרוחות מוושינגטון נושפות בעורפו .  לשכת ראש הממשלה מקפידה להכחיש או לא להתייחס לדיווחים שיצאו משבוע השיחות שקיים ראש הסגל יואב הורוביץ בבית הלבן .  דרישת ממשל טראמפ להאטה ,  ריסון ,  או הגבלה של הבנייה בהתנחלויות לא מתיישבת עם שאיפות ודרישות הקואליציה הימנית שנתניהו מוביל .  כל אזכור של הקפאה מעורר את השדים של בנט וח"כ בצלאל סמוטריץ מרבצם . " לא משנה איזו הסכמה תהיה עם ממשל טראמפ - הבית היהודי לא יקבלו אותה ",  אמר בכיר בקואליציה בסוף השבוע .
 לכך ,  בתזמון מקרי אך מעניין ,  התווספה חשיפת  " הארץ "  בסוף השבוע על השיחות שנתניהו קיים עם מו"ל  " ידיעות אחרונות "  ארנון  ( נוני )  מוזס שבהן ביקש - וקיבל הסכמה - לסקר את בנט סיקור שלילי בבחירות הקודמות .  בבית היהודי תדרכו שהם  " מזועזעים "  מהפרסום של העיתונאי גידי וייץ ,  ואנשי נתניהו בתמורה קוננו על  " הצביעות ".  בנט אמנם שוהה בוושינגטון השבוע בעצמו ,  אבל הוא מחכה זה שבועות לצאת למתקפה בנושא הבנייה והידיעה על  " הדיל של ביבי ונוני "  מחממת לו היטב את האווירה .  מערכה פוליטית אפשר לנהל גם מרחוק .  מספיק ציוץ אחד .
 בתוך כאוס המתיחויות ראוי לזכור שהרוב הגורף של הקואליציה לא מעוניין בבחירות בעת הזו ,  וההיגיון הבריא דורש שלכל המשברים יימצא פתרון .  אבל אם זה הכול רק תירוץ ,  ונתניהו באמת החליט ללכת לבחירות מוקדמות ,  אולי בגלל החקירות נגדו ,  ייתכן שזה יהיה פתרון זמני בלבד .  הכול תלוי בשאלה אחת ,  שייתכן שעד סוף היום תהיה לה תשובה יותר בהירה ,  וייתכן גם שלא :  מה נתניהו רוצה .  

הקואליציה במתח שיא ,  והשרים תוהים :  מה נתניהו רוצה ? 
אחרי שבוע ארוך ,  שאת עיקרו בילה ראש הממשלה בסין ,  נשואות עיני המערכת הפוליטית למפגש הצפוי בינו לבין שר האוצר ,  אחרי נתק של עשרה ימים .  השניים ינסו לגשר על משבר התאגיד ,  שכולם מנסים להבין האם הוא באמת בנפשו של נתניהו ,  או אולי רק תירוץ להקדמת הבחירות

