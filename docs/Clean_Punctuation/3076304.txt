הסוכנות היהודית תוקפת : " החלטות הממשלה חותרות תחת הציונות "
 בהודעה חריפה בעקבות ביטול מתווה הכותל ,  הבהירו ראשי הסוכנות : " ההחלטה עלולה לפלג את העם ".  הסוכנות והתנועה הרפורמית ביטלו פגישות עם נתניהו .  לפיד : " נתניהו הוא ראש ממשלת הבובות של העסקנים החרדים "
 ראשי הסוכנות היהודית פרסמו היום  ( שני )  הודעת גינוי חריפה ,  בעקבות ביטול מתווה הכותל ואישור חוק הגיור . " להחלטות של ממשלת ישראל יש פוטנציאל ממשי לפלג את העם היהודי ולחתור תחת החזון הציוני וחלומם של הרצל ,  בן גוריון וז'בוטינסקי ",  נמסר בהודעה ,  שעליה חתומים יו"ר הסוכנות נתן שרנסקי וראשי חבר הנאמנים ,  צ'ארלס הורוביץ רטנר ומייקל סיגל .  
חוק הגיור ,  על פי ההודעה , " יבסס את המונופול של הרבנות הראשית ",  ויש לו  " פוטנציאל הרסני להחריג באופן קבוע מאות אלפי ישראלים מהעם היהודי ".  ראשי הסוכנות הבהירו : " אנחנו לא יכולים לאפשר לזה לקרות ,  ואנו מחויבים לפעול .  אנו קוראים למדינת ישראל להבין את חומרת הצעדים ,  ולחזור בה מאופן פעולתה ".  
ראשי הסוכנות היהודית ,  על פי הודעתם , " קוראים לכל חברי הכנסת ונציגי הציבור לנקוט כל פעולה נחוצה על מנת להבטיח שהצעדים המסוכנים והמזיקים האלה ייעצרו ".  הם עוד מסרו כי  " נמשיך לבנות קואליציה רחבה של ישראלים ,  יחד עם שותפים מכל רחבי העולם ,  שהשמירה על אחדות עמנו היא בראש מעיינם ". 
לקריאה נוספת:הישג לחרדים :  חוק הגיור אושר בוועדת שרים לחקיקה ;  מתווה הכותל הוקפאבתי הדין הרבניים נגד הצעת הגיור : " תכניס את הרפורמים בדלת הקדמית"דוח שיוצג לשרים :  ביטול מתווה הכותל עלול להוביל לשבר עם יהודי ארה"ב 
מוקדם יותר היום ,  חבר הנאמנים של הסוכנות היהודית הודיע כי ביטל את ארוחת הערב המשותפת עם ראש הממשלה ,  שהייתה אמורה להיערך הערב בכנסת .  בנוסף לכך ,  לנוכח החלטות הממשלה מסר חבר הנאמנים כי שינה לחלוטין את לוח הזמנים של הכנס שהוא עורך בירושלים ביומיים הקרובים כדי לדון בהשלכותיהן .  
מאוחר יותר ביטלו גם ראשי התנועה הרפורמית בארץ ובעולם את פגישתם המתוכננת ליום חמישי עם ראש הממשלה .  ריק ג'ייקובס ,  נשיא התנועה הרפורמית בצפון אמריקה וחבר בחבר הנאמנים של הסוכנות ,  אמר : " לא נוכל להמשיך בשגרת הפגישות כאילו כלום לא קרה .  ביטול מתווה הכותל והעברת חוק הגיור הם שיאו של משבר חריף בין ממשלת ישראל ויהדות התפוצות .  אנחנו מרגישים שעכשיו אין על מה לדבר עם ראש הממשלה ".  החלטת הממשלה אתמול להשהות את מתווה הכותל עוררה את זעמו של יו"ר הסוכנות היהודית נתן שרנסקי ,  הוגה המתווה יחד עם היועץ המשפטי לממשלה אביחי מנדלבליט ,  והוא הביע  " אכזבה עמוקה "  מכך . 
" לפני חמש שנים ביקש ממני ראש הממשלה להוביל מאמץ משותף שיביא לנוסחה מעשית שתשנה את הכותל המערבי ,  לדבריו ,  'כותל אחד לעם אחד' .  לאחר ארבע שנים של משא ומתן אינטנסיבי הגענו לפתרון שהתקבל על ידי כל הזרמים העיקריים ,  ולאחר מכן אומץ על ידי הממשלה והתקבל בברכה על ידי הקהילות היהודיות בעולם ",  סיפר אתמול . 
" ההחלטה להשהות מסמלת נסיגה מהסכם זה ,  ותקשה על המאמץ לצמצם את הפער בינינו לבין העולם היהודי בתפוצות .  הסוכנות היהודית עדיין מחויבת בעקשנות לעבודה זו ולעיקרון של כותל אחד לעם אחד ",  אמר שרנסקי .  
חבר הנאמנים של הסוכנות הוא הגוף המרכזי הקובע את מדיניות הארגון והוא מורכב מנציגי הקהילות בצפון אמריקה ,  מנהיגי הזרמים הדתיים ,  נציגי ארגונים יהודיים בעולם ,  וכן נציגים של המערכת הפוליטית בישראל .  חבר הנאמנים מתכנס השבוע בירושלים לישיבה תקופתית ללא קשר להחלטות ,  והיה אמור לבקר היום בכנסת ,  אך בעקבות ההחלטות של הממשלה אתמול הוחלט לקיים הבוקר כינוס חירום ולבטל את האירועים שתוכננו הערב בכנסת ,  בהם גם ארוחת הערב עם ראש הממשלה .  מחר מתכוון חבר הנאמנים להיפגש עם ח"כים בכנסת ולהביע בפניהם את מחאתם .  
בתוך כך ,  יו"ר יש עתיד ח"כ יאיר לפיד ביטל הבוקר את מסיבת העיתונאים שתכנן היום בכותל המערבי בתגובה לביטול מתווה הכותל בממשלה .  זאת ,  בשל ביקורת שהופנתה אליו בכלי תקשורת חרדיים על כך שהוא  " מנצל את ההזדמנות כדי לפתוח בקמפיין מחודש לגיוס אהדה חילונית "  ומחשש שמסיבת עיתונאים כזו תהפוך את ביטול המתווה לחרדים נגד לפיד או ההיפך .  
לפיד אירח בישיבת הסיעה את נשיא התנועה הרפורמית בארצות הברית ,  ריק ג'ייקובס ,  ואת מנכ"לית הכנסת העולמית של התנועה המסורתית ,  ג'ולי שונפלד .  בדבריו ,  אמר לפיד כי  " מרבית אזרחי ישראל מתנגדים לביטול חוק הכותל ולקידום חוק הגיור .  רוב אזרחי ישראל יודעים שאלה החלטות שנכפו על הממשלה על ידי מיעוט קטן ,  בשל אינטריגות פוליטיות ".  לדבריו , " נילחם בהחלטות אלה עד שיבוטלו ".   
" הכותל הוא שריד לבית מקדש שחרב כי יהודים נלחמו ביהודים ",  הוסיף לפיד , " מיליוני יהודים קיבלו אתמול הודעה שהם לא רצויים בכותל .  אנחנו מגרשים יהודים מהכותל .  גירשנו אתמול סנאטורים וחברי קונגרס - כל האנשים שאנחנו מבקשים מהם עזרה .  ישראלים ייפגעו בכיסם ".  הוא עוד טען כי  " עשרות אלפי עולים מקבלים סטירת לחי בחוק הגיור ".  
לדברי לפיד , " האשמים הם לא החרדים ,  הם עושים מה שהם עושים ,  לוקחים כשיש מי שנותן להם .  האשמים הם הפחדנים - ראש הממשלה ושריו ,  שיודעים בדיוק מה משמעות ההשלכות ".  הוא עוד טען : " ראש הממשלה ביטל אתמול ,  מסיבות של שרידות פוליטית ,  את החשוב בתאריו - הוא כבר לא ראש הממשלה של כל העם היהודי ,  אלא ראש ממשלת הבובות של העסקנים החרדים ". 
שונפלד אמרה כי  " התנועה הקונסרטיבית מבקרת היום בכנסת כדי לחלוק את המתח מההחלטות האחרונות .  מה שמדהים בעינינו הוא שלא מבינים אותנו כאן בישראל ומתייחסים אלינו בחוסר כבוד ".  לדבריה , " יש דגל ישראלי בכל בימת בית כנסת בארצות הברית ,  אז איך יכול להיות שכשאנחנו רוצים להתפלל כאן ,  המסר הוא שאנחנו לא שייכים לכאן ולא חלק מהמקום הזה ?  ".  היא סיכמה : " אי אפשר לקחת מאתנו את מחויבותנו לציבור בישראל ולעם היהודי בכל העולם ".  
" כל יום ,  כמעט כל שני מיליון חברי התנועה הרפורמית נלחמים ב-BDS ,  וכאן במדינה היהודית עושים לנו דה-לגיטימציה ",  הטיח ג'ייקובס . " זה לא יאומן ובלתי נסלח .  אתמול היה יום שחור לכל מי שדואג לציונות ולעם היהודי ".  לדבריו , " אנחנו אוהבים את מדינת ישראל .  לא נשב בשקט כשהמדינה עושה לנו דה לגיטימציה ואומרת שיהודי ארצות הברית ויהודי העולם אינם חשובים ".  
סגן יו"ר הכנסת ,  ח"כ יואל חסון מהמחנה הציוני ,  ששימש בעבר יו"ר הקונגרס הציוני מסר בתגובה לביטול ארוחת הערב של חבר הנאמנים של הסוכנות היהודית : " האם יהודי ארצות הברית הם רק כיס של מזומנים ?  ".  לדבריו ,  מדובר בקרע נוסף בין העם היהודי בתפוצות לבין יהודי ישראל בחסות נתניהו . 
" ראש הממשלה הופך את מדינת ישראל למדינת המיעוט היהודי הקיצוני ",  הוסיף ח"כ חסון . " מי שאינו יכול לעלות לכותל הבוקר ,  חייב לעשות אחד מהשניים - להתמודד לקונגרס בארצות הברית ואז יזכה בכבוד מלכים או להיות חבר ממש טוב של ראש הממשלה ואז ימתין לו שטיח אדום בדרך לכותל .  אין לנו את האפשרות להפנות כתף קרה לאחינו יהודי ארצות הברית ,  הם חלק מאיתנו ".  
אתמול בצהריים החליטה הממשלה להקפיא את מתווה הכותל שאושר לפני כשנה וחצי בעקבות דרישת ראשי המפלגות החרדיות ,  השרים יעקב ליצמן ואריה דרעי וח"כ משה גפני .  השרים יובל שטייניץ ואביגדור ליברמן הצביעו נגד ההחלטה .  עם זאת ,  העבודות ברחבת הכותל הדרומי יימשכו .  השר צחי הנגבי ומזכיר הממשלה צחי ברוורמן צפויים לגבש בשבועות הקרובים מתווה חדש .
 מתווה הכותל היה אמור לאפשר את שיפוץ רחבת התפילה השלישית בכותל המערבי במטרה שזו תפעל במתכונת שוויונית ופלורליסטית לטובת הרפורמים ,  הקונסרבטיבים ונשות הכותל .  בנוסף לכך ,  המתווה היה אמור להעניק הכרה מסוימת בזרמים אלה .
 חוק הגיור ,  שאושר אתמול בוועדת השרים ,  עוקף את החלטת בג"ץ שהתקבלה לפני כשנה ,  אז קבעו השופטים כי על המדינה להכיר בגיורים פרטיים בזרם האורתודוקסי .  הצעת החוק נועדה למנוע גם מצב של הכרה עתידית בגיורי רפורמים וקונסרבטיבים שעתרו על כך לבג"ץ .  שר הביטחון שהודיע כי מפלגתו תתנגד להצעה נעדר מדיון שהתקיים על ההצעה בישיבת ראשי הקואליציה .
  ( עדכון ראשון 8:24 )  

הסוכנות היהודית תוקפת : " החלטות הממשלה חותרות תחת הציונות "
 בהודעה חריפה בעקבות ביטול מתווה הכותל ,  הבהירו ראשי הסוכנות : " ההחלטה עלולה לפלג את העם ".  הסוכנות והתנועה הרפורמית ביטלו פגישות עם נתניהו .  לפיד : " נתניהו הוא ראש ממשלת הבובות של העסקנים החרדים "
 
