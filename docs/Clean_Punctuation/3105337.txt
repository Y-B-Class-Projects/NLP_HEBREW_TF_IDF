אחרי ביקורת המשפחות :  נתניהו מינה את ירון בלום למתאם החטופים והשבויים
בכיר השב"כ לשעבר ירון בלום יחליף את ליאור לוטן ,  שעזב באוגוסט ברקע הקיפאון במגעים להחזרת גופות החללים והאזרחים . " צריך להפוך כל אבן ",  אמר בלום ,  שהיה חלק מצוות המו"מ לשחרור שליט .  ליברמן הציע מועמד אחר ,  שנדחה .  משפחות גולדין ושאול : " מוטלת עליו אחריות רבה "
 ראש הממשלה בנימין נתניהו מינה הערב  ( שבת )  את בכיר השב"כ לשעבר ירון בלום למתאם השבויים והנעדרים החדש ,  במקומו של ליאור לוטן ,  שעזב את תפקידו באוגוסט .  מאז ,  דרשו המשפחות של החללים והאזרחים המוחזקים בידי חמאס למנות מחליף במהרה .  לשר הביטחון אביגדור ליברמן היה מועמד אחר - א' א' ,  ראש מרחב ירושלים בשב"כ - אך נתניהו דחה את המלצתו .  
עם זאת ,  בירך ליברמן את בלום בטוויטר וכתב : " אני מאחל הצלחה לירון בלום בתפקידו החדש כמתאם השבויים והנעדרים .  מערכת הביטחון תעמוד לרשותו כדי לסייע לו ולצוותו בכל דרך ". 
נתניהו שוחח לאחר המינוי עם משפחותיהם של החללים הדר גולדין ואורון שאול ושל האזרחים א-סייד ואברה מנגיסטו ועדכן אותן על כך . " הוא הדגיש את המחויבות שלו ושל מדינת ישראל להחזיר את הבנים הביתה ",  נמסר מלשכתו של נתניהו .  במשפחות שאול וגולדין בירכו על המינוי ,  אך הביעו תקווה להאצת המגעים .  
לקריאה נוספת בנושאעוברים לזירה האמריקנית :  הפגנה מול שגרירות קטאר להשבת גולדין ושאול"מצרים לחמאס :  העבירו מידע על הישראלים בתמורה לגופות אסירים "  
בלום היה חלק מהצוות המצומצם שניהל את המגעים והביא לשחרור של החייל החטוף גלעד שליט ב-2011 . " אני מודה לראש הממשלה על האמון ,  אני רואה בתפקיד שהטיל עליי משימה לאומית מהמעלה הראשונה ",  אמר בלום ,  שמשמש עמית במכון לחקר הטרור של המרכז הבינתחומי הרצליה ,  יועץ לענייני ביטחון וטרור ודירקטור בכמה חברות . 
" קיבלתי ביראת כבוד את בקשת ראש הממשלה לקחת על עצמי את המשימה החשובה של השבת השבויים והנעדרים הביתה ",  אמר בלום לוואלה !  NEWS . " צריך להפוך כל אבן בשביל להחזיר אותם הביתה ,  וכך אעשה .  אני מודה לראש הממשלה על האמון ומתכוון לעשות הכל כדי לנסות להחזיר את השבויים והנעדרים ".  
במשפחתו של שאול אמרו כי  " אנחנו דורשים שנושא החזרת הבנים יהיה בראש סדר העדיפויות של הממשלה והעומד בראשה ,  ומקווים כי ההזדמנות שעומדת כרגע על הפרק בהסכם הפיוס של הפתח והחמאס תמומש ".  
עוד מסרו כי  " צר לנו שבמשך כחודשיים לא פעל גורם באופן ייעודי לנושא ,  ועם זאת מאחלים בהצלחה רבה לירון בלום .  אנחנו מקווים כי יקבל גיבוי מלא לפעולות שיבצע במסגרת תפקידו ולא יאלץ לעמוד בפני מכשולים וסיכולי ניסיונות להחזרת הבנים ". 
ממשפחת גולדין נמסרו דברים דומים . " על ירון בלום מוטלת אחריות גדולה ומשימה פשוטה - לעמוד בערכי צה"ל ומערכת הביטחון ולהשיב את הדר ואורון לישראל ",  אמרו . " בימים אלו עומדת בפני הממשלה הזדמנות חסרת תקדים להפעיל לחץ אפקטיבי על חמאס ולגייס את הקהילה הבינלאומית כדי להגיע להסכם חילופי השבויים הטוב ביותר מזה שנים ". 
על נתניהו ,  באמצעות שליחו החדש ,  להשיב את החיילים כאן ועכשיו ",  מסרה משפחת גולדין . " עליו כעת להשתמש בכל הכלים והאמצעים העומדים לרשותו בכדי לא להחמיץ את ההזדמנות ". 
ממשפחת מנגיסטו נמסר כי הם מברכים על מינוי המתאם . " המשפחה והמטה מקווים כי לאחר יותר מחודשיים שבהם לא אויש התפקיד ,  מינוי מתאם שעוסק בעניין במשרה מלאה יביא לתנופה במאמץ להחזיר הביתה את אברה ושאר השבויים והנעדרים ". 
 ( עדכון ראשון 19:37 )  

אחרי ביקורת המשפחות :  נתניהו מינה את ירון בלום למתאם החטופים והשבויים
בכיר השב"כ לשעבר ירון בלום יחליף את ליאור לוטן ,  שעזב באוגוסט ברקע הקיפאון במגעים להחזרת גופות החללים והאזרחים . " צריך להפוך כל אבן ",  אמר בלום ,  שהיה חלק מצוות המו"מ לשחרור שליט .  ליברמן הציע מועמד אחר ,  שנדחה .  משפחות גולדין ושאול : " מוטלת עליו אחריות רבה "
 
