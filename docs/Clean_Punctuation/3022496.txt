נלחם בשחיתות ?  ח"כ מרגלית גייס שני יועצים החשודים בפלילים
לוואלה !  NEWS נודע כי אראל מרגלית צירף את שמעון בטאט ואיילת אזולאי ,  המעורבים לכאורה בפרשות שחיתות ,  לצוות המטה שלו .  זאת ,  בצל הקריאה שלו יחד עם אלדד יניב ל"בג"ץ הגדול במדינה "  בדרישה לחקור את ראש הממשלה נתניהו
ח"כ אראל מרגלית מהמחנה הציוני מוביל בחודשים האחרונים קו אופוזיציוני תקיף ובוטה נגד ראש הממשלה בנימין נתניהו ,  כחלק מההיערכות שלו לקרב על ראשות מפלגת העבודה .  הקמפיין מתמקד בעיקר בסוגיה אחת  שחיתות .  כמעט בכל נאום שנשא במליאת הכנסת בחודשים האחרונים ,  כמו גם בחלק ניכר מהפוסטים שלו בפייסבוק ,  דורש מרגלית לחקור את קשריו של נתניהו במנגנוני ההון-שלטון .
" יש לנו הזדמנות להגיד לראש ממשלה מושחת :  לך הביתה ",  אמר השבוע מרגלית במסגרת בליץ ההתבטאויות והראיונות שהעניק לקידום הקמפיין המשותף לו ולעו"ד אלדד יניב .  הקמפיין נועד לגייס את הציבור ל"בג"ץ הגדול במדינה "  ולדרוש מהיועץ המשפטי לממשלה אביחי מנדלבליט לחקור את נתניהו ואת מעורבותו בפרשת הצוללות .
 ואולם ,  בחצר שלו עצמו נראה שמרגלית מקפיד פחות על הדרישה לניקיון כפיים כתנאי סף .  לוואלה !  NEWS נודע כי מרגלית צירף באחרונה לצוות המטה הפוליטי שלו שני יועצים בכירים ,  שנמצאים בעיצומם של הליכים פליליים או משפטיים .  הרכש החדש  שצברו שניהם הרבה שנות ניסיון פוליטי בניהול קמפיינים במפלגת העבודה  נועד לחזק את אחיזתו של מרגלית במגרש הפנים-מפלגתי ,  אך שניהם מעורבים בשתי פרשיות שחיתות שהעסיקו את גורמי אכיפת החוק בשנים האחרונות .  
שמעון בטאט ,  ששימש בעבר ראש המטה של יו"ר המחנה הציוני יצחק הרצוג ועבד בעבר גם עם אהוד ברק ושאול מופז בקדימה ,  החל לעבוד כיועץ של מרגלית בשבועות האחרונים .  בספטמבר האחרון הודיעה המשטרה כי נמצאה תשתית ראייתית נגד בטאט בחשד לעבירות של רישום כוזב במסמכי תאגיד וקבלת תרומה אסורה ,  במסגרת פרשה שבה נחקר גם הרצוג ונוגעת לקרב על ראשות העבודה ב-2013 .  המשטרה הודיעה אז כי נגד הרצוג לא נמצאה תשתית ראייתית ,  ואילו נגד בטאט כן .  התיק נמצא כעת בבחינה בפרקליטות .  
במקביל לבטאט החלה לעבוד בשבועות האחרונים גם איילת אזולאי ,  ראש לשכתו המיתולוגית של יו"ר העבודה ושר הביטחון לשעבר בנימין בן אליעזר .  אזולאי ,  שהייתה יד ימינו של בן אליעזר במשך יותר מ-20 שנה ,  הודתה בחודש שעבר בעבירה של מרמה והפרת אמונים במסגרת כתב אישום שהוגש נגדה בפרשת ג'קי בן זקן .  עתה היא ממתינה לגזר דינה .  
מרגלית מקיף את עצמו במספר חריג של יועצים אותם הוא מממן מכיסו הפרטי ומההון שצבר לפני כניסתו לפוליטיקה ,  כשהקים את JVP - אחת מקרנות ההון-סיכון המובילות בישראל ובעולם .  
בקמפיין שהשיק השבוע ,  מרגלית חבר לאלדד יניב ,  שהפך בשנים האחרונות לקול האזרחי המוביל נגד שחיתות ,  אך בעברו היה מעורב היטב במנגנוני השלטון כששימש כיועצם של אהוד ברק ,  פואד בן אליעזר ,  היה מקורב לאביגדור ליברמן וכעורך דין ייצג מקורבי שרים אנשי עסקים ועסקנים פוליטיים .  הקמפיין כולל סרטונים ושלטי חוצות הקוראים לציבור להצטרף לעתירה לבג"ץ לחקור את נתניהו .  לפי הנתונים האחרונים שהפיצו מרגלית ויניב ,  יותר מ-20 אלף בני אדם כבר חתמו על הצטרפות לעתירה באתר המיועד לקמפיין ,  ומאות אלפי בני אדם צפו בסרטונים ,  שזכו גם לסיקור בתקשורת העולמית .  
אתמול הגישו השניים מכתב התראה ליועץ המשפטי לממשלה לפני הגשת בג"ץ בצירוף חתימות של 15 אלף אזרחים ,  ובו פרסו את השתלשלות האירועים והחשדות נגד נתניהו ואת מה שהם מגדירים  " הצורך המידי "  לעבור מבדיקה לחקירה . " עד עתה נמנעת מלפעול באופן סביר ובדרך המתבקשת ולהורות על פתיחתה של חקירה פלילית בעניין .  אף ש'תיק הבדיקה' מצוי בידיך שלך ולא בידינו אנו ,  ניתן לקבוע באופן החלטי כי לנוכח הפרסומים והעובדות עולה בבירור תמונה המגבשת הרבה מעבר לחשד סביר נגד ראש הממשלה ונגד מעורבים נוספים בפרשה ",  כתבו השניים ליועץ מנדלבליט .
 מלשכתו של מרגלית נמסר : " אנחנו מבינים את הלחץ של נתניהו מהבג"ץ שאנו מגישים ,  והאמת יש לו סיבה .  הכתבה אינה נכונה ,  ושום עובד שיורשע בשחיתות ציבורית לא יעבוד אצלנו ".  

נלחם בשחיתות ?  ח"כ מרגלית גייס שני יועצים החשודים בפלילים
לוואלה !  NEWS נודע כי אראל מרגלית צירף את שמעון בטאט ואיילת אזולאי ,  המעורבים לכאורה בפרשות שחיתות ,  לצוות המטה שלו .  זאת ,  בצל הקריאה שלו יחד עם אלדד יניב ל"בג"ץ הגדול במדינה "  בדרישה לחקור את ראש הממשלה נתניהו

