בעוד שלושה שבועות :  ח"כים יוכלו לשוב לבקר בהר הבית
המשטרה תפעיל פיילוט של חמישה ימים שיבחן את ביטול איסור עליית החכ"ים להר ,  כך עולה מתשובת המדינה לבג"ץ על עתירה שהגיש ח"כ גליק נגד נתניהו .  לפי תוצאות הפיילוט יוחלט אם להאריך את היתר העלייה
עליית חברי כנסת להר הבית תותר החל מעוד שלושה שבועות - כך עולה מתשובת המדינה לבג"ץ שהוגשה היום  ( ראשון )  במענה לעתירה של ח"כ יהודה גליק  ( הליכוד )  .  מדובר בפיילוט שתפעיל המשטרה בניסיון לבחון האם עליית ח"כים מעוררת תסיסה בשטח .  הפיילוט יחל ב-23 ביולי למשך חמישה ימים ולפי תוצאותיו תיבחן האפשרות להאריך את היתר העלייה .  במשך שנה וחצי ,  מאז פרוץ גל הטרור ,  נאסר על ח"כים לעלות להר הבית ,  אף שלאחרונה המשטרה אמרה כי אין מניעה על כך .
 ההחלטה באה כמענה לעתירה שהגיש ח"כ יהודה גליק מהליכוד נגד ראש הממשלה ,  בנימין נתניהו .  בעתירה טען גליק לפגיעה בחופש הדת והפולחן ,  בחופש התנועה ובחסינות ח"כים משום שנתניהו היחיד שמנע את עלייתם להר . " ראש הממשלה חרג מסמכותו כשהוא נתן למשטרת ישראל הוראות אופרטיביות ככלל ,  ובנוגע להר הבית בפרט ,  ובכלל זה ההוראה שלו למנוע את עליית הח"כים להר הבית ",  נכתב בעתירה . " בהקשר זה ראש הממשלה נמצא גם בניגוד עניינים הפוסל לחלוטין את הוראותיו האופרטיביות למשטרה ,  שהן בלתי חוקיות מיסודן ".  
הנחיית ראש הממשלה לאסור את העלייה הגיעה עם פרוץ גל הטרור בסוף 2015 ,  בניסיון להרגיע את הרוחות .  באפריל 2016 הודיע מפכ"ל המשטרה ,  רב-ניצב רוני אלשיך ,  כי הוא מאריך את יישום האיסור .  מאז ,  השר לביטחון פנים גלעד ארדן והמשטרה הביעו את הסכמתם לביטול האיסור ,  אך נתניהו נמנע מכך למשך תקופה ארוכה .  
בחודש פברואר ביטלה ועדת האתיקה של הכנסת את האיסור על חברי הכנסת לעלות להר הבית ,  כפי שהחליטה פעמיים בשנתיים האחרונות ,  לאור המצב הביטחוני .  הוועדה דנה בסוגיה בעקבות פנייה של ח"כ גליק ,  וקבעה כי הח"כים יוכלו לעלות להר ,  אך ורק בתיאום מלא עם המשטרה ,  אף שאזרחים מן השורה אינם נדרשים לתיאום כזה .  
מפקד מחוז ירושלים ,  ניצב יורם הלוי ,  ציין בדיון את  " השיפור הניכר במצב הביטחוני בהר הבית בחודשים האחרונים ,  ואת העובדה שבשנה החולפת ביקרו בהר מספר שיא של יהודים ושל מוסלמים ".  חרף החלטת ועדת האתיקה ,  המשטרה לא אפשרה את העלייה בפועל ,  ככל הנראה בהוראת נתניהו .  
בחודשים האחרונים ניהל ח"כ גליק שורה של שיחות בנושא עם היועץ המשפטי לממשלה אביחי מנדלבליט ,  בכירים במשטרה וגורמים נוספים .  אחרי שהבין כי נתניהו הוא היחיד שאינו מאפשר את העלייה של הח"כים להר הבית ,  הוא ניסה לתאם עמו פגישה .  ניסיונותיו לא צלחו ורק אחרי שהגיש עתירה לבג"ץ נגד נתניהו ,  האחרון נפגש עמו והבטיח לבטל את האיסור בקרוב .
 ח"כ גליק מסר היום כי  " ההחלטה לפתוח את הר הבית נכונה וראויה .  חבל שנאלצנו להגיע לבג"ץ על מנת שההחלטה הזו תתקבל .  אני קורא לכל הח"כים לעלות להר ולכבד את המקום בצורה הראויה ולהשאיר את המחלוקות והאג'נדות מחוץ להר .  אני קורא לראש הממשלה ולשר לביטחון הפנים לפעול ככל שיידרש נגד כל מי שינצלו את ההחלטה למעשי טרור ".  

בעוד שלושה שבועות :  ח"כים יוכלו לשוב לבקר בהר הבית
המשטרה תפעיל פיילוט של חמישה ימים שיבחן את ביטול איסור עליית החכ"ים להר ,  כך עולה מתשובת המדינה לבג"ץ על עתירה שהגיש ח"כ גליק נגד נתניהו .  לפי תוצאות הפיילוט יוחלט אם להאריך את היתר העלייה

