חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת היום
אתם צריכים לדעת שהיום יתפרסם דוח מבקר המדינה בעניין התנהלות מעון ראש הממשלה .  בדיוק חודש לפני הבחירות ויממה וחצי אחרי הסרטון שחשף את עליבות הבית ברחוב בלפור ,  יפרסם יוסף שפירא את הביקורת על הוצאות מעון ראש הממשלה בנימין נתניהו ורעייתו שרה .  הסרטון אמנם חושף את השטיח הקרוע והדלתות החורקות במעון הרשמי ,  אבל הדוח צפוי לכלול גם את ההוצאות על הבית הפרטי של הזוג נתניהו בקיסריה ,  שם אולי מוצבים הנרות הריחניים שעבורם שילמו 6,000 שקלים בשנה .  אף שפרשת מחזור הבקבוקים הייתה בכותרות לאחרונה ,  היא לא תופיע בדוח וכך גם פרשת ריהוט הגן ,  שכן הן נוגעות לגברת נתניהו ,  שהיא  " גוף בלתי מבוקר ".  
אתם צריכים לדעת שהיום ידון בג"ץ בהחלטת ועדת הבחירות לפסול את מועמדותם של חברת הכנסת חנין זועבי ושל ברוך מרזל .  כזכור ,  בשבוע שעבר החליטה הוועדה למנוע את התמודדותם של חברת הכנסת הערבייה ופעיל הימין הקיצוני בבחירות הקרובות וכעת ההחלטה מתגלגלת לפתחו של בית המשפט ,  כשהרכב של תשעה שופטים יקבע אם פסילתם היא סתימת פיות ופגיעה בדמוקרטיה .  עבור זועבי זו אינה עמידה ראשונה בסיטואציה הזו ,  שכן גם לפני הבחירות הקודמות נפסלה מועמדותה ,  אולם בית המשפט שב והפך את ההחלטה .  
אתם צריכים לדעת שהיום מציינים 45 שנה למותו של ש"י עגנון ,  מגדולי הסופרים העבריים .  עגנון נולד בשנת 1887 בשם שמואל יוסף צ'צ'קס .  הסיפור הראשון שפרסם בארץ ישראל היה  " עגונות "  ובעקבותיו שינה את שמו לעגנון .  ספריו של עגנון עוסקים בשאלות הקשורות לעם היהודי ,  בפסיכולוגיה ובנושאים נוספים רבים .  בין יצירותיו הבולטות :  הרומנים  " הכנסת כלה ",   " אורח נטה ללון ",   " תמול שלשום ",  הרומן הקצר  " סיפור פשוט "  והנובלות  " והיה העקוב למישור ",   " בלבב ימים "  ו"תהילה ".  עגנון ראה את הכתיבה כמרכז עולמו והקדיש לה את כל מרצו .  הוא זכה בפרסים רבים על יצירותיו ,  ואפילו זכה לכך שרחוב מגוריו בשכונת תלפיות שבירושלים הפך לחד-סיטרי והנהגים התבקשו לשמור על שקט כדי שלא להפריע למנוחתו .  בימים שבהם סערת פרס ישראל לספרות נמצאת בכותרות ,  ראוי להזכיר את פועלו של האיש שזכה פעמיים לפרס הנכסף וכן זכה לפרס נובל לספרות בשנת 1966 .  שלוש שנים לאחר מכן לקה בשבץ מוחי וכעבור כמה חודשים הלך לעולמו .  הארכיון של עגנון נמסר לספרייה הלאומית וביתו משמש מוזיאון למורשתו .  
אתם צריכים לדעת שהיום מציינים שנתיים למותו של שמוליק קראוס ,  מהיוצרים המוערכים במוסיקה הישראלית .  קריירה ארוכה היתה לקראוס ,  שבכלל היה ימאי עד שהתוודע לגיטרה .  הוא החל את דרכו כחלק מצמד העופרים ,  פגש את ג'וזי כץ ויחד איתה ועם אריק איינשטיין המנוח הקימו את  " החלונות הגבוהים ".  בהמשך היה חלק מחבורת לול הבלתי נשכחת . " ידידי טינטן ",   " אצו רצו גמדים "  ו"מיכאל "  הם כמה משירי הילדים שהלחין קראוס הקשוח למילותיה של מרים ילן שטקליס ,  בהמשך הגיעו גם הלהיטים  " איך שגלגל מסתובב ",   " אחרי עשרים שנה "  ו"רואים רחוק רואים שקוף "  שהפכו כולם לקלאסיקה .  במהלך חייו הוא סבל ממשברים שונים ואושפז בבית החולים  " אברבנאל "  בשל גילויי אלימות ועבירות שונות .  ההרכב  " החצר האחורית ",  שאותו מוביל חברו ושותפו יענקלה רוטבליט ,  מוציא השנה לזכרו של קראוס שיר חדש שאת מילותיו כתב רוטבליט ללחן שכתב קראוס בשנות השישים ואותר לאחרונה .  
אתם צריכים לדעת שהיום מציינים את יום הפנקייק הבינלאומי .  עבורנו הפנקייק הוא חביתית טעימה שנוהגים לאכול בהנאה בשבת בבוקר ,  אבל במקור הוא נועד כדי לפשר בין האלים .  כן ,  בעבר האמינו שחילופי העונות הם מאבק בין האלים וכדי לסייע לאל הצמיחה והאביב להילחם נגד החורף נהגו לאכול פנקייקים חמים ועגולים שסימלו את השמש .  כיום נוהגים לציין אותו 40 יום לפני הפסחא .  זו תקופה של צום חלקי ,  שבמהלכו נמנעים בדרך כלל מבשר ,  ולכן אוכלים מאכלים שעשירים בביצים ,  בסוכר ובחלב כמו הפנקייק .  כך או כך ,  עם מייפל או עם קצפת ותותים ,  לא באמת צריך סיבה מיוחדת להצטרף לחוגגים ברחבי העולם .  בתיאבון !  

חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת היום

