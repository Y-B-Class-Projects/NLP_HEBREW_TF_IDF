מה צריך ללמוד מיום הנכבה
1 .  צעירי העולם הערבי זכו בחצי השנה האחרונה להעצמה משמעותית .  הם למדו את הסוד שלפיו מסה גדולה של אנשים בכיכרות ,  ברחובות ובגבולות יכולה להשפיע יותר מאשר התנקשות בחייו של מישהו או מאשר להפיל משטר .  ללא ששת החודשים האחרונים ,  לא היה יום הנכבה נראה כפי שהוא נראה בגבולותיה של ישראל .  הם גם הבינו כי ישראל היא אמנם מעצמה ביטחונית ,  ויש לה תשובות לאיומים אסטרטגיים שונים ,  אבל אין לה תשובות טובות לאנשים הצובאים על הגדרות עם דגלים או עם אבנים .  והם ניצלו את העובדה הזו ,  וכנראה גם ינצלוה בעתיד .
 2 .  הסכסוך הישראלי-פלשתיני ,  ובתוכו פתרון בעיית הפליטים ,  יהיה מעתה בולט יותר מאשר בעבר בגלל מקומה המרכזי של דעת הקהל בעולם הערבי .  אנחנו יכולים להתנצח בינינו ,  בעיתונות הערבית ,  ואפילו הבינלאומית ,  בשאלות מי גירש את הפליטים ב-1948 ,  מדוע ההנהגה הפלשתינית סירבה לתוכנית החלוקה של האו"ם מ-1947 ,  ולמה שימר העולם הערבי את בעיית הפליטים במקום למצוא לה פתרון .  יש טיעונים לא רעים לכאן ולכאן ,  וניתן להתפלש בביצה הזו עוד זמן רב ,  אבל העולם לא יהיה מוכן להיכנס לעובי הקורה ,  כפי שאינו מוכן להיכנס לעובי הקורה בשום סכסוך בינלאומי .  יש בעיה .  יש מחנות פליטים .  יש מצוקה .  יש כיבוש .  יש התנחלויות המנוגדות לעמדת העולם כולו ,  ואפילו הדיפלומט מספר אחת שלנו אינו יכול לשכנע את העולם שאסור להקפיא אותן לשלוש שעות .
 3 .  אם ביום שלישי הבא ינאם ראש הממשלה בנימין נתניהו נאום בנוי לתלפיות בפני שני הבתים בקונגרס ,  ויסביר את צדקת דרכנו ,  ויזכה למחיאות כפיים בעמידה ,  הוא יחמיץ את הסיכוי לטפל בבעיה המידפקת על דלתותינו והמאיימת לפגוע בנו ,  לבודד אותנו ולהקשות על חיינו  ( בלי לדבר על השאלה הציונית הפנימית - הצורך לפתור אותה כדי למנוע רוב פלשתיני תחת אחריותה של ישראל )  .  האביב הערבי מצד אחד והפעילות באו"ם לקראת ספטמבר מצד שני ,  יוצרים מצב חדש עבור ישראל ,  שאי אפשר להתעלם ממנו .
 הטיפול היחיד בו יוכל להיעשות באמצעות מהלך מדיני .  אם נתניהו מוכן להוביל מהלך אמיץ לקראת הסכם קבע שיסגור את כל הקצוות ויסיים את כל התביעות - מוטב .  הוא כנראה אינו מוכן לשלם את המחיר הידוע לכולנו .  אם הוא מוכן למהלך מיידי וחלקי - בבקשה .  אם הוא אינו רוצה בשום הסכם עכשיו ,  אבל הוא מוכן לעשות מעשה חד-צדדי - שיעשה זאת .  ואם הוא רוצה להציע מהלך פרוצדורלי נוסח כנס נוסף של ועידת מדריד - שיציע זאת .  שרק לא ינסה לשכנע שוב שכל העולם טועה ורק אנחנו צודקים .  שרק לא יתרשם ממחיאות הכפיים בקונגרס ולא מקבלת הפנים המחכה לו באיפ"אק .  שרק לא יחשוב שדבר לא השתנה .
 
מה צריך ללמוד מיום הנכבה
nan
