ירח הדבש המאוחר של נתניהו ולפיד
איך ירוויח בנט אם יפרוש מהקואליציה ?  מה גרם לחברי ליכוד להוציא את הכביסה המלוכלכת ?  למה החליט לפיד להקדים רפורמה  " מבאסת "?  לכל שאלה תשובה בטור השבועי של כתבנו הפוליטי
אתמול בבוקר כינסו ראש הממשלה ,  שר האוצר ושר התחבורה מסיבת עיתונאים .  על הפרק הייתה הצגת הרפורמה בנמלים .  האווירה הייתה חגיגית .  ישראל כץ ,  המנצח הגדול של השבוע במערכת הפוליטית ,  שציין רק שלשום ניצחון מול שלושה שרים  ( ארדן ,  סער ושלום )  שתמכו במירי רגב בקרב על מזכירות הליכוד ,  עלה שוב לכותרות ,  הפעם כמי שנכנס באופן חזיתי בנמלים ,  אחד הגופים השנואים ביותר במדינה .  על אף שחתן השמחה היה כץ ,  היה קשה מאוד להחמיץ את הכימיה בין נתניהו ולפיד ,  ואת כמות המחמאות ששפך נתניהו ,  באופן חריג ביותר ,  על שותפו הקואליציוני .  
מי שעוקב אחרי הצהרותיו הפומביות של נתניהו יודע שהוא מקפיד לתת קרדיט כשצריך .  השאלה היא איזה קרדיט .  ראש הממשלה ,  שבדרך כלל מברך את שותפיו במילים פושרות ,  יצא מגדרו כדי להחמיא ללפיד : " אנחנו עובדים בתיאום גדול ",  אמר נתניהו ,  והוסיף : " העבודה עם הצוות הזה תפתיע אתכם .  השרים עובדים יחד בשיתוף פעולה ואני עובד איתם יחד בהנאה רבה ".  
אפשר להסתכל על הדברים של נתניהו כניסיון להרגיע את המתיחות בין יש עתיד לבין הליכוד .  אפשר גם להסתכל על הדברים ,  יחד עם כינוס הפעילים שערך נתניהו ביום שלישי השבוע ,  כניסיון להראות שהוא רגוע ,  קר רוח ושולט במצב .  רחוק מכל הדיווחים על חדוות העשייה שפג תוקפה ,  הייאוש מהליכוד ומחשבות הפרישה .
 אבל יותר ממה שאפשר ללמוד על המחמאות שקיבל מי שנכח במסיבת העיתונאים ,  כדאי לשים לב למי שלא נכח במקום :  שר הכלכלה ,  נפתלי בנט .  בתחילת הקדנציה שאף בנט להיות זה שיקדם את הרפורמה בנמלים .  שלל סטטוסים ,  סרטוני יוטיוב ,  ואפילו תכנית להפעלת הנמל בידי הצבא ,  היו רק חלק מהדרכים של יו"ר הבית היהודי להראות שהוא זה שהולך לפרק את הנמלים .  שר התחבורה ,  ישראל כץ ,  נעמד על שתי רגליים אחוריות והבהיר כי הרפורמה בנמלים היא הבייבי שלו .  בנט העדיף לוותר על עימות והשאיר את הבמה ,  תרתי משמע ,  לכץ .
 נתניהו לא סתם מרעיף שבחים על לפיד .  הוא יודע שסביר להניח שלפיד יישאר אתו ליותר מסיבות עיתונאים מאשר בנט .  הוא עוד יזדקק לו בהמשך הדרך .  
אמנם המגעים לחידוש המשא ומתן בין ישראל לפלסטינים לא נחלו הצלחה בביקורו האחרון של שר החוץ האמריקני ,  ג'ון קרי ,  באזור ,  אך חילופי הקריצות בין נתניהו ליחימוביץ' השבוע לא משאירים מקום לספק כי אופציית החילוף של הבית היהודי בעבודה על רקע התקדמות מדינית חיה וקיימת .  עם כישלון השיחות ,  אמרה יו"ר האופוזיציה : " אני מתרשמת שהמאמצים נמשכים והם עזים .  מעמדה אחראית של אופוזיציה ,  אני קוראת לנתניהו לעשות כל מה שניתן כדי להתחיל משא ומתן .  ונעמוד בדיבורנו לתת בעניין הזה גיבוי לראש הממשלה ". 
אז אולי עוד מוקדם לדבר על חילוף בהרכב הקואליציה ,  אבל אין ספק שהמצב הזה ,  אם יתרחש ,  ישרת היטב גם את בנט וגם את יחימוביץ' .  יו"ר הבית היהודי ,  אם יפרוש על רקע מדיני ,  יוצג כאיש עקרונות שסירב להתפשר ,  מה שיעזור לו בקרב על קולות הימין בבחירות הבאות .  זו נקודה משמעותית במיוחד לאור העובדה שאופציית המיזוג של ישראל ביתנו והליכוד ירדה מהפרק ,  וכפי שהדברים נראים כעת ,  בנט יתמודד מול ליברמן בבחירות הבאות על אותה משבצת .  ליחימוביץ' מהלך כזה יכול לעזור מכיוון שהוא ייתן לה ניסיון מיניסטריאלי יקר ערך לקראת קרב עתידי על ראשות הממשלה ,  ירגיע את הרוחות בתוך המפלגה ,  ויקשה מאוד על אלה המבקשים לקרוא עליה תיגר .  
הכדור כעת בידיים של נתניהו ,  בפרט סביב השאלה אם בכוונתו להתמודד לכהונה נוספת .  אם התשובה חיובית ,  קשה לראות מה יתמרץ אותו ללכת למהלך מדיני .  במצב כזה ,  יש לו המון מה להפסיד בתוך המפלגה .  אם התשובה שלילית ,  לא מן הנמנע שיחתור בכל הכוח למשא ומתן ,  כזה שיכלול שינויים בקואליציה ,  ויבטיח לו לפחות שלוש שנים יציבות ושקטות בראשות הממשלה .  
המלחמות הפנימיות סביב הבחירות למוסדות הליכוד לא מעניינות את הציבור הרחב ,  אבל כדאי לשים לב לתוצאותיהן ,  מכיוון שנשבר בהן לראשונה זה שנים הנוהג הג'נטלמני שלא מכבסים את הכביסה המלוכלכת של המפלגה בחוץ .  נתניהו אולי עוד לא החליט אם ימשיך לעוד קדנציה ,  אבל השרים שלו כבר מתחממים על הקווים .  הקרב בין ישראל כץ למירי רגב היה ,  כאמור ,  קרב מול גלעד ארדן ,  גדעון סער וסילבן שלום .  
מה שהחל כמאבק פוליטי ,  הפך במהרה להתכתשות ,  בעיקר בין ארדן לכץ ,  ששלחו הודעות מוקלטות לחברי המרכז זה נגד זה .  ארדן האשים את כץ בקיפאון של מזכירות התנועה ,  ואילו כץ הבטיח לבדוק את ההתנהלות הכספית של מטה הבחירות וההסברה שבראשם עמדו סער וארדן .  ביום שלמחרת הגיע כץ לישיבת הסיעה .  נתניהו קרא שם  " לאחד את השורות ",  אולם סער ,  ארדן ורגב  שדווקא נכחו במשכן ,  לא שמעו את הדברים .  הם פשוט העדיפו שלא להיכנס לישיבה .  
לא ברור מה גורם לפיד לבלות שעות מזמנו בפייסבוק ,  בעימותים עם מגיבים .  מצד אחד ,  מדובר בדבר חסר תקדים בישראל .  שר בכיר שהוא לשם שינוי טכנופיל ולא טכנופוב ,  זמין ,  ועונה לעשרות אנשים בשבוע באופן אישי .  מהצד השני ,  רבות מן ההתכתבויות הללו הן כרוניקה של מבוכה ידועה מראש .  זה כבר נהפך לריטואל :  לפיד מעלה פוסט בפייסבוק .  בפוסט מתגלות טעויות עובדתיות .  הגולשים עוקצים את לפיד על טעותו .  לפיד מתגונן ומסביר שלא כך הם פני הדברים ,  לא פעם תוך הצגת טיעונים שמגלמים בתוכם כשלים לוגיים חמורים .  הדוגמאות הן אינסופיות .  רק בשבוע האחרון שלח לפיד מגיב  " לחפש עם פנס ומימייה "  מקום שבו התבטא נגד המאגר הביומטרי .  כשהמגיב מצא את הציטוטים מתוך אתר המפלגה ,  מיהרו ביש עתיד להוציא הודעה שמסבירה כי עמדת היו"ר מנוגדת לעמדת הסיעה ,  ואף הביאו זאת כדוגמה לפלורליזם ביש עתיד .  אבל רגע ,  מי בדיוק חתום על המצע של אחת המפלגות הכי ריכוזיות בישראל ,  אם לא לפיד בעצמו ?  
בפעם אחרת ,  אחרי מחאה ציבורית ענפה נגד הרפורמה במחירי האלכוהול ,  אמר השבוע שר האוצר כי הוא נגד המס על הערק ,  כינה את הרפורמה  " מבאסת ",  והפנה את האצבע המאשימה לקודמו בתפקיד ,  שטייניץ .  אבל רגע אחד ,  האם זה לא אותו לפיד עצמו שהמפלגה שלו ניסחה דף מסרים כדי להצדיק את העלאת המס בטענה שכך יימנעו ילדים מלצרוך אלכוהול בחופשה ?  ואם לפיד כל כך מאוכזב מהמס החדש ,  מדוע החליט להקדים את הרפורמה ביוזמתו ל-1 ביולי 2013 ,  כאשר היא הייתה אמורה להיכנס לתוקף רק בינואר 2014 ?  
הדברים הגיעו לשיא בעימות של לפיד עם יחימוביץ' ,  שנערך ,  איך לא - בפייסבוק .  יחימוביץ' קבלה על כך שהצעת החוק שלה לשלם לעצמאים ולפרילנסרים ב-"שוטף פלוס 30 "  במקום  " שוטף פלוס נראה ",  נפלה בוועדת השרים לחקיקה בגלל התנגדות אקטיבית של לפיד .  שר האוצר הגיב בעמוד של יחימוביץ' ,  האשים אותה בכך שהמציאה את הצעת החוק רק לפני שבועיים ,  אחרי יוזמה שלו בעניין ,  כדי לקחת לו קרדיט בנושא .  אבל אופס ,  הסתבר שהצעת החוק של יחימוביץ' כבר הוגשה במרץ .  ובכלל ,  איך ייתכן שיחימוביץ' המציאה את הצעת החוק לפני שבועיים אם לוקח להצעה 45 יום בטרם ניתן להעלות אותה לוועדת השרים לחקיקה ? 
לא ברור אם ההתנהלות הזו היא חלק מאסטרטגיה חדשנית שמשמרת את לפיד תמיד בכותרות ,  גם במחיר טעויות מביכות בנתונים ,  או שמא תוצר של תגובות אימפולסיביות לביקורת .  דבר אחד בטוח ,  והוא שלפיד חייב להתחיל לבדוק את הנתונים שהוא מפרסם .  ההתנהלות הנוכחית שלו ברשתות החברתיות עושה סביבו באזז בלתי פוסק ,  אבל בהנחה שהוא רואה עצמו מועמד לראשות הממשלה ,  היא ודאי לא מוסיפה לו כבוד ורצינות .  
סיעת יחיד - לכל הטורים השבועיים על עמרי נחמיאס 

ירח הדבש המאוחר של נתניהו ולפיד
איך ירוויח בנט אם יפרוש מהקואליציה ?  מה גרם לחברי ליכוד להוציא את הכביסה המלוכלכת ?  למה החליט לפיד להקדים רפורמה  " מבאסת "?  לכל שאלה תשובה בטור השבועי של כתבנו הפוליטי

