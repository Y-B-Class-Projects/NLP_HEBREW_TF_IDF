משלחת ישראל בהאיטי :  מחסור חמור במים
במשלחת הסיוע הישראלית בהאיטי נמשכים המאמצים לחלץ ולטפל בפצועים . " התושבים באים אל גדר המחנה ומתחננים למים ".  מניין ההרוגים באסון עלול להגיע ל-200 אלף
 ( צילום :  רויטרס ,  עריכת וידיאו :  גדי וינסטוק קריינות:אילן שניג )  
" התושבים באים אל גדר המחנה ומתחננים למים ",  כך סיפר היום  ( ראשון )  סרן במילואים ברק צרום ,  קצין התקשוב במשלחת הישראלית להאיטי , " זה לא סוד שהמים היא הבעיה העיקרית עבורם .  בסך הכל התחושה שלנו היא שהאנשים מעודדים מהפעילות שלנו ובעיקר מהפעילות בשטח .  הם רואים בנו כוח מקצועי וגאולה ,  בכך שאנחנו נותנים מענה לצרכים שלהם בבית החולים שהוקם ". 
צרום הוסיף ואמר כי  " העבודה והמראות קשים .  בתוך הערים ההרס הוא רב והנושא התברואתי מתחיל להוות בעיה ,  בשל הריח החזק של הגופות ".  לדבריו ,  על אף שרשתות התקשורת באי נפלו ,  עם הגעת המשלחת הישראלית הצליח גדוד 'אמירים' של אגף התקשוב להקים רשת קשר לשימוש את הכוחות במקום ,  בתוך שלוש וחצי שעות .
 ראש הממשלה בנימין נתניהו התייחס הבוקר בישיבת הממשלה לרעש האדמה שפקד את האיטי .  לדברי נתניהו ," מה שקרה בהאיטי זו טרגדיה גדולה .  זה אסון הומניטרי בהיקפים גדולים מאוד ,  וחוסר היכולת של התושבים להתגונן רק מעצים את המשבר .  חובתנו כעם היהודי להתגייס מיד וכך עשינו ". 
עוד אמר נתניהו כי  " ברגע שנודעו ממדי האסון הנחיתי להוציא מיד משלחת של אספקה וסיוע שכבר הגיע למקום .  מדובר בציוד רפואי ,  רופאים ,  בית חולים שדה ,  רנטגן ועוד דברים חיוניים .  זוהי המסורת והדמות האמיתית של מדינת ישראל ועם ישראל .  זה מצטרף לפעולות שעשינו בעבר במקסיקו ,  בקניה וגם בטורקיה .  אנו מדינה קטנה ,  אבל עם לב גדול .  זהו ביטוי של המורשת והמוסר היהודי לעזור לזולת .  אני מאחל לאי שיצליח להשתקם מהאסון הנורא ". 
מוקדם יותר דווח כי המשלחת הישראלית של פיקוד העורף להאיטי חילצה הלילה בחיים גבר בן 52 מבין ההריסות .  הגבר היה לכוד במשך ארבעה ימים תחת הריסות משרד רשות המסים בבירה פורט או פראנס ,  והוא חולץ במצב טוב כאשר הוא סובל משברים בגפיים ומהתייבשות .
 ממשרד הפנים של האיטי נמסר ,  כי מניין ההרוגים ברעידת האדמה במדינה עלול להגיע ל-200,000 בני אדם .  לדברי שר הפנים פול אנטוינה בן אימה , " כבר אספנו כ-50,000 גופות .  אנו מעריכים כי בין 100,000 ל-200,000 בני אדם נהרגו ברעידת האדמה ,  למרות שלעולם לא נדע את המספר המדויק ".  
מזכירת המדינה האמריקאית הילרי קלינטון הגיע אתמול להאיטי .  היום צפוי להגיע למדינה גם מזכ"ל האו"ם ,  שארגונו נפגע קשה באסון .  גופתו של ראש משלחת האו"ם חולצה בסוף השבוע .
 בתוך כך ,  גובר החשש מאלימות ברחובות .  ברחובות סיטה סוליי ,  שכונת עוני בפרברי בירת האיטי פורט או פראנס ,  כנופיות חמושות חזרו לשלוט ,  לאחר שכ-3,000 אסירים ברחו מבית הסוהר המרכזי במדינה ,  שנפגע ברעידת האדמה . " זה רק טבעי שהם יחזרו לכאן .  זה תמיד היה מעוז הפעילות שלהם ",  אמר קצין משטרה לסוכנות הידיעות רויטרס .  כ-300,000 בני אדם מחוסרי בית בעקבות רעידת האדמה ,  חיים עכשיו ברחובות עיר הפחונים .  
אחד מהישגיו הגדולים של הנשיא רמה פריבל מאז שנכנס לתפקיד ב-2006 ,  הוא הרגעת הרוחות בסיטה סוליי .  כעת עולה החשש שאם תגבר האלימות בשכונה ,  בצל מקרי הביזה והכאוס בפורט או פראנס ,  המצב יקשה מאוד על המאמצים לשמירה על החוק והסדר בבירה . 
" הם יצאו מהכלא ועכשיו הם מסתובבים ומנסים לשדוד אנשים ",  אמרה אלג'ין סיינט לואיס ,  תושבת סיטה סוליי . " אתמול הם ירו כל הלילה ".   " אנחנו חרדים מחזרתם ",  אמר תושב אחר . " הם חמושים ,  אין להם שום מוסר והם יכולים לעשות הכל ". 
מנהיגי הכנופיות של סיטה סוליי הם פושעים ידועים לשמצה ,  ונראה שהם מהמרוויחים היחידים מרעידת האדמה .  הם מסיירים ברחובות על אופנועים ,  ונושאים נשק שלקחו מהשומרים בבית הסוהר במהלך רעידת האדמה .  לפי דיווחים מהשטח ,  ביום שבת הם שרפו את בניין משרד המשפטים ההרוס כדי להשמיד עדויות על עברם הפלילי ומאסרם .  כתב רויטרס גם מצא מסמכים שרופים בין הריסות בית הסוהר . 
" המסר שלי לכל הכנופיות החמושות שמנסים לנצל את המצב הזה ,  הוא שאנו נעצור אותם ,  בדיוק כמו שעשינו בעבר ",  אמר מפקד משטרת האיטי מאריו אנדרסול .
 עדכון ראשון :  9:35

משלחת ישראל בהאיטי :  מחסור חמור במים
במשלחת הסיוע הישראלית בהאיטי נמשכים המאמצים לחלץ ולטפל בפצועים . " התושבים באים אל גדר המחנה ומתחננים למים ".  מניין ההרוגים באסון עלול להגיע ל-200 אלף

