הפה של יוגב והראש של נתניהו
כשההון מחובר לשלטון :  אורי יוגב ,  יו"ר המועצה הלאומית לכלכלה ,  עומד לפרוש מתפקידו ולחזור לעסקים .  אפרים דוידי לא מזיל דמעה ,  אך בהחלט מצר על הפקידות החדשה באוצר
השבוע נמסר שאורי יוגב עומד לפרוש מתפקידו .  זו לא בדיוק פרישה .  האיש שכונה  " האידיאולוג של נתניהו ",   " איש הממשלה החזק בכלכלה ",  ואף  " המביא והמוציא מלשכת ראש הממשלה ",  לא בדיוק פורש .  הוא עוזב את תפקידו הרשמי : " יו"ר המועצה הלאומית לכלכלה ",  אבל נשאר בעסקים .  עסקיו הפרטיים ,  כמובן .
 יוגב הוא-הוא הסמל של דור הפקידות הכלכלית הבכירה החדש .  פעם ,  כיהן מנכ"ל אוצר במשך 13 שנה רצופות  ( בין השנים 1969-1956 )  שקראו לו יעקב ארנון .  ארנון ראה את עצמו כ"משרת ציבור ".  עם פרישתו ,  ובמשך שנים רבות ,  הקדיש את חייו לקידום השלום עם הפלסטינים .  אחריו ,  כל הפקידות הבכירה החליטה שהשירות הציבורי אולי מבורך ,  אך לזמן קצר וכקרש קפיצה לעולם העסקים .  עם פרישתם ,  לאחר מספר מועט של שנים ,  הם  " עשו לביתם ".  
בעשור האחרון ,  מי שמכהנים בתפקידים הרמים במשרדים הכלכליים ,  עושים זאת על בסיס  " כסאות מוסיקליים ".  קרי :  כאשר מתפנה כיסא ,  הפקיד הבכיר שמתיישב בכיסא הפנוי בא מהמגזר העסקי .  ברגע שהוא מפנה את כיסאו ,  הוא נתפס על ידי איש עסקים אחר .  יוגב הביא את השיטה לשיאים חדשים :  הוא כיהן בתפקיד מאוד מרכזי בעיצוב המדיניות הכלכלית והחברתית של מדינת ישראל ,  אבל המשיך לכהן כיו"ר חברה עסקית  ( ולא מדובר במכולת שכונתית )  ,  העוסקת במים ושמה  " ווייטווטר ".  בריאיון ארוך שהעניק השבוע למוסף הכלכלי של  " הארץ ",  אמר יוגב ש"זהו שירות המילואים שלי ".  
זו באמת הגדרה יפה : " שירות המילואים ".  עכשיו בעלי ההון והשואפים להפוך לבעלי הון  " משרתים "  את מעמדם החברתי במסגרת המדינה .  כל אחד על פי צרכי המערכת .  ואין זה מקרה שהתהליך הזה הגיע לשיא בעת כהונתו של ראש הממשלה בנימין נתניהו .  ראש הממשלה אמר לא פעם שהוא מנהל את המדינה כמו  " עסק "  ושתפקידו מקביל לתפקיד של יו"ר הדירקטוריון .  ומה טבעי יותר מאשר להביא את יו"ר  " ווייטווטר "  לשבת בדירקטוריון המדינה ? 
אם כי לאו דווקא נתניהו הביא את יוגב לתפקידו הקודם הבכיר באוצר .  היה זה השר אוצר סילבן שלום ,  שמינה את יוגב לממונה על אגף התקציבים באוצר בשנת 2002 .  היו אלה שנות השפל הכלכלי שבאו בעקבות האינתיפאדה הפלסטינית ומשרד האוצר פעל לחקיקת  " חוקי חירום כלכליים ",  בעת כהונתו הראשונה של נתניהו כראש הממשלה . " חוקי חירום "  הניאו-ליברליים שלא היו מביישים את הגברת מרגרט תאצ'ר העמידו ביסודם התקפה מרוכזת על העובדים ,  על הגמלאים ועל מקבלי הקצאות  ( בקיצור :  רוב העם )  ושורה של הפרטות שהביאו את הריכוזיות במשק לשיא .  יוגב פרש מתפקידו כעבר פחות משנתיים ,  וסיפר ,  שההישג הגדול של ממשלת נתניהו היה  " שבירת כוחה של העבודה המאורגנת בישראל ".  איזה הישג !  
האיש שרוצה יותר מכל בשבירת העבודה המאורגנת ,  עמד דווקא מאחורי עסקת החבילה שנחתמה בשנה שעבר  לקראת התקציב הדו-שנתי הראשון .  האם יוגב שינה את דעתו על האיגודים המקצועיים ?  האם הם הפכו לבני-שיח ?  בריאיון שפורסם ב"הארץ ",  מסר יוגב שהוא רואה בעסקת החבילה ההישג הגדול כיו"ר המועצה לכלכלה .  על כך העירה המראיינת ,  מירב ארלוזורוב , " שלא נשאר ממנה הרבה .  השולחן העגול לא מתכנס יותר ".  ועל כך הגיב יוגב  " טוב שכך ".   " טוב שכך "  הייתה גם תשובתו של יוגב בסוגיית שחיקת קצבאות הילדים וקצבאות הבטחת הכנסה .  במילים אחרות ,  יוגב לא שינה את דעתו .  הוא רק היה צריך את הסכמת יו"ר ההסתדרות ,  עופר עיני ,  לעסקת החבילה .  תמורת הוויתור על קיצוצי שכר בשירות הציבורי ומיסוי קרנות ההשתלמות קיבלה המדינה את הסכמת ההסתדרות להפרטות בחברת החשמל ,  בנמלים ובמנהל מקרקעי ישראל ,  שלדבריו  " זה הרבה יותר חשוב מהשאלה אם עסקת החבילה הכניסה לנו 2.5 מיליארד שקל או 5 מיליארד ".  אגב ,  האיגודים המקצועיים בישראל הם היחידים בעולם המקדמים הפרטות .  
אבל אורי יוגב רואה למרחקים .  הוא השתתף ביוני אשתקד בכנס שעסק בעתיד משק המים בישראל והוא העריך שתוך 10 עד 15 שנים יופרט משק המים המקומי . " הרפורמה הכלכלית בישראל בשנים הבאות תהיה במשק המים ".  ואכן בעידודה של הממשלה הקודמת ובברכת הממשלה הנוכחית בתחילת 2009 הוקמו 17 תאגידים נוספים וכעת התאגידים הללו מספקים מים ל-70% מהאוכלוסייה העירונית .  התוכנית של משרדי האוצר והפנים ,  יחד עם רשות המים ,  היא לסיים את הקמת התאגידים כך ש-50 תאגידים יספקו את המים לכל תושבי המדינה העירוניים .  הרפורמה הוקמה ב-2000 אבל תפסה תאוצה בשנתיים האחרונות .  הקמת התאגידים נחוצה עד מאוד כדי להפריט את משק המים בישראל .  
כאמור ,  יוגב הפורש ,  הציב את היעד :  הפרטת המים ומצהיר על כך פומבית .  מי הוא אורי יוגב המכריז על הפרטת המים ?  אורי יוגב  " האידיאולוג של נתניהו "  והפקיד הבכיר ?  או אולי אורי יוגב העומד בראש תאגיד העוסק בטיפול במים ?  אין צורך להכריע ולא מדובר במקרה של פיצול אישיות .  אורי יוגב המתכנן את הפרטת המים ,  הוא אותו אורי יוגב שייהנה ממנה .  יד רוחצת יד ,  אבל שתי הידיים מחוברות לאותו גוף  לאותו מעמד :  בעלי ההון .  
 *  ד"ר אפרים דוידי ,  המכללה החברתית-כלכלית

הפה של יוגב והראש של נתניהו
כשההון מחובר לשלטון :  אורי יוגב ,  יו"ר המועצה הלאומית לכלכלה ,  עומד לפרוש מתפקידו ולחזור לעסקים .  אפרים דוידי לא מזיל דמעה ,  אך בהחלט מצר על הפקידות החדשה באוצר

