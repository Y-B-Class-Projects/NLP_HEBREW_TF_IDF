מתחת לפני השטח מתבשל לו המשבר הקואליציוני המשמעותי ביותר של נתניהו
ביהדות התורה לא רואים בעיניים ומאיימים לעשות לנתניהו את מה שעשו לברק ב-1999 .  בינתיים ,  הכמו-פוזיציה שוב פספסה הזדמנות להביך את הקואליציה ובנט קורץ למרכז .  וגם :  הסקר שבודק מי זה אראל מרגלית
 ( המופע של אראל מרגלית בישיבה של המחנה הציוני ,  השבוע )  
מתחת לפני השטח ,  בשקט-בשקט ,  מתבשל לו על אש קטנה המשבר הקואליציוני המשמעותי ביותר של ממשלת נתניהו הרביעית ,  שסוד כוחה בשנה שחלפה מאז הבחירות היה טמון בכך שידעה להתנהל על מי מנוחות ובלי דרמות מיותרות .  על הפרק שתי החלטות שמחזקות את מעמד הרפורמים והקונסרבטיבים :  פתיחת רחבה נוספת בכותל ,  ופסיקת בג"ץ ולפיה ייאסר על הרבנות למנוע מהתנועות הרפורמיות והקונסרבטיביות לקיים טקסי גיור במקוואות ברחבי הארץ ,  מה שמבטל את מונופול הרבנות על המקוואות .
 גם הפעם ,  המשבר מתנהל הרחק מעיני התקשורת .  אבל אם לא שמעתם עד עכשיו את יעקב ליצמן מאיים בפרישה מהקואליציה ,  זה לא אומר שהנושא לא על הפרק מבחינתו .  סעיפים 37-35 בהסכמים הקואליציוניים בין הליכוד ויהדות התורה מעגנים היטב את מעמדו של הסטטוס קוו בענייני דת ומדינה ,  כך שגם לא ניתן יהיה לקדם חקיקה בכנסת אם היא מהווה שינוי בסטטוס קוו .  ומבחינת יהדות התורה ,  הנ"ל בהחלט נופלות בקטגוריה של שינוי הסטטוס קוו .  
גורמים בכירים בקואליציה העריכו אמש  ( חמישי )  כי ללא התקדמות של ממש בנושא זה מצדו של נתניהו ,  קרי שינוי החלטת הממשלה בנוגע לרחבת הכותל כך שלא תשתמע ממנה הכרה רשמית במעמדם של הקונסרבטיבים והרפורמים ,  ומציאת פתרון שיאפשר את המשך המצב הקיים במקוואות ,  ראש הממשלה עלול למצוא את עצמו ללא קואליציה . " באגודת ישראל ,  כשמחליטים משהו אי אפשר להזיז אותם ",  אמרו בקואליציה , " הם מסוגלים חד משמעית לפרוש על זה מהממשלה ,  זו לא שאלת של מה עדיף להם ,  ולא ניתן להתפשר איתם בנושא ".  
לכל הטורים של  " סיעת יחיד "  
בינתיים ,  נשלח השר יריב לוין לגשר בין החרדים לנתניהו ,  עד כה ללא תוצאות .  עם זאת ,  בקואליציה שאבו עידוד מיו"ר ועדת הכספים משה גפני ,  שהסיר הצעת חוק בנוגע למקוואות מוועדת השרים לענייני חקיקה ,  על מנת לשמור על ערוץ הידברות .
 הצעד של גפני הוא סימן לכך שיש עדיין רצון טוב של הצדדים להגיע לפשרה .  אך זה לא אומר שבליכוד מתכוונים למרוח את החרדים בלי תשובות .  ממש לא .  כדי להמחיש עד כמה ביהדות התורה לא רואים בעיניים כשהם מרגישים שמופר הסטטוס קוו בענייני דת ומדינה ,  הביאו אותם הגורמים כדוגמה את החלטת הסיעה לפרוש ממשלת ברק ב-1999 ,  זמן קצר לאחר כינונה ,  בגלל משחן  ( טורבינה )  של חברת החשמל שנסע בשבת . " הרי המשחן ההוא כבר נסע .  הוא נסע .  הם לא פרשו כדי שלא יהיו עוד משחנים שייסעו בשבת ".  
בקואליציה מספרים על שיחות קשות שנערכו השבוע בין נתניהו ושר הבריאות ליצמן .  לטענתם ,  ראש הממשלה מתייחס למשבר ברצינות .  עתה ייצטרך לבחור בין שתי חלופות - שתיהן בעלות מחירים כבדים .  אפשרות אחת היא למצוא דרך לבטל את שתי ההחלטות בנוגע לכותל ולמקוואות ,  דבר שיגרור עימות חריף עם קהילות רפורמיות וקונסרבטיביות ברחבי העולם ,  ובמידה פחותה עם  " כולנו ".  השנייה היא לקחת את הסיכון שהמשבר הנוכחי יסתיים בפירוק הממשלה ,  כשנה לאחר הבחירות לכנסת .  לפי שעה ,  לא נראה שיש דרך לרבע את המעגל הזה .  
אם לא די במשבר הזה ,  התמודדה השבוע הקואליציה גם עם מיני-מרד ,  כאשר חברי הכנסת דודי אמסלם ואברהם נגוסה מהליכוד החליטו להיעדר ממליאת הכנסת בימים שני עד רביעי במחאה על אי העלאת 9,000 בני הפלשמורה שנותרו באתיופיה ,  והשאירו את הממשלה ללא רוב פרלמנטרי .  בשלב זה ,  על הנייר ,  היו צריכים להודיע על הפסקת הישיבה ,  והסרת כל ההצעות מסדר היום .  אז איך זה שכל ההצבעות השבוע עברו חלק ?  
יו"ר הקואליציה צחי הנגבי צריך לשלוח את הפרחים לאביגדור ליברמן ,  שהיעדרות של שניים מחברי הסיעה שלו אפשרה לקואליציה שוב להיות בעמדת רוב .  אבל האם ליברמן עשה ג'סטה להנגבי או שמא שניים מחברי הכנסת שלו במקרה נעדרו ?  על כך הדעות חלוקות .  בקואליציה מדברים על  " ערוץ תקשורת שנפתח בין הצדדים ",  ולא על דיל עם פרטים ספציפיים .  בישראל ביתנו דחו את הדברים . " כמה חברי כנסת נעדרו והיה בלגן עם הקיזוזים ,  אבל אין לנו שום תיאום עם הקואליציה ",  מסרו .  
לגבי ההתנהלות של ליברמן ,  אין מה להיות מופתעים .  הוא תמיד דאג אך ורק לאינטרסים של ליברמן .  אבל מה עם יתר סיעות האופוזיציה שהבטיחו למרר לקואליציה את החיים ?  מדוע חברי הכנסת של יש עתיד ,  המחנה הציוני ,  מרצ והרשימה המשותפת לא דאגו להתייצב בנוכחות מלאה לשבוע האחד שבו שני חברי כנסת מהליכוד נעדרים ויש להם סיכוי של ממש להעביר הצעות חוק בניגוד לעמדת הממשלה ?  לא ברור .  מה שבטוח ,  הכמו-פוזיציה הצליחה שוב להחטיא פנדל מול שער ריק .  
ביום שני האחרון נערך בכנסת כינוס של שדולת ארץ ישראל במחאה על הקפאת הבנייה במעלה אדומים .  חברי כנסת רבים ושרים רבים הגיעו ,  ובהם לא פחות מארבעה מסיעת יש עתיד .  מי שבלט בהיעדרו היה דווקא שר החינוך נפתלי בנט .  בשדולה שיגרו אליו כמה הזמנות לכנסים שונים שנערכים מדי פעם בכנסת ,  אולם הוא מקפיד שלא להשתתף .  גורם בימין שנכח בכינוס השבוע התאכזב לגלות ששוב בנט לא הופיע .
" בזמן שלפיד שובר ימינה ,  זה נראה שבנט מנסה לקרוץ למצביעי המרכז .  הוא מתעלם כמעט לחלוטין מנושא ההקפאה ומנושאים מגזריים אחרים ",  אמר הגורם . " עד שלא עשו לו קמפיין על הראש לפני שלושה חודשים ערב התקציב תחת הכותרת 'ביבי מקפיא אותנו ובנט שותק' ,  הוא לא עשה כלום .  כשזה עשה לו כבר כאב ראש אז הוא הלך לביבי והוציאו 300 יחידות דיור בירושלים כדי שיעזבו אותו בשקט .  יש משהו מצחיק בזה שבנט ולפיד ,  כל אחד מהם קורץ לאלקטורט של השני ". 
מלשכתו של בנט לא נמסרה תגובה .  
המופע של אראל מרגלית השבוע בסיעת המחנה הציוני הוא צלצול השכמה מהדהד ליצחק הרצוג .  לפני חודש הוא הצליח להעביר בוועידת המפלגה את תכנית ההיפרדות שלו מהפלסטינים .  מאז הספיק לשווק אותה בישראל וגם בכמה פגישות מדיניות בעולם .  לרגע היה נראה שדימום המנדטים ממנה סובלת המחנה הציוני בחודשים האחרונים נעצר .  ואז בא הסקר בערוץ 1 השבוע ,  שנותן ללפיד יתרון של שישה מנדטים על פני הרצוג ,  והציף מחדש את השאלה לאן היו"ר מנווט את הספינה של המפלגה השנייה בגודלה בכנסת הנוכחית ,  ומדוע הוא מתחמק באופן סדרתי מלקבוע תאריך לפריימריז .
 אותה תקרית מביכה ביום שני ,  שאף הודלפה לתקשורת ,  בה מרגלית תקף את הרצוג במלים חריפות ,  התעמת עם לבני וכינה אותה  " אורחת במפלגה ",  הן יותר מסתם קריאת תיגר .  הן מסמנות את השחיקה במעמדו של הרצוג בתוך הסיעה ,  ומציגות אותו כמי שמפחד מבחירות ,  ולא בטוח שבצדק .  אם היום היו נערכים פריימריז בעבודה ,  סיכויו של הרצוג להיבחר מחדש היו לכל הפחות טובים .  הסירוב לקבוע תאריך במשך חודשים ארוכים עושה שירות טוב למתנגדיו .  
מרגלית ,  אגב ,  לא מתנצל על התקרית . " המלך הוא עירום ",  הוא אומר . " כולם רואים שהמפלגה מתרסקת ולפיד אוכל אותנו .  בליכוד עשו פריימריז ,  ומפלגת העבודה ,  בזמן שהיא מתרסקת ,  דוחה את הפריימריז ".  יומיים לאחר התקרית ,  עלה חוק שלו להצבעה במליאת הכנסת .  לדבריו ,  הוא רקח מאחורי הקלעים הסכמות עם גורמים בקואליציה שהיו אמורות להקנות להצעה רוב ,  אולם לטענתו ,  ברגע האחרון  " הרצוג הוביל שלושה חברי מפלגה  ( לבני ,  מיכל בירן ומרב מיכאלי )  החוצה כדי שהחוק לא יעבור .  זו מנהיגות רצינית ?  זו מנהיגות קטנונית ".  
בסביבתה של לבני הכחישו שיצאה מהאולם כדי לנקום במרגלית ,  ומסרו כי עזבה את המשכן כדי להמריא לכנס ביטחוני בבאקו וכי בכל מקרה הייתה מקוזזת .  בסביבתו של הרצוג הקפידו במשך כל השבוע שלא להגיב ישירות למרגלית ,  אבל גורמים במפלגה לגלגו על הניסיונות של חבר הכנסת ויזם ההיי-טק לשעבר לקרוא תיגר על מנהיגותו של היו"ר .  הם ציינו כי בתוך הסיעה מסתובב סקר משלשום ,  שנערך בקרב 500 איש ,  ולפיו 41% מהנשאלים כלל לא ידעו מי הוא אראל מרגלית .  

מתחת לפני השטח מתבשל לו המשבר הקואליציוני המשמעותי ביותר של נתניהו
ביהדות התורה לא רואים בעיניים ומאיימים לעשות לנתניהו את מה שעשו לברק ב-1999 .  בינתיים ,  הכמו-פוזיציה שוב פספסה הזדמנות להביך את הקואליציה ובנט קורץ למרכז .  וגם :  הסקר שבודק מי זה אראל מרגלית

