אבו מאזן :  מאוכזב מהשינוי בעמדת אובמה
בראיון ל"דר שפיגל "  הביע יו"ר הרשות הפלסטינית אכזבה מוויתור הממשל האמריקאי על דרישתו להקפאה מוחלטת של הבנייה בהתנחלויות .  הזהיר : " אל תובילו הפלסטינים למצב של חוסר תקווה מוחלט "
 יו"ר הרשות הפלסטינית אבו מאזן מאוכזב ממעורבותו של נשיא ארצות הברית ברק אובמה בתהליך השלום במזרח התיכון .  בראיון לעיתון הגרמני  " דר שפיגל ",  אמר אבו מאזן כי בתחילה היה אופטימי מבחירתו של אובמה לנשיא .  אך לאחר ששליח אובמה למזרח התיכון ג'ורג' מיטשל אמר כי המו"מ יתחדש רק לאחר הקפאת הבנייה בהתנחלויות ,  נסוג הממשל האמריקאי מעמדתו .
 למרות זאת ,  אבו מאזן עדיין מקווה כי אובמה יחדש את תהליך השלום . " זה לא התפקיד שלי להגיד לאמריקאים איך להתנהג עם הישראלים ",  אמר בראיון , " אבל יש להם אופציות .  אחרי הכל הם המעצמה החזקה בעולם .  אובמה אמר שמדינה פלסטינית היא אינטרס אמריקאי חיוני .  הנשיא מחויב להשתמש בכל האנרגיה שלו להשיג שלום ואת חזון המדינה הפלסטינית ".  לדברי אבו מאזן ,  אף שהוא אינו מאושר מהשינוי בעמדה האמריקאית ,  הוא לא ייסוג מעמדתו לגבי הקפאת ההתנחלויות .  
בתשובה לשאלה האם הסיבה האמיתית לקיפאון המדיני היא העובדה שאבו מאזן אינו סומך על ראש הממשלה הישראלי בנימין נתניהו ,  אמר יו"ר הרשות כי מהצהרות נתניהו עולה השאלה האם הוא באמת רוצה פתרון .  לדברי אבו מאזן ,  נתניהו לא אמר במפורש כי הוא מקבל את פתרון שתי מדינות ,  וגם בנאום בר אילן הציב תנאים מוקדמים ,  ובהם שירושלים לא תחולק ותהיה בירת מדינת ישראל ,  סירוב לדון בסוגיית הפליטים ,  והתעקשותו כי הפלסטינים יכירו קודם בישראל כמדינה יהודית .
" אנו מכירים במדינת ישראל בגבולות 1967 ",  אמר אבו מאזן , " אך האם היא תגדיר את עצמה כמדינה יהודית ,  מדינה עברית או מדינה ציונית ,  זה עסק שלה .  מבחינתי ,  ישראל יכולה לקרוא לעצמה באיזה שם שהיא רוצה .  אבל הוא לא יכול להכריח אותי להסכים עם ההגדרה ". 
אבו מאזן גם התייחס לחשש שעל ידי סירוב הפלסטינים להכיר במדינה בישראל כמדינה יהודית הם בעצם מתכוונים יום אחד להפוך לרוב במדינה על ידי שובם של פליטים . " אני מבין את החששות הללו .  ישנם היום חמישה מיליון פליטים פלסטינים .  אני לא אומר שכולם צריכים לחזור ,  אך בהחלטת האו"ם מ-1948 נקבע שמי שמוותר על זכות השיבה צריך לקבל פיצוי כספי הולם .  זאת אומרת שיש פתרון על השולחן כבר 60 שנה ,  אז מה הבעיה ?  "
 אבו מאזן אף נשאל מדוע דחה את הצעת הסדר הקבע שראש הממשלה הקודם אהוד אולמרט הגיש לרשות הפלסטינית ,  הכוללת הקמת מדינה פלסטינית על 90% משטחי הגדה מערבית ,  חלוקת ירושלים וחזרת אלפי פליטי לישראל . " לא דחיתי אותה ",  הבהיר . " אולמרט התפטר מתפקידו בגלל סיבות אישיות ".  
לסיום ,  אמר אבו מאזן כי החליט לא להתמודד בבחירות הבאות לנשיאות הרשות הפלסטינית ,  מכיוון שהדרך לפתרון פוליטי חסומה .  היו"ר אף הזהיר את העולם : " אל תובילו את הפלסטינים למצב של חוסר תקווה מוחלט ". 

אבו מאזן :  מאוכזב מהשינוי בעמדת אובמה
בראיון ל"דר שפיגל "  הביע יו"ר הרשות הפלסטינית אכזבה מוויתור הממשל האמריקאי על דרישתו להקפאה מוחלטת של הבנייה בהתנחלויות .  הזהיר : " אל תובילו הפלסטינים למצב של חוסר תקווה מוחלט "
 
