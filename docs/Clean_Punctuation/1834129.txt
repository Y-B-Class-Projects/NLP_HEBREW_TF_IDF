המלחמה הבאה תוכרע בעורף
אפשר להעריך שגם היום רובנו לא נתרגש מתרגיל העורף הלאומי .  כאשר הצופרים ייללו ב-11 בבוקר ובשבע בערב ,  חלק מכריע מהאוכלוסייה לא יזכור שיש תרגיל ,  ומי שכן זוכר - יחכה שהם ישתתקו .  רק מעטים יעשו את הדרך למקלט או למרחב המוגן ,  מעט מדי במדינה שהעורף שלה מאוים תמידית .
 אפשר לראות באדישות הרחוב נקודת זכות :  הציבור הישראלי רוצה לחיות .  אל תטרידו אותו עם תרגילים וצפירות ,  תקראו לו רק במקרה של אזעקת אמת .  הוא כבר יידע אז מה לעשות ,  או לפחות יידע לשאול .
 אפשר לראות בכך גם נקודת חובה :  הציבור חי בבועה .  הוא מנותק מהאיומים סביב ולא מפנים שעשרות אלפי טילים ורקטות מכוונים בכל זמן לכל נקודה בישראל .  ברגע האמת לא יהיה לו זמן לשאלות .  תרגול על יבש עכשיו יציל חיים כשטילים ייפלו מסביב .
 יש לא מעט היגיון בשני הטיעונים .  ממילא נתונה לאזרח הזכות לבחור - ברצותו יתכונן ,  ברצותו יעצום עיניים לסכנה .
 זכות הבחירה הזאת ששמורה לכל אחד מאיתנו לא נתונה לרשויות :  הן חייבות להיות מוכנות כדי שלא תחזור ההפקרות שהיתה בטיפול בעורף במהלך מלחמת לבנון השנייה .  הרבה מלקחי 2006 הוסקו והוטמעו ,  בעיקר בצד הביטחוני - פיקוד העורף שיפר בחמש השנים האחרונות את יכולתו בצורה מרשימה .
 הבעיה נותרה בצד האזרחי .  בתפקוד הבעייתי של חלק ממשרדי הממשלה ,  בריבוי החוקים ,  בהיעדר הסמכות של המשרד החדש להגנת העורף לפקוד על משרדים אחרים מה לעשות בחירום .  ממילא לא ברור כמה זמן יחזיק המשרד הזה מעמד ,  בהיותו נסמך על שולחנו של משרד הביטחון ,  שכמה מבכיריו  ( ולא רק הם )  מנסים לחבל במהלך לידתו של הגוף שאמור להציל חיים ,  פשוטו כמשמעו .
 אפשר לקוות שראש הממשלה ינצל היום את ישיבת הקבינט המיוחדת ,  שתכונס ב"בור "  הפיקוד הממשלתי החדש בהרי ירושלים ,  כדי לעשות סדר במוקדי התבערה שנותרו .  מי כמוהו לדעת שמה שלא ייעשה עכשיו ,  בימות שיגרה ,  יתברר בהמשך במשרדו של מבקר המדינה .
 תוצאות המלחמה הבאה ייגזרו במידה רבה מיכולת העמידה של הציבור בעורף .  אדישותו היום צריכה אולי להטריד ,  הפערים במוכנות הרשויות - בתוכניות ,  בסמכויות ,  בתקציבים - מדאיגים הרבה יותר .  כדאי לתקנם לפני שתגיע אזעקת האמת .
 
המלחמה הבאה תוכרע בעורף
nan
