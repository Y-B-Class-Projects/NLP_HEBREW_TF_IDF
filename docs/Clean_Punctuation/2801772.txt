מה בין סגירת ישראל היום לסגירת ערוץ 10 ?  נתניהו
האם גם בעקבות הצעד הזה של רה"מ יקרא השר שטייניץ לצפון קוריאה ללמוד מאיתנו איך סוגרים כלי תקשורת ?  האם גם בעיניו של נתניהו הפסקת שידורי ערוץ 10 תהיה  " בושה "?  סביר להניח שלא .  יובל גנור קורא לנתניהו לחזור בו ולאפשר לחוק שיציל את ערוץ 10 לצאת לדרכו 

" בושה ",  סינן ראש הממשלה נתניהו דקה לאחר שנכשל נסיונו לטרפד את  " חוק ישראל היום ",  שאושר אתמול בקריאה ראשונה בכנסת .  נאמנו ,  השר יובל שטייניץ ,  קרא בציניות מעל דוכן הכנסת לצפון קוריאה ולאיראן לבוא וללמוד מישראל איך סוגרים כלי תקשורת . " אני מזהיר לא ללכת בקו הזה ,  בלי קשר לזהות העיתון ,  הבעלים או האיכות והעמדות ",  הוסיף .  שניהם צדקו . " החוק לקידום ולהגנת העיתונות הכתובה בישראל "  נוסח בצורה כל כך נקייה ויפה ,  שכמעט שכחנו מה מטרתו האמיתית . " לא יוציא לאור אדם עיתון יומי שהוא אחד מארבעת העיתונים היומיים בעלי התפוצה הרחבה ביותר ,  המיועד לציבור הרחב ומופץ למרבית חלקי המדינה ,  לתקופה העולה על שישה חודשים ,  בחינם ".  ובכן ,  כמה עיתונים בישראל מצליחים לעמוד בהגדרה הכל-כך משפטית הזו ?  אחד ויחיד , " ישראל היום "  שמו .
 43 חברי כנסת מהאופוזיציה ומהקואליציה ,  מהליכוד ומישראל ביתנו ומהתנועה ומהעבודה ,  התגייסו למען החוק ונגד העיתון .  הם דיברו בשם ההגנה על העיתונות הכתובה ,  והצביעו על ההרס שזרע החינמון במערכות  " ידיעות אחרונות ",   " הארץ "  ו"מעריב ",  אבל את הנימוק המרכזי הם לא השמיעו : " ישראל היום ",  העיתון הנפוץ במדינה ,  בבעלות המיליארדר שלדון אדלסון ,  מסייע למקורבו ראש הממשלה נתניהו ,  ואת הסיוע הזה הם נחושים להפסיק .  ולכן ראינו את נתניהו אץ רץ לכסאו במליאה כדי להספיק ולהצביע נגד החוק ,  ולכן ראינו אותו זועם כל כך לאחר שנכשל .  

אבל מה עשה אותו נתניהו ,  רק כמה שעות לאחר שסינן  " בושה "  על החוק לסיכול  " ישראל היום "?  הוא הגיש לממשלה ערר ,  שיעכב את חקיקתו של חוק אחר :  החוק לפיצול ערוץ 2 .  החוק כבר אושר בוועדת השרים לחקיקה ,  והיה אמור לעלות לקריאה ראשונה בכנסת ביום שני הקרוב .  אך כעת יועבר לשליטתו של ראש הממשלה ,  ויש חשש כבד שבכוונתו לקבור אותו .  העניין הוא שהחוק לפיצול ערוץ 2 מעניק לערוץ 10 את הסיכוי האחרון שיאפשר לו להמשיך לשדר בשנת 2015 .  בלעדיו ,  ערוץ 10 יירד מהאוויר בסוף השנה ,  וערוץ 2 יהפוך למונופול בשידורי טלוויזיית הברודקאסט בישראל .
 האם גם בעקבות הצעד הזה של רה"מ יקרא השר שטייניץ לצפון קוריאה ללמוד מאיתנו איך סוגרים כלי תקשורת ?  האם נשמע אותו מזדעק בתכניות הרדיו  " לא ללכת בקו הזה ,  בלי קשר לשידורי הערוץ ולעמדותיו "?  האם גם בעיניו של נתניהו הפסקת שידורי ערוץ 10 תהיה  " בושה "?  סביר להניח שלא .  ראש הממשלה ודאי אינו רווה נחת מהקו הביקורתי המאפיין את חדשות 10 ,  ובמיוחד סבל מתחקיר ביביטורס ששודר בערוץ .  לעומת זה סביר להניח שהוא ורעייתו שרה דווקא כן נהנים משידורים מסוימים בערוץ 2 .  
אבל השאלה איזה עיתון צריך לסגור ואיזה ערוץ טלוויזיה חובה לחסל אסור שתהיה מושפעת משיקולים פוליטיים ומאינטרסים אישיים .  במדינה דמוקרטית ומתוקנת השלטון מושך את ידיו מעיסוק בתקשורת .  איך אמר פעם שר האוצר : " בין השלטון לתקשורת צריכה להיות חומה סינית ".  בעולם אידיאלי ,  לכל אדם צריכה להיות האפשרות החופשית להוציא לאור עיתון ,  לשדר רדיו וטלוויזיה ולהקים אתר אינטרנט .  במדינה מתוקנת ,  האסדרה  ( רגולציה )  בכל ענפי התקשורת היא מינימליסטית .  זה אינו המצב במדינת ישראל .  בישראל אין גוף אחד מרכזי דוגמת FCC בארה"ב ,  אלא שלל גורמים רגולטוריים ושרים ממונים ששולחים ידיהם בכלי התקשורת .  בישראל גם יש כידוע תופעות אנומליות שאין להן אח ורע בעולם  ( תחנה צבאית שמשדרת  " אקטואליה אזרחית "  ועיתון המחולק בחינם ומשרת את ראש הממשלה )  .  
החוק לפיצול ערוץ 2 ודאי לא יפתור את הבעיות הללו ,  והוא ודאי רחוק מלהסדיר את תחום התקשורת האלקטרונית בישראל .  אבל חקיקתו תיתן לערוץ 10 את הסיכוי היחיד שלו לשרוד .  והאינטרס הציבורי מחייב שהוא ישרוד .  כי האינטרס של אזרחי ישראל הוא שיהיו כמה שיותר כלי תקשורת ,  מכל סוג וצבע ,  על אף כל בעיותיהם וכשליהם  ( והתנהלותו הכלכלית של ערוץ 10 רחוקה מלהשביע רצון )  .
 בישיבת ממשלה שהתקיימה בעבר עם הרשות השנייה קרא נתניהו להרחיב את התחרות בתחום החדשות וטען כי הטיפול החדשותי בטלוויזיה אינו מגוון מספיק .  אם נתניהו באמת מאמין בדברים שאמר ,  עליו לחזור בו מהערר שהגיש ולאפשר לחוק שיציל את ערוץ 10 לצאת לדרכו .
  *  הכותב הנו עורך החדשות ב"קול ישראל "  

מה בין סגירת ישראל היום לסגירת ערוץ 10 ?  נתניהו
האם גם בעקבות הצעד הזה של רה"מ יקרא השר שטייניץ לצפון קוריאה ללמוד מאיתנו איך סוגרים כלי תקשורת ?  האם גם בעיניו של נתניהו הפסקת שידורי ערוץ 10 תהיה  " בושה "?  סביר להניח שלא .  יובל גנור קורא לנתניהו לחזור בו ולאפשר לחוק שיציל את ערוץ 10 לצאת לדרכו

