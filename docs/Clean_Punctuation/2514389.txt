לייק ?  לפחות שיביא צ'ק
הגולשים אולי מוצאים את חדירתו של ראש הממשלה נתניהו לאירועים אישיים בפייסבוק שלהם מפחידה - אך אין להם בעיה אמיתית לוותר על הפרטיות ברשת
לראש הממשלה בנימין נתניהו יש רומן מתמשך עם האינטרנט .  קודם הפכה התמונה שלו עם גלעד שליט ל-meme  ( שכפול תוכן ושתילתו בקונטקסט משתנה )  שרץ בפייסבוק .  אחר כך היה זה  " המשולש "  ששירבט והעלה לדף שלו ברשת החברתית .  השבוע הוא שוב הפך ללהיט ויראלי :  מודעה שהועלתה על ידי צוות הדוברות שלו לפייסבוק איחלה למאורסים טריים  " מזל טוב וזוגיות מוצלחת "  - והציעה להם לעשות לייק לעמוד של נתניהו .  המודעה הזו שוב זכתה לשלל חיקויים פרודיים .
 מה שהפחיד ושיעשע כאחד את הגולשים בסיטואציה הזו היא חדירתו של אדם ציבורי כמו נתניהו אל אירוע שבכל מובן היא אישי ופרטי .  או במלים אחרות - עוד קינה בדבר מותה של הפרטיות .  כשכל פעולה שאנו עושים מתועדת ,  אנה אנו באים ?  
לגמרי במקרה ,  שבוע קודם לכן הודיעו כמה מהדגים הגדולים באוקיינוס האינטרנט - גוגל ומיקרוסופט - כי יסכימו להוסיף למוצריהם כפתור  " אל תעקוב ".  לחיצה עליו תמנע מאתרי אינטרנט לאסוף מידע על המשתמשים בזמן הגלישה .  הכפתור הזה ימנע איסוף של היסטוריית הגלישה ,  אבל עדיין לא ימנע מפייסבוק לדעת על מה עשיתם לייק והאם כבר התחתנתם .  אבל ,  אומרים התומכים ,  זו התחלה טובה .
 גוגל ומיקרוסופט חשובות במיוחד ,  מכיוון שהן מפעילות את דפדפני האינטרנט הפופולריים ביותר ,  כרום ואקספלורר .  אבל הן לא החלוצות בתחום :  כפתור כזה מופיע מזה כשנה בדפדפן הפופולרי השלישי - פיירפוקס .  וכמה אנשים משתמשים בו ?  לפי נתוני פיירפוקס מהשבוע שעבר ,  7% מגולשי המחשב ו-18% מגולשי הסלולר מעדיפים לגלוש בלי להשאיר עקבות .
 האם זה מעט ?  האם זה הרבה ?  אם ניקח בחשבון את שאון הנהי והבכי על אובדן הפרטיות ,  הרי שמדובר בשיעור זעום .  אם ,  לעומת זאת ,  נציץ במספר האנשים שמשתמשים בהנאה ,  על בסיס יומי ,  בשירותים המבוססים על פרטים אישיים עליהם ,  כמו מיקום ,  גיל או היסטוריית גלישה - למשל ,  כל גולשי גוגל ואמזון - הרי ש-18% הוא מספר עצום ,  ועוד היד נטויה .
 האנושות מנהלת זה עשור יחסי אהבה-שנאה עם רעיון הפרטיות ,  בזמן שהיא גולשת באובססיביות באינטרנט .  פרטיות יקרה לליבנו ,  אין ספק .  עד כדי כך שאנחנו מוותרים עליה מייד כדי לקבל שירות חינם .  לכן נהרנו בהמונינו לפייסבוק ,  גוגל ואמזון .  כפתור  " אל תעקוב "  הוא עוד ניסיון לקבוע רגולציה בתחום .  רגולציה היא כנראה הכרח ,  מכיוון שתמיד יש מי שינסה לנצל מידע ,  קל וחומר מידע אישי ,  בדרכים לא הוגנות .  אבל דבר אחד צריך לזכור :  המודל העסקי של חלקים עצומים מהעולם הדיגיטלי מבוסס על חדירה לפרטיות .  פייסבוק ,  גוגל ואמזון הן הדוגמאות הידועות .  לכן ,  אם נשנה את יחסינו לפרטיו - נשנה גם את הדרך שבה האינטרנט מתנהג ומתפתח .
 
לייק ?  לפחות שיביא צ'ק
הגולשים אולי מוצאים את חדירתו של ראש הממשלה נתניהו לאירועים אישיים בפייסבוק שלהם מפחידה - אך אין להם בעיה אמיתית לוותר על הפרטיות ברשת

