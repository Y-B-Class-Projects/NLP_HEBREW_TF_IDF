איך לצאת מהמבוך המדיני
נתניהו ,  מה הוא אומר ?  הבעתי נכונות לקיים משא ומתן על כל נושא לקראת הסכם קבע עם הפלשתינים .  שלא כמנהגי ,  הסכמתי מראש כי מטרת המו"מ היא להגיע לשלום על בסיס שתי מדינות - ישראל ומדינה פלשתינית מפורזת .  אובאמה יזם את חידוש המו"מ על בסיס הקפאת ההתנחלויות ,  והפלשתינים ,  שלא הציגו זאת מעולם כתנאי ,  החרו החזיקו אחריו ,  ומאז הם דורשים זאת כתנאי מוקדם .  גם כשהחלטתי על הקפאה חלקית לעשרה חודשים ,  הם החליטו לחזור לשולחן המו"מ בסוף התקופה ופרשו מן השיחות כשלא נעניתי לבקשה להאריך את ההקפאה עוד יותר .  אחרי ככלות הכל ,  איני רואה בהתנחלויות מכשול לשלום ,  זאת חלק מתפיסת עולמי ,  ויש גבול שמעבר לו אי אפשר לדרוש ממני לפעול .  אני עדיין מוכן לחדש ,  בכל רגע ,  את השיחות עם הרשות ,  ותחושתי העמוקה היא שאין לה עניין לחדש את השיחות איתי .  היא מעדיפה לנצל את הרוב המובטח לה באו"ם ולזכות במדינה וירטואלית בעצרת הכללית .
 מחמוד עבאס ,  מה הוא אומר ?  בישראל נבחרה ממשלת ימין ,  ואף שאני מכיר את העומדים בראשה ואת עמדותיהם ,  הכרזתי שאכבד את החלטת הבוחר הישראלי .  אני מוכן לקיים מו"מ עם נתניהו על הסדר קבע בכל רגע ומעדיף זאת על פני מהלך באו"ם ,  אבל לאחר שאובאמה הציג את הפסקת ההתנחלויות כתנאי למו"מ - אי אפשר לצפות ממני לוותר על התנאי ,  גם אם אובאמה כבר ויתר .  נכון שבעבר לא הציגו זאת הפלשתינים כתנאי ,  אולם בינתיים התחייבה ישראל ,  בוועידת אנאפוליס ב-2007 ,  להפסיק את ההתנחלויות ,  והיא הפרה את הבטחתה ,  בעוד הפלשתינים ממלאים את כל מחויבויותיהם .  
אני מאמין בהסדר קבע ,  אקיים מו"מ עליו כראש אש"ף ,  לאחר מכן נערוך משאל עם ,  וחזקה על חמאס שיכבד את תוצאות משאל העם הזה ,  כך שרצועת עזה תהפוך חלק מן המדינה העתידית .  בינתיים ,  כיוון שאני פוסל שימוש בכוח ,  מקיים תיאום ביטחוני שאין לו תקדים עם ישראל ובכל זאת אין שום מו"מ מדיני עימה - הדרך היחידה הפתוחה בפני היא זו הדיפלומטית :  להשיג מעמד של מדינה באו"ם .  אני יודע שמדובר עדיין במהלך וירטואלי ולכן עד לרגע האחרון אעדיף פתיחה של מו"מ עם ישראל על פני החלטה באו"ם .
 ברק אובאמה ,  מה הוא אומר ?  חשוב לי לפתור את הסכסוך המתמשך בין ישראל לפלשתינים .  אני מתנגד מאוד לבנייה בהתנחלויות ולכן הצבתי זאת כתנאי למו"מ .  זו היתה טעות ,  כי העמדתי את מחמוד עבאס במצב בלתי אפשרי ,  ואילו נתניהו אינו מוכן להפסיק את הבנייה .  אל מול לובי יהודי חזק ורוב רפובליקני ימני יותר מאי פעם בקונגרס ,  אין לי כוונה לוותר על תקופת הכהונה השנייה שלי בגלל הישראלים והפלשתינים .  אני גם אטיל וטו על צירוף המדינה הפלשתינית הווירטואלית לאו"ם ,  כי באמת איני חושב שזו הדרך לפתור את הבעיה .  כנראה אי אפשר להגיע עם נתניהו להסדר קבע ,  כנראה מחמוד עבאס אינו מסוגל להביא את כל עמו להסדר קבע ,  אז חכו לקדנציה השנייה שלי .
 חכם ,  מה הוא אומר ?  נתניהו אינו מוכן לשלם את מחיר הסדר הקבע ,  אשר בלעדיו גם מנהיג כמו עבאס לא יוכל להגיע איתו לשלום .  המאמץ להביא את שניהם לשיחות על הסדר קבע חסר תוחלת .  עבאס אינו יכול להביא להסדר את עזה ואת חמאס .  כל הסדר איתו - גם הסדר כולל - יוכל להתממש ,  בשעה זו ,  רק בגדה המערבית .  היציאה מן המבוך ,  כרגע ,  עשויה להיות כזו :  הקוורטט יציע לעצרת הכללית של האו"ם נוסח החלטה שיביא בחשבון את האינטרסים המרכזיים של שני הצדדים ויאשר את הענקת מעמד  " מדינה שאינה חברה "  לפלשתינים .  
ישראל תצביע בעד ההחלטה ,  עם כל מדינות העולם ועם ארה"ב .  העקרונות שייקבעו בהחלטה יהוו בסיס למו"מ בין הצדדים ,  אשר יוביל למימוש החלק השני של  " מפת הדרכים "  ויביא להקמתה של מדינה פלשתינית בגבולות זמניים ,  שמועצת הביטחון תאשר את חברותה המלאה באו"ם .  המו"מ על הסדר הקבע ייפתח ,  מאוחר יותר ,  בין שתי מדינות .
 
איך לצאת מהמבוך המדיני
nan
