הבכורה של טראמפ וההברזה של פוטין :  עצרת האו"ם תיפתח מחר
בפעם ה-72 יתכנסו מנהיגי העולם במטה הארגון בניו יורק ,  וינאמו על הנושאים הבוערים שעל סדר היום .  העיניים יהיו נשואות אל נשיא ארה"ב ,  וכן אל אלו שלא הגיעו - נשיאי רוסיה וסין .  על הפרק :  צפון קוריאה ,  איראן - וגם תהליך השלום בין ישראל לפלסטינים
העצרת הכללית ה-72 של האו"ם תיפתח מחר  ( שלישי )  בניו יורק ,  כשעיני רוב העולם נשואות לנאום שיישא נשיא ארצות הברית דונלד טראמפ ,  שלו תהיה זו הופעת הבכורה על במת הארגון .  קשה להמר על הטון ועל הגישה שיציג טראמפ ,  שבעבר ביקר לא אחת את האו"ם ותהה על הצורך במימונו - אך כך או כך הוא צפוי להיות שונה ב-180 מעלות מסגנון נאומיו של קודמו בתפקיד ברק אובמה בשמונה השנים הקודמות .  
מנגד ,  יבלטו בהעדרם שורת מנהיגים בכירים ,  ובראשם נשיאי רוסיה וסין .  ולדימיר פוטין ושי ג'ינפינג שומרים על יחסים קרובים ,  בעוד שהם מצויים במחלוקות עמוקות עם הממשל האמריקני ,  בין היתר סביב המלחמה בסוריה ותכנית הגרעין של קוריאה הצפונית .  
עוד נושאים מרכזיים השנה יכללו את איראן .  נשיאה חסן רוחאני ינאם פעם נוספת ,  כשהוא צפוי להתייחס ללחץ שמפעיל ממשל טראמפ על טהראן ואיומיו לסגת מהסכם הגרעין .  מן הצד השני ,  ראש הממשלה בנימין נתניהו ,  שייפגש עוד הערב עם טראמפ ,  יעלה בפניו את חששותיה של ישראל מפני העסקה ומפני התבססותה של איראן בסוריה .  
בנוסף לכך ,  יעסקו מנהיגי העולם בהתחממות הגלובלית - סוגיה שספק אם טראמפ ,  שפרש מהסכם האקלים ,  יתייחס אליה ,  הטרור העולמי והמשבר במיאנמר .  מנהיגת המדינה וכלת פרס נובל בעבר ,  אונג סן סו צ'י ,  תיעדר מהעצרת כדי להתמודד עם הקטסטרופה בבית ,  אחרי שכמעט חצי מיליון מבני מיעוט הרוהינגיה המוסלמים נמלטו מאימת כוחות הביטחון בשבועות האחרונים .  
הופעת בכורה ירשום גם נשיא צרפת עמנואל מקרון ,  שנבחר לתפקיד לפני ארבעה חודשים ,  ומאז הוא מנסה לקדם רפורמה מקיפה באיחוד האירופי ,  לנוכח הברקזיט ,  משבר המהגרים והתחזקות הימין הקיצוני ביבשת .  שותפתו לחזון ,  קנצלרית גרמניה אנגלה מרקל שעסוקה בבחירות שיתקיימו בסוף החודש ,  תיעדר מהעצרת .  
מנגד ,  ראשת ממשלת בריטניה תרזה מיי תישא את נאומה השני בעצרת ,  בזמן שהיא מתקשה לקדם את הברקזיט ומתמודדת עם פופולריות ירודה .  היא תיפגש עם טראמפ ,  אחרי שביקרה את דבריו בעקבות הפיגוע במטרו בלונדון ,  כשטען שהחשודים היו ידועים לרשויות .  
טראמפ ייפגש גם עם ראש ממשלת יפן שינזו אבה ונשיא קוריאה הדרומית מון ג'ה-אין ,  שעמם הוא צפוי לדון באריכות במאמצים לבלום את קוריאה הצפונית .  נשיא ארצות הברית גם יקיים דיון עם מנהיגים מאמריקה הלטינית ,  כשגולת הכותרת תהיה המשבר בוונצואלה והידרדרותה לכדי דיקטטורה .  בבית הלבן הבהירו כי טראמפ לא ייפגש עם הנשיא המוקצה ניקולס מדורו כשזה יגיע לניו יורק .  
עוד מנהיגים שיחלקו כבוד עם האו"ם הם עבדאללה מלך ירדן ,  נשיא מצרים עבד אל-פתאח א-סיסי ויו"ר הרשות הפלסטינית אבו מאזן .  השלושה ייפגשו עם טראמפ וידונו עמו במאמצים להחיות את תהליך השלום בין ישראל לפלסטינים ,  אך בממשל הנמיכו ציפיות מבעוד מועד ואמרו כי לא צפויה פריצת דרך משמעותית בנושא .  
גם המשבר במפרץ וסוגיית משאל העם של הכורדים בעיראק תהיה באג'נדה של באי העצרת .  אמיר קטאר תמים חמד א-ת'אני ייפגש עם טראמפ ,  שהיה אחד הזרזים לתחילת החרם על הנסיכות ,  שאותה האשים במימון טרור אחרי ביקורו בערב הסעודית במאי האחרון .  נשיא טורקיה רג'פ טייפ ארדואן ,  שמתנגד למשאל שמקדמים הכורדים בעיראק ,  צפוי לדון עם טראמפ בנושא וכן על חששו מפני שיתוף הפעולה בין ארצות הברית לכורדים בסוריה .  
ביקורו האחרון של ארדואן בוושינגטון הסתיים בתקרית דיפלומטית ,  כשמאבטחי השגרירות הטורקית הכו מפגינים כורדים שמחו נגד הנשיא .  מאז הועמדו לדין כמה מהמעורבים ,  למורת רוחה של אנקרה .  
לכאורה ,  לכל מנהיג מוקצית כרבע שעה ,  אך הנאומים נוטים להתארך הרבה מעבר לכך .  זכורים במיוחד אלו נאומיהם של מנהיג קובה פידל קסטרו ,  שקבע ב-1960 שיא עם 269 דקות נאום .  אל המקום השני הגיע שליט לוב מועמר קדאפי ,  שב-2009 דיבר במשך יותר מ-90 דקות במהלך נאומו הראשון בעצרת ,  שכלל תיאוריות קונספירציה משונות וקריעת מסמכי או"ם .  
עוד נאומים זכורים במיוחד היו של נשיא ונצואלה הוגו צ'אבז ב-2006 ,  אז השתלח בנשיא ג'ורג' וו .  בוש וכינה אותו שטן ,  נאומיו של נשיא איראן מחמוד אחמדינג'אד ,  שאמר כי ארצות הברית וישראל אחראיות ל-11 בספטמבר ,  וכן האקדח של יאסר עראפת ,  שהציג אותו בנאומו ב-1974 .  

הבכורה של טראמפ וההברזה של פוטין :  עצרת האו"ם תיפתח מחר
בפעם ה-72 יתכנסו מנהיגי העולם במטה הארגון בניו יורק ,  וינאמו על הנושאים הבוערים שעל סדר היום .  העיניים יהיו נשואות אל נשיא ארה"ב ,  וכן אל אלו שלא הגיעו - נשיאי רוסיה וסין .  על הפרק :  צפון קוריאה ,  איראן - וגם תהליך השלום בין ישראל לפלסטינים

