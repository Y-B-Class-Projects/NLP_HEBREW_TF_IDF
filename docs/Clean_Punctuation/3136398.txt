פרישה בלי העמדה לדין :  חקירת בזק מקרבת את נתניהו ל"עסקת 10,000 "
 מנדלבליט ,  שגרר רגליים והשהה את העברת תיק בזק למשטרה ,  יהיה נכון להימנע מהעמדה לדין של הזוג נתניהו ,  תמורת הודאותיהם בעבירות ופרישה מהחיים הציבוריים .  נתניהו שרד פוליטית את גל ההמלצות ,  אבל גם קילוף השוחד לא יותיר אותו מעל המים אחרי הנחשול שיביא עליו מעמד נאשם
ה"פרוץ "  של המשטרה בחקירת פרשת  " בזק "  הוא צעד משמעותי נוסף בדרך לעסקה גדולה ,  שבמסגרתה יתפטר בנימין נתניהו מראשות הממשלה ויפרוש מהחיים הפוליטיים תמורת ויתור של היועץ המשפטי לממשלה ,  אביחי מנדלבליט ,  על הגשת כתבי אישום נגדו ונגד אשתו ,  שרה :  ביבי יגמור ,  אביחי יסגור .
 כמעט שבוע לאחר הגשת המלצות המשטרה בתיקי 1000 ו-2000 ,  השלב הנוכחי בחקירת תיק 4000 משקף את המדרון החלקלק של נתניהו .  יש לו עכשיו יותר תיקים מאשר ללואי ויטון .  אם מחברים שלושה תיקים אלה לתיק 3000 של כלי השיט ,  שמקורביו עו"ד דוד שמרון ויצחק מולכו חשודים בו ומנדלבליט מסרב לעדכן פומבית את מעמדו של נתניהו בתיק ,  מגיעים ל-10,000 ,  מה שמסביר מדוע עוד יש פתאים המשוכנעים שנתניהו דגול מרבבה .  
אלוף שלושת או ארבעת הפיקודים של התיקים הוא עו"ד ז'ק חן .  הוא נשכר לייצג בתיק 3000 את תא"ל בדימוס אבריאל בר יוסף ,  שהיה המשנה לראש המטה לביטחון לאומי .  המל"ל משתייך למשרד רה"מ ,  אך החשדות כלפי בר יוסף נוגעים בקשריו עם המתווך מיקי גנור ולא בהנחיות כלשהן שקיבל או לא קיבל מנתניהו .  במקביל ,  ייצג חן את שאול אלוביץ' בחקירת פרשת בזק ברשות לניירות ערך ,  שהסתיימה והועברה לפרקליטות בלי שנתניהו נחשד או נחקר בה .  על כן ,  לא נוצר כל ניגוד עניינים כשנתניהו ביקש מחן להצטרף לצוות פרקליטיו .  אם פירושה של החקירה המשטרתית נגד אלוביץ' ומקורבי נתניהו הוא שבקרוב יוכרז גם נתניהו כחשוד בתיק ,  יימנע חן מלייעץ לו בתיק זה .
 לכאורה ,  אין קשר בין התיקים השונים .  למעשה ,  2000 ו-4000 קשורים שניהם באותו אויב אימתני ,  ארנון מוזס . " ישראל היום "  הוקם כדי לשמש משקל-נגד ל"ידיעות אחרונות ".  הטיית  " וואלה !  NEWS ",  נועדה לקזז את כוחו של אתר החדשות המתחרה ,  ynet .  ובדומה ,  כשהוא טוען - טענה השנויה במחלוקת עובדתית - שעמד להזיק לארנון מילצ'ן ,  ברצותו לסגור את ערוץ 10 ,  הוא אינו מתכחש לסיבה לרצון זה ,  הסיקור  ( ובעיקר החיקור )  השלילי כלפיו .  הכל אישי ,  מה טוב לביבי ;  לא למדינה ,  כלומר הפרת אמונים ,  גם אם לא יוכח הצמד מתת ותמורה .  
נתניהו שרד את הגל הראשון ,  המלצות המשטרה ,  אבל במערכת הפוליטית מוסכם שלא ישרוד את הנחשול המתקרב - הכרזת מנדלבליט על החלטה להגיש נגדו כתב אישום .  אמנם החלטה בכפוף לשימוע ,  ואולי גם בקילוף סעיף השוחד והתייצבות על מרמה והפרת אמונים ,  אבל לא יהיה בשתי נחמות אלה כדי להשאיר אותו מעל המים .  
חזקת החפות ,  האמורה ללוות כל נאשם עד להרשעתו ,  תחדל לעמוד לטובתו מבחינה ציבורית ,  כי המצב הרשמי ישתנה :  מרגע הודעת היועץ ועד לשינוי מהפכני ,  בדמות עיכוב ההליכים או זיכוי ,  נטל ההפרכה עובר לאיש הציבור ,  בין שיינתן לכך תוקף משפטי בדמות הכרעה בבג"ץ ובין שתהיה זו רק עמדת שותפי נתניהו בממשלה ,  שיאיימו לפרוש ממנה אם לא יקדים אותם ויתפטר .  
הכול חוזר ,  לפיכך ,  למנדלבליט .  עד כה היטה את התהליך לטובת נתניהו ,  גם אם אין בכך כדי להעיד על התוצאה הסופית .  הוא גרר רגליים - שלו ושל חוקרי המשטרה - ואפשר לנתניהו להרוויח זמן פוליטי יקר .  בין השאר ,  השהה את העברת תיק בזק למשטרה ומנע ממנה בכך להתקדם בחקירה עוד לפני הגשת סיכומיה ב-1000 וב-2000 .  
חוקרי יאח"ה אכן היו טרודים מאד באותם תיקים ,  אך אין זה תירוץ - בתוך להב 433 הוטלה חקירת  " בזק "  על יחידה אחרת ,  הכלכלית  ( יאל"כ )  ,  העוסקת גם בתיק 3000 .  מרתק לראות כיצד יגיב אם מי מהחשודים ,  שיחסו לנתניהו הצטנן וחייב לדאוג עתה לעורו ,  יבקש מעמד של עד מדינה .  לפחות אחד מהם נראה הולם את הקלסתרון .
 מכל הפוליטיקאים ,  קרוב מנדלבליט לשרת המשפטים איילת שקד .  היא היחידה מחברי הממשלה שהוזמנה אשתקד לחתונת בנו .  לשקד נוח שהחלטת מנדלבליט בעניין כתב האישום - מבחינת העיתוי ,  שהרי בתוכן כמובן לא תתערב והוא לא יניח לה להתקרב - תימסר מאוחר ככל האפשר .  גם ליועץ עצמו החיפזון מן השטן ;  ככל שיחלוף הזמן ,  אולי יקרה משהו שיפטור אותו מהצורך להעמיד לדין ראש ממשלה מכהן .  

ובאותה עת ,  ממשיך מנדלבליט להשתתף בישיבות הקבינט הביטחוני ,  שם הוא מרבה להעניק גיבוי משפטי למהלכי נתניהו .  זה מצב מטורף :  בבוקר הוא תומך בנתניהו בענייני מלחמה ושלום ,  שנתניהו משווק בהם את עצמו כחיוני עד גורלי לקיום מדינת ישראל ,  ובערב עליו לקבוע עובדה שבפועל תסלק אותו ;  והרי האלוף מנדלבליט ,  לשעבר הפרקליט הצבאי הראשי ,  הוא נאמן ביטחון ישראל .
 מנדלבליט שומע את הקולות ,  של הפצ"ר היחיד שהיה גם יועץ משפטי לממשלה וגם שופט - ואף נשיא - העליון ,  מאיר שמגר ;  ושל פרקליט המדינה לשעבר משה לדור ,  שלימד עליו לבקשתו סניגוריה נלהבת ,  מושיעה ,  בפני ועדת האיתור ליועץ .  שניהם התבטאו פומבית בעד הפסקת כהונתו של נתניהו ,  על רקע מה שנודע עד כה בתיקיו .  זאת סביבה מקצועית חשובה ,  מוערכת ,  בעיניו .
 לכן סביר שמצד מנדלבליט תהיה נכונות לעסקה רבתי ,  עסקת רבבה ,  שתכלול הימנעות מהעמדה לדין של בני הזוג נתניהו ,  תמורת הודאותיהם בעבירות  ( אחרת יישארו באוויר שני כזבים , " לא היה כלום "  וקשר משטרתי אפל )  ופרישה חד-משמעית ובלתי מוגבלת מהחיים הציבוריים .  
היועץ יאמר שהיתה תשתית ראייתית מוצקה להשגת הרשעות ושנימוקיו נשענים על התחום החורג מסמכות המשטרה ,  כלומר תקנת הציבור .  המתווה יהיה דומה לעסקה שסגרה את תיקו של הנשיא עזר ויצמן תמורת התפטרותו מכהונתו .  הוא עשוי גם להזכיר במשהו את העסקה עם פרקליטי משה קצב ,  שהיה כבר נשיא-לשעבר והתנער במהרה מהסיכום עם נציגיו .  
וכמו מני מזוז ,  שהעדיף את העסקה הרעה ההיא על דשדוש משפטי וביזיון לאומי ,  מסוגל מנדלבליט להאמין שזאת הפחות הרעה בחלופות .  אם יסכים לה נתניהו ויחסוך בכך משפט ובושה ,  מה טוב .  לא יסכים ,  ויוגשו עתירות לבג"ץ ,  והיועץ יאולץ להגיש את כתבי האישום - העליון החליט ,  לא הוא .
 בעבר השני של המתרס ,  בהגנה ,  יידרש נתניהו לבחור בין מלחמת התשה ,  שסופה אולי כלא ,  לבין כניעה שתאפשר לו לשוטט בעולם ולדבר על איראן .  ההיגיון הקר מצביע על התפטרות שתוצג בעטיפה של חסד לאומי ,  אך ההיגיון לא הדריך עד כה את מהלכי נתניהו .  אם הסתבכותו נבעה מכך שהחיל על עצמו את הכלל  " לא תחסום שור בדישו ",  מאז הגשת המלצות המשטרה רואים בו שרים שור פצוע מחניתו הראשונה של המטאדור ;  גורלו נחרץ ,  הוא יספוג עוד ועוד חניתות ,  ידמם ויפרכס ,  עד לסוף המר ,  איטי או מהיר ,  ונדיר השור המחפש את היציאה ומדדה אליה בשלום .
 גילוי נאות :  אתר וואלה !  NEWS הוא חלק מקבוצת בזק
 ( עדכון ראשון :  09:50 )  

פרישה בלי העמדה לדין :  חקירת בזק מקרבת את נתניהו ל"עסקת 10,000 "
 מנדלבליט ,  שגרר רגליים והשהה את העברת תיק בזק למשטרה ,  יהיה נכון להימנע מהעמדה לדין של הזוג נתניהו ,  תמורת הודאותיהם בעבירות ופרישה מהחיים הציבוריים .  נתניהו שרד פוליטית את גל ההמלצות ,  אבל גם קילוף השוחד לא יותיר אותו מעל המים אחרי הנחשול שיביא עליו מעמד נאשם

