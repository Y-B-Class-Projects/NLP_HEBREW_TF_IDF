 " מבחינתי שהאמנים השמאלנים ימותו ברעב ":  כך פגע שלטון נתניהו בתרבות
שחקנים מפחדים ,  יוצרים מושתקים ,  וצנזורה עצמית שמתעצמת :  אמנים מעידים שבמהלך שלטון נתניהו הגיעה הפגיעה בהם לרמות בלתי נסבלות : " עושים לאמנים סיכול ממוקד כי אנו בדעה אחרת מהממשלה .  משתינים עלינו .  בלתי אפשרי כבר להביע דעה .  דמנו הותר ".  דור נתניהו - חלק א' בפרויקט
 ( בסרטון :  שרת התרבות מירי רגב קמה ונוטשת את אולם טקס פרסי אופיר בשנת 2016 ,  בפרובוקציה מתוכננת מראש ,  במחאה על עלייתם לבמה של תאמר נפאר ויוסי צברי שביצעו מאש-אפ עם קטע משירו של המשורר הפלסטיני מחמוד דרוויש )  
יריב הורוביץ
לפני קצת יותר מארבע שנים ,  בשלהי הכנסת הקודמת ,  נכנס לחדרה של מירי רגב בכנסת הבמאי יריב הורוביץ ,  יו"ר איגוד במאי הקולנוע והטלוויזיה באותה עת .  הורוביץ ביקש את עזרתה של רגב לטובת הבמאים והתסריטאים בישראל ,  בהצבעה בעד הצעת חוק התאגידים לניהול משותף של זכויות יוצרים ומבצעים ,  הידועה יותר כ"חוק תל"י ".  הוא נדהם מהתגובה שלטענתו אמרה לו ואותה הוא חושף לראשונה בשיחה עם וואלה !  תרבות . " ביקשתי ממירי רגב לתמוך בחוק תל"י ,  חוק שמאפשר לבמאים לקבל תמלוגים על יצירות שלהם שמשודרות שוב ושוב .  התשובה שלה אלי הייתה :  'למה שאני אעזור לכם ?  אתם כל האמנים שמאלנים ,  מבחינתי תמותו ברעב' .  הייתי בהלם ממה שהיא אמרה .  אנחנו אמורים להיות עם הספר ,  שמתגאה ביצירותיו התרבותיות לאורך אלפי שנים ,  ובסוף מירי רגב אומרת 'מבחינתי תמותו ברעב' .  עניתי לה :  'איך את מדברת אלי ?  אני מבנימינה והייתי בבית"ר' .  בסוף היא הצביעה בעד ". 
 ( רגב מסרה בתגובה : " דבריו של יריב הורוביץ אינם אלא עלילה שקרית ,  פועל יוצא של דמיונו הקודח .  מוטב היה למר הורוביץ להבחין בין אמת לבדיה ובין העולם האמנותי ,  בו הוא מתמחה לבין המציאות ,  שאת פרטיה הוא מסלף ומעוות לכדי עלילה מרושעת ,  שאין כל קשר בינה לבין המציאות ".  התגובה המלאה - בסוף הכתבה )  
" כמה חודשים לאחר מכן היו בחירות ,  ורגב מונתה על ידי נתניהו להיות שרת התרבות ",  מוסיף הורוביץ . " מדהים שמי שאומרת אמירות כאלה ומצהירה שתחום התרבות לא מעניין אותה ,  מונתה כשרת תרבות .  והיא באמת מימשה את האיום שלה .  בעיניי האמירה הזאת ,  'מבחינתי תמותו ברעב' ,  משקפת את תפיסת הממשלה האחרונה ,  שבאמת הצליחה להביא את האמנים לפת לחם .  הם עושים לנו ,  היוצרים ,  סיכול ממוקד ,  מכיוון שאנחנו לא מתיישרים עם המשטר שלהם .  ממשלת נתניהו משתינה על האמנים ,  מפחידה אותם ומשפילה אותם .  כמעט כל הבמאים בישראל גרים בדירות שכורות .  לרבים אין פנסיה .  לא מעניין את הממשלה שגונבים את היצירות של האמנים באינטרנט .  לא אכפת לה שלא נותנים לנו לגבות את מה שמגיע לנו בזכויות יוצרים .  תקציב הקולנוע בישראל הוא אבסורד .  והחוצפנית הזאת ,  רגב ,  עומדת וצועקת על יוצרים בטקס האקדמיה ומשפילה אותם ,  בזמן שהיא נוסעת ברכב של המדינה ,  עם משכורת של המדינה ופנסיה של המדינה .  כמו שרגב אמרה - מבחינתה שנמות ברעב ". 
התחושה ששרת התרבות לא מתעניינת בתרבות ,  שביטא הורוביץ ,  היא נחלת אמנים רבים בארבע השנים האחרונות .  אבל האמת היא שאי אפשר לעסוק ברגב מבלי לעסוק במי שאחראי עליה ובמי שמינה אותה :  ראש הממשלה נתניהו .  אם תרצו ,  זה לא  ( רק )  מירי ,  זה ביבי .  חוץ מזה שנתניהו גיבה אותה לכל אורך הדרך ,  הוא לא העמיד אותה במקומה כשפגעה בחופש הביטוי של אמנים ומוסדות תרבות וכשהשתלחה ברבים מהם .  פרויקט  " דור נתניהו ",  שזוהי הכתבה הראשונה במסגרתו ,  יבחן כיצד השפיע שלטונו בן עשר השנים של נתניהו על התרבות הישראלית וכיצד נתניהו - אם בכלל - עיצב אותה .  
במידה רבה ,  הפגיעה באמנים לאורך שנות שלטונו של נתניהו קשורה לחלק מתכנית אסטרטגית ישנה שלו להילחם באליטות ,  מסביר לוואלה !  תרבות עיתונאי מעריב בן כספית ,  שכתב שני ספרים על נתניהו . " נתניהו לא תכנן להפסיד בבחירות של שנת 99' .  הוא חשב שהוא יכבוש את ראשות הממשלה ויישאר בשלטון כמה שהוא ירצה .  התקלה של ההפסד והעשור האבוד שבין 99' ל-2009 זרעה את זרעי הפורענות שלו ,  וגרמה לו להרבה מאוד הרהורים ומסקנות .  הוא שאל את עצמו 'מי הפיל אותי' ,  וענה לעצמו שכמה גורמים :  ראשון - נשיא ארצות הברית ,  ולכן הוא הפך את אובמה לשק חבטות .  שני - המערכת המשפטית ושומרי הסף ,  ולכן הוא ניסה להשתלט על כל שומרי הסף - יועץ משפטי ,  מפכ"ל ,  מבקר והכל .  שלישי זה התקשורת ,  ולכן הוא הקים לעצמו ערוצי תקשורת עצמאיים ונלחם באובססיה בתקשורת ,  מה שהביא עליו את קצו .  והרביעי זה האליטות התרבותיות במדינת ישראל ,  מה שמתקשר לנאום האספסוף של תיקי דיין ולנאום הקמעות של גרבוז .  כל דבר שמחדד מאוד את רוח היחידה והקרב של הליכודניקים תחת הדגל משרת את מטרותיו ,  ומירי רגב עושה את זה בכישרון רב ,  תוך כדי הסתה ,  כאילו באמת אנשי התרבות והרוח הם האנשים שמסכנים פה את ביטחון המדינה ,  לכן הוא די זרם עם זה .  את ארבעת הצעדים האלה הוא נקט כדי לשלוט בגורלו ,  כדי שאף אחד לא יוכל להפיל אותו ולפעול נגדו .  הבעיה היא שנתניהו לא ידע איפה לעצור .  הוא לא עצר באדום .  האובססיביות שלו מאוד מזכירה את טראמפ ". 
למה נתניהו לא ניסה להרגיע מדי פעם את רגב ?  
" אני חושב שהוא בעצמו הופתע מהעוצמות שלה .  היא הרי לא בחלה בכלום .  נתניהו בניגוד לרגב משכיל בצורה יוצאת דופן ,  איש ספר ,  בן אדם שיודע לקרוא שייקספיר וצ'כוב וגם ליהנות מזה .  אני לא חושב שהוא הסכים עם מה שהיא אמרה ,  בעיקר בנושא של תיאטרון ,  אבל פוליטית היא משרתת את מטרותיו ,  אז סבבה .  אני לא בטוח שהתכנית של ביבי הייתה שרגב תשאיר אחריה את נתיב ההרס שהיא השאירה .  אבל מרגע שזה קרה ,  אין לו מספיק סיבות למנוע ממנה ,  כי רגב ,  מבחינת נאמנות וזמינות שלה ,  תנגב כל טינופת שהוא משאיר אחריו .  היא מאלה שיעלו לשידור ויגנו עליו גם אם יתברר מחר שהוא מרגל סורי ". 
רגב ספגה לא מעט השראה מנתניהו ,  אבל לעיתים יישמה את תורתו בצורה מעט מופרזת . " האג'נדה של ביבי ,  שהתנסחה בנאום שלו שהיה קשור לעניין הפלסטיני כמובן ,  'יתנו - יקבלו ,  לא יתנו - לא יקבלו' ,  פשתה בעצם במתקפה על כל הרשויות והגופים הממלכתיים במדינה .  אני חושב שמירי רגב יישמה את זה באדפטציה שלה בחוק החנפנות בתרבות ,  ובאמירות כמו 'מה שווה לי התאגיד אם אני לא יכולה לשלוט בו' ",  אומר לירן עצמור ,  מפיק ובמאי קולנוע ,  החתום בין השאר על הפקת הסרט התיעודי  " קינג ביבי "  העוסק בראש הממשלה . " זאת תפיסה שמאוד סותרת את נקודת המבט הקפיטליסטית ואת המחשבה על השוק החופשי ,  מחשבה הפוכה לדוקטורינה של ביבי בתחום הכלכלה .  הגישה של השלטון היא שאם המדינה מסבסדת או תומכת ביצירות ובאמנות אז יש לה את הזכות לשלוט בתכנים שלהן ובגבולות הגזרה שלהן ,  כמה מותר להן לבקר את המדינה וכמה אסור להן ,  מה מותר להן להגיד ומה אסור להן להגיד ".   
" צריך לזכור ",  מוסיף עצמור , " שהמאבק הגדול של מירי רגב בשנים האחרונות במשרד שלה היה על יישום של חוק הנכבה ,  שהוא חוק פוליטי .  זה בעצם החוק הפוליטי המשמעותי ביותר שקואליציית הימין הצליחה להעביר בעשר שנים האחרונות ,  עד לחוק הלאום ,  החוק שבעצם קובע את העבירות על נושאים כמו ביקורת על הדגל ועל ההמנון ,  אמירות שקודם לא היו עבירות על חוק ועכשיו כן .  שרת התרבות רצתה לעשות עוד נזק ולהכניס לחוזי ההפקה והתמיכה של סרטים ויצירות תרבות אחרות .  זאת לתחושתי הדרך שבה מורשת ה'יתנו - יקבלו ,  לא יתנו - לא יקבלו' של ביבי נטמעה וזלגה מהר מהנושאים הפלסטיניים עליהם הושתתה בתחילה גם להקשרים האזרחיים הישראליים האחרים ,  ובהם על אנשי תרבות .  אם נהיה נאמנים - נקבל .  אם לא נהיה נאמנים - לא נקבל ".  
" אי אפשר לשלול מביבי את הערמומיות והפיקחות שלו ,  בזה הוא מצטיין ",  אומר יהושוע סובול לוואלה !  תרבות , " אחזור על אימרה של ניטשה ,  תוך שינוי שלה :  'אם אתה רוצה להיות גדול ,  אל תקיף את עצמך עם מספרים גדולים .  תהיה מספר 1 ותשים מסביבך הרבה אפסים' .  לביבי יש את התכונה הזאת .  כל מספר גדול או חזק שהיה על ידו - הוא סילק ,  אנשים כמו מרידור ,  בגין ושטרית נעלמו מהשורה הראשונה של הליכוד ,  ואת מקומם תפסו אפסים .  ברור שאדם שעושה מעשה כזה הוא אחראי למעשה .  אני חושב שהוא יודע מה שהוא עושה .  אני לא חושב שהוא עושה את זה בתום לב .  לכן הוא לא רצה שידבק בו הזיהום הזה של התערבות בתחום התרבות בצורה ברוטלית .  הוא מספיק פיקח כדי להימנע מזה ,  ואז הוא ידע לשים בינו לבין התרבות את מירי רגב ,  והיא עשתה את העבודה המלוכלכת בשבילו .  והוא עצמו יצא 'נקי' .  אף אחד לא יבוא בטענות .  אם יבואו ,  הוא יגיד - תראו יש שרת תרבות ,  אני נותן לה חופש ,  תבואו אליה בטענות ".  
" התמונה שמתקבלת לפחות מהקדנציה האחרונה היא תמונה של עימות מתמיד בין שרת התרבות לבין היוצרים ",  מוסיף סובול , " זה כשלעצמו מוכיח שמשהו לא טוב קורה ,  כי שר או שרת תרבות אמורים לתמוך ולתת גיבוי חזק ליצירה ,  ובעצם היא הייתה אמורה להילחם על הכפלה אם לא שילוש התקציב של התרבות ולהגן על חופש היצירה .  זה לא תפקידו של שרת תרבות לבדוק אם כל יצירה ויצירה עולה בקנה אחד עם השאיפות הפוליטיות שלה ".  
באחרונה סערה התקשורת מהתגובה של נתניהו למגישה רותם סלע ,  לאחר שפרסמה באינסטגרם ביקורת לגיטימית על יחס הליכוד לאזרחי ישראל הערבים .  היה זה עוד פרק מתוך סדרה של תגובות והשתלחויות שביצעו נתניהו והליכוד באנשי תרבות בתקופות בחירות - בין אם בעקבות פליטות פה מיותרות של האמנים ,  בין אם בעקבות דעות של האמנים שלא היו לרוחם של אנשי השלטון ובין אם מתוך רצון לעוות לחלוטין את דברי האמן .  כך או כך ,  לתחושת האמנים ,  עוצמת המתקפה בעידן נתניהו פעמים רבות הייתה משולחת כל רסן .  כך היה לאחר התבטאותה של השחקנית תיקי דיין לפיה בוחרי הליכוד עם  " אספסוף ועם אחר "  בבחירות 1999 ,  עם נאום ה"קומץ "  של יאיר גרבוז לפני בחירות 2015 ,  ועכשיו עם הבעת הדעה של סלע שזכתה לקיתונות של הסתה ,  שיסוי וזעם .
" נהיה בלתי אפשרי להגיד את דעתך ",  נאנחת תיקי דיין בשיחה עם וואלה !  תרבות . " אמנים מפחדים לדבר כי בתוך עמנו אנחנו יושבים ,  ואנחנו מכירים את התגובה הכוחנית כלפי מי שאומר מה דעתו .  זאת לא רק מירי רגב ,  זאת ההתנהלות ".  מושא אחר למתקפה מצד נתניהו והימין ,  הצייר יאיר גרבוז ,  שטען בזמנו כי עיוותו משפט שאמר ,  מעביר ביקורת דווקא על מחנה השמאל : " המחנה שקרוי היום בטעות השמאל לא עשה את חשבון הנפש התרבותי והפוליטי שלו בעבר ולא בהווה ,  ולכן אין לי עניין לדבר על המובן מאליו - מה לא היה בסדר בשלטונו של נתניהו ומירי רגב .  אני לא הרגשתי הגנה על אמנים ועל התרבות בכלל מצד השמאל ,  ולכן הנזקים שנתניהו גרם התקבלו בברכה ,  בפחד ובהתקרנפות על ידי מחנה השמאל ". 
על רקע עליהומים ציבוריים כמו אלה שספגו תיקי דיין ,  יאיר גרבוז וענת וקסמן בעקבות הבעת דעתם ,  ישנם לא מעט אמנים שפוחדים לדבר .  וקסמן כינתה במערכת הבחירות של 2015 בריאיון לחדשות 2 את תומכי הליכוד  " השוקולדים ",  כשהיא מתייחסת לדמויות הגסות בסרטון טיסת השוקולד .  היא חטפה אש ,  ולאחר מכן הבהירה כי השיעור שלמדה מהסיפור הוא  " לסתום את הפה ".  
לא פעם אמנים מפחדים להעביר ביקורת בנושאים פוליטיים טעונים או להיות מעורבים פוליטית גם בגלל הפחד מפגיעה בפרנסה בכלל ומביטול הופעות בעיריות ומועצות מקומיות בפרט .  בהקשר זה אפשר להזכיר שבשנה שעברה ביטלה דנה ברגר ברגע האחרון את השתתפותה בטקס יום הזיכרון הישראלי פלסטיני שהתקיים בתל אביב .  היא היתה אמורה לבצע בו שיר הקורא לפיוס בין ישראלים לפלסטינים ,  ביחד עם אמנים נוספים ובהם דן תורן ואפרת גוש .  ברגר אמרה כי ביטולה נבע מפניית משפחות שכולות אליה וההבנה שהיא תפגע באנשים .  עם זאת ,  דן תורן ,  שנחשב למקורב אל ברגר והיה אמור להיות אחד ממבצעי השיר ,  אמר לעיתון  " הארץ "  שכמה מהאמנים שהתחייבו להשתתף בטקס האלטרנטיבי ספגו איומים מצד מועצות מקומיות ,  ונאמר להם כי אם יופיעו - לא יורשו להופיע מעל במות טקסי יום העצמאות .
" אמנים מפחדים לדבר לא רק בגלל החשש לפגיעה בפרנסה ",  נאנח המוזיקאי ערן צור . " מפחדים להתבטא גם בגלל השיח המתהלם ברשתות החברתיות שמפר את השקט הנפשי של האמן .  הטינופת ברשת בעקבות התבטאויות של אמנים ,  לוקחת הרבה תשומת לב מהאמן ולא הולכת טוב עם השקט הנפשי שצריך כדי ליצור .  אתה יכול להיפגע .  ואם אתה נפגע זה לא עוזר לך ליצור .  ובכלל ,  בקדנציה של הממשלה הזאת היתה הרגשה שדמם של האמנים הותר .  הדבר הזה לא מעודד הבעת דעה של אמנים ".  
מי שלא חושש להמשיך ולהשמיע את קולו הוא עודד קוטלר ,  למרות ההתקפות העזות שהוא ספג בעקבות  " נאום הבהמות ",  מאנשים שרובם כלל לא הבין למה באמת התכוון . " יותר מכל דבר אחר ,  אני חושש שחבריי ועמיתיי האמנים הטובים והמוכשרים יאבדו את הביטחון ,  ויבקשו להתנצל על מה שבדין ובצדק מותר להם לבטא ",  אומר קוטלר . " גם משום שאנשים שעוסקים באמנות שכל כולה היא תהייה על הקיים .  הצנזורה העצמית הזאת מפחידה אותי ,  ושמנהלי תיאטרון יפחדו להעלות מחזה שאולי עלול לומר משהו ביקורתי על החברה שבה אנחנו חיים ". 
לתחושות אלו שותפה גם השחקנית נעמי לבוב . " זאת חובתנו להפסיק לסתום את הפה ,  ולהביע את דעותינו הפוליטיות ,  לכאן או לכאן ",  אומרת לבוב . " אני חושבת שאמנים צריכים להיות יותר מעורבים פוליטית בשיח הציבורי ,  ולא לפחד להגיד מה שהם חושבים .  תמכתי ברותם סלע על הבעת העמדה וחוסר הפחד בפוסט שהעלתה ,  ואני מקווה שהמהלך שלה יחזק את הכיוון ההפוך מהפחד להתבטא .  הגיע הזמן שישמעו עוד קולות .  לדעתי צריך לנצל רשתות כמו אינסטגרם כדי לקדם לא רק מותגים אלא גם אג'נדות .  אנחנו ,  האמנים ,  צריכים להפסיק לפחד ". 
כמו קוטלר ,  דמות נוספת ששייכת למיעוט האמנים המוכרים שלא מפחדים להעביר ביקורת באקלים הנוכחי היא השחקנית נלי תגר . " אמנים חברים שלי יותר מפחדים בשנים האחרונות ,  חד משמעית .  אני מפחדת רק מהקדוש ברוך הוא ",  אומרת תגר . " כל החיים שלי הייתי בנאדם מאוד מעורב פוליטית ,  מילדות ,  הידע שלי בהיסטוריה של המדינה נרחב יותר משל רוב חברי הכנסת ,  אז אין לי חשש להביע את עצמי .  כמו שאי אפשר לערער על האהבה שלי לבן שלי ,  אי אפשר לערער על האהבה שלי למדינה שלי .  כשאתה בטוח במשהו ,  אי אפשר לערער עליך .  יחד עם זאת ,  הפגיעה של נתניהו ורגב בחופש הביטוי מעציבה אותי ומדאיגה אותי .  אני מציעה לראש הממשלה וגם לשרת התרבות להתעסק באויבינו מבחוץ ,  להנחית עליהם את מהלומותיהם ופחות על האמנים היקרים והאהובים ,  שעושים רק כבוד למדינה ".  
" תנועת הליכוד הפכה לתנועת השיסוי ",  מוסיפה תגר , " אני יודעת על מה אני מדברת :  גדלתי בתנועת הליכוד ,  אבא שלי היה חבר מרכז ליכוד ואני הייתי הדוברת של הליכוד בתיכון בליך .  זה מצער אותי לראות את מה שנהיה מהתנועה המפוארת הזאת .  פעם זה היה אחרת .  מאוד אהבתי והוקרתי את פועלה של לימור לבנת במשרד התרבות ,  היא הביאה הערכה למשרד ,  וגם אם היא התמודדה עם דברים לא פשוטים ,  התמודדנו איתם ביחד .  זאת אומרת ,  היה דיאלוג לכל אורך התקופה שלה .  וזה הדבר שחסר בתקופה הזאת .  חסר עוד דיאלוג .  יש פשוט ביטול של איזשהו צד ,  של כל מי שחושב אחרת ".  
ארוכה מאוד היא רשימת מטחי האש של אמנים וגופי תרבות שירתה רגב בארבע השנים האחרונות ,  תוך גיבוי או לפחות חוסר התנגדות מצד נתניהו .  הנה רשימה חלקית .  כבר בתחילת הקדנציה שלה קראה רגב בריאיון לאמנים  " כפויי טובה "  וגם  " קפוצי תחת ";  במפגש עם אמנים אמרה  " אנחנו קיבלנו 30 מנדטים ,  אתם קיבלתם בסך הכל 20  (  ..  .)  אני יכולה להחליט שהמוסדות לא מקבלים כסף ,  שכל הכסף עובר רק לפריפריה וליהודה ושומרון ";  ולוואלה !  תרבות אמרה כבר בחודש הראשון במשרד : " יש גבול למה שמותר לאמנים להגיד ".  נציין כי מנגד כמה מהאמנים לא בדיוק שמרו על עידון בריטי בהתייחסויות אל רגב ,  כבר מיום מינויה הראשון לתפקיד ,  כשגברי בנאי קרא לה  " בהמה "  בשיחה עם וואלה !  תרבות והדבר עורר סערה גדולה ,  ובהמשך זכורות לא מעט קריאות בוז רמות לעברה באירועים שונים .
 בטקס פרסי אופיר נקטה רגב בפרובוקציה מתוכננת מראש ,  כשקמה ונטשה במחאה את האולם בעת שהראפר תאמר נפאר ויוסי צברי שילבו קטע משירו של המשורר הפלסטיני מחמוד דרוויש .  גם במקרה הזה גיבה נתניהו את רגב ,  ואמר בריאיון לוואלה !  NEWS : " הייתי נוהג בדיוק כפי שנהגה מירי רגב ,  להעלות את דרוויש שמקונן על הקמת מדינת ישראל בפרס ישראלי רשמי ?  נו ,  באמת ".  בהמשך היא התנגחה בסרט  " פוקסטרוט "  וטענה שהוא פוגע בשמו הטוב של צה"ל ,  למרות שכלל לא ראתה אותו ;  היא איימה להפסיק את תמיכת משרדה בתיאטרון הילדים אלמינא ביפו ,  שהשחקן נורמן עיסא ייסד עם רעייתו גדעונה רז בשל סירובו להופיע בבקעת הירדן ;  ואיימה על מנהל פסטיבל ישראל שתמנע מימון מתקציב המדינה למופעים שיש בהם עירום ,  בנימוק שהם פוגעים ברגשות של אוכלוסיות ובערכי המדינה .  היועץ המשפטי מנדלבליט ביקש ממנה לחדול מהתבטאויות מהסוג הזה .  
זאת הייתה רק אחת מסדרת הבהרות מצד היועץ ,  שהציב גבול לפגיעה של רגב בחופש הביטוי .  מקרים נוספים :  רגב דרשה להסיר את ממוזיאון חיפה את היצירה  " מק'ישו ",  המציגה את ישו הצלוב כרונלד מקדונלד ,  מה שהוביל את היועמ"ש מנדלבליט להבהיר לה כי אין לה סמכות להתערב בתכנים של מוסד תרבות הנתמך על ידי משרדה או למנוע מימון מוסדות משיקולי תוכן ,  והבהיר לה שהתערבות כמו זאת שביקשה  " פוגעת באופן ממשי בחופש הביטוי ".  והיה כמובן את ניסיונה מעורר המחלוקת להעביר את  " חוק הנאמנות "   ( תיקון חוק התרבות והאמנות )  ,  שאמור היה להעביר למשרד התרבות את הסמכות של משרד האוצר לשלול או להפחית תקציבי תמיכה ממשלתיים מגורמים שיעברו על כמה סעיפים ,  ובהם למשל ציון הקמת המדינה כיום אבל או הסתה לגזענות ,  אלימות וטרור .  הדבר עורר גל מחאה נרחב כלפיה מצד אמנים ,  וביקורת חריפה מצד המשנה ליועמ"ש ,  עו"ד דינה זילבר ,  שאמרה : " הבו לנו עם ממושמע ומחונך שחשיבתו אחידה .  הנאמנות בתרבות היא אוקסימורון ".  
על רקע כל זה ,  מצער אך לא מפתיע שבעשור האחרון נוצרו מעט מאוד הצגות וסרטים שמביעים ביקורת פוליטית ,  ויוצרים מובילים בעולם התרבות טוענים שמוסדות תרבות הנתמכים על ידי המדינה מפחדים יותר להעלות הפקות עם ביקורת כלפי השלטון .  הצנזורה העצמית התעצמה למימדים אדירים .  
מעבר למניעים ציניים פוליטיים ,  מאין עוד נובעת רדיפת האמנים בשלטון נתניהו ?   " לחלק מהאנשים יש פחד מטלטל ולא רציונלי מפני סיכה שדוקרת בבלון הקונצנזוס ",  אומר קוטלר . " מבחינתם ,  אנחנו האמנים חייבים להיות מאוחדים בדעותינו ,  זה דבר שנוגד באופן מהותי את האמנות .  יש לך שרת תרבות שחוששת מראש שמישהו יטיל ספק בקיומה של המדינה ,  למרות שאגב אין יסוד לזה .  את הסיבה לכך שלשלטון עדיין יש ספק בכוח קיומנו - את זה צריך לחקור פסיכיאטר שעוסק בשריטות של עם ושל לאום ".  
על אף שנסיונות סתימת פיות של אמנים ומוסדות תרבות נרשמו לא מעט בעבר ,  נראה שבתקופת שלטונו של נתניהו בכלל ובמהלך כהונת הממשלה האחרונה בפרט ,  התגברו מאוד מספר הנסיונות האלה . " בשנים האחרונות המצב הרבה יותר מוקצן והמצב היום הרבה יותר כאוטי ,  שבו מבקשים לסתום פיות ",  אומר קוטלר . " אדם כמו בני בגין ,  איש חירות ימני אמיתי ,  שדעותיי אינן כדעותיו אבל הדמוקרטיה שבחזון שלו היא דמוקרטיה אמיתית שבה מותר להגיד הכל ,  הוא יוצא נגד החוקים של המפלגה שלו ומתנגד לחלק מהחוקים לסתימת פיות שהציעו חבריו למפלגה .  גם הנשיא ריבלין יוצא בבירור נגד חסימת הביטוי הדמוקרטי .  חלה החרפה בנושא .  למה נתניהו תוקף גופו של איש או אנשים במקום לתקוף גופו של עניין ?  למה להגיע לרמה הזאת של ביטוי ?  ההקצנה קשורה גם לנהירה הגדולה של ראש הממשלה שלנו אחרי טראמפ .  הכל הוביל לזה שהוא גם מינה מישהי שלא רצתה בכלל להיות בתרבות ,  את מירי רגב ,  והיא הקצינה את העניין הזה עד אינסוף .  כנראה שיש לה איזשהו חוסר שליטה בסוגרים ".  
מי שנחלץ להגנתו של נתניהו שוב ושוב הוא בני ציפר ,  עורך מוסף  " תרבות וספרות "  של הארץ ומי שנחשב למקורבו של ראש הממשלה . " באופן כללי ,  השקפתו של נתניהו ליברלית בענייני תרבות ",  טוען ציפר בשיחה עם וואלה !  תרבות , " הוא באמת מאמין שהמדינ לא צריכה להתערב יותר מדי בתרבות ולא צריכה להפעיל לחץ על אמנים .  כמובן שהוא נתקל בכל מיני אנשים במפלגה שלו שלא חושבים כמוהו .  אבל זה האני מאמין הגדול שלו ,  לתת כסף לאמנים ושהם יעשו מה שהם רוצים ,  מבלי לערב שרים בתרבות ". 
גם אם נניח שזה היה האני מאמין שלו בעבר ,  ההגשמה של החזון הזה למרבה הצער אינה קיימת במציאות של שנות שלטונו .  אמנים מאוימים ,  מפוחדים ומושתקים ללא הרף ,  ורבים מעידים כי הצנזורה העצמית גברה .
" אני אומר לך מי האיש ,  בלי קשר למה שקורה בשטח .  ביבי הוא ליברל אמיתי במובן הכי טהור ,  שמאמין במודל האמריקאי של מדינה שלא מתערבת בתרבות ,  ורק מממנת אותה באופן מינימלי .  העניין הוא שזה לא מתאים לישראל ,  כי המדינה מתחילתה נבנתה על פיקוח הדוק של המדינה על התרבות מבחינת כסף .  ברור שברגע שהמבנה הוא כזה ,  יהיו המון חיכוכים בין אמנים למדינה .  אני חייב להגיד לך שגם בתקופה של מירי רגב היה פער ענק בין הצד ההצהרתי וכל הסקנדלים שהיו לבין הצד של השטח .  בתכל'ס ,  מעולם לא היה מצב שהתרבות קיבלה ועדיין מקבלת כל כך הרבה כסף .  יש דמוקרטיזיציה הרבה יותר גדולה ממה שהייתה בעבר .  הכל מתנהל בצורה נהדרת בעיניי ".   
" ציפר אמר שנתניהו ליברל אמיתי ?  ",  אומר העיתונאי בן כספית ונשמע חצי משועשע וחצי מזועזע . " שמע ,  יש פה סתימת פיות שלא היה דבר כזה .  בנוסף לתרבות ,  תסתכל על התקשורת .  תראה מה אני עברתי ,  מה דרוקר עבר .  בגללי סגרו את החינוכית .  בגלל דרוקר נתניהו כמעט הצליח לסגור את ערוץ עשר .  מי שהציל את ערוץ עשר זה הראל לוקר ויהודה ויינשטיין .  אם זה היה תלוי בביבי ,  הערוץ היה נסגר .  זה הכל בגלל ביבי טורס ואני ,  שני העיתונאים היחידים שנוגעים בשרה נתניהו ". 
האובססיה של נתניהו לתקשורת חיובית גרמה לו לרמוס לא פעם את חופש הביטוי העיתונאי ,  והדבר בא לידי ביטוי בין השאר בשתי המלצות להעמידו לדין - בתיק 4000  ( וואלה-בזק )  בו הוחלט לשקול להעמידו לדין בכפוף לשימוע בחשד לשוחד ,  מרמה והפרת אמונים ,  ובתיק 2000  ( שיחות נתניהו ונוני מוזס )  על מרמה והפרת אמונים .  
דוגמה נוספת לנסיונותיו של נתניהו לפגיעה בחופש הביטוי בתקשורת הוא נסיונותיו לחיסול התאגיד . " בתנועת מלקחיים של דוקטור ג'קיל ומיסטר הייד ,  אותו ביבי שהקים את התאגיד ,  ובכך תרם רבות ,  ניסה בכל כך הרבה צמתים לחסל אותו ",  אומר עצמור ,  שהיה פעיל במאבק ארגוני היוצרים כנגד הפגיעה בתאגיד .  הוא מגלה על דיל אפל שהציע לו לטענתו שליחו של נתניהו : " שליחים מטעם ביבי הציעו לנו ,  היוצרים ,  להקים מין ערוץ שיוקדש ליצירה ישראלית ב-90 מיליון השקל האלה שהובטחו לנו ,  בתמורה לכך שארגוני היוצרים בטלוויזיה ובקולנוע יסכימו לחיסול הצד החדשותי-העיתונאי של התאגיד .  באותו זמן פורסם שגאולה אבן ,  אשתו של גדעון סער ,  יריבו של נתניהו ,  הולכת להגיש את מהדורת החדשות אז זה בכלל היה סדין אדום כפול ומכופל מבחינת ביבי . 
" ברור שגלגלנו את ההצעה הזאת מכל המדרגות .  בדיוק כמו שאנחנו מבקשים את העצמאות שלנו ביצירה ,  כך אנחנו נלחמים תמיד על העצמאות של הקולגות שלנו מתחום החדשות והעיתונות .  אבל עצם העובדה שביבי יוכל היה להעלות על דעתו הצעה כזאת בשאיפה שתוריד אותנו מעץ המאבק על חופש התאגיד ועל חוק התאגיד ,  מעידה גם על כמה גדולה האובססיה שלו לתקשורת ,  ומעידה גם שאפילו בנו ,  היוצרים ,  השמאלנים ,  האויבים המרים ,  הוא רואה כאויבים פחות מרים מאשר כתבי ועורכי החדשות .  לניסיונות החיסול של התאגיד יש להוסיף גם את הפלת תקציב האירוויזיון ,  שעוד יהיה בכייה לדורות מבחינת היצירה המקורית ".   
" עלול להירצח כאן אמן שמאלני ",  אמר בדאגה המשורר נתן זך לוואלה !  תרבות ביולי 2015 ,  בעקבות  " ההתגברות ברדיפת האמנים ",  כלשונו ,  והוסיף : " יש נפילה והתהום עוד עמוקה .  משטר סמי פאשיסטי מתחיל בדרכי נועם .  אבל כשדרכי נועם לא מצליחות הוא הולך בדרכים אחרות .  יש מדרגות .  בהתחלה זה רק השמצות ,  קללות ומירי רגב שאומרת דברים נלוזים על אמנים ,  אבל בסוף זה יגיע להרבה יותר .  תסתכל על רוסיה וגרמניה ותדע .  זה הולך בשלבים .  עכשיו רק מגנים את קוטלר ,  אבל הדברים מתפתחים .  אחרי ההשמצות ,  שלב הביניים הוא הרחקה מפרסים ,  הפסקת תקציב ,  מניעת תקציבים לתיאטרונים .  וזה ,  נאמר ,  מותר למשטר לעשות אם אתה עושה משהו שמנוגד לעקרונות שלו .  אבל זה הולך ומתפתח .  זה לא נעצר שם .  בסוף זה יגיע לסכין בבטן ".  
" "נתן זך לא הגזים בדברים האלה ",  אומר השחקן עודד קוטלר . " היום האלימות בחברה הישראלית היא כזאת שזה יכול לקרות .  ההסתה הזאת יכולה להביא לתוצאות חמורות מאוד .  כמעט עשו לינץ' ליהונתן גפן .  אני חושב שהחברה הישראלית צריכה לעבור תהליך עמוק של שיקום והבראה ,  לרפא את הפצעים האלה ,  לנקות את הזיהום של השנאה וההסתה הזאת שהתנהלה במשך שנים .  אני מקווה שהפעם יהיה ניקוי אורוות רציני מאוד מכל הזוהמה הזאת ".  
מלשכת השרה רגב נמסר : " דבריו של יריב הורוביץ אינם אלא עלילה שקרית ,  פועל יוצא של דמיונו הקודח .  בתקופת השרה רגב חל תור הזהב של התרבות הישראלית עם הגדלת התקציבים והזדמנויות התעסוקה וההשתכרות ליוצרות וליוצרים .  כל אמירה כזאת או אחרת של הורוביץ הינה בגדר שקר וכזב ,  שריח נורא של חיסול חשבונות פוליטי נודף ממנה .  האמניות והאמנים לא הגיעו לפת לחם אלא זכו להרבה יותר תקציבים ולהרבה יותר אפשרויות השתכרות והעסקה .  השרה רגב מקדמת לראשונה תיקון רוחב במנגנוני התמיכה לתמרוצן של זכויות סוציאליות ליוצרות וליוצרים ,  כך שדבריו המגמתיים של ההוזה הורוביץ ראויים לתביעת דיבה .  הגיעה העת ,  שהאמת תצא לאור ושכולם יידעו מי הבודה 'פייק עובדות' ומי באמת תרמה לתרבות הישראלית בארבע השנים האחרונות . 
" מן המפורסמות ,  כי השרה רגב ניסתה לקדם את חוק הנאמנות בתרבות ,  שהיה מאפשר לשרת התרבות ליישם את עקרון חופש המימון כך שהמדינה תוכל לפגוע או לשלול תמיכה ממוסדות תרבות ,  הנותנים במה לתומכי טרור ולמי שפוגע בערכינו ובסמלינו לפי העילות המופיעות בחוק הנכבה השריר וקיים הספר החוקים שלנו .  השרה והמשרד פעלו על פי הסמכויות המוקנות להם בחוק ,  כך שכל אמירה על פגיעה כזאת או אחרת בחופש הביטוי או טענות לעניין סתימת פיות הינן בגדר הזיה מוחלטת .  השרה רגב בעד ביקורת אך היא מתנגדת למי שעובר על העילות המצוינות בחוק .  מר הורוביץ מנסה להפחיד את הציבור בטענות שווא ,  שאין בינם לבין האמת כל קשר .  די אם נקרא את שלל אמירותיהם של האמניות והאמנים בארבע השנים האחרונות כדי לסתור את טענתו של הורוביץ על סתימת פיות .  מוטב היה למר הורוביץ להבחין בין אמת לבדיה ובין העולם האמנותי ,  בו הוא מתמחה לבין המציאות ,  שאת פרטיה הוא מסלף ומעוות לכדי עלילה מרושעת ,  שאין כל קשר בינה לבין המציאות .
" בתקופתה של השרה רגב כשרת התרבות התגשמו החלומות הוורודים ביותר של אנשי התרבות .  גדל התקציב של התמיכה בתרבות בשלוש מאות וחמישים מיליון שקלים ולראשונה חצה את רף מיליארד השקלים .  האמניות והאמנים זכו להזדמנויות השתכרות ותעסוקה רבות יותר מאי פעם ,  בין השאר באמצעות תקנת סל"ע ,  סל תרבות עירוני התקדימית ,  סטארט אפ תרבותי שהזרים כ-50 מיליון שקלים חדשים ואפשר תמיכה של יוזמות ופסטיבלים ברשויות השונות ברחבי הארץ בדגש על הפריפריה הגיאוגרפית והחברתית ויהודה ושומרון .  תקנת סל"ע הצמיחה למעלה מארבע מאות יוזמות תרבות חדשות ומעל 160 פסטיבלים חדשים וסיפקה פרנסה ותעסוקה לאמניות ולאמנים השונים . 
" כמו כן ,  השרה השיקה לאחרונה קרן לתמיכה ביוצרות וביוצרים עצמאיים בתקציב של למעלה משבעה וחצי מיליון שקלים .  מעבר לכך ,  אפליקציית שירי ,  שהשיקה השרה רגב ,  גם היא מגדילה את יכולת ההשתכרות של יוצרות ויוצרים מתמלוגים ,  כמו גם מגבירה את החשיפה של הזמר העברי למשתמשים בחינם .  השרה רגב יזמה פסטיבלים ואירועי תרבות מתחת לבית נוספים ,  ביניהם נמנים :  לא לדאוגוסט ,  אירועי מפה ומצה ,  אירועי חודש הקריאה ואירועי שנת השבעים למדינה .  כל אלו הגדילו את אפשרויות התעסוקה של האמניות והאמנים בישראל במיליוני שקלים .  התקציב הכולל לקרן לאמנים במצוקה גדל לשני מיליון ש"ח .  הרפורמה בקולנוע ,  אותה השיקה השרה רגב ,  הגדילה את התקציב במאה מיליון ש"ח לחמש השנים הקרובות .  דוגמאות אלו ממחישות עד כמה אמירותיו של הורוביץ הבמאי-הבדאי הינן שקריות ומגמתיות ".   

" מבחינתי שהאמנים השמאלנים ימותו ברעב ":  כך פגע שלטון נתניהו בתרבות
שחקנים מפחדים ,  יוצרים מושתקים ,  וצנזורה עצמית שמתעצמת :  אמנים מעידים שבמהלך שלטון נתניהו הגיעה הפגיעה בהם לרמות בלתי נסבלות : " עושים לאמנים סיכול ממוקד כי אנו בדעה אחרת מהממשלה .  משתינים עלינו .  בלתי אפשרי כבר להביע דעה .  דמנו הותר ".  דור נתניהו - חלק א' בפרויקט

