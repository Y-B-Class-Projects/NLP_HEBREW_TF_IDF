נתניהו - שלב את החרדים בשוק העבודה
שיעור התעסוקה בקרב החרדים עומד על כ-30% בעוד שיעורם באוכלוסיה הולך וגדל .  מירב ארלוזורוב קוראת לראש הממשלה לנקוט במהלך אמיץ ולשלבם בשוק העבודה
בנימין נתניהו היה ראש ממשלה ,  לא מוצלח במיוחד ,  ב-1996-1999 .  נתניהו מכהן כעת בפעם השנייה כראש הממשלה ,  מאז 2009 .  כפי שהדברים נראים ,  דרכו סלולה להשלמת קדנציה מלאה בת ארבע שנים כראש הממשלה ,  ואולי אף לבחירה לראשות הממשלה בשלישית בבחירות הבאות .  את הפסגה של  " להיות ראש הממשלה ",  אם כך ,  נתניהו כבר כבש .  כעת נשאלת השאלה :  לשם מה הוא כובש שוב ושוב את הפסגה הזאת ,  אם הוא לא עושה בה דבר ? 
נתניהו יודע היטב כי שילוב החרדים בשוק העבודה הישראלי הוא משימה קריטית .  החרדים מהווים כיום כ-7% מהאוכלוסייה ,  והם צפויים לגדול בתוך 20 שנים ל-12% ממנה ,  ובתוך 40 שנה - ל-20% .  כיום שיעור הגברים החרדים העובדים מוערך ב-40% .  המוסד לביטוח לאומי טוען שהנתון האמיתי נמוך אף עוד יותר - 30% בלבד .  אין כל סיכוי שישראל תוכל לשרוד כש-20% מאוכלוסייתה אינה עובדת .  זה פשוט לא ילך .  אם החרדים לא יתחילו לעבוד ,  ובהקדם ,  דינה של המדינה להידרדר לעוני .  
הוצאתם של החרדים לשוק העבודה היא ,  אם כן ,  משימה לאומית קיומית דחופה מאין כמוה .  זו משימה קיומית - כי לא ניתן לקיים מדינה צומחת ומשגשגת ,  כשקרוב לחמישית מהגברים בוחרים לא לצאת לעבוד .  לאומית ,  כי ישראל נבנתה על האתוס הלאומי של תרומה למדינה ושל נשיאה בנטל הכבד .  החרדים מתנערים מהאתוס הזה פעמיים - כשאינם נושאים בנטל השירות הצבאי וכשאינם נושאים בנטל היציאה לעבודה ,  התרומה לתוצר ותשלום מסים .  וזו משימה דחופה - כי השיעור היחסי של החרדים באוכלוסייה גדל והולך ,  ומגיע במהירות לנקודה שבה גבו של הרוב העובד ומשלם המסים  ( וגם המשרת בצבא )  פשוט יישבר .
 נתניהו יודע כי הוצאת החרדים לשוק העבודה היא משימה לאומית קיומית דחופה מאין כמוה .  נתניהו גם יודע כי נקרתה לפניו שעת כושר נדירה לערוך את השינוי ההיסטורי הנדרש במסלול ההרסני שבו צועדים החרדים .  זהו השילוב יוצא הדופן של החלטת בג"ץ על ביטול חוק טל ,  יחד עם המחאה החברתית הקוראת לשוויון בנשיאה בנטל ,  יחד עם ההתעוררות המקצועית של כל שדרות הממשלה לגבי הבעיה הקשה של הפערים החברתיים בישראל - וההשתמטות של החרדים מעבודה ,  הנמצאת במרכז בעיית הפערים החברתיים .
 כל הגורמים הכלכליים וההיסטורים מונחים עתה על השולחן ,  בו זמנית ,  כדי לאפשר את ביצוע המהלך ההיסטורי של שינוי הסטטוס קוו ההרסני עם החרדים .  הציבור הרחב יצא מאדישותו והוא תומך בהתלהבות בשינוי הסטטוס קוו .  הקואליציה של נתניהו רחבה ויציבה גם בלי החרדים .  בג"ץ הפך את שעון החול .  וההבנה המקצועית לגבי חשיבות המהלך קיימת ,  גם אצל ראש הממשלה .  
הכל מונח על השולחן - רק לא הנכונות של ראש הממשלה ,  בנימין נתניהו ,  לעשות את המהלך הנועז שישנה את פניה של המדינה ,  ובדרך גם יכניס את נתניהו להיסטוריה .  במקום לשאת פניו אל עבר האופק ,  נתניהו מחשב חישובים קטנוניים - מה עשויה להיות הקואליציה שלו בבחירות הבאות ,  ואם שווה לו להסתכן בלריב עם החרדים עתה ,  לבל ינקמו בו לאחר הבחירות .  במקום להיות מנהיג שיכול להציל את עם ישראל ,  נתניהו עסוק באיך הוא כובש שוב ,  בפעם השלישית ,  את הפסגה שהוא כבר נמצא בה עתה - מבלי להותיר חותם משמעותי .
 נתניהו ,  לפיכך ,  פירק את ועדת פלסנר - אחרי שזאת עמדה להמליץ המלצות שלא היו מאפשרות לחרדים להתחמק עוד משירות צבאי ומיציאה לשוק העבודה .  נתניהו מנסה בכך לברוח מההמלצות החד-משמעיות שהסתמנו ,  שהיו גוררות אותו לעימות ברור עם החרדים .  נתניהו מנסה להמשיך להיות ראש ממשלה קטן ,  שמפקיר את עתיד ישראל על מזבח הרצונות האישיים שלו .  אסור לתת לו לעשות זאת .  

נתניהו - שלב את החרדים בשוק העבודה
שיעור התעסוקה בקרב החרדים עומד על כ-30% בעוד שיעורם באוכלוסיה הולך וגדל .  מירב ארלוזורוב קוראת לראש הממשלה לנקוט במהלך אמיץ ולשלבם בשוק העבודה

