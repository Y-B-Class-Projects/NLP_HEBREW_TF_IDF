נתניהו : " לא חוששים מבחירות ,  אבל אנחנו עדיין לא שם "
 במהלך הדיון במליאת הכנסת קרא ראש הממשלה לראשי הקואליציה  " לרדת מהעץ ולחזור לקרקע ".  בהמשך הוא אף עקץ את האופוזיציה : " אתם מפחדים מבחירות ".  חלק מסיעות האופוזיציה פנו לאדלשטיין בדרישה להעלות ביום ד' את הצעת החוק לפיזור הכנסת אם יועלה חוק הגיוס
- נתניהו בכנסת : " קורא לראשי הקואליציה לרדת מצמרות העצים למען אזרחי ישראל "-  המחנה הציוני ,  מרצ ויש עתיד פנו לאדלשטיין בדרישה להעלות ביום ד' את הצעת החוק לפיזור הכנסת - הרצוג תקף את רה"מ : " ראשי הקואליציה לא מאמינים לך "-  הערכות :  רה"מ יצליח לגייס רוב להקדמת הבחירות ליוני ,  אם ירצה בכך- לפיד לנתניהו בכנסת : " הגיע זמנך לפנות את הבמה "-  ליברמן :  כל  " ישראל ביתנו "  תצביע נגד חוק הגיוס 
ראש הממשלה בנימין נתניהו אמר הערב  ( שני )  במהלך נאומו במליאת הכנסת כי אם יהיו בחירות בעתיד הקרוב ,  הליכוד בראשותו ינצח בהן . " צריך לעשות מאמץ עליון אחרון כדי לשמור על הממשלה בהרכבה הנוכחי לאורך זמן ,  משום שממשלה שנשענת על חודו של קול ,  פשוט לא תוכל לתפקד ",  טען ראש הממשלה במסגרת  " דיון 40 חתימות "  שיזמו סיעות האופוזיציה .  הוא אף קרא לראשי הקואליציה ,  שנעדרו מהדיון , " לרדת מצמרות העצים אל הקרקע ".  
נתניהו אמר במהלך נאומו בדיון ,  שנקבע לפני תחילת המשבר הנוכחי וההתפתחויות האחרונות בחקירות כי מדובר ביום מטלטל בפוליטיקה הישראלית . " איני חושב שהיינו צריכים להגיע בכלל למצב הזה ,  כי הממשלה שלנו היא ממשלה מצוינת .  היא מתנהלת באחריות ,  בשיקול דעת ,  ביציבות וזו ממשלה שמביאה הישגים גדולים למדינת ישראל .  אזרחי ישראל יודעים להעריך את מה שאנחנו עושים לטובתם .  אני אומר זאת לא מפני שאני חושש מבחירות ,  להיפך .  אני אומר לכם שלאורך כל השנים מעולם לא ראיתי תמיכה כזו במדיניות של הממשלה בראשותי ,  תמיכה אדירה ממש כך .  אם יהיו בחירות - נתמודד בהן וגם ננצח .  אבל אנחנו עוד לא שם ".   
" אני רוצה לפנות לחבריי לקואליציה ,  דווקא בגלל ההישגים הגדולים ,  האתגרים הגדולים שעומדים לפנינו - ובראשם שר הביטחון וראשי הסיעות החרדיות ",  המשיך נתניהו . " השעה מאוחרת ,  אבל לא מאוחרת מדי ,  צריך לפעול באחראיות .  המדינה זקוקה לממשלה יציבה ,  איתנה ,  רחבה שמתפקדת לאורך זמן ,  היא זקוקה לממשלה שלנו וכדי להמשיך את ההישגים הכבירים שלנו ולעמוד באותם אתגרים שלפנינו ,  אנחנו צריכים להמשיך יחד ". 
בהמשך דבריו ,  פנה נתניהו לסיעות האופוזיציה וטען כי הן צריכות  " להעריך קצת יותר את הציבור הישראלי ".   " הוא יודע להבחין היטב בין אמת לשקר ,  בין עיקר לתפל ",  טען נתניהו . " שמעתי את הדברים שלכם ואני חייב להגיד - לא נפתלי מהכיסא .  תמיד מדברים גבוהה גבוהה עם אינסוף תלונות ,  תביעות ,  מסקנות ואחר כך המאבק שוקע ,  הענן מתפזר ,  והדברים מתבררים כהבל .  עמדתם כאן ,  קבעתם ,  פסקתם בטון אחראי מוסמך יודע דברים .  אמרתם שהרסתי את היחסים עם ארצות הברית - שמעולם לא היו בשיא כזה .  אמרתם שאני מפריז באיום האיראני - היום כל העולם מבין את גודל האיום .  אמרתם שאני מוביל לבידוד מדיני - היום מבינים שהמדיניות שאנחנו מובילים מביאה לישראל פריחה מדינית שלא הייתה כדוגמתה .  כך טענתם אתם וחבריכם בתקשורת . 
" הייתי בטוח שבעקבות המשבר הזה תגישו חוק לפיזור הכנסת לא בשבוע שעבר אלא היום .  אבל זה לא קרה .  וזה לא יכול לקרות .  עוד לא ראיתי דבר כזה ,  אופוזיציה שמפחדת מבחירות ",  אמר נתניהו . " זו אופוזיציה שרוצה שהממשלה תמשיך לכהן כי היא חוששת מבחירות .  זו האמת הפשוטה ".  
מיד לאחר מכן ,  דחה יו"ר האופוזיציה יצחק הרצוג את טענותיו של נתניהו . " רוב ראשי הקואליציה שלך לא פה כי הם לא מאמינים לך ",  תקף במהלך נאום התגובה לדבריו של נתניהו . " הם יודעים שאתה רוצה בחירות ומהר כדי לעקוף את היועמ"ש .  באו אלינו חבר'ה מהמפלגה שלך לומר לנו 'אנחנו צריכים בחירות ביוני' ,  אבל אנחנו לא פראיירים ולא חיים לפי הגחמות של אף אחד .  אנחנו לא מפחדים מבחירות ,  אנחנו מפחדים ממך .  ממה שאתה מעולל למדינה ולחברה ,  לשלטון החוק ולמערכות האכיפה .  היות שאני מכיר אותך וחושב שאתה פטריוט ישראלי ,  בגלל זה אתה צריך להתפטר .  תם הטקס .  אי אפשר לגרור את המדינה בשיערות לסאגה בלתי נגמרת של שנים על גבי שנים ".  
בפתח הדיון תקפה ח"כ ציפי לבני  ( המחנה הציוני )  את ראש הממשלה . " אתה רוצה בחירות לפני שהציבור יידע את האמת על השחיתות שלך ,  לפני שהאנשים סביבך יספרו את האמת ",  אמרה .  היא הוסיפה כי במערכת הבחירות הבאה , " תשלוף שוב את השנאה והרדיפה מהכיס הקבוע שממנו אתה משסה איש באחיו ".  היא פנתה לנתניהו שישב באולם ואמרה לו , " הכהונה שלך תסתיים מתישהו .  אני לא יודעת מתי זה יקרה .  אני מקווה שזה יהיה מהר .  השאלה היחידה שנשארת פתוחה היא עד כמה תהרוס עד אז את יסודות ישראל כמדינה דמוקרטית עם ערכים ". 
ח"כ מיקי רוזנטל  ( המחנה הציוני )  אמר בדיון במליאת הכנסת כי  " משטרת ישראל הודיעה שראש ממשלת ישראל חשוד בשוחד ,  מרמה והפרת אמונים ".  השרה מירי רגב התפרצה לעברו בתגובה : " אתה שבנית בית בלי אישור ,  אתה אומר את זה ?  מי אתה בכלל שתגיד את זה .  אתה כל כך משעמם .  תמתין לבית המשפט .  אתה משקשק את העובדות ".  רוזנטל הוסיף : " הלא היה כלום כי אין כלום הפך להיות ארגון פשע .  ראש ממשלה הקיף את עצמו בחבורה של פושעים ".  רגב המשיכה בקריאות ביניים : " תחזור בך מהאמירות שלך ". 
יו"ר יש עתיד יאיר לפיד תקף אף הוא במליאה את נתניהו . " עשית דברים טובים למען עם ישראל ,  אבל די ",  אמר .  למען טובת ילדינו ,  למען המדינה הזו ששנינו אוהבים ,  הגיע הזמן שנגיד לך תודה על כל מה שעשית .  הגיע זמנך לרדת מהבמה .  ראש ממשלה בישראל שנותרה בו טיפת אחריות ,  לא יכול להגיד בפייסבוק שלו שהמשטרה והפרקליטות לוחצים על עדי מדינה לשקר .  הוא לא יכול להגיד לאזרחים שאסור לסמוך על רשויות החוק .  הדבר שהכי בולט בכל הפרשיות ,  בכל התקופה האחרונה ,  הוא העיסוק האינסופי ,  האובססיבי ,  המוחלט ,  בנושא אחד :  בעצמך .  בגורלך ,  במה שטוב לך .  במה שכותבים עליך .  במה שאומרים עליך .  הכול סביבך .  אני מכיר אותך יותר מ-20 שנה .  לא היית כזה ".  
השר נפתלי בנט  ( הבית היהודי )  היה אמור לנאום במהלך הדיון במליאה ,  אך דקות קודם לכן הוא שוחח עם ראש הממשלה ויצא מהמליאה בזעם .  מי שהחליפו הוא ח"כ בצלאל סמוטריץ' שטען כי  " אין אחד שמאמין שאם נלך לבחירות ,  זה בגלל חוק הגיוס .  צריך לומר דברים ברורים ,  אם הממשלה הסבירה הזו תקצר את ימיה ,  זה יהיה לא פחות מהפיכה שלטונית ,  שימוש לרעה בשלטון החוק במטרה להחליף שלטון ".  סמוטריץ' יצא להגנת נתניהו ואמר כי  " אין אחד שלא יודע שראש הממשלה נרדף בשיטות כאלה ואחרות ,  נסרק במסרקות של ברזל כדי להביא משהו .  נדמה לי שאם אנחנו רוצים לנצל את ההזדמנות הזו ,  לא להיכנע לניסיונות האלה ,  אז אנחנו צריכים לשמר את הממשלה הזו וזו ההזדמנות להכריז על תכנית לריסון הגופים הלא נבחרים במדינת ישראל ". 
בהמשך ,  ח"כ ישראל אייכלר  ( יהדות התורה )  תקף את שר הביטחון אביגדור ליברמן בכנסת על סירובו להתפשר בסוגיית חוק הגיוס ואמר כי הוא משת"פ של השמאל הקיצוני ובגללו תיפול ממשלה .
 ח"כ אחמד טיבי  ( הרשימה המשותפת )  ציין בתחילת נאומו כי לא יתקוף את ראש הממשלה  " בגלל סיגרים או שמפניה ".  לדבריו , " עשית מספיק טעויות שהם הם צריכים לשכנע אותך ואת הציבור שדי כבר .  כמה אפשר ?  כשהילדים של חלק מחברי הכנסת נולדו ,  אתה היית ראש הממשלה ,  וככל שזה מתארך - זה מתחיל להיות מביך עם ריח לא נעים .  אנשים מרגישים לא בנוח בסביבה .  ראש הממשלה לא אמור להחזיק בקרני המזבח בכל מחיר ,  לא אמור לסמוך על הירונים מזוזים ".  סגן השר ירון מזוז  ( הליכוד )  שאליו התכוון צעק לעברו בתגובה : " הביתה ".  ח"כ טיבי הגיב : " רופא הכנסת פה ?  ד"ר ליפשיץ פה ?  צריך לטפל במזוז ".  
בצל המשבר הפוליטי שנוצר בעקבות חוק הגיוס ,  בקואליציה מעריכים כי אם ראש הממשלה נתניהו יהיה מעוניין להקדים את הבחירות לחודש יוני - יהיה לו הרוב הדרוש לכך .  חלק מהשותפות הקואליציוניות העבירו מסר בימים האחרונים לפיו הן יתנגדו לבחירות מוקדמות תוך שלושה חודשים וינסו לכפות על נתניהו תאריך מאוחר יותר .  ואולם ,  ההצעה תעבור ככל הנראה בתמיכת מרבית סיעות הקואליציה וחלק מחברי האופוזיציה .
 ועדת השרים לחקיקה צפויה להתכנס מחר במהלך הדיון של הקבינט המדיני ביטחוני כדי לדון בערר שהגישה השרה סופה לנדבר נגד אישור חוק הגיוס .  ההערכה בקואליציה כי הדיונים על התקציב לא יחלו במליאה לפני ההחלטה בוועדת השרים לאור ההתנגדות של החרדים להצביע עליו קודם אישור החוק בקריאה טרומית .
 בבוקר פנה יו"ר סיעת המחנה הציוני יואל חסון ליו"ר הכנסת יולי אדלשטיין בדרישה שיאפשר לו להעלות להצבעה את החוק לפיזור הכנסת של סיעתו .  בעקבות דבריו של אדלשטיין ,  ולאחר נאומו של ראש הממשלה נגד האופוזיציה על כך שהיא אינה רוצה בבחירות ,  פנו גם בסיעות יש עתיד ומרצ לאדלשטיין עם דרישה דומה  " להעלות השבוע הצעת חוק לפיזור הכנסת ",  זאת אם יעלה באותו יום להצבעה חוק הגיוס .  ח"כ עפר שלח וח"כ תמר זנדברג ,  ראשי הסיעות ,  טוענים במכתבם כי  " העלאת חוק הגיוס תהיה חריגה מסדר היום של הכנסת ,  ולכן יש לאפשר לאופוזיציה להניח את ההצעה לפיזור הכנסת ". 
 ( עדכון ראשון :  16:47 )  

נתניהו : " לא חוששים מבחירות ,  אבל אנחנו עדיין לא שם "
 במהלך הדיון במליאת הכנסת קרא ראש הממשלה לראשי הקואליציה  " לרדת מהעץ ולחזור לקרקע ".  בהמשך הוא אף עקץ את האופוזיציה : " אתם מפחדים מבחירות ".  חלק מסיעות האופוזיציה פנו לאדלשטיין בדרישה להעלות ביום ד' את הצעת החוק לפיזור הכנסת אם יועלה חוק הגיוס

