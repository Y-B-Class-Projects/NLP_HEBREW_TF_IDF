מקווה להשאיר את הדרמה בוושינגטון :  טראמפ יוצא אל המזרח התיכון
הנשיא האמריקני ימריא הערב ,  מלווה במשפחתו וביועציו הקרובים ,  לתחנה הראשונה בנסיעה ארוכה במיוחד - שתסתיים רק עוד שבוע וחצי .  על רקע המשבר בבית הלבן ,  טראמפ מקווה לרשום הצלחות במאבק בטרור ,  בברית עם נאט"ו ,  במגעים עם ישראל - ובטוויטר
בסיומו של השבוע הקשה ביותר לכהונתו ,  ימריא הערב  ( שישי )  נשיא ארצות הברית דונלד טראמפ לנסיעה המדינית הראשונה שלו .  זו הייתה אמורה להיות נסיעה חגיגית ,  כזו שתמצב את הנשיא ,  שדגל בקמפיין במדיניות של  " אמריקה תחילה ",  כמנהיג עולמי המתחזק קשרים קרובים עם מנהיגים במזרח התיכון ובאירופה .
 אלא שבמקום זאת ,  הוא ישאיר אחריו בוושינגטון כמה פרשיות דרמטיות שילוו את הכהונה שלו עוד זמן רב .  העובדה שהנסיעה תארך תשעה ימים ותתפרש על פני ארבע מדינות  ערב הסעודית ,  ישראל ,  איטליה ובלגיה  בזמן שארצות הברית סוערת ,  גרמה לו ,  לפי דיווח ב"ניו יורק טיימס ",  לשאול את יועציו אם לא היה עדיף לקצר את הנסיעה לחמישה ימים .
 עוד בוואלה !  NEWS:ביקור טראמפ :  לא תתקיים פגישה משולשת עם נתניהו ואבו מאזןא-סיסי לישראל : " יש הזדמנות לשלום ,  טראמפ הוא 'הקלף המנצח'"שדה תעופה בגדה ואתר נופש בים המלח :  דרישות הפלסטינים מטראמפ 
בכל זאת ,  לטראמפ היו שיעורי בית רבים להכין לקראת עשרות המפגשים הצפויים לו עם ראשי מדינות ועם בכירים בימים הקרובים בכמה זירות שונות ,  החל מערב הסעודית ומדינות ערב ,  דרך ישראל והרשות הפלסטינית ועד לוועידת נאט"ו וועידת מדינות G7 .  לפני כשבועיים ,  נשאל דובר הבית הלבן שון ספייסר מדוע לוח הזמנים של הנשיא כה דל באירועים ,  והשיב כי טראמפ מתכונן לנסיעה המורכבת .  
עם זאת ,  מאז הספיק הנשיא האמריקני לפטר את ג'יימס קומי מתפקיד ראש הבולשת הפדרלית ,  FBI ,  בצעד ששחרר כדור שלג של פרסומים והדלפות ,  שהעיבו על ההכנות לנסיעה .  זה החל בפרסום כי טראמפ מסר לשר החוץ של רוסיה ,  סרגיי לברוב ,  מידע מסווג שהתקבל מהמודיעין הישראלי ,  ואף העמיד בסכנה מרגל שהמדינה שלחה לכאורה לשורות ארגון  " המדינה האסלאמית "   ( דאעש )  .  
בעיצומה של הדרמה הזו ,  נחת פרסום מטלטל נוסף ,  שבישר כי הנשיא ביקש מקומי לסגת מחקירת היועץ המודח לביטחון לאומי ,  מייקל פלין ,  טרם החליט לפטר אותו ,  דבר שהעלה טענות לאפשרות של שיבוש חקירה מצדו של הנשיא .  פחות מ-24 שעות לאחר מכן ,  הודיע סגן שר המשפטים ,  רוד רוזנשטיין ,  כי הוא ממנה תובע מיוחד לעסוק בחקירת הקשרים בין קמפיין טראמפ לזרועות הממשל הרוסי .  
בין לבין ,  צצו עוד שורה של פרסומים בעייתיים ,  כמו המחלוקת בין צוות ההכנה האמריקני לזה הישראלי בנוגע לביקורו של טראמפ בכותל ומעמדו של האתר הקדוש לראיית וושינגטון .  כשנשאלו על כך היועץ לביטחון לאומי הרברט מקמסטר ודובר הבית הלבן ספייסר ,  שניהם נמנעו מלומר שהכותל נמצא בישראל .  מקמסטר השיב כי  " זו שאלה של מדיניות "  ואילו ספייסר אמר כי  " ברור שהכותל בירושלים ". 
יתרה מכך ,  סרטון שפרסם הבית הלבן לקראת הביקור הציג את יעדי הביקור כולו ,  כולל ישראל ,  כמובן ,  שהוצגה ללא שטחי הגדה המערבית ,  רצועת עזה ורמת הגולן  שבה הוחלה הריבונות הישראלית בשנת 1981 .  סיפוח רמת הגולן ,  כמו גם ריבונות ישראלית על שטחי הגדה והרצועה ,  אינם מוכרים על ידי אף מדינה בעולם ,  וממשלים אמריקניים קודמים החזיקו באותה העמדה .  
כל אלה שמו את הצוות של טראמפ השבוע במגננה ובמצב תמידי של בקרת נזקים .  גם הנשיא עצמו דיבר על  " ציד מכשפות "  ואמר כי מינוי התובע המיוחד  " פוגע במדינה ".  במהלך מסיבת העיתונאים שקיים אמש עם נשיא קולומביה חואן מנואל סנטוס ,  דיבר טראמפ על הצורך לעבור הלאה ולחזור להתמקד בענייני המדינה .  לכן ,  בניסיון לשים את התסבוכת הזו מאחוריו ולהתחיל את הנסיעה ברגל ימין ,  הוא צפוי על פי הערכות להודיע כבר במהלך היום על זהות ראש ה-FBI החדש .  השם החם בבורסת השמות לתפקיד הוא זה של הסנאטור הדמוקרטי לשעבר ג'ו ליברמן .  
טראמפ יצא מהבית הלבן בשעה 20:50  ( שעון ישראל )  ,  אל עבר הבסיס הצבאי אנדרוז שנמצא בסמוך לוושינגטון הבירה ,  ממנו הוא ימריא לטיסה שתיארך 12 שעות אל התחנה הראשונה שלו  ריאד .  אל טראמפ יתלוו רעייתו מלניה ,  ובתו איוונקה ובעלה ג'ארד קושנר ,  וב"פוליטיקו "  דווח מפי גורמים בבית הלבן כי הזוג היהודי קיבל אישור רבני להצטרף לטיסה ,  על אף שהיא תמריא בשבת .  לביקור יצטרפו גם שר החוץ רקס טילרסון ,  שר ההגנה ג'יימס מאטיס ,  היועץ לביטחון לאומי מקמסטר ,  וסוללת היועצים הקרובה .  
במרכזן של שתי היממות הראשונות של טראמפ בערב הסעודית צפוי לעמוד שיפור היחסים בין שתי המדינות ,  כמו גם עם מדינות ערב נוספות .  טראמפ מקווה לשפר בביקור זה את המסחר בין המדינות ,  ובמסגרת זאת ישתתפו למעלה מ-90 מנכ"לים של חברות ענק בוועידת עסקים משותפת .  הנשיא מקווה גם לרתום את מדינות ערב המתונות למאבק בדאעש ובאיראן ,  ולמנף את התחממות היחסים בין ארצות הברית והעולם הערבי ,  בהשוואה לתקופת אובמה במהלכה הקשרים היו קרירים למדי ,  באופן שיעזור להתניע מהלך מדיני בין ישראל והפלסטינים .
 במהלך הביקור ,  טראמפ ייפגש גם עם המלך סלמאן בן עבד אל-עזיז ועם מנהיגי מדינות המפרץ ,  וכן ישתתף בוועידה עם 55 ראשי מדינות ונציגים בכירים מהעולם המוסלמי ,  כולל נשיא מצרים עבד אל-פתאח א-סיסי ,  ומנהיגי עיראק ,  אפגניסטן ופקיסטן .  בטקס חנוכת מרכז בינלאומי למאבק באידיאולוגיה קיצונית ,  הוא יישא את נאום המפתח שלו בחלק הזה של הביקור .  נושא הנאום יהיה האסלאם ,  וטראמפ צפוי לשרטט בו חזון התומך באסלאם המתון וקורא למאבק משותף בקיצוניות ובטרור .  בנוסף לכך ,  טראמפ  המוכר היטב כמשתמש  " כבד "  בטוויטר  צפוי לשאת את הנאום המרכזי בוועידה בנושא רשתות חברתיות .  
לאחר מכן ,  ימריא טראמפ לישראל ,  ויגיע הישר מנתב"ג לירושלים .  הוא ייפגש עם הנשיא ראובן ריבלין במשכנו ,  ימשיך לביקור בעיר העתיקה של ירושלים ,  כולל כנסיית הקבר והכותל המערבי ,  ולאחר מכן ייפגש עם ראש הממשלה בנימין נתניהו במלון  " המלך דוד "  ובמעון הרשמי ברחוב בלפור .  למחרת ,  ייפגש טראמפ עם יו"ר הרשות הפלסטינית אבו מאזן בבית לחם ,  יסייר במוזיאון יד ושם ויסיים את ביקורו עם נאום במוזיאון ישראל .  
המשך לוח הזמנים העמוס של טראמפ צפוי לזמן לו גם נסיעה לרומא ,  שם ייפגש עם ראש ממשלת איטליה ועם האפיפיור פרנציסקוס בקריית הוותיקן .  יממה לאחר מכן ,  ימשיך הנשיא לבלגיה ,  שם ישתתף בוועידה של המדינות החברות בנאט"ו .  את הנסיעה האינטנסיבית והארוכה הוא יחתום בעוד בביקור בסיציליה ,  שם ישתתף בוועידת מדינות G7 .  

מקווה להשאיר את הדרמה בוושינגטון :  טראמפ יוצא אל המזרח התיכון
הנשיא האמריקני ימריא הערב ,  מלווה במשפחתו וביועציו הקרובים ,  לתחנה הראשונה בנסיעה ארוכה במיוחד - שתסתיים רק עוד שבוע וחצי .  על רקע המשבר בבית הלבן ,  טראמפ מקווה לרשום הצלחות במאבק בטרור ,  בברית עם נאט"ו ,  במגעים עם ישראל - ובטוויטר

