הקוסם מארץ בוץ
האוצר הגיש לממשלה חבילה שלישית של קיצוצים בתקציב המדינה .  ד"ר אפרים דוידי חושב שמדובר בשלוש פצצות מתקתקות
משרד האוצר העביר אמש לשרי הממשלה חוברת בת 62 עמודים עם הצעותיו לקיצוצים בתקציבי המשרדים לשנים 2009 ו-2010 .  אל הקיצוץ הזה מצטרפים הצעת חוק ההסדרים שהוגשה בשבוע שעבר והתוכנית הכלכלית שהציגו לפני כשבועיים שר האוצר העליון  ( נתניהו )  ושר האוצר הזוטר  ( שטייניץ )  .  תוכנית שהוכתרה במאמר שפורסם באתר זה בכותרת  " שובו של הביבי ".  רוב האזרחים הצביעו בבחירות האחרונות עבור ממשלה בראשות ה"קוסם ".  אך על פי ניתוח הצעדים שהוא מתכנן עולה כי  " הקוסם "  יהיה לקוסם מארץ בוץ .  ומהבוץ הזה יהיה קשה להיחלץ .
 על פי התוכנית שפורסמה הבוקר ,  האוצר מציע קיצוץ רוחב בשיעור 2% בהוצאה הכללית של משרדי הממשלה  ( לרבות הכנסת ומשרד מבקר המדינה )  בהיקף של 6.4 מיליארד שקל ,  וקיצוצים רחבים בקצבאות הביטוח הלאומי .  בנוסף מוצעים קיצוצים פרטניים בסעיפי המשרדים ובמוסדות להשכלה גבוהה ,  שיעלו את שכר הלימוד לחלק מהסטודנטים .
 עיקרי גזרות האוצר :  חבילת הגזרות הגדולה והפוגעת ביותר נוגעת לזכאי הקצבאות וגמלאות הביטוח הלאומי .  בראש ובראשונה מציע האוצר לקצץ 10% מקצבאות הילדים ,  לרבות מסכומי הקצבה החדשים והמוגדלים שנקבעו בהסכם הקואליציה עם ש"ס .  הקיצוץ הזה אמור לחסוך לאוצר השתתפות בתקציב הביטוח הלאומי בסך כולל של 540 מיליון שקל .  בנוסף מוצע להקפיא עד סוף 2010 את הגמלאות השונות לזכאי הבטחת הכנסה ,  לאמהות גרושות הזכאיות לדמי מזונות ,  לנכים ,  לרבות נכי המלחמה בנאצים ורדיפות הנאצים ,  למשפחות חיילים שנספו במערכה ,  לחיילים משוחררים המועסקים בעבודה נדרשת ,  לעולים עבור סל הקליטה ,  ונפגעי הפוליו והגזזת .  ההקפאות אמורות לחסוך לאוצר כ-320 מיליון שקל .
 הגזרות לא פוסחות גם על הזכאים לסיוע בדיור .  הסיוע בשכר דירה יינתן לפי מבחני הכנסה ולא עוד בשיטת הניקוד האישי .  יתוקנו גם כללי הסיוע בהלוואות לרכישת דירה למשפחות חד-הוריות כך שהזכאות תיקבע ביחס לכל משפחה על בסיס מצבה הכלכלי-חברתי .  הסיוע בהחזר משכנתא יבוטל במקרה שהזכאי רכש דירה בשותפות עם אחרים .
 השאלה הנשאלת עתה היא זאת :  מה עושים האזרחים ,  העובדים ,  הגמלאים ,  המובטלים ,  החולים והמשפחות החד-הוריות עם  " החבילה "  שהונחה על פתחם ובה שלוש פצצות זמן :  הקיצוצים בתקציב ,  התוכנית הכלכלית וחוק ההסדרים .  כי אסור לטעות :  אמנם היא הגיעה במנות ,  תוך רצון שלא לגרום לפאניקה ציבורית ,  אך מדובר בחבילה אחת שהשלכותיה יתפרשו על פני שנתיים ויותר .  
והתשובה כמובן היא ,  שכל מגזר ינסה לנטרל את הפצצה שהונחה לפתחו .  מובטלים ידאגו שלא יפגעו בזכויותיהם וסטודנטים יפעלו נגד הנהגת שכר לימוד דיפרנציאלי על מנת למנוע את העלאת שכר הלימוד .  את המשחק הזה האוצר ,  הממשלה ומי שעומד בראשה אוהבים מאוד .  השוטר הרע- האוצר- יאיים ,  ואילו השוטר הטוב- נתניהו ושריו- יבטלו גזרות שונות תוך  " מחוות "  תקשורתיות מחושבות היטב .  
זוהי תשובה שגויה .  התשובה לשאלה  " מה עושים האזרחים ?  "  צריכה להיות התמודדות כגוש אחד מול ממשלה המשרתת אך ורק את האינטרסים של בעלי ההון .  בכל העולם ,  האיגודים המקצועיים לקחו על עצמם את הובלת המאבק נגד מיעוט בעלי ההון תחת הסיסמה  " העובדים לא ישלמו את מחיר המשבר הקפיטליסטי ".  הבעיה אצלנו היא שמי שאמור להוביל את המאבק ,  מכין לנו  " חבילה "  אחרת ,  עסקת חבילה שתפגע שוב בשכירים ובני משפחותיהם .  
הכותב הוא המנהל האקדמי של המכללה החברתית-כלכלית

הקוסם מארץ בוץ
האוצר הגיש לממשלה חבילה שלישית של קיצוצים בתקציב המדינה .  ד"ר אפרים דוידי חושב שמדובר בשלוש פצצות מתקתקות

