ואז צץ גנץ :  הרמטכ"ל שמכסה את המרפקים הפך לכאב הראש של נתניהו
תקופת הצינון היטיבה עם הרמטכ"ל לשעבר .  המותג השתבח ,  ויצר תמהיל חיובי של ביטחוניסט עם טריות פוליטית .  מצד אחד - מנוסה ,  מצד שני - בתול .  הוא הפך לשובר השוויון של צה"ל ,  כסגן רמטכ"ל וכרמטכ"ל בתיקו הכפול בין גדי איזנקוט וגלנט .  זה ,  בעצם ,  מה שמצופה ממנו גם בכנסת 
" החוק להגבלת הייבוא והתחרות בשוק הפוליטי ",  הידוע יותר כחוק הצינון ,  נולד במוחם של פוליטיקאים פקחים אך לא חכמים . " מה העניין הזה עם רבי אלופים שמשתחררים ועוקפים אותנו מיד בתור ",  התמרמרו השטייניצים . " שייכנסו למקפיא לשלוש שנים .  נראה אם מישהו יזכור אותם כשהמדים יריחו מנפטלין ". 
באוסטרליה קוראים לזה בומרנג .  בישראל - בני גנץ .  הצינון היטיב עם הרמטכ"ל הקודם .  ריחוקו מתקופת פיקודו על צה"ל רק השביח את המותג שלו ויצר תמהיל חיובי של רקע ביטחוני עם טריות פוליטית .  מצד אחד ,  מנוסה ;  מצד שני ,  בתול .
 אף שגנץ נוהג לתאר כאגדה בלבד את האבחנה שהקידום בצבא תלוי ב"עמו"ס - עיתוי ,  מזל וסוס .  אם יש לך את כל אלה ,  אתה מסודר ",  הוא לא יוכל להכחיש שנהנה בצבא שוב ושוב מעיתוי ,  ממזל ומחצי-אורווה של סוסים מהצנחנים ,  שעליהם רכב מעלה .  אלא שעכשיו הוא הסוס שאליו נושאים עיניים .  
במאות בתי אב מצלצל בחודשים האחרונים הטלפון הקווי - לא בהכרח מדד אמין לחלוטין בעידן הניידים .  הסוקרת מציגה בקול חדגוני שאלות שאינן זהות למעט שמו של מושא הסקר . " אקרא בפניך רשימה של מפלגות שיתמודדו בבחירות לכנסת הבאה .  הליכוד בראשות בנימין נתניהו ,  המחנה הציוני בראשות אבי גבאי ..  ."  וכך הלאה עד לבוגי יעלון ,  אורלי לוי אבקסיס ולפעמים אלי ישי .  העוקץ ,  לשאלת ההצבעה החזויה ,  ובתוספת מידת השינוי המובטח : " ואם בני גנץ יצטרף למחנה הציוני או ליש עתיד ?  "
 מאחר שעובדה ניצחת היא שיש בין הנסקרים שקרנים מועדים ,  למשל לגבי גילם ,  ושאחרים אדישים או מהתלים להנאתם בסוקרים ,  מוטב שלא לראות בתוצאות הסקרים עובדות מדעיות .  תמיד הרי ייאמר שהסקר נכון לשעתו ,  ושניתוח מורכב יותר מחייב לשקלל רכיבים נוספים בהחלטת הבוחר .  אף על פי כן ,  הסקרים חשובים ,  משלוש סיבות .  אחת ,  שלילית - מי שאינו מלהיב בסקר ,  לא יפתיע במציאות ויפרוץ לפתע את אחוז החסימה  ( כמו למשל משה יעלון )  .  שנייה - המגמה ,  בעד נתניהו ונגדו ,  גם אם בפילוח הפנימי צפויות סטיות .  שלישית - ואולי משמעותית מכל - הסקרים משפיעים .  הם מעצבים תודעה ומפעילים לחץ על השחקנים בבורסה הפוליטית ,  לכיוון של מכירות ,  קניות ומיזוגים .
 כשנתניהו חזר לראשות הממשלה ב-2009 ,  לאחר שתמרן סביב קדימה ,  המפלגה שגברה על הליכוד בבחירות אך הפסידה לו בהסכמים בין הנבחרים ,  היו לנגד עיניו שני סיוטים לקראת הסיבוב הבא - מר צבא ומר טלוויזיה ,  גבי אשכנזי ויאיר לפיד .  כל אחד מהם איים לגזול ממנו נתח מהאישיות הפוליטית שלו ,  שהתבססה על דימוי ביטחוני  ( כוזב ,  אבל למי אכפת )  ועל יכולות הופעה משודרת .  אשכנזי הורחק בעזרת חוק הצינון - שעדיין לא נחקק כשאמנון ליפקין-שחק רץ מהבקו"ם להתמודד נגד נתניהו - בתוספת פרשת הרפז .  מאחר שלפיד זכה להישג נאה בהתמודדות הראשונה שלו ,  ניתן לשער שהשתתפות אשכנזי באותן בחירות ב-2013 ללא אבני-ריחיים ,  אכן הייתה מסוגלת לממש את חלום הבלהות של נתניהו לכינון גוש חוסם נגדו .  
אשכנזי עדיין ברקע ,  אך בינתיים צץ גנץ .  עוד בצבא היו לו יכולות פוליטיות ,  במובן של איתור הנתיב הארגוני הנכון להתקדמות .  תמיד נחשב לקצין טוב ,  אך לא טוב מדי ,  במובן המאיים על מקביליו כדי כך שיקומו עליו לסלקו מדרכם .  מספיק טוב להגיע לגמר ,  לא מספיק טוב להיחשב למועמד מוביל ,  מספיק טוב לניצול הנטרול ההדדי של מי שבתחילת המרוץ סומנו כבעלי סיכויים רבים יותר .
 יותר מכפי שהמושבניק גנץ חרש תלמים חדשים ,  הוא הלך ,  בנאמנות ובמסירות ,  בתלם שהתוו קודמיו ופטרוניו .  התגייס לכל משימה תובענית ,  הסתכן בלבנון ובשנה הראשונה והמטורפת של העימות עם הפלסטינים בשטחים ,  רטן בשקט כשהממונים עליו סטו לשוליים ,  לא גידף ולא התחצף .  מרפקיו לא היו חדים פחות מאלה של מתחריו ,  אבל השרוולים כיסו אותם .  כשקופח ,  לדעתו ,  קיבל את הדין ,  המתין והוכיח שההמתנה השתלמה ושלא היה טעם בטריקת דלת .  הוא הפך לשובר השוויון הרשמי של צה"ל ,  כסגן רמטכ"ל וכרמטכ"ל ,  בתיקו הכפול בין גדי איזנקוט ויואב גלנט .  זה ,  בעצם ,  מה שמצופה ממנו לעשות גם בבחירות לכנסת .  
גנץ ממעט להסתכסך ונזהר מהצטרפות למלחמות אבודות .  היה לו חבר ,  גל הירש ,  סגנו בשלדג ושכנו בראש העין .  להירש היו אויבים מרים ,  ביניהם האלופים משה קפלינסקי ויפתח רון-טל ,  שמנעו ממנו ,  למרות הצלחתו כקצין אג"ם של פיקוד המרכז במבצע  " חומת מגן ",  לממש את זכותו הטבעית לפקד על חטיבת הצנחנים הסדירה 35 .  לימים ,  בדיון השיבוצים שקבע בין השאר אם הירש יתמנה למפקד אוגדת הגליל 91 ,  הטיל אלוף פיקוד הצפון גנץ את קולו המכריע בעד הירש ;  אבל כשנגרם להירש עוול בדוח של האלוף במילואים דורון אלמוג והוא נזקק לעזרת גנץ ,  שכרמטכ"ל היה בכוחו לתקן את המעוות ,  לפחות בקידום במילואים העדיף גנץ שלא להכעיס את אלמוג .  זה היה מקרה נדיר של כורח לבחור צד ,  וגנץ בחר .  בפוליטיקה ייאלץ לעשות זאת פעמיים ביום .
 נסיקתו בסקרים היא עדות לכך שהיעדר מקדמים שליליים חשוב לעתים יותר מריבוי מקדמים חיוביים .  המועמדים האחרים ,  המסתייגים מנתניהו ,  נאבקים בצורך לשכנע שבמאזנם גובר החיוב על השלילה .  הוא ,  לפי שעה ,  פטור מכך .  הטור השמאלי בגיליון שלו נקי .  לכן די בכך שבטור הימני הוא מופיע כחביב ,  אהוד ומומחה ביטחוני מתוקף עברו הצבאי .  
גנץ לא יחזור על שגיאת נתניהו המבוהל לנוכח התפרקות אפשרית של ממשלתו ,  בקוראו לציבור לנכונות הקרבה ;  ולא רק מפני שהדוגמה האישית של הזוג השליט ,  השוקע בהאשמות שחיתות ,  הפוכה .  נאומי דם ,  יזע ודמעות סותרים את רוח הזמן של החברה הישראלית .  מנהיג ,  או טוען-לכתר ,  אינו יכול להשתבח בכלכלה משגשגת  ( בתנאי שתעריפי החשמל לא יועלו )  ובה בעת להזהיר שבכוחם של איראן ,  חמאס או חיזבאללה למוטט הכול ושעוד נכונו לעורף נפגעים רבים .  קל יותר לצאת למלחמה מתוך מיתון מאשר מתוך שפע .  גנץ ,  לעומתו ,  ירגיע :  נכון ,  יש סיכונים ,  אבל לשם כך משלמים ביטוח ,  ואין הצדקה להשתעבדות לפחדים ;  המשיכו בשגרת חייכם ,  יש מי ששומר עליכם ,  החיילים שלא כל כך מזמן הייתי מפקדם .  או בלשונו , " אנחנו לא צריכים בישראל להיות חברה ספרטנית ,  מגויסת ,  שאין לה שום דבר חוץ ממלחמות .  מותר תרבות ,  מותר איכות חיים ,  מותר טבע ,  מותר הנאות .  אנחנו פה בשביל לחיות ,  לא בשביל להיות כל הזמן מתחת לשכפ"ץ ". 
בסדרה  " הרמטכ"לים ",  של צבי שפי ורז חזון ,  בערוץ הראשון דאז ,  פתח גנץ צוהר - אם גם חלקי ומבוקר - לאישיותו שעוצבה בצה"ל .  בראיון ארוך ,  שמתוכו שודרו קמצוצים ,  סיפר שהחליט להישאר בצבא הקבע עד למיצוי סופי רק כשסיים ,  בגיל 38 ,  לפקד על חטיבת הצנחנים ,  תפקיד שלישי בדרגת אלוף-משנה . " אגב ",  הוסיף בנימה של תרעומת ,  חוזר לשנות ה-70 וה-80 , " זה לא לא-אינטליגנטי להישאר בצבא .  אפשר היה להבין מה גורם לאדם אינטליגנטי להישאר בצבא ".  ובהדגשה חוזרת : " זה לא לא-אינטליגנטי להישאר .  זה אינטליגנטי להישאר ". 
רק במבט לאחור ,  ללא תכנון מוקדם אלא בדילוג בין תפקידים נחשקים  ( מג"ד צנחנים ,  שלדג ,  מח"ט 35 )  קלט שהשירות בצבא  " כמו כל אחד אחר בארץ הזאת ,  הרצון לתת ,  לתרום עם איזשהו אתגר ,  הבנת החשיבות ",  הצטבר לכדי קריירה צבאית .  כתת-אלוף ,  בוודאי כאלוף , " אתה מתחיל לחשוב שזה -הרמטכ"ל - יכול לקרות ,  אבל זה עיסוק של שלהי השירות ,  לא של רובו ".  
תפקיד הרמטכ"ל  " מאד תובעני ,  כאילו אין מעליך אף אחד ,  אני זוכר את עצמי הולך לישון בלילות ומנסה לדמיין לעצמי מה קורה ,  איפה ,  ועל מה אני צריך לחשוב ומה יכול להעיר אותי ומה יהיה מחר או למה .  מאד מעסיק אותך ,  אין לך רגע מנוחה כרמטכ"ל ".  קשה ,  אבל לא הכי קשה . " אני לא חושב שזה יותר קשה מתפקיד של ראש הממשלה .  אני חושב שהתפקיד של ראש הממשלה הוא הקשה ביותר במדינת ישראל ".  הפיקוד העליון של צה"ל הוא  " ממשלת ישראל והעומד בראשה ,  באמצעות ראש המטה הכללי .   ( הרמטכ"ל הוא )  חלק משרשרת הפיקוד ,  בדרג הפיקוד העליון .  בצבא אתה חותך דברים .  מה שלא ,  עובר מעליך לראש הממשלה ".  
גנץ תמך בהסכם הגרעין עם איראן .  דעותיו - נגד כיבוש עזה ,  בעד גיוס חרדים  ( וערבים לשירות לאומי )  - יכולות להתאים לרוב המפלגות שמימין לרשימה המשותפת ומשמאל לבית היהודי ,  אך אם יש מפתח להתנהגותו הפוליטית הצפויה שגנץ מסתיר ,  זהו עזבונו של ליפקין-שחק ,  שאותו תיאר כ"סוג של מנטור ,  מעל כולם - שאול מופז ואני בקשרים נורא טובים ,  אבל מופז היה איש פוליטי  ( כשהייתי רמטכ"ל )  ,  אז בסוף יש מגבלה לכמה אתה פתוח במקומות האלו ,  למרות שהוא נתן לי לא מעט עצות טובות .  אמנון היה מאד חכם ,  הכיר מאד טוב את המערכות הפוליטיות והצבאיות ,  היה מאד דיסקרטי ותמיד חיפש את טובת העניין ,  בעצות שלו .  הוא היה פשוט בן-אדם שיכולתי לסמוך עליו עד לרגע האחרון ". 
ערב מותו של ליפקין ,  השבוע לפני שש שנים ,  הגיע גנץ לביקור פרידה ממנו ,  בחדרו בבית החולים . " הוא היה ישוב במיטתו ,  שליו בצורה מטורפת ,  מודע לחלוטין שהוא מהחדר הזה לא ייצא .  השבע-שמונה דקות הפכו ל-40 ,  שבהן הוא סיפר לי מה הוא חושב שצריך לקרות כאן ומה הוא חושב שאני צריך לעשות ,  איך להתנהל .  אחרי איזה 40 דקות הבנו שאני צריך ללכת .  היה שקט כזה ,  קמתי ,  נתתי לו נשיקה על המצח ,  אמרתי לו דרך צלחה ,  יצאתי ,  נסעתי הביתה ,  רשמתי הכול ביומן שלי .  ממש דרשה ,  דבר שיישאר איתי ". 
וזאת תשובה נוספת לשאלה ,  מה מריץ את בני .  שחק ,  שהיה גם מפקדם המוערך של יעלון ואשכנזי ,  הוא כנראה היחיד שהיה מסוגל לכנס עכשיו את פקודיו שהיו לרמטכ"לים ,  לחלק ביניהם כוחות ומשימות ולהוציאם לדרך משותפת נגד נתניהו .  בהיעדרו ,  יתכן מאוד שגנץ מכלכל את מהלכיו לא רק בחשבון אישי ,  ככל פוליטיקאי ,  ותיק או טרי ,  אלא גם מתוקף צוואה שתוכנה המדויק שמור בזיכרונו וביומנו .  

ואז צץ גנץ :  הרמטכ"ל שמכסה את המרפקים הפך לכאב הראש של נתניהו
תקופת הצינון היטיבה עם הרמטכ"ל לשעבר .  המותג השתבח ,  ויצר תמהיל חיובי של ביטחוניסט עם טריות פוליטית .  מצד אחד - מנוסה ,  מצד שני - בתול .  הוא הפך לשובר השוויון של צה"ל ,  כסגן רמטכ"ל וכרמטכ"ל בתיקו הכפול בין גדי איזנקוט וגלנט .  זה ,  בעצם ,  מה שמצופה ממנו גם בכנסת

