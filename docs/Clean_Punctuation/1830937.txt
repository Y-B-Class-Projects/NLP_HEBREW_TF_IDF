ויכוח הסרק שהורד מהבוידעם
נאומו של אובמה ,  שבו התייחס לכך שגבול העתיד בין ישראל למדינה הפלסטינית יתבסס על קוי 67' עם תיקונים מוסכמים ,  העניק הזדמנות לנתניהו להסביר לעולם כי הקווים הללו אינם בני הגנה .  גם כאשר אובמה חזר והבהיר כי תיקונים פירושם שינוי ,  לא ויתר נתניהו על החזרת הנושא לסדר היום .
 זהו ויכוח סרק משום שבשום מו"מ מאז 1993 לא העלו הפלסטינים דרישה לכך שישראל תשוב בדיוק לאותם קווים ,  ושום נשיא אמריקאי לא התעלם מהצורך בתיקונים הדדיים .  ברור כי אם יהיה פתרון מוסכם ,  נקודת ההתייחסות שלו תהיה הגבול הקודם ,  וכל שאלה תהיה כמה אחוזים תספח ישראל מהגדה המערבית והיכן יהיו המקומות שיועברו למדינה הפלסטינית .
 אין לי כוונה להקים את מפלגת חובבי הקו הירוק .  זהו קו מקרי של הפסקת אש ,  החוצה יישובים בליבם ,  ושאין בו שום היגיון ביטחוני ,  אסטרטגי או גיאוגרפי מיוחד .  הוא החזיק מעמד 19 שנים ,  לא הפך את ישראל למבצר בלתי חדיר ,  והוחלף בקו נדיב יותר ,  שלא מנע את אסון מלחמת יום הכיפורים .
 התקדים שיצר מנחם בגין קבע שקווי 67' יהיו גבולות הקבע של ישראל .  סאדאת לא הסכים אפילו לחילופי שטחים ,  ועמד על כך שיתקיים פירוז לא רק בסיני אלא גם לאורך כל גבול הנגב ,  מהצד הישראלי .
 ישראל אמנם מתברכת בכך שהצלחנו למחוק את ה"א הידיעה בהקשר להחלטת מועצת הביטחון 242 ,  ומכאן שאין עלינו לסגת מכל השטחים שנכבשו ,  אלא רק מ"שטחים ".  אבל עם כל המאמצים האדירים שהשקיעו טובי המשפטנים והדיפלומטים שלנו ,  העולם אימץ את הגישה שלפיה עלינו לסגת לקווים הקודמים ,  בתיקונים הדדיים .
 היה לנו קשה להפנים זאת .  שנים ארוכות חש המערך שהוא תנועה פוליטית מתונה ופרגמטית בכך שהרים את נס הפשרה הטריטוריאלית ,  וסבר שאפשר יהיה להשאיר את היישובים היהודיים בסיני ,  שנוכל לספח ברמת הגולן את האזור הסמוך לקו 67' ,  ושנוכל לספח את תוכנית אלון בגדה .
 לא היה לזה סיכוי מהרגע הראשון .  כשברק יצא מלבנון הוא חזר לגבול הקודם .  כששרון יצא מעזה הוא חזר לקו 67' .
 במו"מ בין מחמוד עבאס לביני ,  שהסתיים ב-1995 ,  דובר על חולות חלוצה ,  ואריק שרון מיהר לבנות שם יישובים כדי למנוע את האפשרות הזו .  ביוזמת ז'נבה הוצעו שטחים חקלאיים מסביב לרצועת עזה ,  המעובדים כיום על ידי קיבוצי הסביבה .  בשיחות בין אולמרט לעבאס דובר על שטח מדרום לבית שאן .  מי שחושב שהפלשתינים יסכימו לקבל שטחים במדבר יהודה ,  טועה מאוד .  על כל בית שנבנה בהתנחלויות נצטרך לשלם בשטח ריבוני בעל איכות דומה .  זה לא יהיה פשוט .
 לישראל לא יהיו  " גבולות בני הגנה "  במזרח .  אין לה כאלה בצפון או בדרום ,  ואין כאלה בכלל .  לא כשהאיום הוא איום של טילים ,  נשק בלתי קונבנציונלי וטרור .  מי שיעמוד על גבולות שיהיו בעיניו  " בני הגנה "  לא יעשה שלום .  ויותר מכך - ההגנה האמיתית שלנו היא הידיעה שבעת הצורך תגיע אלינו רכבת אווירית מארה"ב ,  כפי שהגיעה ב-1973 ,  ולא רק בה .  מי שמוכן לסכן את הרכבת האווירית הזו בכך שלא יגיע לשלום ,  וימתין להשגת גבולות בני הגנה בנוסח המאה ה-19 ,  עלול לאבד את ההגנה החשובה ביותר שלנו - המשענת האמריקאית .
 
ויכוח הסרק שהורד מהבוידעם
nan
