מפוטרי CNN : " פוטרנו רק כי אנו ישראלים
המפוטרים טוענים כי בשמם ובשם מאות עיתונאים ,  צלמים ומפיקים ישראלים שעובדים ברשתות זרות  הם יעתרו לבג"ץ שיקשיח את נוהל העסקת עיתונאים זרים בישראל
יותר מחצי שנה עברה מאז פיטרה CNN האמריקאית חמישה מעובדיה הישראלים ,  הליך פיטורים שהצית סכסוך מר בינם לבין הרשת  שבמרכזו טענות לעבירות על הליך העסקת עיתונאים זרים בישראל ,  חוסר אכיפת נהלים מצד משרדי ממשלה ולשכת העיתונות הממשלתית ,  וגם התערבות פסולה של לשכת ראש הממשלה לטובת הרשת ולרעת העיתונאים הישראלים .  המפוטרים טוענים כי בשמם ובשם מאות עיתונאים ,  צלמים ומפיקים ישראלים שעובדים ברשתות זרות  הם יעתרו לבג"ץ שיקשיח את נוהל העסקת עיתונאים זרים בישראל .  
עם פרוץ ההתקוממויות במדינות ערב העבירו רשתות זרות רבות את מוקד הסיקור שלהם מישראל לשכנותיה .  רשתות זרות כפראנס 2 וגם CNN פיטרו עובדים ישראלים .  כחמישה עובדים ותיקים של הרשת ,  כולם בעלי ותק של בין עשר לעשרים שנים ,  טענו עם פיטוריהם כי הם נעשו רק בשל העובדה כי הם ישראלים .  לטענתם מדובר היה באפליה ,  והם אף התלוננו בפני לשכת העיתונות הממשלתית כי הרשת מתחמקת ממילוי נוהל שגיבש משרד התמ"ת ולפיו על כל איש תקשורת זר שהיא מעסיקה בישראל היא מחויבת להעסיק גם איש תקשורת מקומי .  הנוהל שגובש בשיתוף נציגי הרשתות הזרות נקבע לפני עשור ,  והוא מסדיר את העסקת הצוותים ואנשי ההפקה הזרים המגיעים לישראל ונועד על מנת להגן על הישראלים מלהפסיד להם משרות .  
אחד האנשים שנרתמו למאבק למען המטרה הזו הוא מנכ"ל איגוד עובדי הקולנוע ,  עידן אור . " הרשתות הזרות מנסות לכרסם בנוהל ,  ובחודשים האחרונים ניסיונות אלו הפכו למציאות אשר אנשי צוות והפקה רבים פוטרו ובמקומם מובאים לישראל עובדים זרים ",  כתב בפנייה לערן סידיס ,  יועץ התקשורת לשר ההסברה יולי אדלשטיין ,  אשר לו כפופה לשכת העיתונות הממשלתית . " הסיבות לפיטורים אינן מקצועיות .  אנו סבורים כי על המדינה להבהיר באופן שאינו משתמע לשתי פנים לרשתות הזרות כי בישראל יעבדו אך ורק עובדים ישראלים למעט במקרים חריגים ביותר ".  בארגון דורשים את התערבותו של משרד הפנים ,  אשר האחריות על העסקת עובדים זרים עברה אליו לפני שלוש שנים ,  ואת הקשחת נוהל העסקת עיתונאים זרים בישראל .
 המפוטרים טוענים עוד כי הניסיונות להקשיח את הנוהל זכו עד כה לשיתוף פעולה מצד משרדי הממשלה השונים ,  אולם מאז הגיעה הסוגיה לפתחה של המחלקה המשפטית של לשכת ראש הממשלה  נטתה הכף לטובת CNN אשר אישרה היתר לצלם בשם דן מורגן שהובא לישראל לאחר שהישראלים פוטרו .  באישור העבודה שניתן לו רואים המפוטרים הישראלים חציית קו אדום ועבירה של הנוהל לפיו הרשת חייבת להעסיק לצד מורגן גם עיתונאי ישראלי .  בלשכה הסבירו את מתן ההיתר למורגן לפני קבלת האשרה ,  כלומר שלא לפי הנוהל ,  בכך שהוא נשוי לישראלית . " הם מתרצים ואומרים שהם מעדיפים להעסיק זר כי הוא יכול להיכנס בחופשיות לשטחים ,  אז למה הוא עובד מישראל ?  שימלאו את הנוהל ובישראל יעסיקו ישראלי ",  אומר אחד מעובדי CNN לשעבר . " הם מנסים להחזיק את החבל משתי קצותיו ,  ובלשכת ראש הממשלה מאשרים להם במקום לדאוג לנו ".  
מבדיקת וואלה !  ברנז'ה עולה כי גם בלשכת ההסברה והתפוצות נדרשו לנושא ,  ומתשובתם עולה סיבה אפשרית לאי הסדרים בנושא  ללשכת העיתונות הממשלתית לא היה מנהל קבוע עד לכניסתו של ניצן חן לתפקיד לפני מספר שבועות ,  והיא פעלה ללא מנהל מאז שאורן הלמן סיים את תפקידו בתחילת השנה . " לאור האמור ונוכח חסרונו של מנהל לע"מ ,  יש מקום לבחון את התערבות המנכ"ל או השר במתרחש לאחרונה בתחום התקשורת הזרה ",  כתב סידיס ,  על הגוף שאחראי על הענקת תעודות העיתונאי לעיתונאים הזרים .  סידיס ציין כי יש תלונות רבות של צלמי טלוויזיה על אפליה שלהם מצד גורמי התקשורת הזרה ופיטוריהם ,  ולצד זה התייחס גם למורגן והודה במכתבו כי מהיכרותו עם המקרה מורגן אכן  " דילג על המסלול שדורש ממנו קבלת היתר לפני קבלת האשרה ".  גורם בלשכה אמר לוואלה !  ברנז'ה כי בקרוב צפויה להיערך פגישה ראשונה של ניצן חן עם שר ההסברה והנושא יובא אל שולחנו .  
המפוטרים הישראלים ,  שעבורם מדובר בקש האחרון  מתכוונים להעמיד את אותו דילוג על מסלול ואת הסוגיה העקרונית כולה למבחן בג"צ ,  שם יידרשו גופים רבים לתת הסברים לשאלה מדוע המדינה אינה תומכת יותר בעיתונאים המקומיים  ממשרד הפנים שאחראי על סוגיית העובדים זרים ,  דרך לשכת ההסברה ועד לשכת העיתונות הממשלתית שמאשרת את העסקתם ואמורה לאכוף את הנהלים בנושא .  כפי שמסתמן כעת בבג"צ תוכרע השאלה עד כמה יש להקשות על הרשתות הזרות לפעול בישראל על מנת לתמוך במאות העיתונאים הישראלים המועסקים על ידן .  
מנהל לשכת העיתונות הנכנס ניצן חן אישר בשיחה עם וואלה !  ברנז'ה כי הנושא יובא בימים הקרובים לבחינתו ומסר כי עבודת המטה בנושא תחל באופן מיידי ולאחריה תיבחן עמדת לשכת העיתונות הממשלתית .  
ממטה CNN בלונדון נמסר ,  באמצעות נציגם בישראל משרד יחסי הציבור  " גולדפינגר ",  כי  " נציגות CNN בירושלים מעסיקה יחדיו ישראלים ,  פלסטינים ואנשי צוות זרים .  מעבר לעובדה שלדברים המיוחסים לרשת CNN אין כל בסיס חוקי ,  הטענות בכללן כוזבות ו-CNN דוחה אותן באופן מוחלט ".  
ברשת בחרו שלא להתייחס לטענות בדבר הליך העסקתו בישראל של דן מורגן .  
מדובר משרד ההסברה והתפוצות גל אילן נמסר בתגובה : " נוהל העסקת צלמים זרים ,  המחייב כל גוף תקשורת זרה העסקת צלם ישראלי על כל צלם זר ,  הוא נוהל שאכיפתו מצויה באחריות רשות האוכלוסין ההגירה ומעברי הגבול  ( יחידת ההיתרים )  בכפוף להמלצת לשכת העיתונות הממשלתית .  בהקשר לצלם CNN כמו מול כל גוף תקשורת זרה ,  גם מהם נדרש לעמוד בנוהל .  עם זאת ,  לאחר בדיקה מקיפה ותוך התייעצות עם הגורמים המשפטיים הרלוונטיים הובהר כי לאור העובדה שהנ"ל נשוי לאזרחית ישראלית ומתוקף כך כבר נושא אשרת עבודה ,  הוא פטור מקבלת ההיתר .  בקשתו לתעודת לע"מ נבחנה בצמוד לנהלים ולקריטריונים של הלשכה ,  בהתאם לכך אושרה זכאותו לתעודה בצמוד לאשרת העבודה שלו כאמור ".  עם זאת ,  גורמים בלשכת העיתונות הבהירו היום כי  " הנוהל למתן היתרים להעסקת כתבים וצלמים זרים ,  נועד להסדיר את אופן הגשת הבקשות והכללים למתן היתרים על ידי הממונה על מתן היתרים לעובדים זרים .  הסמכות למתן היתרים נתונה אך ורק לממונה ,  ביחידת ההיתרים ברשות האוכלוסין וההגירה ,  האחראית על מתן היתרים אלו .  יודגש כי לשכת העיתונות הממשלתית אינה מוסמכת למתן היתרים לעובדים זרים ובנסיבות בהן ,  על פי החלטת הממונה ,  לא נדרש היתר ,  אין הלשכה יכולה לכפות על הממונה את הפעלת סמכותו על פי חוק ". 
תגובתו של רפי שמיר ,  ראש מערך התקשורת והדוברות במשרד ראש הממשלה ,  טרם התקבלה .  

מפוטרי CNN : " פוטרנו רק כי אנו ישראלים
המפוטרים טוענים כי בשמם ובשם מאות עיתונאים ,  צלמים ומפיקים ישראלים שעובדים ברשתות זרות  הם יעתרו לבג"ץ שיקשיח את נוהל העסקת עיתונאים זרים בישראל

