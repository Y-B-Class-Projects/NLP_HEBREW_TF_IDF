מרמה בסך 359 אלף שקלים :  שרה נתניהו תואשם בפרשת המעונות
היועץ המשפטי לממשלה הודיע לרעיית ראש הממשלה כי תועמד לדין בכפוף לשימוע .  נתניהו וסמנכ"ל מבצעים ונכסים במעון הרשמי חשודים כי הסתירו העסקת מבשלות כדי להזמין ארוחות מוכנות ושפים במאות אלפי שקלים . " רה"מ על האישום : " הסיפור ההזוי של החמגשיות יתנדף בשימוע "
 - היועמ"ש :  שרה נתניהו תעמוד לדין בכפוף לשימוע- החשד :  קבלת דבר במרמה בנסיבות מחמירות ,  ועבירות מרמה והפרת אמונים- לפי האישום הצפוי ,  נתניהו יצרה מצג שווא על העסקת מבשלות ,  עבור ארוחות ב-359,000 שקל- הודעה דומה נמסרה לסמנכ"ל מבצעים ונכסים במעון הרשמי ,  עזרא סיידוף 
היועץ המשפטי לממשלה אביחי מנדלבליט פרסם היום  ( שישי )  את החלטתו בתיק מעונות ראש הממשלה בנימין נתניהו ,  ובה הודיע לשרה נתניהו כי הורא שוקל להעמידה לדין בשל חלקה ב"פרשת הזמנת הארוחות ".  בהודעה נמסר כי בפני נתניהו עומדת הזכות לשימוע ,  בטרם תתקבל הכרעה סופית בעניין זה . " ההחלטה התקבלה לאחר שהיועמ"ש בחן את חומר הראיות ,  ולאחר ששמע את עמדות הגורמים הרלוונטיים ",  נמסר בהודעה .
 הודעה דומה נמסרה גם לסמנכ"ל מבצעים ונכסים במשרד ראש הממשלה עזרא סיידוף ,  בגין חלקו בפרשה .  מההודעה עולה כי לפי החשד ,  מספטמבר 2010 ועד מרץ 2013 פעלה נתניהו עם סיידוף ליצירת מצג שווא שלפיו במעון הרשמי של ראש הממשלה ברחוב בלפור בירושלים לא מועסקת מבשלת ,  למרות שבפועל לאורך כל התקופה הועסקו במעון מבשלות .  
מטרת מצג השווא ,  לפי ההודעה ,  היא לעקוף את ההוראות בהן נקבע כי באין מבשלת ניתן להזמין אוכל למעון הרשמי ,  והשיג מימון לארוחות ממוכנות ולהזמנת שפים שיבשלו במעון . " בדרך זאת התקבלו במרמה מהמדינה מאות ארוחות ממסעדות ומשפים בשווי של כ-359,000 שקלים ",  נכתב .  לאור זאת ,  שוקל היועץ המשפטי לממשלה להעמיד את נתניהו לדין בעבירות קבלת דבר במרמה בנסיבות מחמירות ,  ועבירות מרמה והפרת אמונים .
 באותה פרשה חשוד סיידוף בקבלת דבר במרמה בנסיבות מחמירות ,  מרמה והפרת אמונים וזיוף מסמכים .  במסגרת החקירה עלה חשד כי ב-15 מקרים לפחות ,  כשהוזמנו שפים למעון ראש הממשלה לבשל ארוחה עבור אורחים פרטיים של משפחת נתניהו ,  זויפו חשבוניות ,  באופן שהעלות הכוללת של הארוחה חולקה למספר מנות כוזב וגובה יותר ממספר המנות שסופקו בפועל .  
המסמכים זויפו כיוון שיש נוהל הנוגע לסכום המקסימלי שבו ניתן להזמין מזון לכל סועד באירוח פרטי במעון ,  ובמטרה לשלם לשפים סכום גבוה יותר עבור כל מנה .  לפי החשד ,  סיידוף הנחה את השפים ,  אבות הבית והמזכירות של נתניהו לזייף את החשבוניות בגין אותן ארוחות .  עם קבלת החשבוניות המזויפות ,  הוסיף סיידוף את חתימתו ,  ובשל כך נשקלת העמדתו לדין .  היועמ"ש קובע כי בסעיף זה לא נמצאה תשתית ראייתית שמוכיחה כי נתניהו הייתה מודעת לזיוף .
 היועץ המשפטי לממשלה מונה את הפרשות האחרות במסגרת תיק המעונות ,  בהם ניפוח משכורות למלצרים ,  מעשי מרמה בהתקשרות עם חשמלאי פרטי והעסקת מטפלת עבור אביה של נתניהו ,  וקובע כי אין תשתית ראייתית להעמידה לדין במקרים אלה . 
" פרשת המלצרים "  עוסקת בחשד כי במעון הועסקו בסופי השבוע מלצרים באמצעות חברת  " מיקוד ",  ששכרם אושר על ידי משרד ראש הממשלה על בסיס מצג שווא לפיו הם עובדי ניקיון או עובדי תגבור ,  ועל בסיס מצג שווא בנוגע לשעות העבודה שביצעו המלצרים בפועל ,  כך שהתאפשר לשלם להם שכר גבוה מהשכר המשולם בדרך כלל על ידי המדינה לעובדי ניקיון או עובדי תגבור .
 המלצרים ,  שאותם ביקשה נתניהו לאחר שהכירה אותם מעבודות קודמות במעון ,  דרשו שכר גבוה יותר לעומת התעריף לו התחייבה חברת  " מיקוד ",  ולכן לפי החשד ,  הנחה סיידוף את המלצרים עצמם ,  את אבות הבית ואת מזכירותיה של נתניהו להגדיל בדיווחי השעות של המלצרים ,  הנמסרים לחברה ,  את כמות שעות העבודה שביצעו ,  ובכדי שיקבלו עבור עבודתם את השכר המוגדל עליו סיכמו עמו ,  וכל זאת ביודעו שאין הדבר כן ובכוונה להונות .  
הגורמים במעון פעלו בהתאם להנחייתו של סיידוף ,  ביצעו רישומים כוזבים של מספר שעות העבודה בדוחות והגישו את הדוחות המזויפים לאישור חברת  " מיקוד "  ובחשבות המשרד .  כתוצאה ממעשיו של סיידוף וממעשיהם של מי שפעלו בהנחייתו ,  כתב היועמ"ש ,  התקבלו מהמשרד תשלומי יתר מעל השכר המותר לשעה לפי ההסכמים עם חברת  " מיקוד "  בכ-29,000 שקל במרמה .  בשל מעשים אלה נשקלת העמדתו של סיידוף לדין ,  והוא הוזמן לשימוע .
 באשר לנתניהו ,  קובעת ההודעה ,  בחומר החקירה שנאסף לא נמצאה תשתית ראייתית מספקת להוכיח כי הייתה מודעת לכך שהעסקת המלצרים נעשתה שלא כדין ,  או כי היא הייתה מודעת למצגי השווא שנועדו לאפשר את העסקתם .  על כן הוחלט לסגור את התיק נגד ,  בהיעדר ראיות . 
" פרשת החשמלאי "  עניינה בחשד למעשי מרמה בקשר להתקשרות עם חשמלאי פרטי ,  בניגוד להחלטת הגורמים הרלוונטיים ,  לביצוע תיקונים במעון הפרטי של ראש הממשלה בקיסריה .  בפרשה נמצאו ראיות למעשי מרמה של סיידוף ,  שנועדו להונות את הגורמים הרלוונטיים במשרד ראש הממשלה ,  כדי להעסיק את החשמלאי בניגוד לאיסור ,  תוף פירוט כוזב של תאריכים ועבודות .  בגין מעשים אלה נשקלת העמדתו של סיידוף לדין ,  והוא הוזמן לשימוע .
 גם בפרשה זו לא נמצאה תשתית ראייתית מספיקה להוכיח כי נתניהו הייתה מודעת שעניין ההתקשרות עם אותו חשמלאי פרטי לא הוסדר כדין ,  או כי היא הייתה מודעת למרמה שנעשתה בקשר להתקשרות עמו .  לכן הוחלט לסגור את התיק נגדה בפרשה זו בהיעדר ראיות .  

פרשת הטיפול הסיעודי עוסקת בחשד ששתי עובדות ניקיון במעון טיפלו ,  כל אחת במשך מספר ימים ב-2011 ,  באביה של נתניהו ,  שמואל בן ארצי ,  שהתגורר במעון ראש הממשלה ונזקק לטיפול סיעודי ,  וכי העובדות קיבלו שכר כחלק מהשכר ששולם להן מקופת המדינה כעובדות ניקיון .
 לגבי אחת מעובדות הניקיון ,  עלה כי טיפלה בבן ארצי במשך חמישה ימים במהלך תקופה של כחודשיים ,  וזאת בימים שבהם יצאה העובדת הסיעודית שטיפלה באותה עת באב ,  לימי חופש .  שכרה של העובדת בגין שעות עבודה אלה שולם מקופת המדינה כעובדת ניקיון .
 בכל הנוגע לעובדת השנייה ,  לא נמצאה תשתית ראייתית מספיקה להוכיח ,  ברמה הנדרשת במשפט הפלילי ,  כי נתניהו הייתה מודעת לתשלום נוסף ששולם לעובדת מקופת המדינה ,  מעבר לסכום הכסף ששילמה לה נתניהו באופן פרטי עבור הטיפול באביה .  מעבר לכך ,  בבחינת חומר החקירה בפרשה זו הביא היועמ"ש בחשבון אל מכלול נסיבות העניין המיוחדות .  
מהחקירה עלה כי עובדות הניקיון טיפלו באביה של נתניהו ימים בודדים כל אחת ,  בשעה שהיה האב זקוק לטיפול סיעודי לפני פטירתו .  זאת ,  על רקע מצוקה שנבעה מהיעדרות המטפלות הסיעודיות הפרטיות ,  שטיפלו באביה של נתניהו בדרך כלל ,  למשך מספר ימים .  לאחת מהעובדות שילמה כאמור נתניהו באפן פרטי עבור הטיפול באביה ,  ובכל אופן סכומי הכסף נמוכים יחסית .
 לכן הודיע היועמ"ש על סגירת התיק נגד נתניהו בפרשה זו בשל היעדר ראיות מספיקות וכי מכלול הנסיבות אינו מצדיק העמדתה לדין .  עם זאת הוא מציין כי הפרשה מוזכרת בכתב החשדות שהועבר לנתניהו בשל ערכה הראייתית להוכחת העבירות המיוחסות לה בפרשת הזמנת הארוחות .  
ראש הממשלה הגיב בפייסבוק לאישום המסתמן ,  ואמר כי  " ההוצאות על מזון וארוחות מוזמנות בחמגשיות התנפחו באורח פלא בתקופתו של עד המדינה מני נפתלי כאב הבית ,  וצנחו באורח פלא כשעזב .  למה ההוצאות זינקו דווקא בשנים האלה ?  מי אכל או לקח את הכמות העצומה הזו של חמגשיות וארוחות ,  שהספיקה לקבוצת כדורגל ?  בוודאי לא משפחת נתניהו .  שתבינו ,  על זה מתבסס כל הסיפור נגד רעיית הממשלה ".  
" סיפרו לנו על רהיטי הגן ,  החשמלאי ,  הבקבוקים ,  המלצרים ,  המטפלת  נשאר בסוף רק הסיפור ההזוי והשקרי של החמגשיות שאת רובן המכריע הזמין מני נפתלי .  גם זה יתנדף בשימוע ". 
 ( עדכון ראשון :  11:32 )  

מרמה בסך 359 אלף שקלים :  שרה נתניהו תואשם בפרשת המעונות
היועץ המשפטי לממשלה הודיע לרעיית ראש הממשלה כי תועמד לדין בכפוף לשימוע .  נתניהו וסמנכ"ל מבצעים ונכסים במעון הרשמי חשודים כי הסתירו העסקת מבשלות כדי להזמין ארוחות מוכנות ושפים במאות אלפי שקלים . " רה"מ על האישום : " הסיפור ההזוי של החמגשיות יתנדף בשימוע "
 
