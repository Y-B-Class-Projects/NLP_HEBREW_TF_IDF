ישראל וארה"ב :  50 שנות סיוע ביטחוני  ומשחקי ריגול
אין בעלות ברית קרובות יותר מישראל וארה"ב ,  אבל מערכת היחסים רצופה פרשיות ריגול מסתוריות .  הבית הלבן הזהיר את נתניהו מחשיפת מידע על המגעים עם איראן בנאומו ,  למרות שישראל לא עודכנה .  האם לפנינו פרק נוסף במשחק הצללים בין המדינות ? 
נאומו של ראש הממשלה בנימין נתניהו בקונגרס האמריקני מעורר עניין בקרב דיפלומטים וגופי מודיעין במערב ובמדינות ערב .  בכל העולם ,  ובפרט בממשל אובמה ,  משתוקקים לגלות אם המודיעין הישראלי הצליח להניח את ידו על פרטיו המלאים של הסכם הביניים בין המעצמות לאיראן .  אבל האם יש דרכים נוספות שבאמצעותן ישראל מצליחה להשיג מידע ?  האם במקביל ליחסי המודיעין העמוקים בין שתי המדינות ,  מתקיימים גם צירים נוספים  סותרים ונסתרים מן העין ? 
ביקור נתניהו בוושינגטון - סיקור מיוחד:ארה"ב מזהירה :  חשיפת מידע מההסכם בנאום - תהיה בגידה באמוןפרי : " בכיר במערכת הביטחון ניסה להניא את נתניהו מהנסיעה"נתניהו בוועידת איפא"ק : " חילוקי דעות לא יפגעו בקשר עם ארה"ב "  
החשדנות האמריקאית נולדה בשנותיה הראשונות של ישראל .  הקיבוצים ,  הסוציאליזם והעלייה הרוסית ,  הזכירו לאמריקנים יותר קומוניזם ופחות דמוקרטיה .  לכן ,  בשנים אלה לא מיהרה ארה"ב לשתף פעולה עם ישראל ,  בטח לא בעניינים צבאיים .  מעבר לכך ,  אמריקה אף אספה מודיעין על המדינה החדשה והקטנה .  ואולם ,  ישראל הייתה במקום מאוד נמוך בסדר העדיפויות בהשוואה למשאבים והמוטיבציה שהשקיע הבית הלבן במטרה לאסוף מודיעין נגד ברית המועצות - האויבת המושבעת שלו .  ה-CIA כארגון ביון צעיר באותם ימים ,  ניסה להפעיל את מאמציו בהחדרת מרגלים ללב הקומוניזם אחרי המהלומה שחטף מזרועות הריגול הסובייטים :  גניבת סודות הגרעין .  במקביל ,  גם קהילת המודיעין הישראלית המשיכה לצבור כוח .  ארגוני המודיעין בישראל ,  שהתבססו עוד לפני קום המדינה ,  הוכיחו כושר יוצא דופן להפעיל סוכנים ,  לקשור קשרים חובקי עולם ולהניע תהליכים כמו רכש אמצעי לחימה ומכונות מלחמה .  באמצע שנות החמישים ניצלה קהילת המודיעין הזדמנות אחת שתשנה את מערכת היחסים עם ארה"ב .  
לאחר מותו של סטלין במרץ 1953 ,  ניצח ניקיטה חרושצ'וב בקרבות הירושה על מקומו והפך באותה השנה למזכ"ל המפלגה הקומוניסטית של ברית המועצות .  לקראת 1956 ,  נודע למדינות במערב כי הוא מתכוון לשאת נאום במושב סגור בפני חברי המפלגה הקומוניסטית שעשוי להנהיג רפורמות מרחיקות לכת .  מאמצי ארגוני הביון המערביים להשיג את הנאום עלו בתוהו .  
המודיעין הישראלי היה היחידי שהצליח להניח את ידו על הנאום הסודי .  ראש השב"כ דאז ,  עמוס מנור ,  מיהר עם הידיעה המרעישה לראש הממשלה דאז ,  דוד בן גוריון .  עבור ישראל היה זה מסמך חסר משמעות .  מנור חשב שיש לנצל את המסמך לדרישות מארה"ב ,  אך בן גוריון החליט למסור אותו ללא בקשת תמורה .  הודות להחלטתו ה"ג'נטלמנית "  של בו גוריון ,  נסללה הדרך לשיתוף פעולה בין גופי המודיעין של ישראל וארה"ב שהתהדק עם השנים .  
הציר המרכזי להידוק מערכת היחסים בין גופי המודיעין היה ג'יימס אנגלטון ,  הממונה על התיק הישראלי ב-CIA ,  לוכד מרגלים ידוע ואחד מאלו שעיצבו את תפישותיו של ארגון הביון האמריקני המרכזי והשפיעו רבות על התפתחותו .  בעברו ,  היה יועץ ראשי של כמה מראשי הארגון .  
אנגלטון היה זה שקיבל לידיו את נאומו של ח'רושצוב והפיץ אותו . " אנגלטון היה ידיד מובהק של ישראל על בסיס הערכה מקצועית ",  אמר עליו גורם מודיעיני בכיר לשעבר בישראל . " יש שיאמרו כי יום אחד זוהה על ידי גורמים בממשלה כאוהד קרוב מדי .  הוא יצק את היסודות לשיתוף פעולה החריג בהיקפו ואיכותו בין המדינות ".  במרכז למורשת המודיעין אף הוחלט להציב גלעד לזכרו של אנגלטון על רקע שיתוף פעולה מקצועי רב שנים ,  שבהן גם רכש מכרים רבים בישראל ,  ביניהם בכירי קהילת המודיעין .  
למרות ההתקרבות בין המדינות ,  עדיין שררה באוויר חשדנות בסיסית ותמידית .  היא התגברה כשנודע לבכירים בקהילת המודיעין בישראל שהממשל האמריקני ,  בראשו עמד באותם ימים ג'ון קנדי ,  להוט לאסוף מודיעין על המתרחש בקריה למחקר גרעיני בדימונה .  גורמים ותיקים אף טוענים כי מלאכת האיסוף הייתה אגרסיבית ,  אך סירבו לפרט אודותיה .  
גורם הבקיא היטב בהיסטוריה של שנות השישים ציין כי מערכת היחסים העכורה בין נתניהו לאובמה אינה חריגה בנוף היחסים בין המדינות . " מדברים על היחסים בין נתניהו לאובמה כהרי אסון .  הם מחווירים לעומת מערכת היחסים בין דוד בן גוריון לג'ון קנדי ",  אמר ונזכר : " תמליל השיחה בין קנדי לבן גוריון במלון  " וולדרוף אסטוריה "  בניו יורק פורסם על ידי מחלקת המדינה והדברים שם היו קשים ".  הוא הזכיר כי גם דיוויד אייזנהאוור ,  נשיאה ה-34 של ארה"ב , " איים להטיל עלינו סנקציות אחרי מבצע קדש .  לכן ,  אני חושב שצריך לזכור שמערכות היחסים תמיד ידעו עליות ומורדות .  היה ראש CIA באותן שנים שתיאר את ישראל כאבן ריחיים על ארה"ב ,  אבל אנשיו פעלו במרץ לטובת ישראל כי העריכו את משקל המודיעין הישראלי .  זה לא אישי - זה יותר מקצועי ".  
השנים חלפו וביום השלישי למלחמת ששת הימים התקיף חיל הים הישראלי את הספינה האמריקנית  " ליברטי "  מול חופי סיני .  במתקפה נהרגו 34 מלחים ו-171 נפצעו . " זו הייתה טרגדיה של ממש ",  אמר לוואלה חדשות קצין בכיר לשעבר באמ"ן . " האמריקנים שלחו את ספינת הביון לצורכי הגנה .  הם לא ידעו איך תתפתח המלחמה בין ישראל למצרים .  במקביל ,  הם העבירו מסרים לספינה שלא תתקרב יותר מדי ועוד כמה הנחיות שלא בוצעו .  שרשרת של טעויות מצערות בשני הצדדים הובילה להתקפה על הספינה ".  
ותיקי המודיעין הישראלי מתעקשים כי המתקפה על הספינה הייתה טעות מצערת ותו לא .  למרות הכחשות נמרצות מהצד הישראלי כי הייתה בהתקפה יד מכוונת ,  ופיצוי כספי ישראלי לממשל האמריקני ,  נולדו בעקבות התקרית הקשה אוסף של קונספירציות בשני הצדדים ,  בדגש על הצד האמריקני שראה בהתקפה זו ניסיון לעוור את עיני האמריקנים .  הממשל האמריקני קיבל את ההסבר המקצועי הישראלי לאחר שהוצגו בפניו נתונים ופרטים רגישים אודות ההתרחשויות שקדמו להתקפה באמצעות טילי טורפדו .  
וכך ,  מערכת היחסים בין קהילות המודיעין שבה למסלולה .  אלא שאחרי מלחמת יום הכיפורים נוצרה מתיחות נוספת .  תיאור מעניין לכך ניתן בספר  " תבל ומלואה "  של ראש אגף תבל והמשנה לראש המוסד לשעבר ,  מנחם  ( נחיק )  נבות ,  בהוצאת כנרת זמורה ביתן שיצא לאור לאחרונה .  נבות ,  שהיה נציג המוסד בוושינגטון בשנת 1974 ,  קיים קשרים ענפים עם מקביליו ב-CIA וגם עם גורמים ב-FBI ,  שכללו החלפת מידע מודיעיני בנושא ריגול נגדי ומלחמה בטרור .  עד שהגיעו רגעים קרירים במיוחד .  
אחרי המלחמה ,  כותב נבות בספרו ,  קידם מזכיר המדינה הנרי קיסינג'ר הסכם ביניים בין ישראל למצרים .  הניסיונות נכשלו והנשיא ג'רלד פורד שלח איגרת חריפה לראש הממשלה יצחק רבין שבה הודיע על שינוי המדיניות האמריקנית כלפי ישראל והערכה מחדש .  זאת ,  לאחר אזהרות חוזרות לגבי העיקשות של ישראל בנושא .  
למרות שהממשל האמריקני נזהר שלא להכתים בפומבי את מערכת היחסים עם ישראל ,  ברובד האישי השינוי היה כואב . " לא היה נעים לשרת באותם ימים בוושינגטון ",  כתב נבות בספרו .  עד היום ,  יש גורמי מודיעין בישראל שטוענים כי ארה"ב התנהגה בקרירות לישראל כדי להתקרב למדינות ערב על מנת ליצור בריתות חדשות .  ההשפעה הייתה ניכרת גם בסיוע הביטחוני שהידלדל באותם ימים ושימש מדד למידת הקרבה בין המדינות .  
המתיחות גלשה לשנות השמונים ,  אבל היא הלכה והתרככה . " רציתי לדבר עם יואל בן פורת  ( נספח אמ"ן בוושינגטון ,  א"ב )  בחדרו ,  אז הוא אמר לי 'בוא נצא החוצה' ",  שחזר קצין מודיעין  ( במיל' )  שביקר בשגרירות ארה"ב בוושינגטון באותם שנים ,  בשיחה עם וואלה חדשות . " אני בתמימותי שאלתי אם הוא חושש מהאזנות של הרוסים ,  כי הרוסים תמיד האזינו לנו - גם מבסיסים בסוריה וגם באמצעות אניות .  כשיצאנו החוצה ,  הוא אומר לי 'האמריקאים' .  לבקשתו ,  ישבנו ברחוב ,  בגן ציבורי כדי להרגיש בנוח ".  
לדברי הקצין  ( במיל' )  , " לפעמים היו סתם חששות מוגזמים .  לדוגמה ,  רפול  ( רפאל איתן ,  רמטכ"ל צה"ל באותה תקופה ,  א"ב )  בזמנו חשש שיש מרגל אמריקני במטה הכללי .  הנחת העבודה הייתה שיש ניסיונות של גורמים שונים לעקוב ,  לאסוף מידע ולרגל בישראל .  זה לא משנה מי מנסה כי ישראל תמיד הציבה לעצמה רף הגנה גבוה במיוחד .  אני רק יכול לומר שהיכולות של ארה"ב שמתמחה במודיעין אותות הלכו והשתפרו ככל שהטכנולוגיה השתכללה ".  
בשנת 1985 האדמה רעדה בקהילת המודיעין בישראל - גורמי המודיעין האמריקני חשפו את פעילותו של ג'ונתן פולארד ועצרו אותו למרות שניסה לחמוק לשגרירות ישראל בארה"ב .  הוא הורשע בריגול לטובת ישראל ונידון למאסר עולם .  העונש הפתיע רבים בשל חומרתו .  למרות הניסיונות של בכירי קהילת המודיעין הישראלי ומדינאים בישראל לטעון כי פולארד לא ריגל נגד ארה"ב אלא העביר מידע על מדינות זרות אחרות ,  הפרשה הפכה לכתם גדול במערכת היחסים שמוגדר מאז קו אדום בקרב גורמי המודיעין השונים בישראל .  הרג ובל יעבור .  
שנה לאחר מכן ,  נעצר רב-סרן יוסף עמית ,  מפקד ביחידת האיסוף של אגף המודיעין בצה"ל בחשד שפנה לגורמים בשגרירות ארה"ב והציע את שירותיו .  המקרה התקבל בתדהמה רבה בקהילת המודיעין בישראל ובשל רגישותו נחקר תחת צו איסור פרסום גורף .  עמית ,  שהחזיק בביתו חומר מסווג ,  הועמד לדין ב-1987 בגין ריגול ומגע עם סוכן זר .  עם זאת ,  משפטו נבלע בנבכי הזמן ולא היווה משקל נגדי משמעותי למעצרו של פולארד .  
בשנים האחרונות ,  גבר העיסוק התקשורתי הבינלאומי במערכות היחסים בין המדינות וגופי המודיעין .  זאת ,  בעקבות המסמכים שהדליף אדוארד סנודן ואשר חשפו ,  בין היתר ,  כי הסוכנות לביטחון לאומי של ארה"ב ,  ה-NSA ,  יירטה תכתובות דואר אלקטרוני של שר הביטחון לשעבר אהוד ברק וראש הממשלה לשעבר אהוד אולמרט .  למרות ששר ההגנה לשעבר ,  צ'אק הייגל ,  טען במהלך ביקור בישראל בשנה שעברה שלא ידוע לו על יירוטי התכתובות ,  העננה נותרה - ומה שמעצים אותה היא מערכת היחסים העכורה בין נתניהו לאובמה .  
על פי ההערכות ,  ארה"ב עושה שימוש בבסיס  " אקרוטירי "  בקפריסין לאיסוף מודיעין אותות בכל המזרח התיכון .  בהתאם לברית שנחתמה אחרי מלחמת העולם השנייה  ( UKUSA )  בין ארה"ב ,  ניו זילנד ,  בריטניה ואוסטרליה ,  הצדדים אינם מרגלים אחד אחרי השני .  לטענת גורמי מודיעין לשעבר ,  בחצי האי שהיה בעבר חלק מהממלכה הבריטית ,  שוכן לו עד היום הבסיס צבאי שמשתרע על פני עשרות קמ"ר והוא נותן מענה לבריטים וארה"ב לאיסוף מודיעין סיגינטי  ( מודיעין אותות )  .  
לדברי גורם מדיני בכיר לשעבר ,  למרות הטכנולוגיה המתקדמת של ארה"ב , " כולם יודעים שאין תחליף למודיעין האיכותי של ישראל ".  כשנשאל אם ארה"ב מרגלת נגד ישראל ,  השיב : " ראשית אציין שישראל לא מרגלת נגד ארה"ב בשום צורה .  לגבי ארה"ב ,  אני לא יודע .  אבל הייתי מציע להסתכל על זה מהזווית שלה :  היא מעצמת על שחוותה את אסון התאומים .  עבורה ,  זה כמו פרל הרבור .  כמו שאנחנו עד היום סוחבים את צלקת מלחמת יום הכיפורים .  ולכן ,  צריך להבין אותם .  הם לא פועלים נגד ישראל ,  אלא כדי להגן על עצמם .  אני לא אשכח איך הם פנו אליי אחרי התרסקות התאומים ושאלו אותי אם אני מכיר דוברי ערבית .  הם היו בפער עצום ".  
גורמי מודיעין ישראלים טוענים כי גם היום ,  ברובד המקצועי ,  שיתוף הפעולה בין ישראל לארה"ב יוצא מן הכלל ,  הדדי ונשען על הערכה .  יש גם גורמים יהירים במערכת שטוענים כי ללא המידע המודיעיני האיכותי של ישראל במזרח התיכון ,  ארה"ב הייתה  " עיוורת "  בתחומים מסוימים .  
יציאתה המדורגת של ארה"ב מעיראק ואפגניסטן וחוסר המעורבות שלה במצרים צמצמו בשנים האחרונות את הקשר בין המודיעין הישראלי לאמריקני .  ואולם ,  עם התפשטות ארגון  " המדינה האיסלאמית "   ( דאעש )  במזרח התיכון והפגיעה באינטרסים של ארה"ב במקומות נוספים ,  הקשר שוב התחזק .  יחסי ארה"ב-טורקיה הקרירים רק תרמו להידוק הקשר המודיעיני עם ישראל .  
קצין בכיר באמ"ן לשעבר התייחס לשיתוף הפעולה בין גופי המודיעין . " אני אחלק את החשדות בין הצדדים לכמה תחומים ",  אמר . " תמיד ידענו שהם חזקים מאוד בתחום הסיגינטי .  הייתה להם את שיטת הקוקטיילים :  לבוא ,  לשתות ולדבר .  אנחנו רואים בהם חברי אמת ומן הסתם כשנפגשים חברים ,  מדברים .  כשראית מאמץ מוגבר בתחום התעשיות הביטחוניות ,  הבנת שלא הכול תמים .  אבל זה נועד מן הסתם להגן על התעשיות שלהם .  יעד כלכלי נטו . 
" מצד שני ,  האמריקנים מעורים מאוד בתפישות הביטחון של ישראל לא רק בפן האידאולוגי ,  אלא בפן המעשי מבצעי וזה מעיד על הקשר האמיץ בינינו .  לדוגמה ,  ראש חטיבת המחקר הנוכחי של אמ"ן ,  תת-אלוף אלי בן מאיר ,  היה נספח המודיעין בוושינגטון והוא יודע להוקיר ולהעריך את טיב היחסים .  זה מקרין על המערכת המודיעינית כולה .  יש גם נספח של המוסד בארה"ב שעובד מול מקבילו והפוך .  להם יש נציגות בישראל .  מה זה אומר ?  ",  הוסיף .  
גם שגריר ישראל בארה"ב לשעבר ,  מייקל אורן ,  שמתמודד ברשימת  " כולנו "  של משה כחלון לכנסת ,  אמר כי בין המדינות  " קיימת ברית חזקה והיסטורית ".  לדבריו , " למרות שמערכת היחסים ידעה תקופות קצרות של מתח ואי הסכמה ,  במיוחד בנושאים מדיניים ,  שיתוף הפעולה המודיעיני בין המדינות תמיד נותר איתן ויציב ,  גם בתקופות קשות .  זאת ,  משום ששיתוף הפעולה עם ישראל בענייני מודיעין הוא אינטרס של ארה"ב ,  שאין לו תחליף .  לארה"ב הערכה עמוקה למודיעין הישראלי ,  לניסיון ולמיומנויות של הקהילה המודיעינית הישראלית שפועלת באזור קריטי לביטחונה של ארה"ב ". 
כעת ,  נותר רק לראות מה יהיו ההשלכות של נאום נתניהו בקונגרס ואם יחשוף בו פרטים רגישים מההסכם .  בבית הלבן כבר הבהירו אמש כי מהלך שכזה יהיה בבחינת  " בגידה באמון ".   " אל תשכח שבמשא ומתן להרכבת הסכם הביניים מעורבות שש מדינות ",  הזכיר גורם מדיני בכיר לשעבר והוסיף : " כדי להגיע למידע רגיש ,  אם הגיעו בכלל ,  לא חייבים את ארה"ב ".  
לפניות לכתב אמיר בוחבוט :  amirbohbot@walla.com 

ישראל וארה"ב :  50 שנות סיוע ביטחוני  ומשחקי ריגול
אין בעלות ברית קרובות יותר מישראל וארה"ב ,  אבל מערכת היחסים רצופה פרשיות ריגול מסתוריות .  הבית הלבן הזהיר את נתניהו מחשיפת מידע על המגעים עם איראן בנאומו ,  למרות שישראל לא עודכנה .  האם לפנינו פרק נוסף במשחק הצללים בין המדינות ? 

