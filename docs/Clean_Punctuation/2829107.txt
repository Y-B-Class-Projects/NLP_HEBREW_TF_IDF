חשיפה :  מה הוביל ליום שבו נתניהו ברח מהסכם המסגרת לשלום
אבו מאזן כבר היה בגשר אלנבי כאשר יועצו של פרס התקשר ,  והודיע שאין עוד טעם לפגישה :  ראש ממשלת ישראל החליט לעצור את הדיונים המתקדמים .  על מה קמו ונפלו השיחות שנתניהו ניהל מרחוק ? 
הסיפור הבא לא צפוי ,  כנראה ,  לשנות את התפיסה שרווחת בציבור ובהנהגה בישראל מאז ימי האינתיפאדה השנייה ,  ולפיה  " אין פרטנר "  בצד הפלסטיני .  זו תפיסה המתבססת ,  בין היתר ,  על אמירות מפי פוליטיקאים מהימין ,  שגרסו כי בכל פעם שהגיע רגע האמת ,  יו"ר הרשות הפלסטינית אבו מאזן חמק מלהשיב בחיוב ,  או סרב ,  להצעה שהונחה לפניו להסכם שלום .  אולם במקרה אחד לפחות ,  הקלישאה הזו נראית מופרכת ,  ואפילו שקרית .  
שיחות עם בכירים פלסטינים וישראלים מגלות כיצד עולה כי אז ,  לפני פחות מארבע שנים ,  היה זה דווקא נתניהו שחמק ברגע האחרון מלקדם את שיחות השלום ,  דווקא אחרי שאבו-מאזן הגיע להבנות מרחיקות לכת עם הנשיא שמעון פרס על הסכם מסגרת ,  או על עקרונות שעל פיהם יחודש המו"מ .  
דבר קיומן של השיחות כבר נחשף בעבר על-ידי העיתונאי בן כספית ,  שגם דיווח על ביטולה ברגע האחרון של הפגישה שתוכננה להתקיים בעמאן ביום חמישי ,  28 ביולי 2011 ,  בין פרס לאבו מאזן ,  בשל סירובו של רה"מ נתניהו להצעות הקונקרטיות שביקש פרס להציג .  אך מה שלא פורסם עד כה ,  ונחשף כאן לראשונה ,  הוא תוכנן של השיחות ושל ההבנות שאליהן הגיעו הצדדים ,  בידיעתו המלאה של נתניהו .  ברגע האמת ,  כאמור ,  נתניהו נאלם ,  וסירב להעניק לאשרר את השיחות .  
השיחות בין פרס לאבו מאזן התנהלו הרחק מעיני התקשורת ,  ונמשכו יותר משנה .  לנוכח הקיפאון העמוק במו"מ בין הצדדים ,  החל נשיא המדינה בסדרה של פגישות עם הראיס הפלסטיני ,  כדי לקדם את האפשרות לחידוש המו"מ הרשמי .  הפגישות התנהלו בכמה מבירות אירופה ,  בהן לונדון ורומא .  בחלוף הזמן הפכה עמאן למארחת כמעט-קבועה של שני האישים .  גם את המפגש האחרון ,  שבוטל ,  הייתה אמורה לארח הבירה הירדנית .  
את שני הנשיאים ליוו בשיחות היועצים המיוחדים שלהם :  בצד הישראלי אבי גיל ,  שעבד לצד פרס עשרות שנים ,  ובצד הפלסטיני ראש צוות המו"מ ,  סאיב עריקאת .  מרגע תחילת המפגשים ,  שאפו שני הצדדים ליעד צנוע ,  ולא יומרני מדי ,  כלומר ,  להגיע למסמך מסגרת  ( פריים-וורק )  שיסלול את הדרך לחידוש השיחות .  מראש ,  לא הייתה כוונה להגיע להסכם שלום מלא בין הצדדים .  היה ברור כי לכך ,  ניתן יהיה להגיע רק לאחר כניסתן של השיחות לשלב הרשמי .  
מכאן נבעה בעצם ההחלטה לנהל שיחות לא-רשמיות בין האישים ,  אך לרתום למהלך את נתניהו כבר בשלב הראשוני שלהן .  פרס קיבל את אישורו של ראש הממשלה לנהל שיחות עם יו"ר הרשות הפלסטינית כדי לבחון את היתכנות ההסכם המדיני .  ועם זאת ,  בכל הזמן הזה היה ברור לכל המעורבים ,  כי לנתניהו יש אפשרות להתנער מההבנות שאליהן יגיעו שני הצדדים ,  ולטעון כי אלה עמדותיו של פרס בלבד .  כך ,  נתניהו יכול היה להחזיק בחבל משני קצותיו :  לנהל מו"מ באמצעות פרס ,  אך אם הנשיא מגיע עם אבו מאזן להסכם מסגרת - שלא ימצא חן בעיניו - הוא תמיד יכול היה להתנער מכך ,  ולטעון  " זה לא אני ".  
נשיא המדינה היה אמנם ביחסים טובים  ( יחסית )  עם נתניהו באותה תקופה ,  אולם היה ברור ,  גם לצד הפלסטיני ,  שאין מדובר כאן בשליחו האישי של ראש הממשלה יצחק מולכו ,  אלא בערוץ שנתניהו תמיד יוכל להתכחש לו .  כאן נעוץ גם הוויכוח המאוחר הנוגע לחשיבותו של ערוץ השיחות הזה .  בשני הצדדים ,  יש מי שטוען כי בסופו של דבר ,  חוסר התחייבותו של נתניהו לשיחות הללו עיקר אותן מתוכן ,  בעוד אחרים ,  פלסטינים וישראלים ,  אומרים כי אלה היו הבנות מרחיקות לכת ,  בידיעתו המלאה של ראש הממשלה .
 בחלוף הזמן ,  נרשמה בשיחות התקדמות משמעותית .  אבי גיל ועריקאת ניהלו גם מפגשים נפרדים ,  ללא נוכחות המנהיגים ,  כדי לקדם את הערוץ .  לכל אורך הדרך ,  נתניהו קיבל עדכונים על השיחות .  אבו מאזן ,  מצדו ,  שיתף את אנשיו הקרובים ביותר בנוגע להבנות הנרקמות לקראת הסכם המסגרת ,  שמזכיר ,  במידה רבה ,  את התכנים של הסכם העקרונות ,  שביקש גם ג'ון קרי לגבש .  ההבנה המרכזית של שני הצדדים הייתה שיש להגיע להבנות בסיסיות על הנושא הטריטוריאלי :  גבולות המדינה הפלסטינית ,  סוגיית ירושלים  ( ובעיקר המקומות הקדושים )  וסוגיית הפליטים .  
לא מעט ניסוחים נבדקו עד שהתגבשה הבנה הדדית ,  ולפיה המסמך המתוכנן יכלול אמירה בדבר הקמת שתי מדינות ,  פלסטינית וישראלית ,  בגבולות 4 ביוני 1967 ,  תוך חילופי שטחים שוויוניים .  בשלב הזה עדיין לא דובר על מספרים מדויקים :  אנשיו של אבו מאזן מסבירים היום כי במהלך השיחות ,  יו"ר הרשות שב והסביר כי הוא יהיה מוכן  " להסתפק "  ב-98% מהגדה .  הוא גם התעקש שחילופי השטחים יהיו שווים באיכות ובגודל ,  ומכאן הנוסח שנקבע להסכם המסגרת .  נדגיש כי נושא המספרים היה כבר מחוץ למסגרת הדיונים אודות אותו מסמך עקרונות ועלה בדיון בין האישים ,  לא מעבר לכך .  על פי מקורבי אבו מאזן ,  ההבנות למסמך המסגרת כללו גם אמירה על פירוזה של המדינה הפלסטינית מנשק ומצבא ,  עם נוכחות של גוף שלישי במעברי הגבול והגבולות .  
בנושא ירושלים נוצרה הבנה לגבי חלק מהסוגיות השנויות במחלוקת ,  בעוד שאת זו הנוגעת לאגן הקדוש ,  הותירו לשלב מאוחר יותר של המו"מ .  פרס ואבו מאזן הסכימו לכך שירושלים תהיה בירת שתי המדינות ותישאר  " עיר פתוחה ".  השכונות היהודיות יהיו בריבונות ישראלית ,  והשכונות הפלסטיניות - בריבונות פלסטינית .  המחלוקת שנותרה בעינה הייתה סביב הר הבית .  בשום שלב ,  לא הסכים אבו מאזן לוותר על הריבונות בהר הבית ,  גם לא בתמורה לאמירה הכללית לגבי ריבונות ערבית או  " דתית ".  לכן ,  הוחלט שהסכם המסגרת המתוכנן ,  לא יכלול בשלב זה אמירה אודות גורלו של הר הבית .  
מהיכן ההתעקשות הפלסטינית על ריבונות בהר הבית ?  לא מעט הסברים ניתנו לנושא זה ,  כולל טענה חוזרת ונשנית מצד בכירים פלסטינים שהושמעה בפניי ,  ולפיה  " אל-אקצא שלנו ",  ושלא יהיה הסכם שלום ללא ריבונות פלסטינית שם .  זו אינה עמדה חדשה ,  וייתכן שהיא נובעת מהרצון הפלסטיני לרכוש מעמד יוקרתי במיוחד בעולם המוסלמי .  כלומר ,  שאם סעודיה היא האחראית על שני המקומות הקדושים ביותר לאסלאם ,  מכה ומדינה ,  הרי שהפלסטינים יהיו  " בעלי הבית "  של המקום השלישי ,  מסגד אל-אקצא .  מבחינת הפלסטינים ,  לא מדובר רק בנושא דתי .  זהו סיפור לאומי ,  והסמל הדתי הוא אמצעי לביסוס מעמד מדיני .  
ומה באשר לפליטים ?  כאן ,  הסכימו הצדדים - שוב - על נוסח מעורפל מעט ,  שייכנס להסכם המסגרת :  משפט כללי שיקבע כי פתרון בעיית הפליטים יהיה  " מוסכם וצודק ",  בדומה לנוסח המופיע ביוזמה הערבית לשלום ,  אך ללא אזכור החלטה 194 של האו"ם .  גם בסוגיה הזו עלו שפע של רעיונות מהצד הפלסטיני ,  לקראת הסכם שלום עתידי .  בכיר פלסטיני הבקיא בפרטי השיחות ,  אמר לי כי אבו מאזן הציג בפני פרס את החלופות שהוא מבקש להציג לפליטים :  1 .  שמירה על מקום המגורים הנוכחי תוך קבלת פיצוי .  2 .  מעבר למדינה שלישית ופיצוי .  3 .  שיבה למדינת פלסטין  ( בגבולות 67 )  .  4 .  חזרה לישראל ,  בהתאם להסכמתה של ממשלת ישראל .  
אך לדבריו ,  לא הוצג מספר פליטים קבוע לכל שנה .  לפיכך ,  המתווה של אבו מאזן היה שבכל שנה מחדש ,  תחליט ישראל על מספר הפליטים שיורשו לשוב לתחומה  ( בשיחות מאוחרות יותר ,  אבו מאזן נטה לבקש שישראל תקלוט לשטחה 10,000 פליטים פלסטינים בכל שנה ,  במשך 15 שנים .  כלומר בסך הכל ,  150,000 )  .  עם זאת ,  אבו מאזן היה מוכן לכלול סעיף הנוגע לסיום כל התביעות ההדדיות ולסיום הסכסוך ,  בניגוד לטענות שנשמעות בימין הישראלי על כי הוא אינו מסכים לכך .  
הרושם של הצד הפלסטיני והישראלי ,  אז וכיום ,  הוא שהשיחות התנהלו בפיקוח מרחוק של נתניהו .  הוא ידע על כל פרט ומשפט .  ואולי מכאן התדהמה שבה התקבלה  " הבריחה "  של נתניהו מהתקדמות להסכם מסגרת רשמי .  ברגע האמת ,  בחודש יולי 2011 ,  ראש הממשלה התקפל .  נתניהו לא עמד בהתחייבות להעביר אסמכתא רשמית לשיחות ,  ופרס הבין שאין טעם בפגישה עם אבו מאזן בעמאן .  הצעה נוספת ,  להסכם מסגרת ,  נזרקה לפח ,  והיחסים בין פרס לנתניהו עלו על שרטון ,  כאשר הנשיא דאז איבד את האמון שהיה לו בראש הממשלה .  
מדוע נתניהו שינה את עמדתו ואת יחסו לשיחות ברגע האחרון ?  לא ברור .  מלשכת ראש הממשלה נמסר בתגובה כי  " בניגוד מוחלט לנטען ",  נתניהו מעולם לא הסכים לאף אחד מהסעיפים הללו .  באופן אירוני כמעט ,  דווקא פרסום הדברים כאן יסייע לנתניהו ,  מן הסתם ,  בייצוב מעמדו בקרב מצביעי הימין .  ומה באשר לשלום ?  זה כנראה יכול לחכות .  מלשכתו של פרס סרבו להתייחס לדברים .  

חשיפה :  מה הוביל ליום שבו נתניהו ברח מהסכם המסגרת לשלום
אבו מאזן כבר היה בגשר אלנבי כאשר יועצו של פרס התקשר ,  והודיע שאין עוד טעם לפגישה :  ראש ממשלת ישראל החליט לעצור את הדיונים המתקדמים .  על מה קמו ונפלו השיחות שנתניהו ניהל מרחוק ? 

