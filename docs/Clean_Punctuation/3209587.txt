עם יאיר לצדו ובלי עזרה מבחוץ :  נתניהו מתניע את המרוץ לבחירות
בכירי המפלגות כבר נערכים לקמפיין בזק של 105 יום .  בליכוד מתכוון ראש הממשלה לנהל את האסטרטגיה בעצמו ,  במחנה הציוני הספיק גבאי לספוג תבוסה בקרב פנימי ,  והשחקנים החדשים מחממים את הרשתות החברתיות
ביום שאחרי ההכרזה על הבחירות המוקדמות ,  בכירי כל המפלגות החלו להיערך היום  ( שלישי )  לקמפיין בזק של 105 יום ,  ולרוחב המערכת הפוליטית עסקו אמש והיום בישיבות התנעה ,  מינוי אנשי מטה ,  קמפיין ואסטרטגיה .  ראש הממשלה בנימין נתניהו ,  שצפוי לטוס ביום חמישי לחמישה ימים לברזיל לטקס השבעת הנשיא ז'איר בולסונארו ,  קיים גם הוא ישיבות פוליטיות ארוכות בימים האחרונים .  
בלשכת ראש הממשלה שוקלים לקצר את הנסיעה ביום או יומיים בשל האירועים הפוליטיים .  נתניהו אמור היה לטוס לברזיל ביום חמישי כדי להשתתף בטקס ההשבעה של הנשיא החדש ביום שלישי ,  אך כעת נשקלת האפשרות לקצר את הנסיעה ולשוב לארץ כבר ביום שני .  
אם הנסיעה תקוצר ,  נתניהו לא ישתתף בטקס ההשבעה אך ייפגש בסוף השבוע עם נשיא ברזיל ,  ועם שר החוץ ושר הביטחון של ברזיל .  במידה והידיעה תקוצר גם פגישתו המתוכננת של נתניהו עם שר החוץ האמריקאי מייק פומפאו תידחה למועד אחר .  נתניהו אמור היה לפגוש את פומפאו כדי לדון עמו על המצב בסוריה ואיראן לנוכח החלטת ארה"ב להוציא את כוחותיה מסוריה .
 בחירות 2019 - סיקור מיוחד בוואלה !  NEWS:סקר וואלה !  NEWS :  נתניהו שומר על כוחו - גם אם גנץ מצטרף להתמודדותהמבחן של גנץ וההישג של לפיד :  המנצחים והמפסידים מהקדמת הבחירותלפני או אחרי ?  הקדמת הבחירות מותירה בפני מנדלבליט רק אפשרויות רעות 
נתניהו אינו מתכוון להיעזר באנשי אסטרטגיה וקמפיין חיצוניים ,  כך אמרו לוואלה !  NEWS גורמים בסביבתו ,  אלא למנות בעיקר אנשי ניהול ,  תקשורת ושטח - ולנהל את האסטרטגיה של הליכוד בעצמו .  
לפי ההערכה ,  נתניהו עשוי למנות את אחד מבכירי הליכוד - יו"ר הקואליציה דודי אמסלם או אחד מהשרים המקורבים - כמנהל הקמפיין .  כמו כן ,  בנו של ראש הממשלה ,  יאיר נתניהו ,  שהגביר לאחרונה את הנוכחות שלו ברשתות החברתיות ,  צפוי לקחת חלק פעיל בקמפיין  " ברמת מעורבות גבוהה יותר מקמפיין 2015 ",  אך לא לקבל תפקיד רשמי .  הגורמים הכחישו בתוקף שנתניהו הצעיר מתכונן להתמודד בפריימריז בליכוד ואמרו כי  " הוא לא מתמודד בפריימריז ,  בוודאות ".  
הבחירות המקדימות בליכוד צפויות להיערך בשבוע הראשון של פברואר ,  ונתניהו במגעים עם בעלי התפקידים בתנועה - יו"ר מרכז המפלגה ,  השר חיים כץ ויו"ר המזכירות ,  השר ישראל כץ ,  לתיאום תקנון הבחירות עוד לפני נסיעתו .  בין היתר ,  נתניהו מבקש לשמור לעצמו שני שריונים וכן לעשות שינויים בשיטת הבחירות וההקצאות למחוזות ברשימה כדי להגדיל את מספר המקומות שיהיו שמורים לרשימה הארצית .  
גם הפריימריז של מפלגת העבודה צפויים להתקיים בסוף ינואר-תחילת פברואר ,  אך במפלגה טרם הודיעו סופית על תאריך הבחירות המקדימות .  אתמול ,  בתזמון מקרי ,  נערכו הבחירות לוועידה העשירית - הגוף הבוחר העליון של מפלגת העבודה - שצריך לאשר את תקנון הבחירות לפני קיומן - ועד לכינוס הוועידה ישנם עוד תהליכים פרוצדורליים שהמפלגה צריכה לעבור .  בינתיים ,  יו"ר המפלגה ,  אבי גבאי ,  ספג תבוסה פנימית בבחירות אתמול .  
לדברי גורמים בעבודה גבאי הצליח להכניס כמה מאות צירים בלבד מבין 3,200 הצירים שיהיו חברים בוועידה החדשה ,  ואילו כוחם של ותיקי המפלגה - שלי יחימוביץ' ,  איתן כבל ,  עמיר פרץ ואפילו יצחק הרצוג - רק התחזק .  בשבועות האחרונים החל להתלהט קרב פנימי בעבודה בין גבאי לבין חלק מהח"כים שדורשים שהוא יבטל את השריונים האישיים ששמורים לו ,  ומצב הכוחות החדש בוועידה עשוי להקשות עליו להתנגד למהלך .  
בינתיים ,  גם מכיוונה של יו"ר התנועה ציפי לבני ,  שותפתו של גבאי במחנה הציוני ,  נשמעו היום מסרים שעשויים להעיד על חוסר אמון .  בעוד גבאי אמר אתמול כי הוא המועמד היחיד של המחנה הציוני לראשות הממשלה ,  לבני אמרה כי  " כל אחד מאתנו צריך לשים את האגו בצד למען המטרה המשותפת שהיא מהפך - זה יהיה המבחן .  הדרך היחידה לנצח את הבחירות היא לאחד כוחות .  עצם החיבור יוצר דינמיקה חדשה ותקווה ".   

" כל אחד ששותף לדרך ושמצהיר שטובת המדינה מול עיניו צריך גם להיות שותף לאיחודים ביננו .  אפשר ליצור כאן צוות גדול יותר ומנצח .  כל אחד מאיתנו צריך לשים את האגו בצד למען המטרה המשותפת שהיא מהפך .  ביחד נאמר קודם המדינה ,  אחר כך המפלגה ואחר כך אני ".  לבני ,  שדיברה באירוע של המכון הישראלי לדמוקרטיה והמרכז הבינתחומי בהרצליה ,  אמרה כי  " הצעתי זאת ב-2013 עשיתי זאת ב-2015 ". 
היא הוסיפה ש"הקמנו את המחנה הציוני שהוא בסיס מצוין לחיבורים .  אני כבר ויתרתי בעבר ומוכנה לעשות זאת שוב .  החיבורים האלה נדרשים כדי ליצור את הרשימה הגדולה בישראל זה מה שצריך לעשות כמהלך שלנו בבחירות הקרובות ". 
במקביל ,  השחקנים החדשים שעל המפה בבחירות 2019 ניצלו גם הם את היום להתנעת תוכניות ההתמודדות שלהם .  שר הביטחון והרמטכ"ל לשעבר משה יעלון פירסם סרטון בפייסבוק בו הכריז רשמית על הקמת מפלגה חדשה והודיע כי בימים הקרובים יציג את הרשימה שלו לציבור ;  כמה שעות לאחר מכן כבר דווח ב"כאן "  על מצטרף אפשרי ראשון - תא"ל  ( במיל )  גל הירש ,  שהיה בעבר מועמד למפכ"ל המשטרה .  
ח"כ אורלי לוי אבקסיס ,  שמתכוונת גם היא להתמודד בראשות מפלגה חדשה ,  שיחררה את הלוגו החדש שלה לטוויטר ,  ומחר היא צפויה להירשם עם מפלגתה החדשה אצל רשם המפלגות .  הערב חשפה את שם המפלגה - גשר - שזכה לשם של מפלגתו של אביה ,  דוד לוי ,  בבחירות 1998 .  הרמטכ"ל לשעבר בני גנץ לא פיזר גם היום את הערפל סביב כוונותיו וגורמים בסביבתו אמרו כי  " כל האופציות עדיין על השולחן ".  עם זאת ,  לפי ההערכה הרווחת במערכת הפוליטית ,  גנץ צפוי גם הוא לעמוד בראש מפלגה חדשה משל עצמו .  בחודשים האחרונים גנץ ,  יעלון ולוי אבקסיס היו במגעים שבהם נידונה גם אפשרות של ריצה משותפת אך בשלב זה נראה ששלושתם מתכוונים להקים מפלגות עצמאיות .  
גם ראש הממשלה לשעבר אהוד ברק רמז היום כי הוא עשוי להקים מפלגה משלו למען חבירה לגוש מרכז שמאל .  בראיון ליומן הצהריים של נחמה דואק ברדיו 90 ברק אמר כי החלפת השלטון תלויה  " אך ורק בשילוב ידיים שבו מפלגה של גנץ ,  פלגה של בוגי ומפלגה של אבי גבאי וציפי לבני ואולי גם מפלגה שלי ישלבו ידיים ".  ברק התחמק מלחדד למה הוא מתכוון ואמר כי  " אני לא הסיפור "  אך הוסיף כי  " גם אפשרית מפלגה שלי ".  

עם יאיר לצדו ובלי עזרה מבחוץ :  נתניהו מתניע את המרוץ לבחירות
בכירי המפלגות כבר נערכים לקמפיין בזק של 105 יום .  בליכוד מתכוון ראש הממשלה לנהל את האסטרטגיה בעצמו ,  במחנה הציוני הספיק גבאי לספוג תבוסה בקרב פנימי ,  והשחקנים החדשים מחממים את הרשתות החברתיות

