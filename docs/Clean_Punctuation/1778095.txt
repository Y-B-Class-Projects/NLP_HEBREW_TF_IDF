מימן לנתניהו :  לגז המצרי חשיבות אסטרטגית 
יוסי מימן ,  מבעלי ספקית הגז המצרית EMG מגיב להאשמות הקשות נגדו ונגד הגז המצרי .  במכתב שכתב לראש הממשלה כתב כי עצם קיומו של הגז במצרים טוב למחירי הגז בישראל 
" עצם קיומו של מקור גז מצרי יצר תחרות שהניבה מחירים נמוכים יותר למשק הישראלי "  - כך כתב אתמול לראש הממשלה בנימין נתניהו ,  איש העסקים יוסי מימן ,  בעל השליטה בקבוצת מרחב ומבעלי ספקית הגז המצרית EMG .  מימן הדגיש את תרומתו של הגז המצרי לענף האנרגיה בישראל .  הוא רמז כי EMG הסכימה לחפות על מתחרתה הישראלית ,  קבוצת ים תטיס של דלק ונובל אנרג'י ,  שנאלצה באחרונה להפסיק את הזרמת הגז ללקוחותיה בשל צרכים תפעוליים : " הגיבוי המוענק שוב בשבועות אלה על ידי EMG לים תטיס ,  כאשר הספק הישראלי נאלץ להפסיק את ההזרמה בעוד EMG מגבירה אספקת הגז המצרי מעבר לנדרש על ידי לקוחותיה כדי לענות גם על צרכי לקוחות ים תטיס ,  מעיד על החשיבות התפעולית של קיום יותר מספק אחד ".  
במכתבו הדגיש מימן כי אין בכוונת EMG להתבטא בשאלת התמלוגים בישראל - אלא לוודא כי לנוכח הטענות המופנות כלפי הגז המצרי ,  מקבלי ההחלטות בישראל  " יהיו מודעים לעובדות ולא יוטעו בידי טענות מופרכות ",  כלשונו .  דבריו של מימן מתייחסים לשתי טענות  " חסרות שחר "  כהגדרתו ,  שלפיהן EMG נהנית מפטור ייחודי ממס בישראל - או ממדיניות תמלוגים מפלה לטובה .  זאת ,  אף כי EMG כפופה לטענתו לכללים הנהוגים לגבי יתר היצואנים למשק .  
במכתב ,  ששיגר מימן גם למשרדי ממשלה נוספים ,  הוא טען כי EMG אינה נהנית מפטור או הטבה שאינם חלים על כל יצואן לישראל - וכי נדרשה להבהרה מטעם רשות המסים ,  ולא להטבה ,  משום שיצוא הגז לישראל מתבצע באמצעות צינור  ( ולא באמצעי שינוע תחבורתיים )  .  עוד טען מימן כי הטענה לפיה הסתירה הספקית הסכם פטור  " סודי "  לכאורה ,  משוללת כל יסוד משום שזה מעוגן בהסכם המדיני בין ישראל למצרים משנת 2005 .  
לצורך הסבריו עשה מימן שימוש דווקא בציטוטים מפי מנהל רשות המסים ,  יהודה נסרדישי ,  שלפיהם  " נעשה ל-EMG עוול גדול ",  וכי זו משלמת את מיסיה כחוק .  כמו כן הסתמך על דבריו של המשנה ליועץ המשפטי לממשלה ,  עו"ד אבי ליכט ,  אשר בחוות הדעת שהגיש לוועדת ששינסקי כתב בשבחה של התחרות בענף הגז אשר גרמה להוזלת מחירים ולגיוון מקורות האספקה ,  וסתר את טענות חברות הגז בקביעתו כי  " הטענות כאילו אין זה ראוי כלל לרכוש גז ממצרים ,  והנימה שנלוותה לעיתים לטענות אלה - אינן במקומן ".  
עוד ציין ליכט בחוות הדעת כי הטלת המס המגזרי על חברות הגז נובעת מטעמים של צדק חלוקתי וכי  " תכלית זו כלל אינה רלוונטית לחברה המצרית המוכרת גז מצרי ולא ישראלי ".  באשר לטענה בדבר הפגיעה בתחרות בין הגז הישראלי למצרי ,  כתב ליכט כי נמצא לה ביסוס .  
לדברי מימן ,  חלק הממשלה בגז המצרי המופק בתחומיה הוא כ-75% ולכן עולה על חלקה של ממשלת ישראל בגז כחול-לבן .  מעבר לכך ,  ציין מימן ,  EMG משלמת במצרים מס חברות כחוק ,  ולכן מחיר הגז המיוצא כבר מגלם את חלקה של ממשלת מצרים : " כל עוד לא יוחרגו התמלוגים בישראל מרמה של 75% בתוספת מס החברות המצרי ,  לא יימצא היצואן ממצרים ביתרון שיווקי בהשוואה למוכר הגז המופק בתחומי מדינת ישראל ".  
באשר להיבט המדיני ,  כתב מימן לנתניהו כי חשיבותו האסטרטגית של מיזם EMG ליחסים בין מצרים לישראל ברורה : " המיזם שבאמצעותו ישראל נהנית מגז טבעי זמין ובמחיר נוח ,  ומצרים נהנית מתזרים מזומנים - הוא ביטוי קונקרטי ליחסים אלה .  לא בכדי קבעו ממשלות ישראל ומצרים בהסכם ביניהן משנת 2005 כי מיזם זה מהווה המשך להתחייבויות מצרים לישראל בתחום הנפט כפי שנקבעו בנספח השלישי לחוזה השלום ".  
מקבוצת מרחב נמסר בתגובה : " איננו מתייחסים לתכתובות של הקבוצה עם משרדי ממשלה ".  

מימן לנתניהו :  לגז המצרי חשיבות אסטרטגית 
יוסי מימן ,  מבעלי ספקית הגז המצרית EMG מגיב להאשמות הקשות נגדו ונגד הגז המצרי .  במכתב שכתב לראש הממשלה כתב כי עצם קיומו של הגז במצרים טוב למחירי הגז בישראל

