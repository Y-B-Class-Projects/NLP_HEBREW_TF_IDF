בין מס' 1 לאגף 10 :  במאמץ להפוך משפיט לשליט - לכל אחד יש מחיר
נתניהו הוא מתמקח מנוסה - שהפעם נלחם גם על חייו .  כשיו"ר העבודה גבאי לא הזדעזע למשמע הבקשה לשקול הצטרפות לקואליציה - הוויכוח שנשאר הוא רק על הסכום .  אילו רק היה מחקה את נתניהו עד הסוף ,  התכסיס היה מציל את כבודו האבוד
ג'ורג' רומני ,  אביו של הסנאטור העשוי להתמודד נגד דונלד טראמפ על מועמדות הרפובליקנים לנשיאות בשנה הבאה ,  היה מעין אבי גבאי אמריקני .  הוא כיהן כמנכ"ל אמריקן מוטורס ,  מספר שלוש בתעשיית הרכב בדטרויט אחרי ג'נרל מוטורס ופורד ,  שנכנס לפוליטיקה וניצח בבחירות בדרג תת-ארצי כמושל מישיגן ,  תפקיד מקביל לגבאי כראש מפלגה בינונית ונערך לקרב הגדול על ההנהגה .
 כמו גבאי ,  שנאבק עם בני גנץ על הבכורה במחנה המרכז-שמאל בדרך לגמר עם נתניהו ,  היה על רומני לנצח את שכנו באגף המתון של המפלגה ,  מושל ניו יורק נלסון רוקפלר ,  לפני הדו קרב עם מועמד האגף הימני ריצ'רד ניקסון .  ככל הנראה ,  לא היה צולח את כל השלבים וזוכה בנשיאות ,  אך מסקנה אחת ודאית :  הוא דן את עצמו לקלון ולהפסד באמירה אומללה אחת .  בתשובה לשאלה מדוע תמך במלחמת וייטנאם בעקבות ביקור במפקדת גנרל ווסטמורלנד בסייגון ושינה את דעתו בהמשך ,  אמר , " עברתי שטיפת מוח ". 
רומני אולי האמין לתומו שבמשפט שיצא מפיו הנושא הוא וייטנאם ,  אבל בפועל הפך את עצמו לנושא שאינו כשיר להיות נשיא .  לתוכן אין כל משמעות .  מוח הניתן לשטיפה פוסל את הראש המצויד בו .  להושיב בבית הלבן ,  על המתג הגרעיני המסוגל לפוצץ את העולם ,  אדם המעיד על עצמו שהוא שטיף ?  תודה ,  ג'ורג' ,  אנא חזור למכוניות שאהבת לייצר ולמכור .
 הולכים לבחירות - סיקור מיוחד בוואלה !  NEWS:רוסו על אפשרות החבירה למפלגה אחרת : " לא פוסל כרגע שום דבר"מבן גוריון ועד לבני :  הרכבות הממשלה שהסתבכו לאורך ההיסטוריהגבאי :  העבודה תתמזג בבחירות הקרובות עם מרצ או עם כחול לבן 

האמריקנים מתייחסים ברצינות לבריאותם הנפשית של מנהיגיהם .  המועמד הדמוקרטי לסגן הנשיא ב-72' ,  סנאטור תומס איגלטון ,  נאלץ לפרוש כשהתגלה שטופל בהלם חשמלי .  ניקסון הדיכאוני בפחדיו מהדחת ווטרגייט נמצא בהשגחת עוזריו ,  פן ישתגע .  ובישראל מדבר יריבם של ראש הממשלה ומשפחתו ברמז בוטה ,  לא בהכרח עתידני ,  על פסיכיאטר מחוזי - לא סתם פסיכיאטר ,  אלא מי שמוסמך לאשפז בכפייה במחלקה סגורה .  על דרך השלילה ,  הכותרת  " ימין שפוי "  צופנת כנראה יותר ממה שהעין רואה .
 אבל שפיות כשלעצמה אינה מספקת .  גבאי שרף את עצמו ,  או את מה שנותר ממנו לאחר ביזיון סילוקה של ציפי לבני ,  בפגישה הלילית עם נתניהו - מסגרת שתמיד מבשרת רעות .  כווידוא הריגה עצמית ,  הוסיף את הלקח שלמד ,  להימנע מהתחייבויות מוחלטות כגון שלא לשבת בממשלת החשוד בפלילים נתניהו .
 כך ,  לפי גבאי ,  אמורה לפעול השיטה :  מבקשים מהמצביעים קולות תמורת נדר ,  מקבלים את הקולות ,  מוצאים רב גדול - או בהיעדרו מצפון נקי ,  חדש מהניילונים - ומפרים את הנדר .  הצידוק :  מניעת שואה .  עם כל הכבוד ל"לא תרצח ",  כשאתה במינכן 1938 והיטלר נקלע לקו הירי שלך ,  לא תלחץ על ההדק ? 
אכן ,  דילמה מוסרית .  נצח ישראל לא ישקר ,  למעט בנסיבות מיוחדות .  אצל גבאי הנסיבה המיוחדת הייתה תגלית מרעישה :  הוא אינו שונה מנתניהו מהותית ,  רק בסדר הגודל .  לא במקרה נספח בתחילה למשה כחלון .  כשנתניהו דרבן את שריו להיות כחלונים ,  הוא ניבא את אחריתם של הכחלונים ,  הגבאים והגלנטים .  
כשגבאי מינכ"ל את בזק ,  מקצועו לא היה תקשורת אלא ניהול .  היום בבזק ,  מחר באוסם ,  אתמול בכולנו ,  מחרתיים בעבודה .  אמריקן מוטורס ,  ג'נרל מוטורס ,  ג'נרל אלקטריק .  משיקים קו בהצהרות חגיגיות ,  וכשהתוצאות ברבעון מאכזבות ,  גונזים את המכונית - אדסל ,  פייסר ודומותיהן .  
כשגבאי נשבע שלא יעבוד בתאגיד נתניהו ,  הוא רק אמר את המובן מאליו .  מפלגת העבודה יכולה לשמש שותפת זוטרה לחשוד בקבלת שוחד ,  במרמה ובהפרת אמונים ?  כל השומע יבכה .  לא יעלה על הדעת .
 יעלה ,  יעלה .  אם אביגדור ליברמן לוהק ,  במינוח מאולץ ,  לתפקיד המפיל ,  כאילו אפשר להפיל מה שעדיין לא קם ,  גבאי יזכה בתואר המציל הלאומי .  מציל את נתניהו ,  שהוא הלאום .  ברגע שהסכים לדון בכך ,  נגמר סיפור גבאי .  
יש הבטחות בחירות המופרות כשמופיע אתגר חדש ,  אילוץ הכופה תעדוף אחר .  ג'ורג' בוש האב מבקש מהבוחרים לקרוא את השפתיים הנשבעות שלא יגדיל את המיסוי ,  אך מכיר בכורח המציאות לאחר שנתיים כי הדמוקרטים מתנים בכך את תמיכתם ביציאה למלחמה נגד סדאם חוסיין .  מה השתנה אצל נתניהו ,  לדעת גבאי וסגנו המאכזב טל רוסו ,  מאז ערב הבחירות וההתחייבויות ?  הם עדיין מתכחשים לעובדה המרכזית ,  נכונותם לדבר איתו על עסקה .  הם אינם יכולים לטהר אותו ;  הוא יכול להשחית אותם .  

כל חייו הפוליטיים מאמין נתניהו בכלל אחד :  אין אדם שאין לו מחיר ואין מחיר שאין לו אדם .  מחיר מכירה ,  מחיר קנייה ,  עם מע"מ ,  בלי מע"מ ,  מחיר פתיחה ,  מחיר סגירה ,  בתשלומים ,  שוטף פלוס 90 - יש על מה לדבר ,  בוא בלילה למשרד שמאחורי הבסטה .  והוא צודק .  לפי נוסחת ג'ורג' ברנרד שאו והבירור אם הגבירה הכבודה תבלה לילה במיטתו תמורת מיליון לירות ,  ומאחר שהתשובה חיובית אין ויכוח על המהות אלא רק על המחיר .  ברגע שגבאי לא הזדעזע לשמע החוצפה במחשבה שאדם כמותו בכלל ישקול רעיון נפסד כזה ,  נשאר המיקוח על המחיר .
 ומאחר שנתניהו הוא מתמקח מנוסה ,  והפעם גם נלחם על חייו ,  המחיר הותאם ללקוח באמצעות הגדלת המוצר שיימכר תמורת השתעבדות גבאי .  המוצר הוא המשבר שהמוכר חולל ושיסכים ברוב חסדו לסיים .  נתניהו מאיים על הדמוקרטיה ,  נתניהו יסיר את האיום על הדמוקרטיה ,  ההישג כולו של גבאי .  
זה אחד משיאי הציניות ,  משני עברי הדוכן .  לרוב ,  אדם שאינו פוליטיקאי לא היה מוצא את עצמו מעורב בדיבור כזה .  אומנם יש ולעתים שר או בכיר אחר מסוגל להשחית את השיח בגישוש אצל פקיד ,  קצין ,  פרקליט ,  שופט או עיתונאי  ( רוצה להיות הדובר שלי ?  )  ובכך להכתים את יחסיהם המקצועיים ,  אך זה נפוץ הרבה יותר בין יריבים פוליטיים ,  כי הם עשויים מאותו חומר גמיש-רכיש וחברים באותו מועדון ,  שהאוויר בו משכיח מדייריו מי שלח אותם לשם ומהי השליחות .  
תופעה דומה אובחנה גם אצל גנץ ,  בסיפור הדלת שננעלה אך לא נטרקה בפני נתניהו .  זאת בעיית הקצינים שהגיעו מצה"ל .  הארגון הצבאי מאופיין בהיררכיה ובתנועה .  אפשר לטפס עד לפסגה ,  אך גם אם לא - יש זרימה מתמדת ,  למעלה או החוצה .  הארגון הפוליטי מאופיין בקביעות ובדשדוש .  מי שנאחז בצמרת אינו מרפה בעוד שמתחתיו אין קידום .  לכן גדולי המצליחים להגיע לתפקידים הפוליטיים הבכירים הם האלופים-פלוס שהתנהגו פוליטית עוד בצבא - משה דיין ,  אריק שרון ואהוד ברק .  יצחק רבין ,  שנמשח לראשות בידי ותיקי מפלגתו כשגולדה מאיר התפטרה וזכה לראשונה בבחירות 18 שנים פוליטיות אחר כך ,  אינו שייך לתבנית זו .
 כשגבאי או גנץ אומרים  " לא ",  הם מתכוונים לומר  " לא סוגר אופציות ".  הכול פתוח .  הכול יחסי .  הכול מכיר וסחיר .  כשנתניהו אומר  " כן "  הוא שם בכיס את בן שיחו הלהוט ועובר ללקוח הבא ,  שאצלו אולי ישיג תמורה טובה עוד יותר למחיר .  
חבל שגבאי לא חיקה את נתניהו עד הסוף ,  גם בנכלוליות - השים עצמו כסוגר עסקה ,  גרם לנתניהו לבטל את פיזור הכנסת ,  והתכחש כשמאוחר מדי למנוע החזרה כחוק של הסמכות להרכבת ממשלה לנשיא .  רק תכסיס כזה היה יכול להציל ברגע האחרון את הכבוד שאיבד גבאי בשנייה הראשונה ,  כשלא טרק את הטלפון למראה השם שהופיע על הצג .
 נתניהו הוא האחראי הראשי למיאוס הכללי מהפוליטיקה הישראלית ,  שדורדרה עד לשפל של פיזור הכנסת ,  אבל גם הוא נזקק לשותפים חיצוניים  ( גבאי ,  כחלון ,  אריה דרעי )  ופנימיים  ( גדעון סער ושאר ההולכים אחריו ככבולים אליו בשרשראות )  .  הברירה שבפני נתניהו פשוטה :  שליט או שפיט .  אם לא ראש ממשלה ,  נאשם בו ברגע ,  ובמורד הדרך מבצבץ אגף 10 במעשיהו .  אם לא יהיה מספר 1 ,  לא יהיה כלום .  ומאחר שלכל אדם יש מחיר גם במפלגתו ,  הליכוד על 34 חברי סיעתו בכנסת הוא המספר הגדול המתקרא דסיליון - אחד ולצדו 33 אפסים .  

בין מס' 1 לאגף 10 :  במאמץ להפוך משפיט לשליט - לכל אחד יש מחיר
נתניהו הוא מתמקח מנוסה - שהפעם נלחם גם על חייו .  כשיו"ר העבודה גבאי לא הזדעזע למשמע הבקשה לשקול הצטרפות לקואליציה - הוויכוח שנשאר הוא רק על הסכום .  אילו רק היה מחקה את נתניהו עד הסוף ,  התכסיס היה מציל את כבודו האבוד

