נתניהו :  במקום מסים - בטל הטבות
על מנת לשרוד את המשבר הפיננסי לא תהייה לישראל ברירה אלא להעלות מסים ולקצץ בתקציב .  מירב ארלוזורוב סבורה שאת שני הצעדים ניתן לבצע יותר בתבונה
אסור לשגות באשליות :  בתקציב 2013 חסרים כ-30 מיליארד שקל .  מחציתם יהיו חייבים להגיע מקיצוצי תקציב ,  ומחציתם יגיעו בעיקר מהעלאות מסים .  אלה הם המספרים האמיתיים של התקציב ,  ואם ישראל רוצה לעבור את המשבר הפיננסי העולמי בשלום ,  אין לה ברירה אלא לבצע את שני הצעדים הכואבים האלה מיידית .  עם זאת ,  אפשר לבצע את שניהם ,  גם את הקיצוץ וגם את העלאות המסים ,  ביתר תבונה .  
נתחיל בהעלאות המסים .  המדינה זקוקה לתוספת הכנסות ממסים של 16-18 מיליארד שקל .  זהו סכום עצום ,  שיחייב העלאה של מסים רבים - כפי שאכן מוצע עכשיו .  אלא שאת מרבית הסכום ניתן לגייס בקלות יחסית - ובנזק קטן יחסית - אם במקום להעלות מסים ,  יבוטלו הטבות מס .
 ב-2012 ,  לפי נתוני מינהל הכנסות המדינה ,  היקף הטבות המס הוא כ-40 מיליארד שקל - הרבה מעבר לצורכי המדינה בהעלאות מסים לשנה הבאה .  ההטבות שקולות לכ-17% מהיקף ההכנסות ממסים ולכ-4.3% מהתוצר השנתי .  כל ההטבות ניתנו מכוונות טובות ,  אבל הן מצטברות לסכום מדהים שמהווה פגיעה של ממש בתקציב ובמערכת המס .
 הטבות המס מסבכות מאוד את מערכת הגבייה ,  מאלצות את רשויות המס לבזבז כסף וזמן על אכיפה וגבייה ,  מיטיבות בעיקר עם החזקים ומאפשרות למדינה לזרוק כסף ללא בקרה . " הטבת המס מיטיבה אמנם עם מקבליה ",  כותב מינהל הכנסות המדינה בדו"ח השנתי שלו , " אך היא מעבירה את נטל תשלום המס אל שאר האוכלוסייה .  הטבות המס משנות את חלוקת הנטל ,  מסבכות את חוקי המס ,  מעודדות התחמקות ממס אמת ,  פוגעות ברווחת כלל הציבור ומסתירות את ההיקף האמיתי של מעורבות הממשלה במשק .  עדיפה רפורמה המשלבת הפחתת שיעורי המס לכלל האוכלוסייה עם ביטול הטבות המס לקבוצות אוכלוסייה ייחודיות ".  מינהל הכנסות המדינה אף חישב כי אם יבוטלו כל הטבות המס ,  אפשר יהיה להפחית את מס ההכנסה לכל האוכלוסייה בכ-15% .  
המספר הזה ,  יש לסייג ,  אינו מדויק .  חלק מהטבות המס נספרות כהטבת מס מסיבה טכנית בלבד .  מס רווחי הון ,  למשל ,  הוא לכאורה הטבת המס השנייה בגודלה ,  אבל זאת רק מאחר ששיעורו  ( 25%-30% )  נמוך מזה של המס על עבודה  ( עד 50% ,  בעקבות השינוי המוצע כעת )  .  בפועל מדובר במס נפרד לחלוטין ממס הכנסה במרבית מדינות העולם ,  ולכן ההשוואה למס הכנסה אינה רלוונטית .
 חלק אחר מהפטורים ממס מקובלים כפטורים חשובים ומוצדקים - כמו הפטור ממס על חיסכון פנסיוני  ( במשרד האוצר דווקא יש עבודת מטה הבוחנת שינוי של הטבת המס הזאת ,  אבל מדובר בפיזור שונה של ההטבה ,  לא בביטולה )  ,  או הפטור ממס על קצבאות שמשלמת המדינה .  כשמפחיתים את כל אלה ,  נשארים עם הטבות מס שנויות במחלוקת בסכום של כ-10 מיליארד שקל ,  שהן ההטבות שאפשר וצריך לשקול את ביטולן .
 היפה הוא שמדובר ב-10 מיליארד שקל שלא רק שהמדינה זקוקה להם כעת נואשות ,  אלא שגם יש הסכמה כלכלית וחברתית רחבה כי הם כסף מיותר - המשרת רק את המקורבים והחזקים .  קחו כדוגמה את הפטור ממס לקרנות השתלמות ,  בסכום שנתי של כ-4 מיליארד שקל  ( כולל הביטוח הלאומי )  .  מדובר בהטבת המס האחרונה שנותרה לחיסכון שאינו חיסכון פנסיוני ,  ושעל מטרתה המקורית - עידוד השתלמות העובדים - אבד הכלח .  לפי נתוני מינהל הכנסות המדינה ,  רק 37% מהעובדים במשק נהנים מההטבה ששמה קרן השתלמות - ו-81% מהם באים מהעשירון העליון .
 מהפטור ממס על קרנות השתלמות ,  לפיכך ,  נהנים בעיקר העובדים החזקים של המגזר הציבורי .  אז העובדים האלה אמנם נהנים מחסותו של יו"ר ההסתדרות ,  עופר עיני - אבל מאחר שעיני הכריז כי הוא מתנגד להעלאת המע"מ ,  מפני שהדבר פוגע באוכלוסיות החלשות ,  אפשר להציע לו עסקת חבילה :  קרנות השתלמות במקום מע"מ .  
פטור אחר ומיותר לא פחות הוא על הרווח ממכירת דירות - פטור ממס שבח .  משמעות הפטור היא אובדן של 2.2 מיליארד שקל מס מדי שנה ,  אבל גם כאן ישנו רכיב שכולם מסכימים עליו ,  והוא הפטור ממכירת דירת המגורים .  הכוונה היא למסות רק את הרווח של משקיעים בנדל"ן ,  שמחזיקים ביותר מדירה אחת .  על פי הערכות ,  הפטור ממס שבח למשקיעים מסתכם ב-650 מיליון שקל בשנה .
 במקרה הזה ,  ביטול הפטור יהיה צדק חברתי כפול - מי שמחזיקים דירות להשקעה באים כמעט תמיד מהעשירון העליון .  ולא רק זו ,  אלא שרכישת דירות להשקעה מעלה את מחיר הדירות לזוגות צעירים ,  הרוצים לרכוש דירה ראשונה .  ביטול הפטור ,  לכן ,  גם ירגיע את עליות המחירים בנדל"ן ,  גם יכניס כסף ,  וגם יפגע בעשירים בלבד .  מדוע ,  אם כך ,  הפטור הזה עדיין שריר וקיים ?  כדאי להפנות את השאלה הזו ליו"ר ועדת הכספים של הכנסת ,  משה גפני ,  שטירפד את כוונת משרד האוצר לבטל את הפטור .
 פטור לא פחות מטופש הוא ממע"מ על פירות וירקות - המגיע ל-2 מיליארד שקל בשנה .  לפטור הזה יש לובי חברתי חזק ,  הטוען שבזכותו מצליחה האוכלוסייה מהשכבות הנמוכות לקנות פירות וירקות - רק שזוהי תפישה שגויה .  בפועל ,  רק חלק קטן מהפטור מתגלגל לציבור בדמות הפחתת מחירים .  מרבית הפטור זורם לכיסי החקלאים ,  הבסטיונרים בשוק ,  ובעיקר - רשתות השיווק .
 הפטור הזה גם מוליד לא מעט רמאויות ,  ומאלץ את המדינה להשקיע מאמצי אכיפה גדולים .  למעשה ,  מע"מ דיפרנציאלי נתפש כיום בעולם כאחת הרעות החולות של מערכות המיסוי ,  ולולא לחצים פוליטיים כבדים - כמעט כל המדינות היו מבטלות אותו מזמן ועוברות למע"מ אחיד .  ישראל השכילה לשמור על מע"מ אחיד ,  חוץ מהפטור לפירות וירקות והפטור ממע"מ באילת - ששוויו 600 מיליון שקל בשנה .  שניהם פטורים מיותרים ,  שצריכים להיות מבוטלים בתמורה להקטנת המע"מ הכללי .  
אלה אינם כל הפטורים המיותרים המשרתים רק גופים אינטרסנטיים .  הפטור ממע"מ על שירותי תיירות עולה למדינה כ-700 מיליון שקל בשנה ;  פטור מהכנסות משכר דירה  ( שוב ,  בעלי ההון המחזיקים בדירות להשקעה )  עולה למדינה חצי מיליארד שקלים נוספים ;  הפטור ממס על הימורים גוזל מהמדינה 100 מיליון שקל ;  הטבת המס על רכב צמוד - 300 מיליון שקל .  
כמובן ,  ברקע קיימת גם הטבת המס הענקית לחברות היצוא הגדולות במסגרת חוק עידוד השקעות הון - בגובה 5.6 מיליארד שקל בשנה .  הטבת המס הזו שונתה אך לפני שנה ,  ולישראל גם אין ברירה אלא להעניק הטבות מס ליצואנים כדי לעמוד בתחרות הגלובלית ,  אבל היקף ההטבה שניתן במסגרת חוק עידוד השקעות הון הוא גדול במיוחד .  אפשר וצריך לשקול לצמצם אותה .
 במלים אחרות ,  נתניהו יכול להוציא בקלות מביטול פטורי המס סכום של 5-10 מיליארד שקל .  אז אמנם זה יחייב אותו להתעמת עם מוקדי כוח חזקים בחברה הישראלית - ההסתדרות ,  רשתות השיווק הקמעונאיות ,  הקבלנים ,  הרשויות המקומיות וועדי העובדים - אבל האם עדיף לוותר לחזקים ,  או להילחם דווקא לטובת החלשים ?  

נתניהו :  במקום מסים - בטל הטבות
על מנת לשרוד את המשבר הפיננסי לא תהייה לישראל ברירה אלא להעלות מסים ולקצץ בתקציב .  מירב ארלוזורוב סבורה שאת שני הצעדים ניתן לבצע יותר בתבונה

