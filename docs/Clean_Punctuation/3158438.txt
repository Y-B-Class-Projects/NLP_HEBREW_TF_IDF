ההערכה בישראל :  המשבר זמני ,  ארדואן נמצא במצוקה פוליטית פנימית
שמונה שנים לאחר משבר המרמרה ,  היחסים בין ישראל וטורקיה נקלעו שוב להידרדרות .  בירושלים מעריכים כי צעדיו האחרונים של בנשיא ארדואן נובעים מצרכיו לבלוט על פני התבטאויות האופזיציה התקיפות נגד ישראל בארצו
הקרב הדיפלומטי שפרץ בין ירושלים ואנקרה ב-48 שעות האחרונות הביא את היחסים המורכבים לעוד שעת משבר .  תשע שנים אחרי שארדואן קם בהפגנתיות מהבמה בוועידת דאבוס ,  שמונה שנים אחרי משבר המרמרה ,  ושבע שנים אחרי שטורקיה וישראל הורידו את דרג היחסים ביניהן ,  נראה כי המדינות שוב עלו על מסלול התנגשות .  
טורקיה החזירה את השגריר שלה וגירשה את שלנו ,  ירושלים גירשה את הקונסול הכללי ואז איסטנבול גירשה את הישראלי בתגובה ,  קרב ציוצים חריף בין ראש הממשלה בנימין נתניהו ונשיא טורקיה ארדואן שלא בחלו במלים ,  ופוליטיקאים ישראלים וטורקים שמתחרים ביניהם על המלים הקשות והתגובה הכי חריפה .  הסכם הפיוס מ-2016 ,  שהחזיר את היחסים בין המדינות לסדרן אחרי חמש שנות נתק בעקבות משבר המרמרה ,  לא היה יכול להיראות רחוק יותר .
 הידרדרות ביחסים עם טורקיה | לקריאה בוואלה !  NEWS:המשבר נמשך :  טורקיה גירשה גם את קונסול ישראל באיסטנבולהחמרה ביחסים :  ארדואן גירש את השגריר ,  ישראל הורתה לקונסול לשוב לאנקרהעקב המהומות בגבול עזה :  טורקיה תחזיר את השגריר בישראל 
הסכם הפיוס ,  במסגרתו ישראל התנצלה על אירועי המרמרה והסכימה לשלם 21 מיליון דולר פיצויים למשפחות האזרחים הטורקים שנהרגו במהלך המשט ,  מעולם לא היה פופולרי במיוחד .  הקבינט המדיני-ביטחוני אמנם אישר אותו ברוב קולות ,  אך חלק מהחברים בפורום ,  כמו גם פוליטיקאים בכירים אחרים בישראל ,  נאלצו לבלוע את הרוק ולהשלים עמו .  
טורקיה באופן היסטורי היתה אחת מבעלות הברית הגדולות של ישראל באזור ,  ועד היום מהווה שותפת סחר מרכזית באזור ,  אך מנהיגותו האיסלמיסטית של ארדואן והאחים המוסלמים בשנים האחרונות ,  שמלווה בהחרפה מתמדת בטון כלפי ישראל ,  פגעה משמעותית ביחסים ,  ולמרות חידוש היחסים והחזרת השגרירים ב-2016 ,  אפשר בהחלט לומר שזה היה פיוס  " קר ".  
כעת ,  כמעט שנתיים אחרי ,  כשארדואן ממשיך להשתלח בישראל ,  לתמוך לגמרי בחמאס ולחרחר ריב בהר הבית ,  מתנגדי ההסכם מתייצבים כדי להגיד  " אמרתי לכם ".  יו"ר הבית היהודי ,  נפתלי בנט ,  שהצביע נגד הפיוס בקבינט ,  קרא אתמול לתיירים הישראלים לבטל את נסיעותיהם לטורקיה ,  והודיע כי הוא פועל להכרה ישראלית בשואה הארמנית וגם באוטונומיה של הכורדים בצפון סוריה .  השר גלעד ארדן ,  עוד מתנגד להסכם ,  הביע גם הוא תמיכה בהכרה בעצמאות הכורדים ,  וחברי כנסת משני צדי המתרס הזדרזו היום בבוקר להגיש הצעות חוק להכרה ברצח העם הארמני .  שר החקלאות אורי אריאל ושר הכלכלה אלי כהן לא חיכו להוראה מירושלים והודיעו על צעדים ממשיים בתחום משרדיהם ,  הפסקת הייבוא וביטול סמינרים כלכליים .  
פוליטיקה יש גם בירושלים וגם באנקרה ,  ובעוד ברחבי המערכת הפוליטית משמיצים ומקללים את הפיוס ,  במשרד החוץ בירושלים מקווים שלא ייטרפו כל הקלפים ,  ומייחסים את עיקר ההסלמה - לפוליטיקה .  גורמים מדיניים בירושלים מעריכים כי הסיבה העיקרית להתפרצות של ארדואן בעניין האירועים בעזה היא מצוקה פוליטית פנימית .  בחודש הבא ייערכו בחירות לפרלמנט ולנשיאות והאופוזיציה לארדואן נוקטת בטון עוד יותר חריף ממנו כלפי ישראל .  במאבק הפוליטי הפנימי של טורקיה ,  ארדואן חושש שהאופוזיציה תאגף אותו מימין ותערער את שלטונו ,  וכמו בעבר ,  מפלטו של הנבל הוא התקפה על ישראל .  לכן ,  בירושלים מעריכים כי המשבר הוא זמני ,  ומתבססים על כך כי השגריר והקונסול הישראלי ,  שהתבקשו אתמול לעזוב את גבולות טורקיה ,  התבקשו לעשות זאת ל"זמן מה "  בלבד .  
אף אחד לא יודע כמה זמן יימשך המשבר הזמני ;  לשם השוואה ,  בשנה שעברה כשפרץ משבר עם ירדן ,  השגרירות בעמאן נותרה ללא שגריר במשך שמונה חודשים .  מתחת לפני השטח קבורים גם האינטרסים האמיתיים שעמדו מאחורי הפיוס :  החלומות על צינור גז שייצא גז טבעי מישראל לטורקיה והשאיפות של טורקיה להשתלב בשיקום עזה .  לפי דיווח בערוץ 10 אתמול ,  ישראל הבהירה כי הורדת דרג היחסים תפגע במאמץ הטורקי להשתלב בנעשה בעזה ,  קלף שיכול בעתיד להניע להחזיר את היחסים למסלול ,  ועסקי הגז ,  שבינתיים מתקדמים בעצלתיים ,  עשויים להיות המניע שימנע הידרדרות והסלמה נוספת ביחסים .  כך שבירושלים מעריכים שהסכם הפיוס עם טורקיה אמנם סובל ממחלה קשה ,  אך הוא עדיין לא על ערש דווי ,  ומוקדם לקבור אותו סופית .  

ההערכה בישראל :  המשבר זמני ,  ארדואן נמצא במצוקה פוליטית פנימית
שמונה שנים לאחר משבר המרמרה ,  היחסים בין ישראל וטורקיה נקלעו שוב להידרדרות .  בירושלים מעריכים כי צעדיו האחרונים של בנשיא ארדואן נובעים מצרכיו לבלוט על פני התבטאויות האופזיציה התקיפות נגד ישראל בארצו

