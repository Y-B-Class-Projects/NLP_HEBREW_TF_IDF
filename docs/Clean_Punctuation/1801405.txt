 " אם נגיע לדיון - כדאי שנתניהו ישאר בבית "
 משפחות נספי אסון הכרמל הביעו ביקורת קשה על התלבטותו של נתניהו אם להתייצב לדיון מחר בכנסת . " הוא מזגזג ,  כי הוא מפחד .  במקום לומר את האמת ,  הוא קבר את ועדת החקירה "
" לא כדאי לראש הממשלה לצאת מהבית ,  אם לדיוני הוועדה לביקורת המדינה יגיעו המשפחות השכולות מהדרום "  כך אמרה הערב  ( ראשון )  אולגה אוחנה ,  אלמנתו של מישר כפיר אוחנה ,  שנספה בשריפה בכרמל .  
בתגובה לפרסומים לפיהם נתניהו שוקל מחדש את הגעתו לדיון הוועדה לביקורת המדינה בעניין מצב מערך הכבאות לפני השריפה בכרמל אמרה אוחנה : " אני חושבת שראש הממשלה צריך להיות שם .  אם אני הייתי יכולה להגיע לשם הייתי רוצה לראות את נתניהו .  אני הייתי שואלת אותו - למה הוא מונע הקמת ועדת חקירה ממלכתית ?  למה הוא מתחמק ?  אני משתוקת לדעת מה הוא יאמר ,  אם כי אני יודעת שתשובה חד משמעית אני לא אקבל .  יתר השאלות גם צריכות להיות מופנות למשטרה ,  לשב"ס ולכבאות .  אבל ועדת החקירה היא שאלת השאלות ".  
הערב מסרה לשכת נתניהו כי  " יו"ר הוועדה ,  יואל חסון ביקש לזמן לוועדה לביקורת המדינה את המשפחות השכולות ,  על אף שאין קשר בין הדיון לשריפה .  לשכת ראש הממשלה ביקשה לתאם הגעתם של נציגי המשפחות במטרה לקיים דיון ענייני בנושא ובשעה זו מתנהלים דיונים עם הוועדה .  אנו מקווים כי יואל חסון אינו מבקש ליצור פרובוקציה במקום דיון ענייני בו ישתתפו נציגי המשפחות ".  
אוחנה אמרה בתגובה כי  " אנחנו יודעים למה הוא מתחמק - כי ברגע שתקום ועדת חקירה ממלכתית הרבה אנשים ייאלצו ללכת הביתה ,  והם רוצים לשמור על המקום שלהם ,  בכל הכוח .  ברור שכשהמשטרה והשב"ס חוקרים את עצמם יהיו כיסויים וחצאי אמיתות .  הרי כל ארגון חוקר ובודק את עצמו .  אבל זו אף פעם לא תהיה חקירה אמיתית .  צריך ועדה נייטרלית ". 
בני משפחתו של ירון ברמי ,  שתקפו את השר אלי ישי במהלך עצרת הזיכרון ליקירם ,  יגיעו מחר לכנסת לדיון בוועדה .  עינב ברמי ,  אלמנתו של ירון ברמי ,  טענה הערב כי  " ביבי נתניהו מזגזג ,  כי הוא מפחד .  במקום לומר למשפחות הנספים את האמת ,  הוא החליט לקבור את ועדת החקירה הממלכתית ,  כדי לשמור על הכיסא שלו בזמן שהמשפחות ישבו שבעה ,  כדי שלא יעוררו מהומות ".  
ברמי הוסיפה וסיפרה : " איבדתי את בעלי וכל יום אני כואבת ועצובה .  כל יום שעובר ,  מבחינתי זה הישרדות .  מעלימים ממני את האמת .  רק ועדת חקירה ממלכתית תוביל לחקר האמת .  בנוסף ,  ביבי לא הגיע לבקר את משפחות הנספים ולא התקשר למשפחות השכולות ".  
" אני חושבת שיהיו בוועדה מחר קרבות ,  כי עד היום לא קיבלנו תשובות לשאלות שלנו ",  העריכה ירדנה צדקי ,  חמותו של ירון ברמי . " מה שאנחנו רוצים הוא שתקום ועדת חקירה ממלכתית .  שלא יבדקו 10 שנים אחורה מה קרה ,  אלא רק מה קרה ביום האירוע ,  מבחינת המפקדים והקצינים שהיו במקום .  הפקירו את הילדים שלנו ,  והם ממשיכים בתפקיד שלהם .  אני לא מצפה שראש הממשלה יענה על שאלות .  הוא פוליטיקאי ויודע להתחמק ממתן תשובות ,  הוא ידבר רק על מערך הכבאות ולא על האסון ". 
קרוב של חגי פנקר ז"ל ,  אמר כי  " אם נתניהו ישתתף או לא ישתתף בדיון זה לא ישנה הרבה .  הממשלה גם כך תעשה מה שהיא רוצה .  אם הוא יהיה נוכח דווקא אשמח .  כך הוא יוכל להפיק לקחים .  לאו דווקא בנוגע למקרה שלנו ,  אלא במטרה למנוע אסונות עתידיים .  היום אלו המשפחות שלנו שהלכו ונפגענו ,  וכדאי שיפיקו לקחים כדי לשפר את מערך הכבאות ולמנוע ממשפחות אחרות לחוות את הכאב ". 
לעומת התגובות הזועמות של משפחות הצוערים שנספו בשריפה ,  דני רוזן ,  בן זוגה של תנ"צ אהובה תומר ,  מפקדת משטרת חיפה שנספתה בשריפה בכרמל ,  אמר כי  " מחר הייתי אמור לשאת דברים ,  וגם ראש הממשלה ,  ולכן אין לי שום סיבה להתלהם ,  אלא רק לשאת את דברי במסגרת הבמה שניתנה לי .  אין לי כוונות להפחיד ,  להתלהם או ליצור פרובוקציות וכמו שידוע לכולם את האצבע המאשימה אני לא מפנה בראש ובראשונה לבנימין נתניהו ,  אלא כמו שמבקר המדינה חושב - כלפי אלי ישי ".   
" המשפחות של הנספים משב"ס זועמות כיוון שהן לא הוזמנו ולכן ההתלהמות עלולה להגיע מהכיוון הזה ",  הוסיף רוזן . " יש צורך בשקיפות בכל התהליך הזה .  אני נגד התלהמות ופרובוקציות מחר ,  אני לא במשחק הזה ". 
נראה כי התסריט ממנו חושש ראש הממשלה הוא זה שחווה שר הפנים אלי ישי בטקס האזכרה לנספים בשריפה ,  שהתקיים בחודש ינואר .  כשעלה ראש הממשלה לנאום אז באירוע ,  קראו המשפחות השכולות להוציא מן האולם את שר הפנים אלי ישי .  גם לאחר עזיבתו של ישי ,  נשמעו מעת לעת קריאות ביניים במהלך נאומו של ראש הממשלה .

" אם נגיע לדיון - כדאי שנתניהו ישאר בבית "
 משפחות נספי אסון הכרמל הביעו ביקורת קשה על התלבטותו של נתניהו אם להתייצב לדיון מחר בכנסת . " הוא מזגזג ,  כי הוא מפחד .  במקום לומר את האמת ,  הוא קבר את ועדת החקירה "
 
