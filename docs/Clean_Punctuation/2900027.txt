דיווח :  18 פלסטינים נפצעו במהלך הפרות סדר בגבול רצועת עזה
בקבוק תבערה הושלך על רכב משפחה ליד בית אל ;  בת 4 נפצעה בינוני ,  שאר בני משפחתה נפצעו באורח קל .  מוקדם יותר נפצעו 18 פלסטינים מאש צה"ל בעימותים ליד רצועת עזה ושניים אחרים נפצעו מירי רוגר בהפרות סדר ליד חברון .  עדכונים שוטפים
ילדה בת ארבע נפגעה באורח בינוני ואמה בת ה-44 ואחותה בת ה-12 נפגעו באורח קל מבקבוק תבערה שהושלך לעבר רכבן בכביש 60 ,  בסמוך למאחז גבעת אסף שבבנימין ,  ליד ההתנחלות בית אל .  חובשים ופרמדיקים של מד"א העניקו לנפגעות ,  הסובלות מכוויות ,  טיפול רפואי במקום - ופינו אותן לבית החולים הדסה עין כרם שבירושלים .  
18 פלסטינים נפצעו מאש צה"ל בעימותים בגבול רצועת עזה - כך דווח בכלי תקשורת פלסטיניים .  מוקדם יותר פרצו עימותים באזור מחסום ארז ,  נחל עוז ,  סג'אעייה ,  אל-בורייג' וחאן יונס .  
שני פלסטינים נפצעו היום מירי רוגר בהפרות סדר בחלחול שבאזור חברון .  בן 24 נפצע בראשו ובן 16 נפצע ברגלו .  השניים פונו לבית החולים אלאהלי שבחברון .  
עימותים פרצו היום בחמישה מוקדים בגבול רצועת עזה ,  בהם מחסום ארז ,  נחל עוז ,  אזור סג'אעייה ,  אל-בורייג' ,  וחאן יונס - כך דיווחו בכלי תקשורת פלסטיניים .  
שוטר מג"ב נפצע באורח קל מאבן שפגעה בו במחסום פוקוס שליד רמאללה .  השוטר שנפצע בחזה פונה לבית החולים שערי צדק בירושלים .  
החיילת בת ה-20 מגדוד קדם של פיקוד העורף שנפצעה ביום רביעי באורח קשה בפיגוע הדקירה בכיכר אדם ליד ההתנחלות אדם שבבנימין שבה היום להכרה .  החיילת ,  דקלה מגדיש ,  שמאושפזת ביחידה לטיפול נמרץ בהדסה עין כרם שבירושלים ,  מונשמת ומצבה עדיין מוגדר קשה .  
200 פלסיטינים משליכים בקבוקי תבערה ואבנים לעבר כוחות הביטחון בחלחול שליד חברון .  אין נפגעים .  הכוח שבמקום משיב לעבר מפרי הסדר באמצעות גז מדמיע .  הפרות סדר נוספות מתקיימות בבית לחם ,  שם נפצעו שני פלסטינים ,  בבית אומר ובטול כרם .  
עימותים פרצו בין פלסטינים במחנה הפליטים אל-ערוב שליד חברון לבין כוחות צה"ל - כך לפי דיווחים פלסטיניים .  
הצעיר שנעצר הבוקר על ידי שוטרי מג"ב בשכונת נוף ציון בירושלים לאחר שסכין אותרה בשרוול חולצתו הודה בחקירתו כי תכנן לבצע פיגוע .  
תושב ג'בל מוכבר בן 21 נעצר לאחר שבחיפוש על גופו אותר סכין .  במהלך פעילות כוחות שחר 101 ממג"ב בשכונת נוף ציון שבדרום-מזרח ירושלים ,  התקבל דיווח מתושבי המקום אודות אדם חשוד שנראה צופה לעבר בתי היהודים במקום .  צוות שוטרי מג"ב הגיע למקום ועצר את החשוד שהסתתר בקרבת מקום .
 השוטרים ביקשו מהחשוד להציג את ידיו ,  אולם הוא סירב להראות שאינו אוחז בדבר מה פוגעני וביקש שיאפשרו לו לחזור לביתו .  במהלך פעולת הסחה ,  זינק אחד השוטרים על החשוד ותפס את ידו .  השוטרים השתלטו על החשוד ובחיפוש נתפסה סכין מוסתרת בתוך שרוולו .  החשוד הועבר לחקירה במרחב קדם .
" אנו מתגברים בירושלים במשימות מגוונות למען ביטחון התושבים ",  אמר רס"מ אייל בן סימון ,  מפקד צוות בילוש בשחר 101 צפון . " הפעילות הנחושה של הצוות לצד עירנות התושבים מנעה אפשרות לפיגוע דקירה .  אנו ממשיכים לפעול במקצועיות ובנחישות לביטחון כלל התושבים והמבקרים בעיר הבירה ".  
כוחות צה"ל ולוחמי מג"ב עצרו הלילה בבקעה וביהודה ושומרון עשרה מבוקשים .  שניים מהם חשודים במעורבות בפעילות טרור עממי ובהפרות סדר אלימות לעבר אזרחים וכוחות הביטחון ,  וארבעה מהם פעילי חמאס .  המבוקשים הועברו לחקירת כוחות הביטחון .  
צעיר בן 25 תושב כפר כנא שבגליל התחתון נעצר הלילה בחשד שהשליך אבנים לעבר מכוניות בצומת רימון שליד הכפר .  הבוקר יובא לדיון בהארכת מעצרו בבית משפט השלום בנצרת .  
חייל בן 20 נפצע באורח קל בכתפו בפיגוע דקירה בסמוך למחסום גבעות שבין גוש עציון לבית שמש .  חובשים ופרמדיקים של מד"א הגיעו למקום והעניקו לו טיפול רפואי בזירת האירוע .  המחבל נורה ברגלו ונוטרל ,  ומצבו בינוני .  הפיגוע אירע לאחר שהחייל פתח את המחסום למעבר חקלאים פלסטינים ,  שנכנסו למסיק זיתים .  
שר החוץ של ארצות הברית ,  ג'ון קרי ,  הביע תקווה כי תושג רגיעה בין הישראלים לפלסטינים ,  בעקבות פגישתו בברלין עם ראש הממשלה ,  בנימין נתניהו . " הפגישה העניקה לי אופטימיות זהירה לכך שייתכן וישנה דרך להרגעת המצב ולמציאת אופן שבו ניתן להתקדם הלאה ",  אמר במסיבת עיתונאים ,  והדגיש כי ישנם צעדים שיכולים להוריד את האלימות באזור ,  שעליהם יש לדון עם בכירים פלסטינים וירדנים . " אם הצדדים מעוניינים לנסות להרגיע את המצב ,  ואני מאמין שהם מעוניינים בכך ,  ישנן כמה אפשרויות לכך ",  אמר .  
שר החוץ הפלסטיני ,  ריאד אל-מאלכי ,  אמר אתמול כי אינו שולל קיום של פגישה בין יו"ר הרשות הפלסטינית אבו מאזן וראש הממשלה בנימין נתניהו .  עם זאת ,  הוא הדגיש כי לשם כך , " על ישראל להוציא את החיילים מהגדה המערבית ,  לכבד את הסטטוס-קוו ההיסטורי בירושלים ,  לעצור את מדיניות העונשים הקולקטיביים ,  ולהפסיק ההסתה נגד העם הפלסטיני ואבו מאזן ".  
הבית הלבן גינה את דבריו של ראש הממשלה בנימין נתניהו ,  שבהם קישר את חאג' אמין אל-חוסייני לפתרון הסופי שהוביל להשמדת יהודי אירופה .  בבית הלבן התייחסו להתבטאותו של נתניהו כ"רטוריקה של הסתה ".  
פלסטינים יידו בקבוקי תבערה לעבר חסם בית מרקחת שבסמוך למערת המכפלה בחברון .  באירוע לא דווח על נפגעים .  
שרת התרבות ,  מירי רגב ,  הגיבה להחלטת בג"ץ לגבי עיכוב הריסת בתי המחבלים שהיו מעורבים בפיגועים שבהם נרצחו בני הזוג הנקין ,  דני גונן ומלאכי רוזנפלד .  בהודעה שפרסמה השרה נמסר : " בג"ץ חייב לתת גב למלחמה של ממשלת ישראל בטרור ולא לכבול את ידי כוחות הביטחון כשדוקרים והורגים אזרחים חפים מפשע .  אם בג"ץ לא יאפשר לנו לחזק את ההרתעה ולהעניש בחומרה את המרצחים הוא ישא באחריות להמשך גל הטרור ".  

דיווח :  18 פלסטינים נפצעו במהלך הפרות סדר בגבול רצועת עזה
בקבוק תבערה הושלך על רכב משפחה ליד בית אל ;  בת 4 נפצעה בינוני ,  שאר בני משפחתה נפצעו באורח קל .  מוקדם יותר נפצעו 18 פלסטינים מאש צה"ל בעימותים ליד רצועת עזה ושניים אחרים נפצעו מירי רוגר בהפרות סדר ליד חברון .  עדכונים שוטפים

