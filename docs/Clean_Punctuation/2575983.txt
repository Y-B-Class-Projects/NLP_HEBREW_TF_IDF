לאחר גירושו מלשכת נתניהו ,  הנדל יקבל אות הוקרה
יועז הנדל ,  שכיהן כראש מערך ההסברה בלשכת ראש הממשלה וגורש ממנה לאחר שחשף את פרשת נתן אשל ,  לא זכה לגיבוי מנתניהו שהעדיף את מקורבו .  כעת יקבל  " אות אביר איכות השלטון "
 גורש מלשכת נתניהו ,  עכשיו אביר איכות השלטון :  קצת יותר מחצי שנה לאחר שחשף את פרשת ההטרדה של ראש הסגל לשעבר ,  נתן אשל ,  ונאלץ לעזוב את תפקידו ,  יקבל ראש מערך ההסברה הלאומי לשעבר ,  יועז הנדל ,  את  " אות אביר איכות השלטון "  לשנת 2012 ,  על תפקידו בחשיפת החשדות נגד אשל ,  שהורשע בסופו של דבר בהתנהגות בלתי הולמת כלפי ר' ,  עובדת הלשכה ,  ופוטר מתפקידו .  התנועה לאיכות השלטון פירסמה אתמול  ( שני )  את רשימת מקבלי האות לשנת 2012 ,  והחליטה להעניק להנדל את האות בקטגוריית  " מאבק חברתי ציבורי למען טוהר המידות ואיכות השלטון ". 
הנדל ,  שמונה לראש מערך ההסברה הלאומי בלשכת נתניהו בספטמבר שעבר ,  התפטר מתפקידו בפברואר האחרון ,  לאחר שראש הממשלה הבהיר לו כי אמונו בו נפגע בעקבות מעורבותו בחשיפת החשדות נגד אשל .  הנדל ,  יחד עם מזכיר הממשלה צבי האוזר והמזכיר הצבאי יוחנן לוקר ,  עמד מאחורי הפנייה ליועץ המשפטי לממשלה ,  אודות החשדות נגד אשל .  עם זאת ,  נתניהו לא התרשם מחשיפת השחיתות ,  התקשה לגנות את התנהגותו של אשל ,  שנחשב לאחד ממקורביו ,  ומנגד הביע חוסר אמון בולט בהנדל והאוזר ,  וזעם ניכר על כל שפנו ליועץ המשפטי מבלי לעדכנו על המתרחש בלשכתו .  במסגרת הסדר טיעון עם נציבות שירות המדינה ,  אשל עזב את תפקידו בלשכת ראש הממשלה ,  אך הוא ממשיך לעסוק בתחום הפוליטי בשליחותו של נתניהו ,  ואף היה אחד מאדריכלי הסכם האחדות שנחתם במאי האחרון בין נתניהו ויו"ר קדימה ,  שאול מופז . 
" לא ישנתי לאחר ששמעתי על ההטרדה .  הבנתי שלא אוכל לצאת טוב מהסיפור ,  ושעליי לקחת את הדברים הלאה .  ברור היה שנתן אשל הוא איש חזק בלשכה ,  אך הרגשתי שלא הייתה לי ברירה אלא לדווח ",  אמר בראיון בערוץ 2 לאחר פרישתו . " מעולם לא התעניינתי בלשכת ראש הממשלה לפני שנתניהו הציע לי להצטרף ",  אמר הנדל ,  בן 36 ,  לשעבר לוחם בשייטת ובעל דוקטורט בהיסטוריה . 
" הזהירו אותי כי הלשכה היא קן צרעות ומאורת נחשים ",  הוסיף .  עם עזיבתו מונה לעמוד בראש המכון לאסטרטגיה ציונית ,  וחזר לכתוב טור שבועי ב"ידיעות אחרונות ",  בו אינו חוסך שבטו מראש הממשלה ,  ושמו אף הוזכר באחרונה כמחוזר על ידי מפלגת  " הבית היהודי "  לכניסה לזירה הפוליטית .
 מאז 1995 מעניקה התנועה לאיכות השלטון את  " אות אביר איכות השלטון "  לאישים בולטים שפעילותם הייתה מופת לקידום טוהר המידות ושלטון החוק בעיני התנועה .  בנוסף להנדל ,  מופיעים ברשימת מקבלי הפרס השנה גם נשיאת בית המשפט העליון לשעבר דורית ביניש ,  יו"ר הכנסת ראובן ריבלין ,  יוזם מחאת הקוטג' יצחק אלרוב ,  העיתונאית קרן נויבך ,  פרופ' מנואל טרכטנברג ועוד .  

לאחר גירושו מלשכת נתניהו ,  הנדל יקבל אות הוקרה
יועז הנדל ,  שכיהן כראש מערך ההסברה בלשכת ראש הממשלה וגורש ממנה לאחר שחשף את פרשת נתן אשל ,  לא זכה לגיבוי מנתניהו שהעדיף את מקורבו .  כעת יקבל  " אות אביר איכות השלטון "
 
