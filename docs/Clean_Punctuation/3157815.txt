שגרירות ארה"ב נחנכה בירושלים ;  נתניהו : " זהו יום היסטורי "
 כ-800 מוזמנים השתתפו בטקס תחת אבטחה כבדה במתחם החדש בשכונת ארנונה ,  לרגל פתיחת שגרירות ארה"ב .  טראמפ בירך מרחוק : " חברות אדירה עם ישראל ".  14 מפגינים נגד פתיחת השגרירות נעצרו מחוץ לאירוע
בכירים ,  שרים ,  חברי כנסת ובכירים בבית הלבן ,  בהם שר האוצר האמריקני סטיב מנוצ'ין ,  יועצו של נשיא ארה"ב ,  ג'ארד קושנר ורעייתו איוונקה טראמפ ,  בתו של דונלד טראמפ השתתפו היום  ( שני )  בטקס פתיחת השגרירות האמריקנית בירושלים .  בטקס משתתפים כ-800 אורחים ונאמו בו הנשיא ראובן ריבלין ,  ראש הממשלה בנימין נתניהו ,  שגריר ארה"בבישראל דיוויד פרידמן וקושנר .
 נתניהו הודה לממשל האמריקני ולנשיא טראמפ ואמר  " אין לנו אף חבר טוב יותר בעולם .  אתם עומדים לצד ירושלים וישראל .  נתניהו בירך את קושנר ואת רעייתו איוונקה  " הנוכחות שלכם מעידה על חשיבות האירוע לא רק לממשל טראמפ ,  אלא באופן אישי עבורכם ועבור הנשיא עצמו ".  ראש הממשלה הוסיף כי  " זהו יום אדיר .  תזכרו את הרגע הזה ,  זאת היסטוריה .  טראמפ ,  ע"י הכרה בהיסטוריה עשית היסטוריה .  זה יום גדול שייחרט בזיכרוננו הלאומי .  
נתניהו הוסיף כי  " בדצמבר האחרון טראמפ הפך למנהיג הראשון שהכיר בירושלים בירתנו והיום ארצות הברית פותחת כאן שגרירות .  תודה לך על האומץ לקיים הבטחות ".  נתניהו הוסיף כי זה יום אדיר לישראל יום אדיר לארה"ב ולשותפות בינינו .  אבל זה דם יום אדיר לשלום .  רוצה להודות לממשל על מאמציו לקדם שלום ואמת .  שלום שמבוסס על שקרים יתנפץ על קרקע המציאות .  אפשר לבנות שלום רק על אמת ". 
השגריר פרידמן הכריז על פתיחת השגרירות ,  זכה לתשואות ואמר כי  " ביום הזה ,  לפני 70 שנה הוכרזה עצמאות ישראל ,  הנשיא טרומן היה למנהיג הראשון שהכיר בישראל .  היום ההיסטורי הזה הוא תוצאה של הבחירה המוסרית של איש אחד שלו אנו חייבים תודה עצומה .  הנשיא לינקולן מחייך כשעוד רפובליקני גדול ,  טראמפ ,  פותח שגרירות בעיר שלינקולן העריץ כל כך ".  
ריבלין אמר בנאומו כי  " במשך 3,000 שנה העם היהודי האמין בירושלים .  3,000 שנה התפללו לירושלים .  ומהקמת המדינה לפני 70 שנה ירושלים היתה בירת ישראל ,  וצריך להגיד גם את מה מובן מאליו .  ירושלים היא לב הריבונות של מדינת ישראל .  מחויבותה של המדינה לירושלים היא לכל האזרחים בירושלים ,  לכל הירושלמים ". 
ריבלין הוסיף כי  " נשיאים רבים הבטיחו להעביר את השגרירות .  סופסוף יש לנו מנהיג שהבטיח וקיים הבטחתו .  ברוך שהחיינו שקיימנו והגיענו לזמן הזה ".  ריבלין פנה לאיוונקה טראמפ ואמר  " תמסרי לאביך ,  עם ישראל מודה על תמיכתך חסרת הגבולות  .  אנחנו מקווים שמדינות רבות ילכו בעקבותיך ונבטיח את ירושלים כעיר של שלום לכל הקהילות והדתות שחולקות עיר אחת ".  
טראמפ שלח ברכה מצולמת ובה אמר  " ישראל היא מדינה ריבונית שזכותה להגדיר את בירתה ,  שנים סירבנו להכיר במובן מאליו .  אני הוריתי להכיר בירושלים כבירת ישראל .  ופתחנו היום את השגרירות זמן רב אחרי שרצוי היה .  ארה"ב תמיד תהייה חברה ושופתה של ישראל אנו מאחלים בהצלחה לשגריר פרידמן ואנו שלוחים את ידנו בידידות לישראל ולפלסטינים בברכת שלום .  
קושנר ,  יועצו של טראמפ נאם בטקס ואמר כי  " אני כל כך גאה להיות בירושלים ,  הלב הנצחי של העם היהודי .  אני במיוחד מתרגש להיות כאן כנציגו של הנשיא טראמפ .  בזמן שנשיאים קודמים לא עמדו בהבטחתם הוא קיים .  כי כשהנשיא טראמפ מבטיח ,  הוא מקיים ".  קושנר הוסיף כי  " על ידי העברת השגרירות אנחנו מוכיחים שאפשר לסמוך על ארצות הברית .  אנחנו עומדים לצד בנות הברית שלנו .  ישראל היא מדינה ריבונית עם זכות לקבוע את עיר הבירה שלה כמו כל מדינה בעולם .  במהלך הזה אנחנו מחזקים את הברית המיוחדת בין המדינות שלנו שבכל העולם מקנאים בה ".  
יועצו של טראמפ התייחס לפרישתה של ארצות הברית מהסכם הגרעין עם איראן ואמר כי  " התוקפנות האירנית מאיימת על האזור והעולם כולו מישראל לירדן ,  מצרים וסעודיה .  מנהיגים רבים נלחמים לקדם את מדינותיהם ולייצר חיים טובים עבור אנשיהם .  נוצרים היום בריתות חסרות תקדים עם שכנים באזור ". 
לדבריו , " טראמפ הבהיר שאין במהלך פגיעה במחויבות שלנו לשלום בר קיימא שיתגבר על מחלוקות העבר .  מי שמסית לאלימות הוא חלק מהבעיה ולא מהפתרון .  ארצות הברית מוכנה לתמוך בהסכם שלום בכל דרך .  אנחנו חושבים ששני הצדדים יכולים להרוויח יותר אם יחיו בשלום .  אנחנו מכירים ברגישות של ירושלים ,  ירושלים היא מקום ייחודי אין עוד מקום בעולם שהקדוש לשלוש דתות .  
ג'ון סאליבן ,  סגן שר החוץ האמריקני אמר במהלך הטקס כי  " זה כבוד עבורי להיות חלק מהמשלחת הזו ביום שנטוע בהיסטוריה .  זה כבוד לעמוד בפני האורחים המכובדים ולברככם בפתיחת השגרירות האמריקאית בירושלים ".  סאליבן הוסיף כי  " כפי שהנשיא טראמפ אמר ,  זו הערכה במציאות ,  ירושלים היא בירת ישראל ,  שנבחרה על ידי עם ריבוני כמושב ממשלתו ". 
14 מפגינים נעצרו על ידי השוטרים לאחר שמחוץ למתחם הטקס נערכה הפגנה נגד פתיחת השגרירות .  כ-300 מפגינים נשאו שלטים ,  הניפו דגלי פלסטין וקראו קריאות נגד פתיחת השגרירות .  למקום הגיעו גם חברי כנסת מהרשימה המשותפת ונרשמו עימותים בין השוטרים למפגינים .  השוטרים נכנסו להפגנה כדי להסיר את דגלי פלסטין .  המפגינים נעצרו לאחר שהפרו את הסדר במקום ,  התעמתו עם השוטרים ולא נשמעו להוראותיהם .
 בחיפה בכיכר אמיל חביבי בוואדי ניסנס ,  מפגינים כמה עשרות נגד פתיחת שגרירות ארצות הברית בירושלים ובמחאה על מותם של פלסטינים על גדר הגבול בדרום .  הם נושאים שלטים ומניפים דגלי פלסטין .  כמה נושאי דגלי ישראל שהגיעו להפגין מנגד הורחקו על ידי המשטרה החוצצת כעת בין המפגינים .  
יו"ר הרשות הפלסטינית אבו מאזן התייחס הערב לפתיחת השגרירות ,  ואמר בישיבת חירום של אש"ף כי  " השגרירות בירושלים היא התנחלות אמריקנית-ישראלית ". 
טקס פתיחת השגרירות נערך תחת אבטחה כבדה ותוך כוננות גבוהה של מערכת הביטחון לאור המתיחות ביהודה ושומרון ובגבול רצועת עזה ,  שם נרשמים עימותים רבים בין כוחות צה"ל למתפרעים שבהם נהרגו 41 פלסטינים ונפצעו יותר מ-1,693 .  לפי צה"ל ,  לפחות 35 אלף פלסטינים מפגינים ב-12 מוקדים לאורך הגדר ,  ומשתמשים באמצעים אלימים .  עוד נמסר כי שלושה מחבלים שניסו להניח מטען על הגדר באזור רפיח נורו ונהרגו וכי חיל האוויר תקף עמדה של חמאס באזור ג'בליה ,  אחרי שבוצע ממנה ירי לעבור כוח צה"ל .  לא היו נפגעים בקרב החיילים .
 רעייתו של שלדון אדלסון ,  מרים אמרה לוואלה !  NEWS כי פתיחת השגרירות  " תביא את השלום ".  לאחר שאתמול נערכה קבלת פנים עבור חברי המשלחת ,  שהמשיכו לארוחת ערב בבית ראש הממשלה ,  הבוקר הם לקחו חלק באירוע מיוחד שערך ארגון ה-OU .  
שרי הבית היהודי שהשתתפו אף הם באירוע בירכו את המשלחת . " כולם מרגישים כאן את ההיסטוריה נוצרת .  ארצות הברית תהיה הראשונה לעשות את הצעד האמיץ ועכשיו אנחנו מחכים לאחרים שיעשו זאת גם ",  אמר השר נפתלי בנט .  שרת המשפטים איילת שקד הוסיפה : " טראמפ הוא צ'רצ'יל של המאה ה- 21 .  הוא הפך את מדיניות הכניעה הצ'ימברליינית ומלמד את העולם ש'בעל הבית חזר' .  אירופה מתעקשת לא להפיק לקחים מההיסטוריה .  היא עצמה עיניים להתעצמות הנאצים ;  היום היא בוחרת לעצום עיניים עם התעצמות איראן .  במיוחד במציאות כזו ,  טוב שמנהיג העולם החופשי הוא הנשיא טראמפ ".  
במהלך היום נפגש שר האוצר משה כחלון עם עמיתו מנוצ'ין ,  במהלכה דנו בכמה נושאים כמו הסנקציות על איראן וסיכמו על תיאום ושיתוף פעולה בנושא .  בנוסף ,  המשיכו כחלון ומנוצ'ין את הדיון על ההשלכות הצפויות על חברות ישראליות בעקבות רפורמת המיסוי של טרמאפ ושדרוג אמנת המס בין ישראל לארצות הברית באופן שיטיב עם חברות משתי המדינות ." אני שמח לארח כאן במשרד האוצר בירושלים את שר האוצר מנוצ'ין ",  אמר כחלון . 
" מאז כניסת הממשל החדש שיתוף הפעולה בין המדינות התהדק בצורה דרמטית ואנחנו מרגישים את התוצאות .  הנשיא טראמפ הודיע בצורה אמיצה ,  נכונה וחד משמעית על הכרה בירושלים כבירת מדינת ישראל .  ארצות הברית הוכיחה אומץ שפרשה מההסכם הגרעין הרע שנחתם עם איראן והיווה סכנה ממשית לישראל והוכיחה שוב את עומק וטיב היחסים בין המדינות ",  הוסיף .
 בתוך כך ,  המשטרה נערכה לאבטחת האירועים וכבר משעות הבוקר נפרסו מאות שוטרים ברחבי הבירה .  כמו כן כמה צירי תנועה מרכזיים בירושלים נחסמו ,  בהם הרחובות סביב השגרירות :  דוד פלוסר ,  כפר עציון ,  ים המלח ,  משה אריה קורץ ,  קלוזנר וזיגפריד מוזס .
  ( עדכון ראשון :  15:33 )  

שגרירות ארה"ב נחנכה בירושלים ;  נתניהו : " זהו יום היסטורי "
 כ-800 מוזמנים השתתפו בטקס תחת אבטחה כבדה במתחם החדש בשכונת ארנונה ,  לרגל פתיחת שגרירות ארה"ב .  טראמפ בירך מרחוק : " חברות אדירה עם ישראל ".  14 מפגינים נגד פתיחת השגרירות נעצרו מחוץ לאירוע

