ההתרברבות שפגעה באמינות :  טענות נתניהו לא יביאו כל תועלת ביטחונית
נתניהו חשף מודיעין שלא הצליח להוכיח כי איראן הפרה את הסכם הגרעין ,  וגילה כי לצידו עומדת רק וושינגטון .  למרות טענותיו ,  בעולם מעדיפים להאמין לדוחות סבא"א על פני דוחות אמ"ן .  נראה כי לביטחון המדינה לא תצמח תועלת מדברי נתניהו ,  שמכוונים ליועמ"ש יותר מלעולם
ימות המשיח בוושינגטון :  ממשל טראמפ משבח את ברק אובמה .  בעצם ,  לא ממש ימות ,  אולי שניות ,  ולא הנשיא במו פיו ,  ושמו של אובמה אינו נזכר כלל .  השבח מושמע בשפתיים חשוקות ,  יציאה עובדתית ידי חובה .  האירוע ,  אתמול ,  היה יום תחילתו של עשור הסיוע הביטחוני האמריקני המובטח לישראל .  מזכר ההבנה על כך נחתם לפני שנתיים ,  בקיץ האחרון של אובמה .  בסך הכל ,  38 מיליארד דולר ,  מהם חמישה המיועדים להגנה מפני טילים .  
חלקו של טראמפ מצטמצם למימוש הבטחתם של אובמה והקונגרס ,  אך בהודעת משרד החוץ נחגגת תחילה  " המחויבות האיתנה של הנשיא ,  הממשל הזה והעם האמריקני לביטחון ישראל ",  ורק אחר כך נאמר שהמיקוח על המזכר נערך בתקופת הממשל הקודם  ( ממשל ?  היה שם גם נשיא ?  )  ושיקף את צביונה הדו-מפלגתי של המחויבות ,  כלומר לרפובליקנים היתה מחצית בבעלות עליה גם כשאובמה נשא באחריות הביצועית .
 עוד בוואלה !  NEWS:בדרך למינוי רמטכ"ל ומפכ"ל :  חברים חדשים הוצעו לוועדה למינויים בכיריםההיערכות לביקור מרקל :  חסימות צירים ופריסת מאות שוטריםראש ממשלת מלזיה :  ליהודים יש אף ארוך ,  הם אשמים בבעיות במזה"ת 
בהזדמנות זו של השקת עשור הסיוע ,  כהמשך לעשור הקודם של הנשיא ג'ורג' בוש ,  חזרה הודעת משרד החוץ על תיאור ישראל כבעלת ברית רבת ערך ויכולת ,  המתמודדת עם החסות שמעניק המשטר האיראני לאירגוני טרור ,  החותרים לתקוף גם אינטרסים אמריקניים .  הבעייה היא  " תפוצה מופקרת לאזור של מערכות נשק מערערות יציבות ",  המגדילה את סכנת המלחמה - רמז עבה כטיל לתוכנית שיפור הדיוק של איראן וחיזבאללה .
 זאת עמדה מסורתית ,  מבורכת כשלעצמה ,  אך גם מלמדת עד כמה ישראל בהנהגת בנימין נתניהו מבודדת .  היא יכולה לסמוך על וושינגטון ,  כפי שעשתה בימי קודמיו של טראמפ ,  אך יותר ויותר ,  שלא כבעבר ,  היא יכולה לסמוך רק על וושינגטון .  זה לא מעט ,  אך לא מספיק .
 נאום נתניהו באו"ם המחיש זאת היטב .  התעלומה שהציג - מה היה באותם  " 15 קילוגרמים רדיו-אקטיביים "  שהוצאו מהמחסן בטהראן - היא למעשה תעמולה .  לפני ההסכם עם המעצמות ,  שטראמפ ונתניהו מקללים ,  היו לאיראן כמעט תשעה טונות של חומר גרעיני .  היא השמידה ,  כמובטח ,  97 אחוזים ונשארה עם 300 ק"ג .  מה זה משנה אם יש לה 315 ?  
נתניהו אוהב את ההאשמה  " איראן שיקרה ".  לטענת רוסיה ,  ישראל שיקרה ,  בפרשת הפלת האיליושין בלטקיה .  ישראל טוענת שרוסיה שיקרה .  לפחות אחת משתיהן ,  אם כך ,  לא דבקה באמת .  זה אינו מפריע להן להידבר .  ונתניהו ,  עם טראמפ ועוזריו בעקבותיו כילדי גנון החוצים כביש בלוויית גננת ,  הם היחידים המבקשים להקיש מחטאי העבר של איראן שהיא חוטאת ,  או זוממת לחטוא ,  גם כיום .  
הסוכנות הבינלאומית לאנרגיה אטומית  ( סבא"א )  בדקה ומצאה שאיראן מצייתת בקפדנות למטלותיה בהסכם הגרעין .  זה מתבקש - הרי האיראנים רוצים בקיום ההסכם ומניחים שהפרות שלו תתגלינה .  אבל ישראל ,  שאינה צד להסכם ושגינתה אותו מלכתחילה מפי נתניהו ,  בניגוד לעמדת צה"ל ,  מינתה עצמה לשוטרת שלו וטוענת שסבא"א מועלת בתפקידה .  ההתנגשות עם סבא"א שוב אינה רק מהותית ואירגונית - היא אישית ,  מתקפה על יושב הראש ,  יוקיה אמאנו .  
זאת מהדורה חוזרת של סיפור היחסים בין ישראל לבין משלחת פקחי האו"ם ,  אונסקו"ם ,  בעיראק של סדאם חוסיין .  ישראל תיארה את הפקחים ככושלים או אף משת"פים .  המודיעין הישראלי המהולל ידע על עיראק אף יותר ממה שהיה בה .  הטעות המקצועית היתה נסבלת ונסלחת ,  תוצאה של הונאה מתוחכמת ,  הרתעתית ,  שסדאם הפעיל גם כלפי מקורביו ;  אבל התוצאה האסטרטגית והפוליטית היתה שישראל נתפשה כמחרחרת מלחמה ומדרבנת את ממשל בוש לזנק לתוך צרה שאינו מצליח להיחלץ ממנה זה 15 שנה .
 הפקחים של אמאנו ,  שבראשם סגנו האיטלקי מאסימו אפארו ,  נעלבים מהצגתם כחובבנים שהאיראנים מפליאים לשטות בהם .  הסוכנות הודיעה היום כי בחנה את כל האתרים באיראן שהייתה צריכה לבקר בהם במסגרת הפיקוח שלה על הסכם הגרעין .  
אם יש סיכוי להעביר להם קצה-חוט מודיעיני ,  שבעקבותיו יחשפו הפרה איראנית ,  אסור שיהיה לו חיבור כלשהו לישראל ,  ממש כשם שאין לצפות מישראל להסכים לחיטוט של סבא"א בשטחה בהמרצת איראן .  המידע מוכרח לעבור הלבנה במכבסה זרה ,  אולי באירופה ,  כי זו האמריקנית חשודה ;  אבל מדינות אירופה הקשורות בהסכם הגרעין יירתעו משיתוף פעולה .  ומשום מה ,  בנאומו של מנהל הוועדה לאנרגיה אטומית זאב שניר ,  בוועידה השנתית של סבא"א ערב יום הכיפורים ,  לא פורסם החשד הכבד כלפי איראן .  הכל נשמר למופע של נתניהו ,  כי העיקר הרושם התקשורתי .  
ההתרברבות של נתניהו בעליונות המודיעינית של ישראל ,  ההתיימרות לדעת הכל על טהראן ועל ביירות ,  אינה משיגה הרתעה .  היא עלולה לחשוף מקורות ושיטות ;  אוי לעיתונאי שהיה מעז להקדים את נתניהו ולהדפיס או לשדר את גילוייו ,  ואילו הקפיד להעביר את הדיווח תחילה לצנזורה הצבאית ,  ודאי שהיה נפסל מחשש לסיכון הביטחון .  גם האמינות נפגעת ,  כשהכותרת זועקת  " אתרי הטילים "  אך מתברר שהכוונה למקומות המיועדים לטילים שעדיין לא הגיעו .  דאגתו הכנה של נתניהו לאזרחים בטהראן ובביירות היתה מרשימה יותר לולא מיקם צה"ל את מפקדתו ,  העלולה לספוג טילים ,  ליד בית חולים ;  התעשייה האווירית השתכנה - וטבעי שכך - ליד נמל התעופה לוד ;  ונס ציונה לא התברכה ,  בצמידות לשכונת מגורים ,  במכון ביולוגי .
 אש"ף קדם לחיזבאללה ;  השאלה ,  בהקשר זה ,  היא האם נתניהו הוא יורשו המאוחר של מנחם בגין בחיפוש עילת הסלמה .  מלחמת לבנון ב-1982 נפתחה בתקיפת חיל האוויר על קריית הספורט בביירות ,  שם אוחסן נשק פלסטיני רב .  התגובה ,  הפגזת הגליל ,  היתה ברורה מאליה ,  כאמתלה למבצע הקרקעי .  אלא שבינתיים ,  ב-2018 ,  ישראל מורתעת מתקיפות בלבנון ,  והממשל האמריקני ,  עם כל אהדתו המוכרזת ותמיכתו בזכות ההתגוננות של ישראל ,  מגביל את מעורבותה הצבאית לשטח סוריה .  השגרירה האמריקנית בביירות יצאה במופגן לגבול לבנון-סוריה ,  כדי לשבח את בלימת העברות הנשק ממזרח למערב ,  בתוכנית משותפת לצבא לבנון ולסוכנות צמצום האיומים  ( דטר"א )  בפנטגון .  
למרות הנאומים ,  המצב בסוריה סבוך מכדי להציגו כחזית אמריקנית-ישראלית נגד איראן ובאי-כוחה .  יש גם רכיב כזה ,  אך הוא אינו יחיד ,  ואחרים משלימים וסותרים אותו גם יחד .  עוזר שר ההגנה רוברט קארם ,  שביקר בחודש שעבר בישראל ,  מנה לפני שבוע בשימוע בקונגרס את המטרות האמריקניות בסוריה ,  בסדר זה - הבסה לאורך ימים של דאעש ואל-קאעידה ;  הרתעה מפני שימוש בנשק כימי ,  בלימת השפעתה מערערת היציבות של איראן ,  פתרון בדרכי שלום של הסכסוך בסוריה כך שיוגנו האינטרסים האמריקנים ולצידם גם ישראל וירדן ויישמר מאזן כוחות חיובי באזור .
 טראמפ רצה לפנות את חייליו מסוריה ברגע שיוכרז הניצחון על דאעש .  שר ההגנה ג'יימס מאטיס שכנע אותו שמוטב להימנע מקביעת מועד מחייב ,  שמא האויב ימתין עד אז ויחזור .  עכשיו המדיניות היא ,  כדברי קארם ,  עוזרו של מאטיס ,  שלפנטגון תפקיד מוגבל בלבד בסוריה ,  נוכחות צבאית קטנה יחסית . " באמצעות ,  עם ודרך שותפים מקומיים ".  אמנם שוחררו 99% מהשטח שדאעש כבש ,  אך כוחו של הארגון עדיין גדול מזה שהיה לקודמו ,  אל-קעאדה בעיראק ,  כשהכוחות האמריקניים פונו משם בגמר משימתם ב-2011 ,  מה שתרם להולדת דאעש .  ההישגים נגד דאעש ,  חוששים בוושינגטון ,  מעודדים ,  אך גם פגיעים והפיכים ,  כי דאעש נמצא בתהליך הפיכה למחתרת העלולה להכות קשה .  
מטוסי סוחוי-35 רוסיים הפועלים מבסיס חמיימים תוקפים בחימוש מדוייק  ( לפחות לפי ההגדרה הרוסית )  יעדי מורדים ומאגרים של כלי טיס בלתי מאוישים מרחוק .  כלים אלה גם מנסים לתקוף את חמיימים ומופלים בטילי קרקע-אוויר רוסיים ;  לא סומכים על הסורים .  אלא שאויבי דאעש ,  הלא הם אסד ורוסיה ,  איראן - ששיגרה טילי קרקע-קרקע לתוך סוריה ,  נגד דאעש או שותפיו - וחיזבאללה ,  אינם בעלי-בריתם של האמריקנים בממדים האחרים של המשבר הסורי המתמשך .  
המדיניות האמריקנית מתאמצת לתמרן בין כל האילוצים הללו ,  בהצלחה מילולית יותר מאשר מעשית .  בפנטגון תומכים בהסכם רוסיה-טורקיה לכינון אזור מפורז באידליב ,  אך חוששים שההפוגה תנוצל להתעצמות משטר אסד לקראת המתקפה הבאה ,  בתמיכת רוסיה ואיראן .  מכאן ,  אומרים לנשיא ארדואן ,  שאין הלימה בין האינטרסים הרוסיים והטורקיים בסוריה ;  מוטב לו לחזור הביתה ,  לקשר החמים עם חבריו מנאט"ו .  
אשר לדאגה מהמעורבות הצבאית האיראנית ,  במישרין ובידי שליחים ,  הנוסחה האמריקנית היא  " איננו חותרים למלחמה עם איראן ,  אך ננקוט באמצעים להתגונן ".  עם רוסיה הדגש הוא על מניעת חיכוך צבאי ,  בעיקר אווירי ,  בערוצים מקצועיים .  ושוב ,  התמונה רב-משמעית :  מנגנון הפרדת גיחות ההפצצה הצליח ,  טקטית ,  אך ההתנהגות הרוסית הכללית מנוגדת ליעדים האמריקניים .
 לביטחון ישראל לא צמחה כל תועלת ממופעי נתניהו .  דומה שהם מכוונים לקהל של אדם אחד ויחיד :  היועץ המשפטי לממשלה אביחי מנדלבליט ,  למען יראה כמה כוחו של נתניהו גדול בעמים ,  אין לו תחליף ,  ורק עוכר ישראל יעז לקעקע נכס כביר כזה בכתב אישום בסעיפי שוחד ,  מרמה והפרת אמונים .  

ההתרברבות שפגעה באמינות :  טענות נתניהו לא יביאו כל תועלת ביטחונית
נתניהו חשף מודיעין שלא הצליח להוכיח כי איראן הפרה את הסכם הגרעין ,  וגילה כי לצידו עומדת רק וושינגטון .  למרות טענותיו ,  בעולם מעדיפים להאמין לדוחות סבא"א על פני דוחות אמ"ן .  נראה כי לביטחון המדינה לא תצמח תועלת מדברי נתניהו ,  שמכוונים ליועמ"ש יותר מלעולם

