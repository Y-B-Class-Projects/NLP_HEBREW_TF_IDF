רה"מ :  חוף פלמחים צריך להישמר לטובת הציבור
ראש הממשלה דחה את קבלת ההחלטה לגבי בניית פרויקט הנופש בפלמחים והטיל על השר נאמן לגבש הצעת פשרה .  יחד עם זאת הצהיר כי  " רצועת החוף היא משאב טבע ייחודי "
 מלשכת ראש הממשלה נמסר היום  ( ראשון )  ,  כי לבקשת שר התיירות סטס מיסז'ניקוב הסכים ראש הממשלה בנימין נתניהו לדחות לישיבת הממשלה בשבוע הבא את ההחלטה לגבי פרויקט הנופש בפלמחים .  בהודעה נכתב כי  " במהלך השבוע הקרוב ינסה שר המשפטים יעקב נאמן לגבש הצעה שתמנע מצב בו הממשלה מהווה מעין גוף ערר על החלטות הוועדה המחוזית לתכנון ובנייה ".  ראש הממשלה הדגיש בסיום הדיון ,  כי עמדתו הברורה הייתה ונותרה ש"רצועת החוף היא משאב טבע ייחודי שצריך להישמר לטובת כלל הציבור ". 
על פי תוכנית שגובשה על ידי השר להגנת הסביבה גלעד ארדן תוחזר התוכנית להקמת כפר הנופש בחוף למוסדות התכנון לעיון מחדש ,  ותיבחן האפשרות לשנות את ייעוד השטח מנופש ותיירות לשטח ציבורי פתוח .  משמעות הדבר היא בחינה מחודשת של התוכנית ,  לאור הביקורת הציבורית הרחבה ודוח מבקר המדינה בנושא מדצבמר 2009 .  
דוח המבקר הצביע על ליקויים קשים בתוכנית לקידום כפר הנופש על החוף הייחודי .  לטענת החברה להגנת הטבע ,  הביקורת בדו"ח מחייבת התייחסות שונה ומחודשת לתכניות ישנות ,  אשר ייעדו חופי ים לבנייה מסיבית .  בדו"ח קבע המבקר מיכה לינדנשטראוס כי  " גילה ליקויים חמורים הן בפעילות של מינהל מקרקעי ישראל והן בהליכי התכנון שייעדו את הקרקע להקמת כפר נופש ". 
המבקר קרא ליועץ המשפטי לממשלה לבטל את תוכנית הבנייה .  לדבריו ,  על רשויות המדינה לבחון מחדש אם המשך ההתקשרות עם היזם משרת את האינטרס הציבורי של שמירת הסביבה החופית ונגישותה לציבור .  בעקבות הדו"ח קרא השר ארדן לוועדה המחוזית לדון בביטול אישורי הבנייה וזאת לאור הפגמים שנתגלו . " זהו דו"ח חמור ביותר שמוכיח שהרשויות טרם הפנימו שחוף הים הוא משאב ציבורי ושחייבים לאפשר גישה פתוחה ושוויונית אליו לכל הציבור ". 
עו"ד קרן הלפרין-מוסרי מ'אדם טבע ודין' אמרה הבוקר כי  " על הממשלה להבין כי החלטה על בנייה בחוף פלמחים תהווה תקדים מסוכן שעלול להשפיע לא רק על עתידו של החוף ,  אלא גם על מעמדו של האינטרס הציבורי אל מול כרישי הנדל"ן ". 
ואילו מהחברה להגנת הטבע נמסר בתגובה : " ממשלת ישראל יכולה הייתה לקבל החלטה משמעותית ותקדימית בהחזרת שטח חוף חשוב לרשות הציבור ,  ובמקום זה החליטה לגמגם ולהיתפס לחשבונאות ופלפולים משפטיים הניתנים לפתרון ברצון טוב .  אנו מקווים כי לקראת השבוע הבא ,  הממשלה ,  בהובלת השר ארדן ,  תביא בשורה לעם ישראל ,  ותוכיח כי חופי הים אינם נדל"ן זול ,  אלא נכס ציבורי השייך לכלל אזרחי ישראל ". 
פיני מלכה ואופיר אשר ,  מהחברות  " מעוז דניאל "  ו"אוולון "  שזכו במכרז המדינה להקמת כפר הנופש בפלמחים ,  אמרו בתגובה לדחיית ההצבעה בממשלה ,  כי  " אנו מברכים על כך שהממשלה עברה לדיון אחראי ומעמיק ,  אחרי שהנחנו בפניה את כלל הנתונים לצורך קבלת החלטות על כל המשמעויות שלהן .  אנו מקווים שהממשלה תחליט בסופו של דבר לטובת כלל הציבור ,  בהתאם לאינטרס הציבורי האמיתי ,  שמשתקף בהליכי ועדות התכנון השונות שדנו בתכנית במשך שנים ארוכות ,  ואישרו אותה פה אחד ,  בתמיכת כל הגופים ,  כולל המשרד להגנת הסביבה ". 
עוד נמסר מהחברות ,  כי  " אנחנו מאמינים כי אחרי שהשרים ילמדו את הנושא לעומק הם יבינו כי מעבר לנזק הכבד שיכול להיגרם למשק וליזמות כתוצאה מביטול הפרויקט ,  מדובר בפרויקט שהמדינה החליטה עליו לאחר מחשבה מעמיקה ,  תוך איזון מושלם בין הצורך בפיתוח התיירות ובין שמירה על ערכי טבע ונוף ". 

רה"מ :  חוף פלמחים צריך להישמר לטובת הציבור
ראש הממשלה דחה את קבלת ההחלטה לגבי בניית פרויקט הנופש בפלמחים והטיל על השר נאמן לגבש הצעת פשרה .  יחד עם זאת הצהיר כי  " רצועת החוף היא משאב טבע ייחודי "
 
