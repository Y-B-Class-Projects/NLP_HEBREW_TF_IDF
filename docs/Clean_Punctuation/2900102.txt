אבו מאזן ועבדאללה ידרשו מקרי :  השב את המצב בהר הבית כמו לפני ספטמבר 2000
לדברי מקורבי יו"ר הרשות הוא ומלך ירדן יציג רשימת דרישות ,  ובהן החזרת הסטטוס קוו כפי שהיה לפני ביקור שרון בהר הבית והעמקת המעורבות אמריקנית בסכסוך .  ברמאללה לא מתרגשים מגל הטרור הנוכחי ,  אך מקווים שחוסר הביטחון יוביל את ישראל לחפש פתרון מדיני
 ( פגישת קרי ונתניהו בברלין ,  אתמול )  
יו"ר הרשות הפלסטינית ,  אבו מאזן ,  ומלך ירדן עבדאללה יציגו בפני שר החוץ האמריקני ,  ג'ון קרי ,  רשימת דרישות משותפת ובראשה השבת הסטטוס קוו בהר הבית ,  כפי שהיה לפני ביקור אריאל שרון בספטמבר 2000  כך אמרו מקורבי אבו מאזן לוואלה !  NEWS .  בשתי פגישות שיקיים קרי מחר  ( שבת )  עם אבו מאזן ועם עבדאללה ,  ידרשו השניים להשיב לווקף את האחריות על כניסת מבקרים שאינם מוסלמים ,  כולל יהודים ,  לתחומי ההר .
 המקורבים הוסיפו כי בכוונת אבו מאזן לומר לקרי שהרשות הפלסטינית רוצה לחדש את המשא ומתן עם ישראל ודבקה בהסכמים שנחתמו עמה .  אולם ,  לפני כן ידרוש אבו מאזן מישראל שתקפיא את הבנייה בהתנחלויות ותשחרר את 36 האסירים שהתחייבה לשחרר בפעימה הרביעית .  גורמים פלסטינים בכירים אחרים אמרו לוואלה !  NEWS כי ישראל ניסתה לסכסך בין ירדן לבין אבו מאזן .  לדבריהם ,  במסרים שהועברו מראש הממשלה ,  בנימין נתניהו ,  למלך עבדאללה נטען כי ההסתה של אבו מאזן מסכנת את האינטרסים הירדנים בהר הבית ובירדן .
 אבו מאזן ידרוש מקרי גם מעורבות אמריקנית אינטנסיבית יותר בתהליך מול ישראל .  הגורמים אמרו כי אם נתניהו ייבחר להמשיך במדיניות זו ,  הוא גוזר על האזור אלימות ושפיכות דמים .  כאשר נשאלו הגורמים אם ברור להם שכל היענות לדרישה שכזו של הפלסטינים תוביל לנפילת ממשלת נתניהו ,  הם השיבו כי על נתניהו לבחור בין הממשלה הנוכחית לבין רצונו לעשות שלום . " אם לא יהיו צעדים ישראלים דרמטיים ,  נפסיק את התיאום הביטחוני ",  איימו .  
הדרישות מחולקות לשלושה רבדים :  בטווח הארוך מבקשים הפלסטינים לחדש את המשא ומתן עם לוח זמנים מוגבל וידוע על בסיס הרעיון של שתי מדינות בגבולות 1967 .  בטווח הביניים ,  דורשת הרשות לכנס סדרה של פגישות כדי לדון בהסכמי הביניים שנחתמו בין הצדדים ועוסקים בהסדרי הביטחון והכלכלה .  ובטווח המידי ,  נדרשת ישראל לשורה של צעדים נוספים ובהם הפסקת הפקעת האדמות ,  העברת חלקים משטחי C לשליטת הרשות ,  עצירת אלימות המתנחלים ומעל הכול ,  החזרת הסמכות לווקף בהר הבית .  
ברשות מודעים לכך שנתניהו בלחץ .  ההתבטאות שלו השבוע בנושא המופתי של ירושלים והיטלר היא עדות חותכת לכך .  הם גם זוכרים היטב מה קורה כשנתניהו בלחץ .  הוא נסוג ,  כפי שעשה אחרי אירועי מנהרת הכותל ב-1996 שהובילו לנסיגה מחברון ,  אחרי סירוב מתמשך של נתניהו לצאת מחלקים של  " עיר האבות ".  מכאן גם נולדה  " תכנית שלמה "  של הרשות ,  שנועדה ללחוץ על ישראל ולהשיג ממנה ויתורים של ממש .  רשימת הדרישות שתוצג לקרי נראית לא ריאלית ואולי הורכבה מתוך ניסיון לפעול על פי מודל שיטת  " מצליח ":  הדרישות יוצגו ומשהו מהן בוודאי ייענה בחיוב .  

נתניהו רחוק שנות אור מהסכמה לשלל הדרישות הפלסטיניות .  לדברי גורמים ערביים ,  נתניהו העביר השבוע הצעה לארמון המלך עבדאללה לפיה ישראל תצמצם את מספר המבקרים היהודים בהר הבית בתמורה לקריאה משותפת לרגיעה .  אלא שעבור עבדאללה ואבו מאזן זו הצעה מעליבה .  כ-12 אלף יהודים עולים בשנה להר הבית ,  הפחתה של אלף מבקרים לא תשנה מבחינתם דבר .  לשכת נתניהו הכחישה את הדיווח .  בכל מקרה אבו מאזן ועבדאללה דורשים שינוי מהותי הרבה יותר ,  כזה שנתניהו לא יסכים לו .  הפער האדיר הזה בין מה שנדרש מנתניהו לעשות כדי להוביל לרגיעה לבין מה שביכולתו לעשות מבחינה פוליטית ,  מוביל למסקנה עגומה למדי : " תכנית היציאה ",  או הפתרון למצב הנוכחי ,  אינם נראים באופק .  
ובינתיים ,  בכניסה הצפונית לרמאללה מציעים שלטי הפרסומות רכבי יונדאי ארבע על ארבע במחירים זולים במיוחד .  לכאורה ,  זה הניגוד המושלם אך בדיעבד ,  המבצע מתבקש לאור המחזה שנגלה בחלוף כמה עשרות מטרים בלבד ,  בדרך המובילה מהמחסום הישראלי למה שהיה בעבר מלון ה-"City Inn ".  הכביש כולו הפך שחור ,  כהה עוד יותר מהצבע המוכר של האספלט .  בכל מטר ישנם שרידים של צמיגים שרופים ועדיין ניתן להבחין בעשן המיתמר ,  שריד למהומות היום הקודם בצומת הידוע לשמצה ,  שנקרא על שם המלון .  
בימים הראשונים של האינתיפאדה השנייה ,  בסוף ספטמבר ותחילת אוקטובר 2000 ,  זו הייתה זירת ההתנגשות המרכזית בין ההמון הפלסטיני לבין כוחות צה"ל מהעבר השני ,  שהתמקמו באוגדת יהודה ושומרון .  בכל יום התנקזו לכאן האלפים ,  בהם גם חמושים .  תחילה היו מושלכות אבנים ומהר מאוד היה מתחיל הירי לעבר מפקדת צה"ל ביהודה ושומרון .  צה"ל מצדו הגיב באש כבדה וההמון התפזר לכל עבר .  צלפים של היחידות המיוחדות כבשו אז את הקומות העליונות של מלון ה"סיטי אין "  בניסיון לפגוע במדויק בחמושים .  אולם ,  מאחר שהחמושים ירו מתוך ההמון ,  היו גם לא מעט נפגעים מקרב המפגינים הלא חמושים .  בחלוף כמה שבועות כבר לא נותר הרבה מבית המלון .  חודשים לאחר מכן עדיין התנוססו דגלים של שלל המדינות בכניסה לבניין ,  אך השממה פרחה שם עד שלבסוף נסגר המקום .  
מאז חלפו כמעט 15 שנים והאזור כולו שוקם .  עוד ועוד בניינים חדשים הוקמו במה שהיה בעבר זירת מלחמה ,  לצדם של מרכזי קניות מפוארים .  יו"ר הרשות הפלסטינית ,  אבו מאזן ,  מתגורר בעצמו כמה מאות מטרים בלבד מהצומת .  גן שעשועים לילדים נבנה שם וכן אנדרטה עצומת ממדים .  כל כך רחוק מהתמונות של ימי האינתיפאדה השנייה .  אפילו בניין ה"סיטי אין "  נמכר ובמקום החלו עבודות שיפוצים .  אלא שאז הגיעה ההסלמה האחרונה ,  או  " אינתיפאדת אל-קודס ",  והקללה מסתבר ,  מסרבת לעזוב את המלון .  
בכל יום כמעט בשבועות האחרונים נאספים בצומת כמה עשרות או מאות צעירים פלסטינים ,  כדי ליידות אבנים לעבר כוחות צה"ל שמונעים מהם להתקרב למחסום .  איך זה התחיל ,  לא ממש ברור .  לטענת גורם פלסטיני ,  ההפגנות בצומת החלו לאחר שמתנחלים תקפו את בתי הפלסטינים שמתגוררים בקרבת המחסום .  בצד הישראלי טוענים שהסטודנטים של  " הכותלה "  - אגודת הסטודנטים של חמאס באוניברסיטת ביר זית - דאגה להסעות מיוחדות לצומת כדי לייצר חיכוך מול הישראלים ולהרוויח עוד כמה נקודות בדעת הקהל הפלסטינית .  בסופו של דבר ,  הצטרפו לתומכי חמאס גם פעילי פתח ,  צעירים וילדים שמעבירים כך את שעות אחר הצהריים .  אין מדובר בקהל גדול במיוחד ,  לא באלפים ובוודאי שלא בעשרות אלפים ,  אך לפחות במשהו שמייצר תחושה של  " אינתיפאדה עממית ".  
אך גם אם נקרא לתופעה הזו אינתיפאדה ,  הממד העממי בה הוא שולי .  פיגועי הסכינאות בחברון ובירושלים הם בעיקר אלה שמבהירים כי ישנה כאן תופעה יוצאת דופן ,  נדירה ,  שבה בכל יום יוצאים כמה פלסטינים לפיגועים כשהם מוכנים למות במסגרת הניסיונות הללו .  זהו אתגר כמעט בלתי אפשרי עבור כוחות הביטחון .  אין כאן תשתית או מפקד ,  אלא שילוב בין תסיסה ציבורית במוקדים מעטים ,  לצד פיגועי הקרבה שמערערים את תחושת הביטחון הישראלית .  
אולי זהו מודל חדש של אינתיפאדה ,  אך בניגוד לדעתם של כמה פרשנים ומומחים ,  ה"דבר "  הזה כנראה רחוק מלהיעלם או לחלוף בקרוב .  ההסתה לאלימות אינה מוסדית ברובה .  היא מסוכנת הרבה יותר משום שהיא היא חברתית ,  ועובדת בשיטת  " חבר מביא חבר "  בסיוע הרשתות החברתיות .  וכמובן ,  כל מפגע שנהרג ,  או מפגין שנפגע ,  מביא עמו עוד כמה מחבלים פוטנציאליים ,  ממש כמו אותה הידרה ,  המפלצת המיתולוגית רבת הראשים שבכל פעם שמורידים את אחד מראשיה ,  צצים שניים תחתיו .  

האינתיפאדה החדשה הזו הצליחה להוציא את הציבור הישראלי מאדישותו כלפי המתרחש בזירה הפלסטינית .  אבו מאזן ,  פתח ,  חמאס ,  כולם חזרו לכותרות .  בהקשרים שליליים כמובן ,  אך לפתע שוב נשמעים אותם קולות בדבר הצורך בהסדר מדיני או היפרדות .  המחבלים הצליחו לייצר פאניקה מובנת בישראל ,  לעיתים אפילו היסטריה .  דוגמה לכך היא האירוע בירושלים ביום רביעי בערב ,  שבו נורה למוות יהודי שנחשד כמחבל .  
קשה לומר שזו התחושה בלב רמאללה .  בבוקר יום רביעי ,  מרכז העיר היה מלא בני אדם .  סוחרים ,  קונים ,  כלי רכב .  כל הדיבורים הללו של כלי התקשורת הפלסטינים על  " אינתיפאדת אל-קודס ",  נראו תלושים כמעט מחיי היום-יום כאן .  בית הקפה  " רמאללה "  מעל כיכר אבו עמאר ,  נראה שליו ורגוע וכך גם יושביו .  כל אחד טרוד בענייניו ורק השידור המיוחד במסך הטלוויזיה של ערוץ  " פלסטין היום ",  הסגיר את מה שהתרחש במקומות אחרים בגדה ובעיקר בחברון .  עסקים כרגיל .  האינתיפאדה דגם 3.0 אולי משתוללת לה ברחובות ירושלים וחברון אך כאן לפחות נראה שאת רוב האנשים מעניינת הפרנסה .  
אבל יש גם מי שהנושא בוער בעצמותיו .  ג'וואד ,  בעל חנות פרחים סמוכה ,  מכין זר ורדים רומנטי ובין לבין פוצח במונולוג פוליטי לא מפתיע .  לדבריו ,  הציבור הפלסטיני כולו רואה בפיגועים   " הפעולות "  כהגדרתו - תגובה לגיטימית לפגיעה במסגד אל-אקצא ולהתקפות מצד מתנחלים . " בעינינו אלה כנופיות של עבריינים וההתקפות על יהודים הן בסך הכול מחאה ",  הוא אומר . " אנחנו רוצים שלום ולא רוצים מלחמה ,  שיהיה ברור .  אבל ההתקפות על פלסטינים מצד המתנחלים חייבות להיפסק ".  
בעל חנות מיצים טבעיים בכיכר מנארה הסמוכה ,  מוחמד ,  אומר שלא מדובר באינתיפאדה עדיין . " במצב הנוכחי ישראל מבינה רק כוח .  כשהם מרגישים חוסר ביטחון הם מחפשים אחר פתרון .  עד עכשיו בכלל לא היה אכפת להם .  90% מהציבור תומך היום ב'פעולות'  ( הפיגועים  א"י )  ואפילו הרשות והמנגנונים לא מגנים אותם ",  הוא מספר .  
מוחמד מגדיר במדויק את המצב המדיני-פוליטי של הרשות הפלסטינית והעומד בראשה ,  אבו מאזן .  מצד אחד המנגנונים פועלים כדי לסכל פיגועים נגד ישראלים ואפילו למנוע ירי בהפגנות .  אך מנגד ,  לא ינסו לעצור הפגנות לחלוטין והרשות לא תצא ותגנה את הפיגועים .  המצב הנוכחי מסוכן עבורה ו"הנמר "  בקלות יכול לצאת מכלל שליטה ,  אך בינתיים אין לה ברירה אחרת .  גם אם תגנה ותנסה לעצור את המפגעים ,  אין לה כיום את היכולת לעשות זאת .  לפיכך היא מצאה לה דרך ביניים ,  נוחה יחסית .  שמירה על היציבות היחסית בגדה ושלטון הרשות ,  מעצר של כל מה שמריח כטרור מאורגן ,  בוודאי מבית היוצר של חמאס .  אך במקביל ,  מאפשרת הרשות שחרור קיטור בנקודות חיכוך כמו צומת בית אל ,  ואינה מגנה פיגועים בירושלים וחברון .  להיות בלי ולהרגיש עם ,  כמאמר הקלישאה הידועה .
" תבין ,  הרשות לא יכולה היום לכפות על הפלסטינים שלא יעשו דבר .  היא לא יכולה ,  בטח לא בימים שבהם היא אינה מספקת פתרונות ",  אומר מוחמד . " הם מנסים להרגיע את הרוחות אבל יודעים שאין להם יכולת מעבר לזה ".  

אבו מאזן ועבדאללה ידרשו מקרי :  השב את המצב בהר הבית כמו לפני ספטמבר 2000
לדברי מקורבי יו"ר הרשות הוא ומלך ירדן יציג רשימת דרישות ,  ובהן החזרת הסטטוס קוו כפי שהיה לפני ביקור שרון בהר הבית והעמקת המעורבות אמריקנית בסכסוך .  ברמאללה לא מתרגשים מגל הטרור הנוכחי ,  אך מקווים שחוסר הביטחון יוביל את ישראל לחפש פתרון מדיני

