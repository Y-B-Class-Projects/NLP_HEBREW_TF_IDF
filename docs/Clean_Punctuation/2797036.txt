מהו מקור הקללה העסיסית שהוטחה בנתניהו
כיצד מתרגמים את מילת הגנאי שהודבקה לראש הממשלה ,  מי בבית הלבן החליט לרדת לפסים אישיים ,  ומה עשה ג'פרי גולדברג בלול של קיבוץ משמר העמק ?  ה"צ'יקנשיט ",  סיפורה של סערה מילולית
מאמרו של הפרשן האמריקני ג'פרי גולדברג מעורר סערה במערכת הפוליטית ,  ולא מעט בשל מילת הגנאי החריפה שהודבקה בו לראש הממשלה בנימין נתניהו .  המאמר פורסם אמש  ( שלישי )  בכתב העת  " אטלנטיק ",  וציטט פקידים בכירים בממשל אובמה .  הם הטיחו בנתניהו שורת עלבונות שונים ,  ובהם סרבן ,  קצר ראיה ,  ראקציונר ,  אטום ,  רברבן ,  שחצן ואף  " נוטה לאספרגר ".  אחד המצוטטים בכתבה הגדיל לעשות ,  ונקב במילה  " צ'יקנשיט ",  כלומר  " פחדן אומלל "   ( או ,  אם להישאר בממלכת החי , " שפן עלוב ")  .
 שם הגנאי שבו בחר המקור הבכיר של גולדברג - מראיין שנודע בגישתו הבלתי-אמצעית לחדר הסגלגל - גרם לשמיטת לסתות בארה"ב הכה פוליטיקלי-קורקטית ;  ואילו כאן ,  התפלפלו רבים בניסיון לעברת את המילה ,  באופן שבו התרגום לא יחטא למקור ,  ומאידך ,  שלא יזכיר  ( יותר-מדי )  את הפרשות הגוף של חיית המשק המקרקרת .  
גולדברג עצמו חש קורת רוח מהמהומה שהתעוררה עם פרסום המאמר ,  והגיב בביטול כאשר מגיבים רבים האשימו אותו בפרובוקציה מכוונת ובניסיון לעשות רווח פרסומי זול .  העיסוק הרב במילת הגנאי ובמשמעותה אף הביא את גולדברג - שחי בעבר בישראל - להתבדח כי הוא  " זוכר בחיבה את הניחוח של צואת התרנגולות בקיבוץ משמר העמק ".  
בטוויטר ,  גולדברג כתב כי תיבת המייל שלו עמוסה במכתבים זועמים ,  המאשימים אותו בקונספירציה שנועדה להכפיש את נתניהו ובהמשך ,  להכשיר את עסקת הגרעין עם איראן .  הוא הבהיר כי הדברים שנמסרו לו בבית הלבן  " נרשמו במשך החודשים האחרונים "  ופורסמו רק אמש ,  כאשר התפנה לסכמם במאמר .  
רבים גם עסקו בניסיון לפענח את זהותם של הגורמים האמריקנים שזעמו כל-כך על נתניהו ,  עד שלא הצליחו להתאפק בלשונו ;  אתרים שונים גם ביקשו מקוראיהם לנחש מי הבכיר בממשל שנקב במילה המפורשת .  
המילה  " צ'יקנשיט "  כבר שימשה כלי-ניגוח בוושינגטון ,  ואפילו בפומבי .  ב-2007 ,  ג'ון מקיין ,  שרץ מול אובמה לנשיאות ,  הטיח את העלבון הזה בעמיתו ,  הסנאטור הרפובליקני ג'ון קורנין .  ה"וושינגטון פוסט ",  שסיקר את התגרה המילולית ,  דיווח אז בפשטות כי  " מקיין השתמש בקללה הקשורה לתרנגולות ". 
גולדברג עצמו הפנה את תשומת הלב של קוראיו ל"תאוריה מרתקת "  בעניין ,  ולפיה המקור לציטוט הוא לותר ,  המתורגמן הגס-רוח של הנשיא אובמה מהסדרה הקומית  " קי ופיל ".  צפו בו מפגין את כישוריו המילוליים :  

מהו מקור הקללה העסיסית שהוטחה בנתניהו
כיצד מתרגמים את מילת הגנאי שהודבקה לראש הממשלה ,  מי בבית הלבן החליט לרדת לפסים אישיים ,  ומה עשה ג'פרי גולדברג בלול של קיבוץ משמר העמק ?  ה"צ'יקנשיט ",  סיפורה של סערה מילולית

