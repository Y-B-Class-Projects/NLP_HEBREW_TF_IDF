ברק : " נתניהו הפגין בנאומו אחריות ואומץ "
 שר הביטחון שיבח את נאומו של ראש הממשלה : " תביעותיו של נתניהו תואמות את העמדות שלי ושל מפלגתי ".  בקדימה הגיבו באיפוק : " רה"מ ייבחן במעשים ולא במילים ". 
 ( צילום :  נועם כהן ,  עריכת וידאו :  רן צימט ) 
שר הביטחון אהוד ברק הגיב הערב  ( ראשון )  מפריז על הנאום המדיני שנשא ראש הממשלה בנימין נתניהו ,  ואמר כי  " זהו צעד חשוב מאוד בכיוון הנכון ואני חייב לומר שראש הממשלה הפגין רצינות ,  אחריות ואומץ לצד שיקול דעת ועיניים פקוחות במציאות הסבוכה במזרח התיכון ".  לדבריו , " זו הפעם הראשונה ,  שנתניהו מדבר מפורשות על מדינה פלסטינית עם דגל והמנון כיעד סיום המשא ומתן .  דרישותיו להסכם תואם את עמדות הרוב המוחלט בציבור וכן את עמדתי ועמדת מפלגת העבודה ". 
במפלגת קדימה הגיבו במעט יותר איפוק לנאום ,  ואמרו כי  " חזון קדימה בנושא המדיני ברור ".  עוד הוסיפו כי  " אחרי חודשים שבהם גרר את ישראל לקרן זווית מדינית ,  נתניהו עשה היום צעד בכיוון הנכון ,  אך בשל התנהלותו ואפילו האופן בו הציג את דבריו הערב - יהיה מבחנו במעשיו ולא במילותיו ". 
ח"כ זאב בוים  ( קדימה )  אמר : " נתניהו לא חידש הרבה .  הוא דבק בעמדות האידיאולוגיות של הימין .  אמנם דיבר אבל לא גילה אומץ .  במקום לומר בפשטות שהסדר שלום צריך להתבסס על עיקרון שתי מדינות לשני עמים הוא הערים שורה של תנאים מוקדמים שמראש מסכלים אפשרות לחידוש המו"מ .  ככה לא פורצים דרך וכך לא נפגשים עם ארצות הברית כדי לחסל את האיום הקיומי על מדינת ישראל  האיום האירני ". 
ח"כ ישראל חסון  ( קדימה )  אמר כי  " ראש הממשלה לא חידש דבר בנאומו .  הוא תובע מהפלסטינים שיגיעו למשא ומתן ללא תנאים מוקדמים ,  אבל עם זאת קובע סדרה של תנאים מוקדמים להידברות .  זה לא נאום של חזון .  אני יכול להעיד שהפלסטינים מעולם לא התנגדו לדרישות בתחום הפירוז ולכן יש לי חשש שהנאום עלול להיות התרעה לגל של אלימות בקרב הפלסטינים ". 
בשמאל קיבלו בעיקר בחוסר אהדה את נאום נתניהו בבר אילן .  יו"ר מרצ ,  ח"כ חיים אורון ,  אמר כי  " על אף שנאומו של ראש הממשלה מתאפיין בתזוזה מעודדת ומי שכל ימיו הציבוריים הזהיר מפני הקמת מדינה פלסטינית ,  מכיר לבסוף בחוקי ההיסטוריה ובצורך בהקמתה ,  נאום נתניהו הוא בבחינת מעט מדי מאוחר מדי ושלל ההסתייגויות שהציב ,  לרבות המודל של מדינה נטולת מדינה והמשך תמיכתו במפעל ההתנחלותי ,  יקשה על תחילתו של מו"מ תכליתי ". 
יו"ר סיעת מרצ ,  ח"כ אילן גילאון ,  אמר כי  " כל כך הרבה הכנות בשביל לא כלום .  ביבי בחר לשרת את הצרכים של המתנחלים והימין הקיצוני מאשר את צרכיה של מדינת ישראל .  לא יאומן שבשנת 2009 מישהו טוען שאין קשר בין הכיבוש לסכסוך .  אמירה מגומגמת על מדינה פלסטינית תוך סינדול העניין מכל הכיוונים היא סרבנות שלום לשמה .  נדמה שלא היה תנאי שלא צוין בטרם נתקרב למו"מ של ממש - בקרוב יידרשו ילדי הפלסטינים להשתתף בקייטנות של הסוכנות היהודית .  נתניהו הוא זה שצריך לעשות בחירה ברורה - בין קיפאון ובידוד מדיני להתקדמות לשלום ". 
ח"כ אחמד טיבי  ( רע"מ-תע"ל )  הגיב לנאום ואמר כי  " ההר של נאום נתניהו הוליד עכבר .  הנאום הציג קיבעון מחשבתי שרוצה מדינה פלסטינית לא ריבונית עם המשך בנייה בהתנחלויות .  אני מקווה שהבית הלבן יחשוף את תרמית יחסי הציבור של נתניהו .  אש"ף איננו חייב ולא יכיר בישראל כמדינה יהודית ". 
שר הרווחה יצחק הרצוג  ( עבודה )  ,  שותפו לקואליציה של נתניהו אמר : " נאום נתניהו חיובי .  הוא מתווה כיוון לתהליך מדיני שבסופו תקום מדינה פלסטינית תוך שמירת האינטרסים החיוניים של ישראל .  הנאום תואם את ההסכמים הקואליציוניים עם הליכוד .  זו רק תחילת הדרך .  המציאות תוכיח אם החזון ניתן למימוש הלכה למעשה ". 

ברק : " נתניהו הפגין בנאומו אחריות ואומץ "
 שר הביטחון שיבח את נאומו של ראש הממשלה : " תביעותיו של נתניהו תואמות את העמדות שלי ושל מפלגתי ".  בקדימה הגיבו באיפוק : " רה"מ ייבחן במעשים ולא במילים ". 

