הסדרת ויזה ומיזם עסקי :  כך נראו יחסי השוחד בין נתניהו למילצ'ן
המשטרה הציגה שורת מקרים שבהם לכאורה באים לידי ביטוי יחסי התן וקח בין ראש הממשלה לאיש העסקים .  בין השאר ,  מוזכרים הסדרת הוויזה של המפיק ההוליוודי בארה"ב ומיזם עסקי עם הטייקון ההודי ראג'ן טאטא .  השאלה :  האם ניתן להוכיח שפעולותיו של רה"מ נעשו עבור טובות ההנאה
המלצות המשטרה שהוגשו אמש  ( שלישי )  נגד ראש הממשלה בנימין נתניהו בתיקי 1000 ו-2000 מציגות שורה ארוכה של מקרים בהם פעל ,  לכאורה ,  לטובתם של אנשי עסקים שהעניקו לו טובות הנאה .  השאלה שעליה יקום וייפול התיק היא אם ניתן להוכיח כי פעולותיו נעשו בקשר לאותן טובות הנאה ותמורתן ,  ולא מאינטרסים אחרים .
 מנאומו של נתניהו לאחר פרסום ההמלצות עולה כי זה עומד להיות קו ההגנה המרכזי שלו :  ערעור הקשר בין פעולותיו כראש ממשלה לטובות ההנאה שקיבל . " אתם יודעים שאני עושה את הכול כשדבר אחד ויחיד לנגד עיניי - טובת המדינה ",  אמר . " לא בשביל סיגרים מחבר ,  לא בשביל סיקור עיתונאי ,  לא בשביל שום דבר .  רק טובת המדינה ". 
לקריאה נוספת:המלצות המשטרה :  להעמיד לדין את נתניהו בשוחד בתיקי 1000 ו-2000המלצות המשטרה בתיקי נתניהו :  המסמך המלאנתניהו בתגובה להמלצות : " גם הפעם הדברים יסתיימו ללא כלום "  
על פי ממצאי החקירה בתיק 1000 ,  במשך כעשור קיבל נתניהו סיגרים ,  שמפניות ותכשיטים מארנון מילצ'ן בסכום של כ-750 אלף שקלים ,  וכן טובות הנאה בסכום של כ-250 אלף שקלים מאיש העסקים האוסטרלי ג'יימס פאקר .  בתמורה ,  אומרים במשטרה ,  פעל נתניהו לטובתו של מילצ'ן בחמישה מקרים שונים .
 על פי החשד ,  ראש הממשלה פעל לקדם את  " חוק מילצ'ן ",  שמשמעותו הארכת פטור ממס לתושב חוזר ,  מעל עשר שנים ,  הטבה שיש לה ערך כלכלי רב עבור מילצ'ן .  על פי החשד ,  ראש הממשלה פנה בענין לגורמי משרד האוצר ,  אולם אנשי האוצר בלמו את קידום הנושא בהסבר כי ההטבה איננה עולה בקנה אחד עם האינטרס הלאומי ושמירה על הקופה הציבורית .
 בנוסף ,  ראש הממשלה פעל על פי החשד על מנת לסייע למילצ'ן בהסדרת הויזה שלו לארה"ב לאחר שהתגלה קושי בהארכת הוויזה .  זהו נושא בעל משמעויות כלכליות מרחיקות לכת עבור מילצ'ן .  על פי החשד ,  ראש הממשלה יזם פנייה בנושא לגורמי ממשל אמריקנים ובכללם מזכיר המדינה האמריקני ושגריר ארצות הברית בישראל דאז .  
טענה נוספת של המשטרה נוגעת לשוק התקשורת בישראל .  על פי הדברים ,  נתניהו פעל לקדם את כניסתו של מילצ'ן כבעל מניות בערוץ 2  " המאוחד "  בעתיד ,  השקעה שמילצ'ן חפץ בה כלכלית .  על פי החשד ראש הממשלה פעל בנושא אל מול גורמי משרד התקשורת בעודו מכהן כשר התקשורת .  מלבד זאת ,  על פי החשד ,  פעל ראש הממשלה לטובת מיזם מסחרי שמילצ'ן היה מעוניין בקידומו כחלק משותפות שלו עם איש עסקים הודי  ( טאטא )  .  על פי החשד ראש הממשלה פעל וניסה לקדם את הנושא לבקשת מילצ'ן אל מול גורמים במשרד ראש הממשלה ומשרד הביטחון ,  אשר הביעו את התנגדותם לקידום הפרויקט .  
המשטרה טענה בסיכומי חומרי החקירה כי נתניהו פעל בניגוד לחוק כשעסק במסגרת תפקידו בענייני ערוץ 10 על אף שהיה מודע לכך כי מר מילצ'ן חברו ,  הוא בעל מניות בערוץ .  יחסי הקח-תן האלו ,  לפי המשטרה ,  היו יחסי שוחד .
 נתניהו בחר להתייחס בנאומו לאחד מאותם מקרים :  הסדרת הוויזה האמריקנית של מילצ'ן .  לאחר ראיון לתוכנית  " עובדה ",  בה סיפר מילצ'ן כיצד פעל לטובת תוכנית הגרעין הישראלית ,  החליטו האמריקנים כי עליו לחדש את אשרת השהייה שלו מדי שנה ,  ולא פעם בעשר שנים כפי שהיה לפני כן .  נתניהו סייע לו להשיב את המצב לקדמותו .  
בתיק 2,000 התמונה מעט שונה .  כאן ,  לטענת המשטרה ,  מו"ל ידיעות אחרונות נוני מוזס ונתניהו  " דנו בסיוע האחד לשני ,  כ'עסקת חליפין' בקידום ענייניהם .  במסגרת זאת דובר על אודות סיועו של מוזס לנתניהו בביסוס מעמדו כראש הממשלה באמצעות סיקור חיובי ואוהד בעיתון ידיעות אחרונות ,  זאת בתמורה לסיועו של ראש הממשלה למר מוזס בקידום האינטרסים הכלכליים של ידיעות אחרונות על ידי יוזמה ותמיכה במהלכים לבלימת התעצמותו של העיתון ישראל היום ". 
ממצאי החקירה מתבססים בעיקר על הקלטות השיחות בין נתניהו למוזס ,  שמסר ראש המטה לשעבר של נתניהו שהפך לעד מדינה - ארי הרו .  ההקלטות ,  ובהן המו"מ בין מו"ל ידיעות אחרונות לראש הממשלה ,  מותירות מעט מקום לספק שהפעולות נעשות זו בתמורה לזו .
" חובתו הבסיסית של כל ראש ממשלה בישראל היא לעזור למי שנפגע כתוצאה משירות מיוחד שעשה למדינת ישראל "  אמר נתניהו . " כך פעל פרס כשהיה ראש ממשלה ,  כשעזר למילצ'ן כשרצו להעמידו לדין בעניינים אלה ממש בארצות הברית .  כך פעלתי גם אני כשרצו לשלול ממנו את הוויזה .  איך אפשר להגיד שפעלתי כך בשביל סיגרים ?  לא אני ולא פרס העלנו בדעתנו שצריך להפקיר מישהו שפעל למדינת ישראל ".  
כלומר ,  נתניהו לא מכחיש שקיבל סיגרים או שפעל למען מילצ'ן - אך טוען שלא היה קשר בין הדברים ,  וכי פעל כפי שפעל לטובת ביטחון המדינה .  בנוסף ,  מילצ'ן טוען כי נתן מתנות לנתניהו ולבני משפחתו בשל הידידות ביניהם ,  ולא בתמורה לקידום האינטרסים שלו .  כדי להרשיע את שניהם בשוחד ,  יצטרכו אנשי הפרקליטות להוכיח את ההיפך .  
במקרה זה מסמן נאומו של נתניהו קו הגנה אחר . " איך אפשר לומר שרציתי לפעול לטובתו של מוזס על ידי העברת החוק לסגירת ישראל היום ,  כשגם כאן עשיתי בפועל את ההיפך הגמור ",  אמר ראש הממשלה . " הובלתי את ההתנגדות לחוק ,  הצבעתי נגדו ,  עשיתי יותר מזה - פיזרתי את הכנסת ,  סיכנתי את עתידי הפוליטי .  מהסיבה הזו החוק לא עבר ".  כלומר ,  לטענת נתניהו גם אם בהקלטות הוא נשמע מבטיח למוזס הבטחות ,  הרי שבפועל פעל בצורה הפוכה ,  ומכאן שלא באמת ניסה לקבל את השוחד ,  בדמות סיקור מלטף .
 הסיכום שהגישה המשטרה מתייחס לנקודה הזו ,  ונכתב בו כי לפי ממצאי החקירה  " הצדדים נקטו פעולות בפועל לקידום האינטרסים אחד של האחר בהמשך להבנות שהושגו ביניהם ,  או לכל הפחות הציגו מצג האחד כלפי השני כאילו פעלו כאמור ".  המשמעות :  לפי המשטרה נתניהו ומוזס פעלו כדי להוציא לפועל את העסקה ,  גם אם בסופו של דבר היא לא הושלמה .  בכך ,  לכאורה ,  ביצעו לפחות עבירה של ניסיון לתת ולקבל שוחד - שהעונש עליהן זהה לעונש על העבירות עצמן ,  אם העסקה היתה מושלמת .  

הסדרת ויזה ומיזם עסקי :  כך נראו יחסי השוחד בין נתניהו למילצ'ן
המשטרה הציגה שורת מקרים שבהם לכאורה באים לידי ביטוי יחסי התן וקח בין ראש הממשלה לאיש העסקים .  בין השאר ,  מוזכרים הסדרת הוויזה של המפיק ההוליוודי בארה"ב ומיזם עסקי עם הטייקון ההודי ראג'ן טאטא .  השאלה :  האם ניתן להוכיח שפעולותיו של רה"מ נעשו עבור טובות ההנאה

