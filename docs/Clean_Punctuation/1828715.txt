יום ירושלים בכנסת : " עיר הנצח שייכת לעם הנצח "
 חברי הכנסת ציינו את יום ירושלים בסדרת נאומים במשכן .  ראש הממשלה נתניהו אמר כי תימשך הבנייה בבירה ,  ואילו יו"ר האופוזיציה לבני טענה כי בנושא זה  " עלינו להיות מאוחדים "
  ( צילום :  באדיבות ערוץ הכנסת ) 
ראש הממשלה בנימין נתניהו נאם היום  ( רביעי )  בכנסת לרגל ציון יום ירושלים .  לדבריו , " 18 מכם נולדתם אחרי מלחמת ששת הימים ,  עוד 54 מכם היו ילדים קטנים ,  פחות מגיל 10 ,  כשירושלים שוחררה ואוחדה .  פירוש הדבר הוא שכמו רבים בעם ישראל ,  רבים מכם אינכם יכולים לזכור כיצד נראתה ירושלים המחולקת .  זו הייתה עיר מצומקת ,  עיר חנוקה ועיר שקפאה על שמריה .  הדבר הזה השתנה ב-1967 ,  ומאז ששת הימים בהם אוחדה ירושלים - היא נושמת ,  פורחת .  החזרת אחדותה נתנה לה את תנופת התפתחותה ".  
נתניהו המשיך ואמר כי  " אנחנו יודעים שעיר הנצח שייכת לעם הנצח .  אנחנו רוצים לשמור על אחדותה של ירושלים ,  כי היא לא רק ירושלים של אתמול אלא גם ירושלים של המחר .  אנחנו נבחנים בפעולות שאנחנו עושים לטובת פיתוחה של ירושלים .  קיימנו ישיבת ממשלה בעיר דוד ,  ואחד הדברים המרשימים ביותר שראיתי שם זה התנופה הגדולה .  משהו באמת מתרחש בירושלים ". 
ראש הממשלה התייחס לפרויקט הרכבת הקלה והרכבת המהירה לתל אביב .  בתגובה קרא לעברו ח"כ מיכאל בן ארי  ( האיחוד הלאומי )  : " זה לא תחליף לבנייה ".  נתניהו השיב : " זה לא תחליף לבנייה .  בונים ונבנה עוד הרבה ".  ח"כ יואל חסון  ( קדימה )  הוסיף בציניות : " ממש בונה ירושלים ". 
כאשר יו"ר האופוזיציה ציפי לבני עלתה לנאום ,  קרא יו"ר סיעת מרצ ,  ח"כ אילן גילאון : " עכשיו נראה אם יש הבדלים  ( בעמדותיהם של נתניהו ולבני  פ"ו )  ".  לבני השיבה : " בעניין של ירושלים אנחנו צריכים להיות כולנו מאוחדים ". 
לבני הוסיפה כי  " ירושלים היא חלק מהעבר ,  ההווה והעתיד של עם ישראל כולו ,  לא רק של חלקו .  כי אין ואסור לייצר חלוקה או דרגות שונות לאהבת ירושלים ,  במיוחד בעת שיש מי שמצרף סימני שאלה סביב ירושלים כבירת ישראל .  סימני שאלה שגדלים דווקא מול ריבוי ההתייחסויות אליה .  אסור ולא ניתן להפוך את ירושלים ,  סמל העם היהודי לדורותיו ,  לסיסמת בחירות ". 
יו"ר הכנסת ,  ראובן  ( רובי )  ריבלין קרא לערוך  " חשבון נפש מקיף ביחס לירושלים "  ושב על קריאתו  " לשמור על כל חלקי הבירה ".  עם זאת ,  הקדיש ריבלין חלק נרחב מדבריו לביקורת על הזנחת חלקיה המזרחיים של העיר .  הוא אמר כי  " בנינו את עיר דוד ,  אך מה עשינו למען ראס אל-עמוד ?  מה עשינו למען הילדים המתגוררים במזרח ירושלים ואינם מוצאים שום מסגרת חינוכית שתקלוט אותם ?  מה עשינו למען שירותי הדואר במזרח העיר שאינם מתפקדים ?  למען מאות רחובות שאין להם שירותי אשפה ?  ".  ריבלין הוסיף : " התעלמנו ממחנות פליטים בתוככי ירושלים ,  לא שיתפנו אותם ברווחה ובצמיחה הכלכלית שהייתה מנת חלקם של אחרים ;  האם כך נוהגת מדינה ריבונית ?  האם כך מתנהלת עיר אחת ?  ". 
לפניות לכתב :  pinhas_wolf@walla.co.il

יום ירושלים בכנסת : " עיר הנצח שייכת לעם הנצח "
 חברי הכנסת ציינו את יום ירושלים בסדרת נאומים במשכן .  ראש הממשלה נתניהו אמר כי תימשך הבנייה בבירה ,  ואילו יו"ר האופוזיציה לבני טענה כי בנושא זה  " עלינו להיות מאוחדים "
 
