פרשת ביביטורס :  המבקר יחל בבדיקת נסיעות רה"מ
מבקר המדינה קיים דיון מיוחד עם הצוות הבכיר במשרדו בנוגע לתלונות שהגיעו על נסיעות נתניהו לחו"ל ועל קבלת תרומות לבחירות .  לינדנשטראוס הודיע כי בשלב זה יחקור בהתאם לסמכויותיו
מבקר המדינה ,  מיכה לינדנשטראוס ,  קיים היום  ( חמישי )  דיון מיוחד עם הצוות הבכיר במשרדו בהמשך לבחינה הראשונית שהתקיימה במשרד ,  בנוגע לתלונות שהגיעו על נסיעותיו של ראש הממשלה נתניהו לחו"ל ועל קבלת תרומות לבחירות .
 בעקבות הישיבה הוחלט כי משרד המבקר יבדוק בשלב זה נושאים הנתונים לסמכותו על פי החוק ,  בהם מה שנוגע לתרומות למימון הפריימריס של נתניהו ,  ומימון הנסיעות על ידי גורמים פרטיים שלא על פי הכללים למניעת ניגוד עניינים .  המבקר החליט עוד כי נושאים נוספים ייבדקו בהתאם להתפתחויות .
 את הבדיקה ירכז מנהל החטיבה לביקורת משרדי הממשלה בירושלים יובל חיו .  כמו כן ישתתפו בה בכירים נוספים במשרד מבקר המדינה ובהם יועץ המבקר עו"ד אריה רוטר ,  עוזר בכיר למבקר במאבק למען טוהר המידות - נצ"מ בדימוס נחום לוי ועובדי האגף לביקורת בחירות ומימון מפלגות .
 במקביל ,  היועץ המשפטי של הכנסת ,  אייל ינון ,  הוציא הערב חוות דעת משפטית ,  לפיה החלטת הוועדה לביקורת המדינה מאתמול ,  לפיה יוענקו למבקר המדינה סמכויות של ועדת חקירה ,  לא תיכנס לתוקף עד לקיום הצבעה חוזרת ,  בעקבות הבקשה לרוויזיה שהוגשה מצד חברי כנסת של הליכוד .  עם זאת ,  ינון קבע כי לא נפל פגם בהליך קבלת החלטת הוועדה אתמול .
 ינון קבע כי  " אין כל בסיס לטענה בדבר אי-חוקיות ישיבת הוועדה או ההחלטה שהתקבלה בה .  גם הטענה לפיה מטרת ההסמכה לא נמסרה בהזמנה ,  ולכן נפל פגם בכינוס הישיבה אין לה על מה שתסמוך ,  שכן ההסמכה לא נתבקשה ,  לא בעל-פה ולא בכתב ,  לעניין מסוים ,  כפי שנעשה גם במקרים קודמים .  אין כל ראיה לכך שחה"כ חסון או צוות הוועדה ידעו כי מדובר בהסמכה שנועדה לחקירה בעניינו של ראש הממשלה ,  שכן מבקר המדינה לא נתן ,  לא בפנייתו בע"פ ולא במכתבו ,  וגם לא בדברי עוזרו בפני הוועדה ,  כל אינדיקציה לכך ,  ועניין זה עלה רק בשעות הערב ,  כתוצאה מפרסומים בתקשורת ". 
אמש אישרה הוועדה לביקורת המדינה לעוזרו של המבקר לענייני השחיתות הציבורית ,  נחום לוי ,  סמכויות של ועדת חקירה .  בהתאם לסמכויות שאושרו אמש ,  הועלתה האפשרות שלוי יוכל לזמן גם עדים שאינם משתייכים למשרדי ממשלה או לארגונים ממשלתיים  ולחייב אותם להופיע בפניו .  בעקבות החלטת הוועדה התעוררה סערה בכנסת .  יו"ר הכנסת ראובן  ( רובי )  ריבלין הבהיר כבר אמש כי ההחלטה שהתקבלה בוועדה לביקורת המדינה נעשתה במחטף .  
חברי הוועדה לביקורת המדינה ,  המשתייכים לסיעות הקואליציה ,  זעמו על יו"ר הוועדה ח"כ יואל חסון  ( קדימה )  .  לדברי חבר הוועדה לביקורת המדינה ,  ח"כ אופיר אקוניס  ( ליכוד )  ,  הוא כלל לא ידע על כינוס הוועדה . " זה נראה כמו מחטף של יו"ר הוועדה חסון ",  אמר .  בקואליציה התקיימו התייעצויות כדי לבחון כיצד ניתן לפעול בעקבות ההתפתחויות .
 בליכוד אמרו הבוקר כי  " מדובר בתרגיל מסריח ובמחטף של יו"ר הוועדה יואל חסון שכלל לא טרח לעדכן את חברי הוועדה שזומנו לישיבה דקות ספורות לפני שהחלה .  מצער שיו"ר הוועדה האמור לייצג את שלטון החוק ,  נוהג כך .  לליכוד אין הסתייגות משום חקירה ובתנאי שהחקירה תחול על כולם ,  כולל על יו"ר האופוזיציה ציפי לבני ונסיעותיה המרובות על חשבון ארגונים שונים במשך השנים האחרונות ". 

פרשת ביביטורס :  המבקר יחל בבדיקת נסיעות רה"מ
מבקר המדינה קיים דיון מיוחד עם הצוות הבכיר במשרדו בנוגע לתלונות שהגיעו על נסיעות נתניהו לחו"ל ועל קבלת תרומות לבחירות .  לינדנשטראוס הודיע כי בשלב זה יחקור בהתאם לסמכויותיו

