אושר :  סנקציות פליליות על חרדים שלא יתגייסו
ועדת שקד אישרה מתווה גיוס לפיו החל מ-2017 יצטרכו להתגייס כ-5,200 בחורי ישיבות .  אם לא יעמדו ביעד ,  תחול חובת שירות על כלל האוכלוסייה החרדית .  פרי : " תם עידן חוק טל "
 סוף לסאגה :  ועדת שקד לשוויון בנטל אישרה אמש  ( רביעי )  סנקציות פליליות כנגד בחורי ישיבות משתמטים ,  סעיף עליו התעקשה סיעת יש עתיד .  זאת ,  אחרי שמוקדם יותר הסירה סיעתו של שר האוצר יאיר לפיד את התנגדותה להעברת סעיף אחר עליו התעקשה סיעת הבית היהודי ,  לפיו תלמידי ישיבות ההסדר ישרתו 17 חודשים בלבד .  על סעיף זה נערכה הצבעה בה נכחה רק חברת כנסת אחת ,  ראש הוועדה איילת שקד .  מדובר באכזבה לבית היהודי שעיכב את ההצבעות במשך שבועות בניסיון למנוע העברת סנקציות פליליות .  יש לציין כי ההצבעה נערכה במסגרת עבודת הוועדה על הכנת החוק לקריאה שנייה ושלישית במליאת הכנסת - אז יידרשו כל הח"כים להצביע על החוק במלואו .
 בהתאם למתווה ,  שנשען על מסקנות ועדת פרי ,  החל משנת 2017 ייצטרכו להתגייס מדי שנה כ-5,200 חרדים ,  המהווים כ-74% מבחורי הישיבות .  אם האוכלוסייה החרדית לא תעמוד ביעדי הגיוס שנקבעו בחוק ,  תחול חובת שירות על כלל האוכלוסייה החרדית בדומה לאוכלוסייה החילונית ,  ומי שישתמט משירות יהיה חשוף לסנקציות פליליות ,  כגון מאסר .  
שני הסעיפים האמורים היוו את ליבת המחלוקת בתוך הוועדה .  בעוד נציגי הבית היהודי ניסו לתווך בין יש עתיד והאוכלוסייה החרדית ולהציע סנקציות כלכליות כנגד המשתמטים ,  ביש עתיד התעקשו להאריך את שירותם של בחורי ישיבות ההסדר .  לבסוף ,  אחרי שבועות של שיתוק בפעילות הוועדה סוכם אמש על חזרה ,  הלכה למעשה ,  למתווה המקורי שקבעה ועדת פרי .  השינוי היחיד שהוצע בעניין הסנקציות הפליליות הוא פשרה של חבר הכנסת עמר בר לב  ( העבודה )  ,  לפיה בשנת 2017 יישלחו צווי גיוס לחרדים ,  שיאפשרו להם חצי שנת התארגנות בטרם הגיוס .  מדובר בסעיף שנועד לנתק את הקשר הישיר בין לימוד תורה ובין סנקציה פלילית ,  במטרה להפחית את ההתנגדות בקרב האוכלוסייה החרדית .  
חברי הסיעות החרדיות לא קיבלו את הפשרה ,  ופרשו מהוועדה במחאה תוך טענות קשות לשבירת הבטחות מצד הבית היהודי לפעול למען סנקציות כלכליות .  אחרי חודשים ארוכים בהם לקחו חלק חברי הכנסת מיהדות התורה וש"ס בדיונים ,  הם בחרו להיעדר מהדיון המסכם שנערך אמש .  גם חבר הכנסת אלעזר שטרן  ( התנועה )  בחר לעזוב את משכן הכנסת דקות לפני תחילת ההצבעות .  
חבר הכנסת מוטי יוגב  ( הבית היהודי )  עיכב בכוונה את ההצבעה במשך חצי שעה .  בתום הדיון ,  הוא אף הגיש בקשה להצבעה חוזרת .  מדובר בזכות הניתנת לכל חבר כנסת אחרי הצבעה בדיון באחת מוועדות הכנסת .  ח"כ שקד הבהירה שכל הבקשות להצבעות חוזרות יידונו בנפרד במועד אחר .  המשמעות היא כי לבית היהודי תישמר האפשרות התיאורטית לתקוע בהמשך הדרך את קידומו של החוק .  עם זאת ,  גורמים ביש עתיד אמרו אמש כי אינם מודאגים . " ממילא יש לנו רוב בוועדה ,  ואם זה ייפול שם נחזיר את הסנקציות הפליליות בהצבעה במליאת הכנסת בקריאה שנייה ושלישית ",  אמרו .
 ועדת שקד תשוב להתכנס לא לפני יום שני הבא ,  כאשר המשוכות העיקריות מאחוריה ,  ושאלות נוספות נותרו פתוחות כמו סוגיית שירות הנשים .  בוועדה אמרו אמש כי לא יתכנסו שוב בטרם יושגו הסכמות בין חבריה .  זאת ,  על מנת למנוע את כינוסי הוועדה המרתוניים בשבועות האחרונים שהסתיימו ללא תוצאות .  
נציגת משרד המשפטים אמרה כי עמדת היועץ המשפטי לממשלה היא שיהיה מדובר בהסדר זמני כהוראת שעה .  לדבריה ,  ההסדר נועד כדי לאפשר לבחורי הישיבות ללמוד תורה ,  ולא כדי להוציא אותם לשוק העבודה ,  שכן הפטור הגורף על גיוס במהלך תקופת הביניים לכל מי שעבר את גיל 22 יוצר פער בלתי מידתי בין האוכלוסייה החילונית והאוכלוסייה החרדית .  
השר יעקב פרי שעמד בראש הוועדה הממשלתית  ( ועדת פרי )  לגיבוש החוק הביע שביעות רצון מאישור סעיף חובת הגיוס אותו קידם . " כפי שהוחלט בממשלה ,  עיקרון חובת הגיוס יהיה נר לרגלי חוק הגיוס החדש ",  אמר . " בפעם הראשונה מאז קום המדינה ,  דין עריק חרדי יהיה כדין עריק חילוני וחובת הגיוס תחול גם על הציבור החרדי .  תם עידן חוק טל .  לא תיהיה עוד אפליה בין דם לדם ".  לדבריו , " השירות הצבאי והאזרחי ,  יחד עם יציאת התלמידים מ'כלא הישיבות' ,  מהווים גשר להשתלבות החרדים בכוח העבודה ,  דבר שישנה את פני הכלכלה הישראלית ".  
זמן קצר לפני ההצבעה ,  שיגרו צעירים חרדים מאות מסרונים לטלפונים הסלולריים של חברי סיעת הבית היהודי ,  ובהן קראו להם להימנע מלהצביע בעד הסנקציות הפליליות .  מתקפת ההודעות החלה ביוזמה של צעירים חרדים ברשתות החברתיות ובקבוצות בווטסאפ . " אנו ,  ציבור מצביע ש"ס ויהדות התורה ,  קוראים לחברי הכנסת של הבית היהודי לשבור את הברית שמנסה לשבור את עולם התורה ולחבור לברית שתשמור על גחלת העם היהודי ",  כתבו היוזמים .
 בהודעה ,  קראו הצעירים לחברי המפלגה לפעול לחזית אחידה עם המפלגות החרדיות ,  אחרת ייאלצו לשלם מחיר של  " הסכמי שלום ".   " אם לא תסכימו ",  כתבו החרדים , " ותרימו יד נגד עולם התורה ,  אל תצטדקו מחר ותתקפו את המפלגות החרדיות שיתמכו בהסכמי שלום ".  הצעירים קראו להפיץ את ההודעה הלאה ולשגר כמה שיותר הודעות כתובות למכשירים האישיים של השרים והח"כים .  
המתקפה גלשה כאמור גם לאיומים . " איילת !  !  !  עשי טובה ",  נכתב ליו"ר הוועדה . " לא כדאי שהתורה ובורא עולם יקפידו עלייך ,  חזרי בך !  הקפידה של הרב קנייבסקי תפגע בך ובמשפחתך .  חבל !  !  !  לטובתך חזרי בך !  לא שווה דקה של הנאה שאחריה באים שעות של גיהנום .  לטובתך !  !  !  ".  
סגן השר אלי בן דהן קיבל למכשירו האישי מאות הודעות .  באחת מהן נכתב : " אלי .  העם אוהב אותך .  אז לא להצביע נגד עולם התורה ".  בן דהן השיב לו : " לא נצביע ".  ח"כים נוספים במפלגה סיפרו כי קיבלו מאות הודעות וביניהן ההודעה הבאה : " יש קונה עולמו בשעה אחת .  ובהצבעה אחת ".  
אחד מיוזמי המחאה אמר לוואלה !  חדשות לפני ההצבעה : " לא האמנתי שזה יצבור תאוצה או יחולל מהפך בדעתם של הח"כים הדתיים .  אבל אם זה פותח פתח לסיכוי קטן ,  למה שלא ננסה ". 
 ( עדכון ראשון :  22:00 ) 
לפניות לכתב עמרי נחמיאס - omri_n@walla.net.il 

אושר :  סנקציות פליליות על חרדים שלא יתגייסו
ועדת שקד אישרה מתווה גיוס לפיו החל מ-2017 יצטרכו להתגייס כ-5,200 בחורי ישיבות .  אם לא יעמדו ביעד ,  תחול חובת שירות על כלל האוכלוסייה החרדית .  פרי : " תם עידן חוק טל "
 
