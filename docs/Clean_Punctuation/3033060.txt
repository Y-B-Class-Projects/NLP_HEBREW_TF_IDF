המוציא לפועל של נוני מוזס :  מי אתה חיים רוזנברג ? 
בזמן שמערכת  " ידיעות אחרונות "  נתונה תחת סערה חסרת תקדים ,  וואלה ברנז'ה מציירת פרופיל של אחד מהאנשים החזקים והוותיקים בעיתון ,  אשר נחשב לאיש סודו של גיבור הפרשה ,  המו"ל נוני מוזס ;   " בלי חיים - נוני לא שולט בעיתון .  הוא העיניים שלו בכל מקום "
 
בעוד ראשי  " ידיעות אחרונות "  מכחישים שקיבלו הוראות ישירות מנוני מוזס ,  ואילו אחרים מדברים על רוח המפקד - הם מתעלמים מכך שלמו"ל העיתון הייתה דרך יצירתית משלו ,  להורות על מהלכים מבלי להשאיר עקבות .  אחד האנשים המאוזכרים במסדרונות העיתון ומחוצה לו ,  בהקשר זה ,  הוא חיים רוזנברג - שנחשב לאיש הצללים של נוני ושליחו למשימות מיוחדות .  לכתבה זו היה קשה להשיג מרואיינים ,  לא מעט אנשים שפנינו אליהם ,  סירבו לדבר ולפרט מה הם יודעים על רוזנברג ועל סמכויותיו בידיעות - ורק חלק קטן הסכים לגלות מה הם יודעים על מי שעומד מאחורי התפקיד בעל ההגדרה האמורפית  " מנהל משק "  - ונחשב לאיש החזק של נוני ב"ידיעות אחרונות ".  
הקשר בין מוזס לרוזנברג קיים כבר לאורך שנים רבות ,  החל משנות ה-80 ,  והתהדק במיוחד בשביתת עובדי הדפוס הגדולה שהייתה קו פרשת מים ב"ידיעות אחרונות "  בכל הקשור ליחסי עבודה בעיתון בסוף שנות ה-90 .  גורם בכיר לשעבר בעיתון מספר לוואלה ברנז'ה כי  " חיים היה פועל דפוס ,  מ'פשוטי העם' בעיתון .  בשביתה ,  היו את העובדים שהיו לצד נוני  ואלה שלא היו לצידו .  חיים היה עם נוני ומשם התהדקה הברית ביניהם .  כל מי שהיה עם נוני מאז התקדם למעלה במערכת ".  
הגורם מסביר כי  " הגדרת התפקיד של חיים היא מנהל משק לכאורה ,  אבל הוא הכל בידיעות ,  כל מי שרוצה משהו מנוני - הולך לחיים .  אפשר להגיד שאחרי נוני ,  חיים הוא הבנאדם הכי חשוב בידיעות ,  מהדבר הכי קטן ועד לדבר הכי גדול .  הוא קובע למשל למי מהכתבים יהיה אייפון ולמי יהיה סמסונג ,  הוא גם זה שקובע מי יישאר בעיתון ומי יעוף הביתה ".  הגורם נותן גם דוגמא אקטואלית ,  שדוברה לא אחת בוואלה ברנז'ה - הבעיות שצצו סביב איחוד המערכות והמעבר לראשון לציון . " כל המחלקות נלחמו ביניהן על המיקום בבניין ולמרות שהמעבר לא היה פרויקט ישיר תחת אחריותו  ( אלא תחת מו"ל 'כלכליסט' יואל אסתרון  נ.פ )  ,  כל עורך בא לחיים וידע שרק ממנו יוכל לקבל שינויים בתוכניות ".  

כתב בכיר בידיעות טוען כי לחיים יש לא מעט צדדים שדווקא מיטיבים עם העובדים .  כך למשל , " כשמישהו בידיעות צריך עזרה רפואית ,  הלוואה ,  עזרה לבן או לקרוב משפחה  הוא תמיד בא ועוזר ככל יכולתו .  מאז שחנה שחם עזבה  ( המנהלת המיתולוגית של משאבי האנוש בקבוצה  נ.פ )  ,  חיים הפך להיות האיש שכולם באים אליו ומדברים איתו ".  
לטענתו ,  המשרד של רוזנברג בראשון לציון ,  ממש כמו משרדו בתל-אביב ,  צנוע ולא מנקר עיניים .  על מסך גדול מוקרנות כל המצלמות שמתעדות את כל המתרחש בבניין העצום בראשון לציון  כל דבר שקורה שם ,  הוא יודע לפני כולם .  כמה כיסאות ,  מחשב ,  שולחן וערימת טפסים .  אין במשרד שלו שום סממן למעמד הבכיר שלו בקבוצה . " לחיים אין עניין להיות מנכ"ל העיתון ,  מבחינתו ובגילו הוא כבר מזמן יכול היה להיות בפנסיה ",  אמר . " אבל הוא נשאר שם בשביל נוני .  זו הסיבה היחידה .  בלעדיו נוני לא שולט במה שקורה בעיתון  הוא העיניים שלו בכל מקום .  על חיים אפשר לסמוך בעיניים עצומות ,  בכל דבר ". 
בכל הנוגע למערכת ,  גם שם לרוזנברג יש קשר בעיקר באמצעות אנשי מפתח : " יש מספר כתבים ועורכים בכירים בעיתון שמקורבים מאוד לחיים ,  הם גם מקבלים ממנו את ההטבות הכי גדולות ,  מסתודדים איתו ודרכו גם מגיעים לנוני ולעורך רון ירון .  רון מדבר עם נוני באופן שוטף ,  חיים הוא האיש שדרכו נוני מעביר את מה שצריך להעביר ",  אמר הכתב .  ואולם ,  הוא טוען בתוקף כי  " לחיים אין עניין ונגיעה בעיתון .  הבת שלו היא יח"צנית מובילה - והוא אף פעם לא מקדם אותה או את ענייניה בעיתון ".  הכתב מסביר כי  " חיים לא עוסק בתוכן אלא באינטרסים של העיתון ,  לא תראה אותו אחרי 6 או 7 בערב במערכת ".  
" חיים מסוגל לפנות באופן ישיר לכתבים ולבקש מהם למשל לבדוק מי במשטרה האזין בחקירה של מישהו שנוני חפץ ביקרו .  הוא לא בוחל בניסיונות לעקוב אחרי כתבים ובכירים בעיתון עצמו .  אגב ,  גם כשזה נוגע לדברים אישיים של העובדים ",  אומר גורם בכיר לשעבר במערכת .  לטענתו , " כל עוד אתה משתף פעולה עם רוזנברג ,  הוא יהיה חבר שלך ,  אבל ברגע שאתה מפנה עורף או מסרב לדרישותיו  אתה הופך לאויב מספר אחת שלו בעיתון ".  
ומה באשר ללובי של העיתון בכנסת ,  ששיאו אמנם במו"מ שנחשף בין ראש הממשלה לנוני מוזס ,  אך לפחות באופן רשמי נוהל סביב גיוס ח"כים לחוק  " ישראל היום "?  על פי הכתב דווקא ינון אנגל  ( המנכ"ל של קבוצת ידיעות עד לאחרונה  נ.פ )  היה האיש של נוני בכנסת ,  וניהל קשרים עם פוליטיקאים . 
" חיים לא מחובר לחלק מהפוליטיקאים שהם אנשים של נוני  למשל לבני ,  לפיד ובוז'י  הוא אבל כן מחובר לאנשים כמו אשכנזי ולכל מיני פונקציונרים אחרים ,  וכן היווה קשר לנוני לכל מי שרוצה להגיע אליו ".  
לדבריו , " אחד ההישגים הגדולים של חיים היה המינוי של רון ירון לתפקיד עורך העל של העיתון והאתר .  חיים הוביל את הקמפיין לרון  וזה היה ניצחון ענק שלו ".  הכתב מציין מנגד ,  כי המינוי של אבי בן טל לתפקיד מנכ"ל הקבוצה היה הפסד גדול לחיים  שהריץ לתפקיד את ציון פרץ ,  שמאז ההפסד פרש מידיעות ועבר לקבוצת RGE .  

מי שדיבר לא מעט על רוזנברג היה אלדד יניב שחשף את שיטת הכספות של ידיעות בשורת הסרטונים הידועה כאשר הוא רץ לכנסת עם מפלגת  " ארץ חדשה "  ב-2013 .  
יניב טען באחד הסרטונים כי רוזנברג אמון על ביקורי האישים במערכת ,  כאשר במהלכם הוא מציג בפניהם את הכספות של ידיעות  המכילות לכאורה תחקירים רגישים . " לנוני יש בעיתון בנאדם שנקרא חיים רוזנברג ,  הוא הבנאדם הכי חשוב בעיתון .  הוא מנהל המשק של 'ידיעות אחרונות' .  הוא אחראי על הפעלת החוקרים הפרטיים וכשבאים פוליטיקאים למערכת ,  הוא מלווה אותם .  תוך כדי סיור בדסק הם גם מגיעים לביקור בכספת ענקית של מטר וחצי ,  וחיים מבהיר להם שפה מונחות 'הביצים' של בכירי המדינה ,  בכירי הפוליטיקאים בישראל "  - אומר יניב .  
גורם הבקיא במתחולל במסדרונות העיתון מאשר בפני וואלה ברנז'ה את הפרטים ,  ומוסיף שהדבר קיים משנות ה-90 . " גם את העיתונאים שעשו תחקירים לצרכי פרסום בעיתון - ולא רק לאיסוף מידע לכספות כאקט של כוח - את החומרים שלהם שמו אצל חיים .  והוא ,  כדי לחזק את כוחו ולהיות בעניינים ,  היה יוצר יחסים טובים עם העיתונאים ,  דואג ומאשר להם להעסיק חוקרים כדי להשלים חומר לתחקירים .  לפעמים חיים גם היה מכוון ומבקש שיעשו תחקירים על אנשים מסויימים ,  כמו למשל על נמרודי ",  אמר .
 לטענתו ,  יש הבדל במלחמות שניהל נוני מול  " מעריב "  לבין המלחמה הנוכחית שלו מול שלדון אדלסון : " יש הבדל בין ידיעות של התקופה האחרונה לבין השנים הקודמות .  כשהעיתון ניהל מלחמה מול 'מעריב' - הכל היה הרבה יותר בוטה ובעייתי אז .  אלו היו מלחמות עולם בתקשורת .  ב'מעריב' כל הזמן התחלפו הבעלים ,  אבל מהרגע שהתחיל לצאת 'ישראל היום' ב-2007 - האופי ההתנהלותי של המלחמות של נוני השתנה לחלוטין כיוון שעבר לעמדת חולשה מול טייקון חזק מאוד ". 
רוזנברג סירב להגיב לדברים .  

המוציא לפועל של נוני מוזס :  מי אתה חיים רוזנברג ? 
בזמן שמערכת  " ידיעות אחרונות "  נתונה תחת סערה חסרת תקדים ,  וואלה ברנז'ה מציירת פרופיל של אחד מהאנשים החזקים והוותיקים בעיתון ,  אשר נחשב לאיש סודו של גיבור הפרשה ,  המו"ל נוני מוזס ;   " בלי חיים - נוני לא שולט בעיתון .  הוא העיניים שלו בכל מקום "
 
