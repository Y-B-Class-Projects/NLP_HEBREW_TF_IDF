נתניהו עשוי לנצח גם אם הימין יפסיד
אף שהברית בין נתניהו לליברמן מרתיעה כנראה חלק מהבוחרים הפוטנציאליים של הליכוד ,  פרופ' אברהם דיסקין מעריך שגם אם גוש הימין יאבד את הרוב ,  רב הסיכוי שנתניהו יישאר רה"מ
בעקבות הבחירות לכנסת ב-2009 הוכיח בנימין נתניהו אמיתות הידועות לאנשי מדע המדינה זה שנים רבות .  זכורים הוויכוחים בדבר זהות המנצח בבחירות ההן .  קדימה בהנהגת ציפי לבני הצליחה ,  בניגוד לרוב הסקרים המוקדמים ,  להשיג מנדט אחד יותר מהליכוד בהנהגת נתניהו .  אך הגוש שכלל את קדימה והמפלגות שלשמאלו זכה בחמישים וחמישה מושבים בלבד ,  לעומת שבעים בהם זכה בבחירות 2006 .  שישים וחמישה הקולות של גוש הימין בבחירות 2009 העניקו לליכוד שליטה במרכז .  שליטה זו היא הקובעת את זכות המנצח בבחירות .
 קרה בעבר שמפלגות בגוש הימין דילגו מעל הליכוד וקודמיו ושיתפו פעולה בהרכבת הממשלה עם מפא"י ,  מפלגת העבודה וקדימה .  אך תופעות מסוג זה התרחשו רק כשלגוש הימין על כל מרכיביו לא היה רוב .  יוצא מכלל זה  " התרגיל המסריח "  של 1990 .  הוא הניב אמנם את הצבעת אי האמון המוצלחת היחידה בתולדות מדינת ישראל ,  אך כידוע שמעון פרס כשל אז בניסיונו להרכיב ממשלה חלופית ,  ויצחק שמיר הנבגד הצליח להרכיב ממשלה חדשה .  נתניהו פזל לקולות המרכז בקמפיין הבחירות של 2009 ,  והוא הגשים את הצהרותיו  " המרכזיות "  לאחר הבחירות .  נתניהו סירב לצרף לממשלתו את האיחוד הלאומי ,  אף שהושג עמו הסכם .  לאחר שנכזבה תקוותו לכלול את קדימה בממשלה ,  הצליח לגייס את מפלגת העבודה תמורת נתח שרים נאה .  הנדיבות כלפי השותפות הקואליציוניות פוצתה מבחינת הליכוד עם הקמת הממשלה עתירת השרים ,  בה שמר הליכוד על רוב ,  אף שעמדו לרשותו רק עשרים ושבעה חברי כנסת .  לאחר שחל השבר בעבודה צירף נתניהו לממשלתו את סיעת עצמאות בת חמשת המושבים לממשלתו .  עצמאות זכתה בתמורה של ארבעה שרים .  הישג חסר תקדים בקנה מידה עולמי לסיעה כה קטנה .  שלושה חודשים לאחר הבחירות נשא נתניהו את נאום בר-אילן ,  שתוכנו מהפכני בהשוואה לראשי ממשלה אחרים של הליכוד .  ההקפאה בת עשרת החודשים עקפה משמאל גם את כל ראשי הממשלה של העבודה וקדימה .  
המהלך הדרמטי ביותר בבחירות הנוכחיות עד כה היה ההסכם בין הליכוד לישראל ביתנו .  ייתכן שההסכם נבע מחשש לשיתוף פעולה בין אביגדור ליברמן לבין מפלגות המרכז לאחר הבחירות .  נוכח ניסיון העבר ספק אם דילוג זה היה אפשרי אם גוש הימין היה שומר על רוב בכנסת .  ליברמן הצטרף אמנם לממשלתו של אהוד אולמרט לאחר בחירות 2006 ,  בהותירו את תריסר חברי הכנסת של הליכוד באופוזיציה .  אך לאחר הבחירות הללו לא הייתה כל אפשרות להרכיב ממשלת ימין ,  וקדימה זכתה בשליטה בטוחה בעמדת הציר של מרכז המפה .  
הסכם  " הליכוד ביתנו "  בעייתי לליכוד מבחינה אלקטורלית ,  אך הוא נוח למדי לישראל ביתנו .  האחרונה זכתה לחלוקת רשימת המועמדים המשותפת על פי יחס המנדטים בבחירות 2009 .  הסקרים שבטרם ההסכם הצביעו על כוח יחסי מצומצם במקצת של ישראל ביתנו בהשוואה לליכוד .
 הליכוד עתיד להיאבק בשלוש חזיתות אלקטורליות עיקריות .  חזית אחת היא על נטיית לבם של מסורתיים ,  יוצאי עדות המזרח הצפים בין הליכוד לבין ש"ס ;  חזית שנייה היא על מהססים בין מפלגות הימין הלאומי לבין הליכוד .  רוב המהססים הללו הם דתיים לאומיים .  החזית החשובה ביותר היא על מצביעי המרכז .  בחזית זו נמצאים רוב הקולות בכלל ורוב הקולות הצפים בפרט .  יתר על כן ,  כיבוש המרכז הוא הקובע בהגיע עת הרכבת הממשלה .  דומה ,  כי ההסכם בין הליכוד לבין ישראל ביתנו מרתיע מהססים בכל שלוש הזירות .  
גוש הימין שמר על רוב בכל הסקרים שנערכו מאז בחירות 2009 .  אך רוב זה היה לעתים קטן ביותר .  אם יאבד הגוש את הרוב בכנסת ,  עדיין רב הסיכוי לכך שנתניהו ירכיב את הממשלה .  המרכז מפוצל ומפורק .  הליכוד יוכל לתמרן בין אותם גורמים במרכז שיצליחו לעבור את אחוז החסימה .  
העבודה בהנהגת שלי יחימוביץ' נהנית מהאכזבה מקדימה .  קרוב לוודאי שהעבודה תזכה למעמד הבכורה בגוש המרכז-שמאל .  יחימוביץ' מרבה בהצהרות  " מרכזיות "  המסייעות לה במאבק מול המרכז .  הנתונים מעידים גם על נזילה קלה של קולות ימין .  אך משימת הרכבת ממשלת שמאל קשה ביותר .  זאת בשל הקושי לשתף בה את חד"ש והמפלגות הערביות . " תמיכה מבחוץ "  של הסיעות הערביות סייעה לרבין בממשלתו השנייה לאחר שאיבד את הרוב בכנסת .  אך הנסיבות הנוכחיות קשות מבחינת השמאל עשרת מונים .
 זוהי תמונת המצב הנוכחית .  אך כדאי לזכור כי כמעט בכל מערכות הבחירות מאז שנות השבעים היינו עדים לדרמות מרתקות ולמהפכים בכוחם של גושים ומפלגות .
 הכותב ,  אברהם דיסקין ,  הוא פרופסור למדע המדינה במרכז הבינתחומי הרצליה ובאוניברסיטה העברית בירושלים 

נתניהו עשוי לנצח גם אם הימין יפסיד
אף שהברית בין נתניהו לליברמן מרתיעה כנראה חלק מהבוחרים הפוטנציאליים של הליכוד ,  פרופ' אברהם דיסקין מעריך שגם אם גוש הימין יאבד את הרוב ,  רב הסיכוי שנתניהו יישאר רה"מ

