ירצו - יאכלו
לנאומו של בנימין נתניהו במליאת הכנסת קדמו דיונים קדחתניים ושליחויות שחצו את האוקיינוס האטלנטי .  בסיומו ניתן היה לומר כי נאומו הוא בבחינת  " ירצו - יאכלו ",  כל אחד יכול למצוא בו מה שרוצה .  הוא הרחיק לכת בשני כיוונים מנוגדים .
 מצד אחד ,  הצליל הברור בדבריו הוא שאין גורם פלשתיני המעוניין לעשות שלום עם ישראל .  הן מפני שחמאס מרכיב מרכזי בממשלה הפלשתינית ,  הן מפני שאירועי יום הנכבה מעידים כי פניה להחדיר את צאצאי הפליטים מ-48' לתחומי ישראל הריבונית .  תביעתו שחמאס יקבל על עצמו את תנאי הקוורטט תיפול על אוזניים קשובות בנאומיו ובמפגשיו הקרובים בארה"ב .
 מצד אחר ,  נתניהו הבליע ויתור חדשני בהזכירו את גושי ההתיישבות כגבול עתידי לישראל .  זה ניסוח קרוב לגבולות 67' יותר מכל מה שהשמיע בעבר ,  ולכן ציפי חוטובלי מיהרה לשאלו אם הוא מוותר על כל יישוב שמחוץ לגדר ההפרדה ,  ויעקב כ"ץ כבר הכריז כי מדובר בגירוש 130 אלף מתנחלים .
 מה גובר על מה ?  הרושם הוא שבני בגין ומשה  ( בוגי )  יעלון השלימו עם אזכור גושי ההתיישבות מפני שהם מעריכים כמו נתניהו עצמו - ובעצם גם אהוד ברק ודן מרידור - שבמצב הקיים ,  ולטווח הנראה לעין ,  אין שותף פלשתיני למשא ומתן פשרני באמת .
 מבחינה טקטית נכון לומר כי אם עמדת חוטובלי וכ"ץ וחבריהם תזכה לשימת לב גדושה בתקשורת האמריקנית ,  יקל עליו הדבר להציג את עמדתו בבית הלבן .  שכן בוושינגטון נוח לו שיציגו אותו כמי שדיבר לראשונה על  " גושי ההתיישבות ". 
אזרחים כמותי ,  שבאמת ובתמים מעדיפים פתרון של שתי מדינות לשני עמים ,  מבינים יותר ויותר כי אין עם מי לדבר בפלשתין .  זה נכון גם אם נתניהו עצמו - מי ידע מה במגירות ליבו ?  - אינו שש לפתרון כזה והיה מעוניין לראותו מתמוסס ובלבד שישראל לא תשלם את המחיר הבינלאומי על גוויעתו .  אירופה ואמריקה אינן מבטיחות לפטור אותו מהתשלום .  בהקשר זה יש עניין בעמדה שהציגו אתמול ציפי לבני ושאול מופז .  לבני יודעת כי סירובה לקלוט פליטים בתחומי ישראל טירפד את המשא ומתן שניהלה עם אבו עלא ,  אבל יתרה מזו - אהוד אולמרט הסכים אפילו לשבור את האיסור המוחלט הזה ואבו מאזן לא קיבלו .  מה עוד ? 
מופז רשאי לכנות את נתניהו פחדן - אבל אין אפילו שמץ של עניין פלשתיני בהצעתו להתחיל את ההסדר המדיני בהסכם ביניים .
 רק שאין זאת אומרת שהפרות הסדר של יום הנכבה וצירוף חמאס לממשלה הפלשתינית יעניקו לישראל אתנחתא ,  הפוגה .  ארה"ב עשויה להימנע מעימות עם נתניהו בביקורו ,  אבל להניח לאבו מאזן לגלגל את ההכרה במדינה הפלשתינית לעצרת האו"ם בלי לנקוף אצבע לבלמו .  אמש חשו האמריקנים כי נתניהו לא עשה דבר למענם ,  ומבחינה זו הסוגיה נותרה בלי פתורה .
 
ירצו - יאכלו
nan
