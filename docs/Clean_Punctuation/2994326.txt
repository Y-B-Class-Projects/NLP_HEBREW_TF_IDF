נתניהו התחייב לבקר באוסטרליה - אך מוקדם לארוז מזוודות
שרת החוץ של המדינה הזמינה את ראש הממשלה לקנברה ,  ונענתה בחיוב .  עם זאת ,  ההיסטוריה מלמדת כי בפעמים הקודמות שבהן הוזמן בכיר למדינה הנחשבת לידידותית ביותר כלפי ירושלים ,  הביקור לא התממש
שרת החוץ של אוסטרליה ג'ולי בישופ ,  המבקרת בישראל בימים אלו ,  זכתה היום  ( ראשון )  להבטחה לביקור היסטורי ראשון של ראש ממשלה ישראלי על אדמת היבשת הדרומית .  בפגישתה עם ראש הממשלה בנימין נתניהו ,  הזמינה אותו השרה ,  לעיני המצלמות ,  לבקר בקנברה ,  ואף ציינה : " אנחנו חושבים שיש חלון הזדמנויות קטן ,  אולי בתחילת השנה הבאה ,  והציבור האוסטרלי יקבל אותך בחום .  אנו מצפים לביקור הראשון אי-פעם של ראש ממשלה ישראלי לאוסטרליה ".  
נתניהו הגיב בחיוך וציין כי כבר ביקר פעמיים באוסטרליה בעבר ,  אך בישופ תיקנה : " אבל לא כראש ממשלה ".  הוא קיבל בברכה את ההזמנה והתחייב לביקור ,  כמתחייב מכללי הטקס הדיפלומטיים ,  ואז הוסיף בגיחוך : " זה יהיה תענוג ,  זה כמו שאומרים  למה שלא תקפוץ לצהריים ?  אז אני משיב ,  אוקיי ,  אני בא ".  
אך מוקדם עדיין להתחיל בהכנות ;  באוסטרליה ממתינים כבר שנים לבכיר מישראל שיצא למסע הארוך בן 24 השעות ,  ובשנתיים האחרונות נעשו כמה יוזמות לקיום ביקורים כאלה .  עם זאת ,  למורת רוחה של הממשלה האוסטרלית ,  שנחשבת לאחת הידידותיות בעולם כלפי ישראל ,  צחוק הגורל זימן לכל יוזמה כזו בעיקר כישלון .
 עוד בוואלה !  NEWS :  אישה נורתה למוות - המשטרה הסתירה במשך יממה חשד לרצחלאחר השבתה של יממה :  תנועת הרכבות שבה לסדרה בכל הארץהפצמ"ר שנפל ברמת הגולן נחת באמצע כביש  ללא התרעה 
הביקור האחרון של בכיר מישראל באוסטרליה ,  שמחזיקה בקשרים היסטוריים עמוקים וחיוביים עם ירושלים ובה קהילה יהודית חזקה ומשפיעה מאוד ,  היה של הנשיא משה קצב בשנת 2005 .  בינואר 2014 הזמין ראש ממשלת אוסטרליה דאז ,  טוני אבוט ,  את נתניהו לביקור ההיסטורי בחודש יולי ,  ובירושלים ובקנברה פתחו בהכנות למימוש ההזמנה .  אך בשל חטיפת שלושת הנערים ומבצע  " צוק איתן ",  נתניהו נאלץ לבטל את הנסיעה .  
בשנה שעברה ,  התכוננו ביבשת הדרומית לביקור ממלכתי של הנשיא ראובן ריבלין ,  אך שבועיים לפני המועד המתוכנן החליט הנשיא לבטל את הביקור לטובת פגישה עם נשיא רוסיה ולדימיר פוטין במוסקבה .  המהלך עורר זעם בממשלת אוסטרליה ,  והנשיא בסופו של דבר נאלץ ליישר את ההדורים בשיחת טלפון לראש הממשלה מלקולם טרנבול .  
כמו קודמו בתפקיד אבוט ,  גם הממשלה הנוכחית של טרנבול נחשבת לידידותית מאוד לישראל ,  ושרת החוץ בישופ אף התבטאה לפני שנתיים בצורה חריגה בנוף הבינלאומי ,  כשאמרה שאין מקום לקבוע כי ההתנחלויות הן לא חוקיות .  היום ,  כשהיא נפגשה עם ריבלין ,  שמעה ממנו רצף מחמאות . " הקשרים בינינו לבין העם האוסטרלי חשובים לנו מאוד .  אנו מעריכים את הידידות החמה בין העמים והמדינות ורואים בה חשיבות רבה ",  אמר .  בסוף דבריו גם ציין כי ישמח לבקר באוסטרליה בעתיד הקרוב ,  אך בישופ שמרה את ההזמנה לנתניהו .
 בישופ נפגשה גם עם שר הביטחון אביגדור ליברמן ,  שעמו יש לה היכרות עוד מימיו כשר החוץ .  ליברמן שוחח עם השרה בין היתר על החיילים האוסטרלים המשרתים בכוחות הבינלאומיים בסיני וברמת הגולן ,  אך גם התייחס לממד ההיסטורי המשמעותי שמבסס את היחסים החמים בין ישראל ואוסטרליה - התפקיד שהמדינה שיחקה בקרב על באר שבע ב-1917 .  ליברמן ובישופ סיכמו שבשנה הבאה שתי המדינות יציינו באופן חגיגי באירועים משותפים 100 שנים לקרב המוצלח ,  שבו השתתף חיל הפרשים האוסטרלי ,  ששחרר את באר שבע מהשלטון הטורקי בתום מלחמת העולם הראשונה .  

נתניהו התחייב לבקר באוסטרליה - אך מוקדם לארוז מזוודות
שרת החוץ של המדינה הזמינה את ראש הממשלה לקנברה ,  ונענתה בחיוב .  עם זאת ,  ההיסטוריה מלמדת כי בפעמים הקודמות שבהן הוזמן בכיר למדינה הנחשבת לידידותית ביותר כלפי ירושלים ,  הביקור לא התממש

