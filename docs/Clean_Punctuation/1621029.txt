לבני עקצה את נתניהו : " האנגלית לא תועיל "
 יו"ר האופוזיציה נשאה דברים בכנס בהרצליה ותקפה את נתניהו גם בנושא מפת העדיפות הלאומית : " אין שום היגיון בהכנסת התנחלויות מבודדות ,  שברור שלא תישארנה חלק מישראל בהסדר עתידי "
 יו"ר האופוזיציה ,  ציפי לבני ,  נשאה היום  ( שישי )  דברים בפני  " המועדון המסחרי-תעשייתי "  בבית חיל האוויר בהרצליה .  לבני אמרה כי  " ישנו תהליך של דה-לגיטימציה הולך וגובר בעולם לעצם היותה של ישראל בית לאומי לעם היהודי .  הפתרון של לשבת בפינה ולומר שכל העולם נגדנו ,  ומדי פעם לדבר באנגלית משובחת בפני העולם - לא יעבוד .  ניתן לגייס את העולם לתמוך באינטרסים הבסיסיים של ישראל - היינו שם לפני שנה .  עקרון שתי מדינות הלאום הוא קודם כל אינטרס ישראלי.כדי לקבל את תמיכת העולם התובנה חייבת להיות שישנה אסטרטגיה דואלית - מכים בגורמים הקיצוניים אך מקיימים דיאלוג עם הגורמים הפרגמאטיים ". 
בדבריה התייחסה לבני לאירוע הצתת המסגד בגדה המערבית ואמרה כי  " בתל-אביב מתקיימת היום תהלוכה של זכויות אדם ובשומרון גורמים קיצוניים מציתים מסגד בפרובוקציה חמורה ונתעבת .  אין לי ספק שמי שהציתו את המסגד הם גורמים קיצוניים - יש לתפוס אותם ולמצות עמם את הדין .  אם לא נסתכל פנימה ונתמודד עם מה שקורה בתוך החברה הישראלית - לא ניתן יהיה להגיע לפתרונות ". 
יו"ר האופוזיציה התייחסה אף להחלטת ראש הממשלה בנימין נתניהו בעניין מפת סדר העדיפויות הלאומית ואמרה כי  " סדר עדיפויות לאומי משמעותו חיזוק מקומות כמו הנגב והגליל ושימור גושי ההתיישבות .  אין שום היגיון בהכנסת התנחלויות מבודדות ,  שברור שלא תישארנה חלק מישראל בהסדר עתידי ,  למפת סדר העדיפויות .  לא ניתן להזכיר את מגרון וגוש עציון באותו משפט ולהתייחס להתנחלויות מבודדות ולגושי ההתיישבות באופן זהה .  אי אפשר לקרוץ באותו זמן לשני הכיוונים - זה עיוורון מדיני ".  
לבני הוסיפה כי  " מחיר אי קבלת ההחלטות גבוה בהרבה ממחיר ההכרעות .  מי שלא מבין זאת ועושה מהלכים מתוך כפייה או כי העולם לוחץ וצריך להשביע את רצונו של מישהו - לא יכול לקבל את ההכרעות הנדרשות .  הדרך היחידה לשמור על האינטרסים של ישראל היא דרך יוזמה ישראלית - אם לא נעשה זאת ,  יכפו עלינו יוזמות - וזה לא משנה אם באנגלית ,  ערבית ,  צרפתית או שבדית ".  

לבני עקצה את נתניהו : " האנגלית לא תועיל "
 יו"ר האופוזיציה נשאה דברים בכנס בהרצליה ותקפה את נתניהו גם בנושא מפת העדיפות הלאומית : " אין שום היגיון בהכנסת התנחלויות מבודדות ,  שברור שלא תישארנה חלק מישראל בהסדר עתידי "
 
