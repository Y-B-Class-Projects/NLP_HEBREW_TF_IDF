ברק : " מקווה שביש"ע יקבלו את ההקפאה "
 שר הביטחון אמר כי המטרה של הקפאת הבנייה בהתנחלויות היא להשאיר חלון פתוח לחידוש המו"מ עם הרשות .  הקבינט המדיני בטחוני אישר את ההחלטה ובמועצת יש"ע ובמפלגות הימין מיהרו למתוח עליה ביקורת  - " אפילו רבין ואולמרט לא נכנעו כמו ביבי "
 הקבינט המדיני בטחוני אישר הערב  ( רביעי )  את הקפאת הבנייה בהתנחלויות לעשרה חודשים כפי שהציע ראש הממשלה בנימין נתניהו .  בהצעה תמכו 11 שרים והשר היחידי שהתנגד היה השר עוזי לנדאו ,  שרי ש"ס אלי ישי ואריאל אטיאס נעדרו מהישיבה .  
שר הביטחון אהוד ברק ,  התייחס הערב בישיבת הקבינט המדיני-ביטחוני להכרזה הצפויה של ראש הממשלה על הקפאת הבנייה בהתנחלויות לעשרה חודשים .  לדבריו , " הקפאת הבנייה ביש"ע היא צעד של לקיחת אחריות ,  מנהיגות ושיקול דעת .  מטרתה להשאיר חלון פתוח לחידוש המו"מ עם הפלסטינים .  ישראל היא חזקה ומרתיעה ,  אך הזמן לא פועל בהכרח לטובתנו ,  וחיוני לנוע אל פתרון שתי מדינות לשני עמים  בהסכם .  כל החלופות האחרות גרועות יותר ".  השר ברק אמר לשרי הקבינט : " אני מקווה שהנהגת יש"ע ,  שהיא פטריוטית ,  אחראית ורצינית תבין את הצורך בהחלטה בעת הזאת .  ההבנות עם ארה"ב חשובות ביותר בהקשר למו"מ ,  ולהבטחת ביטחונה של ישראל ועליונותה הצבאית ". 
על ההכרזה הצפויה של נתניהו לגבי הקפאת הבנייה מיהרו להגיב גם חברי כנסת וגורמים בימין שתקפו את הצעד הזה .  יו"ר הבית היהודי ,  השר דניאל הרשקוביץ דרש מראש הממשלה נתניהו ,  להעביר לממשלה את הדיון בנושא הקפאת הבנייה בהתנחלויות .  לדברי הרשקוביץ , " אני מתנגד בתוקף להקפאת הבנייה ודורש להתנות כל החלטה בנושא באישור הממשלה .  סופן של המחוות לאבו מאזן ולאמריקאים ידוע מראש והן לא יכולות לבוא על חשבון הגידול הטבעי .  על ממשלת ימין לעודד את ההתיישבות ולא לחנוק אותה ". 
יו"ר מועצת יש"ע דני דיין אמר כי  " ממשלת נתניהו נבחרה מתוך הבטחה לפתח את ההתיישבות ביהודה ושומרון ,  אך מיד לאחר כינונה הצרה את צעדי ההתיישבות והיא עכשיו עוברת לשלב של חיסול ההתיישבות כולה .  על שרי הממשלה מוטלת האחריות למנוע את הקפאת הבנייה בכל הכרוך בכך ".  גורמים בכירים בהתיישבות הוסיפו כי  " התחושה היא שנתניהו בגד בנו ". 
ראש הממשלה התייחס בצהרים לפני כניסתו לישיבת הקבינט ,  להכרזה הצפויה על הקפאת הבנייה בהתנחלויות למשך עשרה חודשים .  לדבריו  " צעד זה מקדם את האינטרסים הלאומיים הרחבים של ישראל .  זהו צעד לא פשוט ,  לא קל ,  אבל יש בו הרבה יותר יתרונות מחסרונות .  הוא מאפשר לנו להציב בפני העולם אמת פשוטה - ממשלת ישראל רוצה להיכנס למשא ומתן עם הפלסטינים ,  והיא רצינית מאוד בכוונותיה לקדם את השלום ".  
הביקורת על נתניהו מגיעה גם משורות הליכוד .  ח"כ ציפי חטובולי  ( ליכוד )  אמרה כי  " אני קוראת לראש הממשלה שלא להקפיא את הבנייה .  מהלך כזה מנוגד לעקרונות שלשמם הליכוד נבחר .  הכרזה כזו תגביר את הסחטנות הפלסטינית ואת הלחץ הבינלאומי ".  חבר הכנסת דני דנון  ( ליכוד )  אמר כי  " המתיישבים הם הצבא הטבעי של ממשלה לאומית בתקופה של נתניהו .  ברק הפך את המתיישבים לאויבים .  ייעודו של צה"ל הוא לאפשר לאזרחי ישראל אורח חיים תקין ,  ועם הצווים האלה הוא הורס להם את איכות החיים ". 
חברים בקואליציה של נתניהו מחו אף הם על הכוונה להקפיא את הבנייה .  אורי אורבך  ( הבית היהודי )  אמר כי  " חברי הליכוד לא יכולים לשבת רגל על רגל כאילו מדובר ברוח נעימה של סתיו ולא בהקפאה עמוקה של ההתיישבות בירושלים וביו"ש .  מסמך הגזירות הוא חמור מאוד ולא נעבור עליו לסדר היום ". 
אריה אלדד  ( האיחוד הלאומי )  אמר כי  " הציבור ביהודה ושומרון שהתפתה להצביע עבור נתניהו ,  צריך לגלגל היום בזפת ובנוצות את כל מי שקרא לו להצביע ליכוד .  על הצעדים הדרקוניים שיהפכו את המתיישבים לפושעים פליליים אחראים הרשקוביץ ,  עוזי לנדאו ,  בני בגין ומשה יעלון ,  לא פחות מביבי ,  ברק ואריאל אטיאס .  אם גם עכשיו ישתקו כל נאמני ארץ ישראל בממשלה ייאמר עליהם 'עברנו את פרעה נעבור גם אתכם' ". 
חבר הכנסת מיכאל בן ארי  ( איחוד הלאומי )  אמר כי  " עד מתי שרי הליכוד ישתקו ויתנו לנתניהו להוביל את ישראל לאסון ?  שרון הביא עלינו מדינת חמאס בעזה ,  ביבי מתקפל ויביא לחלוקת ירושלים .  אפילו רבין ואולמרט לא נכנעו כמו ביבי ".  ראש מועצת אפרת עודד רביבי אמר כי  " אחרי שבע שנות הקפאת בנייה ציפינו שנתניהו ,  שנבחר ע"י המחנה הלאומי ,  יסיר את החרפה .  במקום זה אנחנו מקבלים הודעה רשמית של ראש ממשלת ישראל ,  על כך שחל איסור על יהודים לבנות בתים בנחלת אבותיהם ". 
יוסי דגן מוועד מתיישבי השומרון אמר כי  " המסמך הזה מבייש את כותביו ,  את מדינת ישראל ואת נתניהו .  בעוד שנתניהו וברק נמנעים מאכיפת חוק כנגד בניה פראית ובלתי חוקית של ערבים ,  הם מפעילים מכבש דורסני כדי למנוע בניה יהודית במרחבי יהודה ושומרון ".  מוועד מתיישבי בנימין נמסר כי  " מחנה הימין צריך להתבייש מבחירתו של נתניהו ,  מנהיג חלש אופי שנכנע ללא קרב ללחצי הערבים והאמריקאים והחליט לחסל את מפעל ההתישבות היהודית ".  ראש מועצת שומרון ,  גרשון מסיקה ,  אמר כי  " נתניהו כבר מקפיא את הבנייה מאז תחילת כהונתו לפני שנה .  מיום בחירתו ועד עכשיו לא אושרה בנייה של יחידת דיור אחת ". 
מזכ"ל תנועת  " שלום עכשיו ",  יריב אופנהיימר ,  התייחס גם הוא להכרזתו הצפויה של ראש הממשלה ואמר כי  " החלטת הקבינט על הקפאת הבנייה היא החלטה היסטורית בכיוון הנכון .  שלום עכשיו תגביר את המעקב אחר הבנייה בהתנחלויות על מנת לוודא כי לא מדובר בעוד  " ישראבלוף "  ושהמתנחלים לא עושים דין לעצמם ". 
עדכון ראשון :  15:37

ברק : " מקווה שביש"ע יקבלו את ההקפאה "
 שר הביטחון אמר כי המטרה של הקפאת הבנייה בהתנחלויות היא להשאיר חלון פתוח לחידוש המו"מ עם הרשות .  הקבינט המדיני בטחוני אישר את ההחלטה ובמועצת יש"ע ובמפלגות הימין מיהרו למתוח עליה ביקורת  - " אפילו רבין ואולמרט לא נכנעו כמו ביבי "
 
