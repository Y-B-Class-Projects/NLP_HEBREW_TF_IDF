המצור סביב נתניהו
אחרי שכבל עצמו במשך שנים בשלשלאות עבות של מחויבויות ,  נאלץ ראש הממשלה לפעול במהלך  " צוק איתן "  בניגוד לאמירות העבר שלו .  לאן שלא יפנה ,  ייחסם על ידי הגדרות שבנה במו ידיו
בשורת ראיונות שהעניק לערוצי הטלוויזיה בשישי האחרון ,  שידר שר הביטחון משה בוגי יעלון - שאת רוב חייו הבוגרים בילה הרחק מעין התקשורת ומביצות הפוליטיקה  נינוחות של קיבוצניק באספסת .  הוא עקץ את החברים בקבינט ,  הדף בקלילות טענות על זיגזוג ,  תיאר בהתלהבות את עוצמת המכה שחטף החמאס ,  ובז לשרים אנונימיים שמעיזים לטנף על רמטכ"ל בזמן מלחמה .  
צפייה בראיונות האלה גרמה לי בעיקר לחשוב על האיש שמעליו .  ואכן ,  בשבת כבר הופיע נתניהו לסבב הראיונות שלו .  גם הוא חייך ,  גם הוא ניסה לשדר ביטחון ,  גם הוא עשה מאמץ להסתחבק עם הכתבים .  אבל אי אפשר היה שלא לחוש בהבדל .  לא ראיונות העניק ראש הממשלה  אלא מופע של הודיני ,  אחרי שכבל את עצמו בשלשלאות עבות של מחויבויות ,  אמירות-עבר ,  הסכמים לא מוצלחים וציפיות בלתי-אפשריות  ועכשיו איבד את המפתח .  
מלחמה בדרום | כל הכתבות ,  הפרשנויות והמאמרים
אין זו ביקורת על מדיניותו  ( המאופקת יחסית )  במבצע או על החתימה  ( המתבקשת כנראה )  על הסכם הפסקת האש ,  ודאי שלא על ההתעלמות  ( המוצדקת לחלוטין )  בזמן אמת משרי הקבינט רודפי המיקרופונים .  נהפוך הוא .  זאת הטרגדיה היוונית של נתניהו אחרי כמעט עשור של שלטון ,  בשני סבבים :  הוא שוחה אנה ואנה בתוך אקווריום אטום מלא במים מחפש לשווא חמצן לבטא בעזרתו את צדקת דרכו .  ודווקא עכשיו ,  שלכאורה הגיעה לשעה היפה של שלטונו הארוך והחמקמק - סוף סוף הפסיקה התקשורת ללעוג לו ,  סוף סוף המרכז ואפילו השמאל מכבדים אותו ,  סוף סוף הוא קולה של השפיות ,  תמהיל אטרקטיבי מבעבר של ביטחון ומתינות - הוא לא מוצא אויר .  ככה זה כשאתה כל כך הרבה שנים בפוליטיקה ,  מבטיח לכולם הכול וסותר את עצמך על ימין ועל שמאל .  
נדמה שסלוגן הבחירות הבא של ראש הממשלה צריך להיות  " נתניהו  האיש שלא יכול ".  אם היה כובש את עזה - היה מוגדר כרוצח תינוקות ומשמרות מחאה היו סופרות את החיילים המתים מול ביתו ;  החליט לעצור את המבצע ?  מזכירים לו שהבטיח תמיד  " להיות חזק מול החמאס ";  אם הוא מפגין אומץ ונחישות מול ליברמן ובנט  הוא מסתכן באובדן הקואליציה ;  נותן להם כבוד ומקשיב להם בקבינט ?  מיד חוטף הדלפות בתקשורת .
 כך גם בזירה העולמית .  כשוועדת גולדסטון 2 רוצה לטגן את ישבנו באופן בינלאומי  במקום אמפתיה מנפנפים לו במחאות המילואימניקים במלחמת לבנון השנייה שאירגן ;  כשהוא מוחה על צעדיו של שר החוץ האמריקני ג'ון קרי  מזכירים לו את יחסיו העכורים עם אובמה ;  וכשהוא יוצא נגד אובמה  מזכירים לו את התנהלותו המביכה מול קרי .  
כבר אין זה משנה אם התנהלותו עניינית או אינטרסנטית ,  תמה או נכלולית .  כי באשר יפנה ימתינו לנתניהו תוצאות מעשיו ואמירותיו מעבר לפינה :  איומי הסרק שלו על איראן  ( כשהוא מבטיח לבוא חשבון עם אויבינו )  ,  הבטחותיו ל"שתי מדינות לשני עמים "   ( כשהוא מבטל את אבו-מאזן )  והביטול של אבו-מאזן  ( כשהוא דורש מהרשות הפלסטינית לאחוז בהגה ברצועה )  .  כשרעייתו מאשימה את ההתנתקות  נזכרים כיצד הצביע בעדה ,  כשהוא מדבר על מעצרים  נזכרים באלפי המחבלים ששחרר בעסקת שליט ,  וכן הלאה וכן הלאה :  ראש הממשלה נמצא במצור מתמיד ,  שבוי בתוך גדרות שבנה במו ידיו ,  ועכשיו מאיימים לסגור עליו .  
לו רק יכול היה לבצע אתחול מחודש של המערכת ,  איפוס של הכוונות .  לבוא לציבור ולהגיד : " מה שראיתם ממני עד היום זה אייפון 4 ,  סוג של פיילוט כושל ,  הצגות הרצה ,  ניסוי תועה של שיגור טילים במדבר ,  זמן פציעות .  עכשיו אני מוכן לצאת לדרך !  ".  אלא שעם שיער כסוף ,  ותדמית שהתקבעה  יכול להיות שזה נגמר .  
לכל הטורים של אבנר הופשטיין בוואלה !  דעות
מעוניינים לפרסם מאמר במדור הדעות ?  כתבו לנו למייל op-ed@walla.net.il
המאמרים המתפרסמים במדור הדעות משקפים את עמדת הכותבים בלבד 

המצור סביב נתניהו
אחרי שכבל עצמו במשך שנים בשלשלאות עבות של מחויבויות ,  נאלץ ראש הממשלה לפעול במהלך  " צוק איתן "  בניגוד לאמירות העבר שלו .  לאן שלא יפנה ,  ייחסם על ידי הגדרות שבנה במו ידיו

