רה"מ :  שבעה מטוסי כיבוי ינחתו בארץ באפריל
בדיון הוועדה לביקורת המדינה גילה רה"מ כי בחודש הבא ינחתו בישראל שבעה מטוסי כיבוי ,  הראשונים שירכיבו את טייסת הכיבוי .  השר אהרונוביץ' הבטיח כי לא יהיו פיטורים במערך הכבאות
 ( באדיבות ערוץ הכנסת ) 
ראש הממשלה בנימין נתניהו גילה היום  ( שני )  בדיון בנושא מערך הכבאות בוועדה לביקורת המדינה כי הממשלה עומדת להשלים הקמת טייסת כיבוי משבעה מטוסים שיגיעו באמצע חודש אפריל , " זה ייתן מענה לשנתיים וחצי עד ארבע שנים הבאות ",  דברי נתניהו .  לדבריו ,  שניים מבין המטוסים יהיו מדגם  " סקופינג "  שביכולתם לאגור מים מהים .
 נתניהו אמר עוד ,  כי  " השאלה הקריטית היא מדוע ביטלו את 'כוס המים המוסקת' .  אם הייתי צריך לשאול מה השאלה הקריטית לאירוע בכרמל  זו השאלה .  זו החלטה שהתקבלה על ידי שרון והיו שם את השרים לבני ואולמרט .  צריך לומר שמי שהתנגד זה אלי ישי ושרי ש"ס .  חמישה ימים לאחר שובי מיוון ,  שלושה חודשים לפני השריפה ,  מנכ"ל משרד רה"מ הוציא מכתב שמתייחס לרכישת שני מטוסי כיבוי אש היכולים לנחות ים וביבשה ,  וביקש לקבל התייחסות של שירותי הכבאות .  המכתב הזה נשלח .  לי היה ברור לחלוטין שאנחנו לא יכולים שלא תהיה לנו יכולת מוטסת כזאת ,  עוד לפני ששמעתי ועדות ולפני שמישהו דיבר ,  כי אני אחראי למדינה ". 
בדיון השתתפו ראש הממשלה ,  נציגי המשפחות השכולות ,  שר הפנים אלי ישי ,  השר לביטחון פנים ,  יצחק אהרונוביץ' וכן נציגי הכבאות .  ראש הממשלה פנה בפתח דבריו למשפחות ואמר : " אני יודע שאין באמת פתרון אמיתי למה שאתם חשים בפנים ,  החיים עושים את שלהם אבל נשארת הצלקת ".  הוא הוסיף : " המילה שיקום היא מטעה למשפחות שכולות .  להיות משפחה שכולה זה להיות נכה ללא תג נכות ,  זה סוג של גדיעה .  כל גדם כזה מגליד אבל נשאר גדם ". 
השר לביטחון פנים ,  שמערך הכבאות צפוי לעבור תחת חסותו ,  הבטיח כי בניגוד לפרסומים שונים ,  לא יהיו פיטורים במערך הכבאות . " אף כבאי לא יפוטר ,  כולם ייקלטו במסגרת ,  בין 300 ל-500 כבאים שיתוקננו במערך החדש .  בתוך עשרה ימים תתפרסם הודעה על גיוס 100 כבאים נוספים ". 
במהלך הדיון ניתנה רשות הדיבור לדני רוזן ,  בן זוגה של תנ"צ אהובה תומר שנספתה בשריפה בכרמל .  רוזן העביר ביקורת חריפה על שרי הפנים ,  הביטחון והאוצר ואף על התנהלותו של ראש הממשלה .  דבריו גרמו לסערה בישיבה כאשר חברי הכנסת מהליכוד תקפו את רוזן והאשימו אותו בכך שיש מאחוריו אינטרס פוליטי .  ח"כ כרמל שאמה-הכהן הפריע לרוזן בדבריו ואמר : " הוא שכח לספר לנו שהוא נפגש עם ציפי לבני לפני הדיון עכשיו ".  יו"ר הוועדה חסון ניסה להרגיע את הרוחות והשיב לח"כים : " אין לכם טיפת סובלנות לדברים שאתה לא מסכימים להם ".  לאחר מכן הורחקו מהישיבה חברי הכנסת אופיר אקוניס ,  שאמה-הכהן וציון פניאן ,  אולם לאחר מספר דקות שבו אקוניס ושאמה-הכהן לדיון .
 מבקר המדינה ,  מיכה לינדנשטראוס שעל בסיס הדו"ח שכתב על מערך הכבאות מתקיים הדיון ,  אמר כי  " זהו דו"ח חמור מאוד מהבחינה הזאת שהיו ממצאים קשים לאחר מלחמת לבנון השנייה ,  וכתוצאה ממה שהתרחש שם .  התרענו על הליקויים שהתגלו אז .  לצערי הרב ,  הדברים בחלקם הגדול לא הגיעו לפתרון ,  כאשר אנחנו מתייחסים לנושא שירותי הכבאות וההצלה לעת חירום ".  
 ( עדכון ראשון - 11:37 ) 

רה"מ :  שבעה מטוסי כיבוי ינחתו בארץ באפריל
בדיון הוועדה לביקורת המדינה גילה רה"מ כי בחודש הבא ינחתו בישראל שבעה מטוסי כיבוי ,  הראשונים שירכיבו את טייסת הכיבוי .  השר אהרונוביץ' הבטיח כי לא יהיו פיטורים במערך הכבאות

