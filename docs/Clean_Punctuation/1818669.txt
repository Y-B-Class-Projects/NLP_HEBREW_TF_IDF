נתניהו לרשות :  לא ייתכן שלום איתנו ועם חמאס במקביל
רה"מ תקף את ההסכם בין חמאס לפתח והזהיר את אבו מאזן : " הרשות צריכה לבחור בין שלום עם ישראל לשלום עם חמאס ".  ארה"ב : " כל ממשלה פלסטינית תצטרך להכיר בישראל "
 ראש הממשלה בנימין נתניהו התייחס הערב  ( רביעי )  להסכם ההיסטורי המתגבש בין הפלגים הפלסטיניים פתח וחמאס ואמר כי הרשות הפלסטינית צריכה לבחור בין שלום עם ישראל לשלום עם חמאס .  
לדברי נתניהו ,  לא ייתכן שלום של הרשות עם ישראל ועם חמאס במקביל ,  זאת  " משום שהחמאס שואף להשמיד את מדינת ישראל ואומר זאת בגלוי ,  הוא יורה טילי נ"ט על ילדינו ,  עצם הרעיון של ההתפייסות מראה את החולשה של הפתח ומעלה תמיהות האם החמאס ישתלט על יהודה ושומרון כפי שהשתלט על רצועת עזה .  אני מקווה שהרשות הפלסטינית תבחר נכון בשלום על ישראל ,  הבחירה בידיה ". 
גם המשנה לראש הממשלה ,  השר סילבן שלום ,  גינה את ההסכם ואמר כי  " שוב נחשפו פניהם האמיתיות של הפלסטינים ,  אשר סירבו לשבת למו"מ ישיר עם ישראל במהלך השנתיים האחרונות .  היום ברור לכולם ,  כי הקמת ממשלת אחדות עם חמאס ,  שהוא ארגון טרור הפועל להשמדת מדינת ישראל ,  מעידה בצורה מובהקת שפניהם אינם לשלום ". 
בתגובה לדברים שנשמעו בירושלים ,  אמרו בארגון חמאס כי ישראל מעולם לא הייתה מעוניינת בפיוס בינו לבין הפתח . " ישראל לא מעוניינת בהסכם בין הזרמים הפלסטיניים והיא כבר ניסתה לעכב אותו בעבר ",  אמר דובר חמאס טאהר אל-נונו לעיתונאים בקהיר .  בסוכנות הידיעות הפלסטינית צוטטו גורמים ברשות שאמרו בתגובה לדברי נתניהו כי הוא  " איבד את שיווי המשקל ".  לדבריהם , " לפי טון הדיבור ומראה פניו של ראש ממשלת ישראל ,  רואים שהוא איבד שליטה וחושש מההתפתחויות האחרונות .  זה שנים שהוא ניצל את הפילוג כטענה נגד הסכם עם הפלסטינים ועכשיו הוא איבד את הטענה הזאת ". 
בבית הלבן אמרו לאחר ההודעה על ההסכם כי הם ממתינים לקבל פרטים נוספים עליו ,  תוך שהם לא שוכחים לציין כי חמאס הינו ארגון טרור . " ארצות הברית תומכת בפיוס הפלסטיני ,  בתנאים שיקדמו השגת שלום .  יחד עם זאת ,  חמאס הוא ארגון טרור שפוגע באזרחים ",  אמר דובר הבית הלבן טומי ויאטור . " בכדי שתמלא תפקיד מועיל בהשגת שלום ,  על כל ממשלה פלסטינית יהיה לקבל את תנאי הקוורטט ,  לגנות את האלימות ולהכיר בזכות ישראל לקיום ",  אמר הדובר .  
נעם שליט ,  אביו של החייל החטוף גלעד שליט ,  התייחס אף הוא להסכם הפיוס המתגבש בין פתח וחמאס .  בשיחה עם וואלה !  חדשות אמר שליט כי  " זו לא פעם ראשונה שמושג הסכם שכזה .  היו כבר הסכמים דומים בעבר והם לא היו שווים את הנייר שנכתבו עליו ".  כשנשאל האם הסכם שכזה יכול ,  לדעתו ,  לקדם את העסקה להשבת בנו ,  ענה שליט כי  " אנחנו לא עוסקים בספקולציות .  בשורה התחתונה החמאס לא מוכן להגיע להסכם וגם ראש הממשלה שלנו לא מוכן להגיע להסכם ,  ככה שאנחנו לא רואים שום שינוי ". 

נתניהו לרשות :  לא ייתכן שלום איתנו ועם חמאס במקביל
רה"מ תקף את ההסכם בין חמאס לפתח והזהיר את אבו מאזן : " הרשות צריכה לבחור בין שלום עם ישראל לשלום עם חמאס ".  ארה"ב : " כל ממשלה פלסטינית תצטרך להכיר בישראל "
 
