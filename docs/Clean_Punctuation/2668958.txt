אשת המרגל לאיראן מדברת : " הציונים לקחו אותו למרתף "
 איריס ברגל זוכרת את הלילה בו דפקו אנשי השב"כ על דלת ביתם בשכונת מאה שערים ועצרו את בעלה הנאשם במגע עם סוכן זר . " הוא עשה את זה בשביל הכסף ",  היא מגוננת .  המהדורה המלאה
מאת :  יאיר אלטמן
בלעדי לוואלה חדשות :  זה קרה ב-17 ליולי בשעה 3:30 לפנות בוקר .  סוכני שב"כ דפקו בחוזקה על דלת משפחת ברגל בשכונת מאה שערים בירושלים ושלפו מהמיטה את יצחק ברגל ,  פעיל הפלג הקיצוני החרדי  נטורי קרתא ,  בחשד לניסיון ריגול חמור למען איראן שהונע על פי החשד מאידיאולוגיה קיצונית ושנאה למדינה .  מאזאותו לילה ,  אשתו איריס לא ראתה אותו .  עכשיו היא מספרת על התחושות המעורבות שמעלה הגילוי שמי שהיה שותף לחייה חי חיים כפולים ,  על פחדי ילדיה בלילות ועל הגעגועים בימים .
 בבית קטן ומוזנח בשכונה החרדית ,  באחת הסמטאות ,  פגשנו את משפחת ברגל - איריס וששת ילדיה .  כשהכניסה אותנו לסלון ביתה לא יכולנו שלא להבחין בצניעות המקום ,  בדירה הקטנה שמאכלסת שמונה נפשות ,  בהיעדר מחשב או טלוויזיה ובצבע הקיר המתקלף .  מאחורי השולחן הקטן בחלל הכי גדול בדירה ,  עומדת ספרייה גדולה שנמשכת עד התקרה ,  עמוסה עד להתפקע בספרי תורה וסידורים שונים שרק הוסיפה לדוחק .  ריח הספרים הישנים התערבב באוויר עם ריח מרק העוף ויצר ניחוח טיפוסי לסמטאות השכונה .  אוויר דחוס ,  שמנוני והומה שמכה בהלם קל את מי שלא מורגל אליו . 
" הכרנו לפני 20 שנה בערך ,  כאן במאה שערים ",  היא משחזרת את הפגישה הראשונה עם מי שעתיד להיות בעלה , " הוא היה גבר צעיר שחזר בתשובה ולמד כאן בישיבה .  אני גם כן בדיוק סיימתי את הליך החזרה בתשובה וחיפשתי בעל .  דודה שגרה בקרבת מקום הציעה לי להיפגש אתו ,  אמרה לי שהוא בחור טוב וחכם וחזק בתורה ".  
על יצחק הבעל והאבא היא מספרת : " הוא אדם שהאמת מאוד חשובה לו והחינוך לילדים עומד מעל הכול .  מרגע שהבן הראשון נולד ועד עכשיו הוא הקפיד ללמד את הילדים מוסר ושילכו בדרך תורה ומצוות .  לאורך השנים היה לנו מאוד קשה מבחינה כלכלית אבל יצחק עשה כל מה שהוא יכול להביא לבית פרנסה .  הוא עבד בשליחויות שונות ,  בהתחלה כשכיר ובהמשך כעצמאי .  עיקר עבודתו היתה להעביר מעטפות ומסמכים לבתי המשפט ולבנקים ".  יחד עם זאת ,  גם אשתו איריס הבחינה שלא הכול היה כשורה עם הבעל הטרי : " לא מיד ,  אבל במשך השנים הבחנתי שהוא נכנס לדיכאונות קשים מצד אחד ,  אבל פתאום יוצא מזה והופך להיות שמח באופן קיצוני .  היו לו כל מיני שינויים חדים במצבי רוח ושמתי לב שיש כאן איזה עניין נפשי לא מאוזן .  יכול להיות שזה חלק מסימפטומים של משהו ". 
את רגע המעצר היא זוכרת היטב : " זה היה מוצאי תשעה באב .  התעוררנו מדפיקות חזקות בדלת .  צעקו לו 'יצחק אנו יודעים שאתה שם .  תפתח ,  תפתח אם לא נשבור את הדלת' .  לבית נכנסו שבעה ,  אחרי זה הגיעו עוד כמה .  הם לא היו לבושים כשוטרים ,  אלא בחליפות שחורות .  בעלי שאל אותם :  'מי אתם ?  תראו לי תעודה ?  ואחד מהם באמת הראה לו תעודה .  'ככה באתם בלי צו או ההזמנה ? ' ,  הוא שאל אותם ואחד מהם ענה :  'פעם אחרת נביא הזמנה' .  אני והילדים התרכזנו בחדר אחד ,  ואת בעלי הם לקחו לחדר אחר .  הם דרשו מאתנו לסגור מיד את כל החלונות .  מחוץ לבית ,  ברחוב ,  חנו הרבה רכבים גדולים ,  כשהבת שלי בת 18 הציצה דרך החלון ,  אחד מהסוכנים צעק עליה 'מה את עושה ?  שלא תעזי ,  תראי מה אני יעשה לך ! ' .  
הצלחתי לשמוע את בעלי שואל מה רצונם והם כל הזמן רק אמרו לו 'תביא את המסמכים ,  תביא את המסמכים .  איפה התמונות ,  איפה שמת את המצלמה ? ' אחד מהם הבחין במדבקות שהיו על הכוננית 'יהודי לא ציוני' ושאל אותו 'מה זה ?  תזרוק את זה' .  לאחר מכן הם הפכו את כל הבית ,  כל ארון וכל מגרה .  לקחו מצלמה ,  טלפון נייד ,  ניירות ודברים אחרים .  אחרי זה הם שמו עליו אזיקים ,  לקחו אותו ומאז ועד המשפט לא ראיתי אותו .  כל המעצר קרה מאוד מהר ובצורה מאוד מפחידה .  הבן הגדול שלי בן 16 שאל אותם 'למה אתם לוקחים אותו ? ' ,  והם אמרו :  'בבוקר אתה תקבל את התשובה למה' ".  איריס מספרת כי הילדים ,  בעיקר בנה הקטן בן התשע ,  לא מסוגלים לישון ,  מפחדים ש"האנשים עם החליפות השחורות יבואו שוב בלילה לקחת גם אותם ".   " הילדים שואלים כל הזמן על אבא ,  איפה הוא ,  למה לקחו אותו ,  מה הציונים עושים לו ומתי הם יוכלו לראות אותו ".  
מתי בפעם הראשונה ידעת מה הסיבה למעצר ? "להרבה חרדים עושים את זה ,  זה משהו מאוד רגיל כאן שהציונים מעלימים אנשים למרתפים שלהם .  שכנה שלי אמרה לי פעם שגם את בעלה לקחו .  אני חשבתי שזה בגלל השתתפות שלו בהפגנות .  היה לו חשוב להשתתף בהפגנות נגד בית קברות ושצעירים לא ילכו לצבא .  הוא ראה בזה שחיתות מוסרית וחילול השם .  רק לאחר כמה ימים ,  באחד הדיונים להארכת מעצר בפתח תקווה ,  עורכת הדין מהסנגוריה הציבורית אמרה לי שהוא הודה במשהו שקרה לפני שנתיים וחצי וסיפרה לי במה מדובר .  היא סיפרה לי שהם  ( השב"כ ,  י"א )  יודעים להוציא מידע מבן אדם בשיטות הכי קשות עלי אדמות .  אמרתי לה שאולי הוא יכחיש ,  שתגיד לו שיכחיש .  היא ענתה לי :  'מה את חושבת שתלו אותו מהרגליים למעלה ?  הוא הודה בעצמו' .  התפלאתי ". 
ושאת שומעת את האשמות החמורות האלה ,  מה זה עושה לך ?  מה את מרגישה ? "שאלתי את עצמי למה הוא עשה את זה .  אני בכלל לא ידעתי כלום מכל הסיפור הזה .  אני זוכרת את הטיסה לגרמניה לפני שנתיים וחצי .  ידעתי שהוא טס ,  אבל הוא אמר לי שהוא טס כי הוא מרגיש לחץ והוא רוצה לצאת לאיזה שהוא חופש .  התפלאתי למה לגרמניה ,  אני לא סובלת את המקום הזה אבל הוא אמר לי ששם הוא מצא את הדיל הכי זול .  לא הבנתי איך הוא מצא שם משהו זול ולמה דווקא לשם אבל לא התערבתי .  הוא טס לבד .  לא יצא לי לדבר על זה בכלל .  לא ידעתי שום דבר על זה .  אני לא מבינה למה הוא הכניס את עצמו ואותנו לצרה כזו .  אמרו לי שעקבו אחריו ,  אבל למה שיעקבו אחריו שנתיים וחצי ?  לי נראה שזה הלשנה .  קשה לי לחזור לעצמי ,  אני לא אותו בן אדם .  הרסו אותי ,  הרסו אותי נפשית .  ברוך השם ,  בגלל הילדים אני מספיקה לעשות מה שצריך אבל לי מאוד קשה .  זה בעלי אחרי הכול ,  האבא של הילדים שלי ".  
באשר לתקוות לשחרורו ,  איריס נעה בין תקווה לייאוש : " פעם אני מאמינה שהסיפור הזה ייגמר מהר ופעם אני מרגישה שהציונים לקחו אותו ולא נתראה עוד לעולם .  לפעמים זה נראה לי כמו חלום בלהות ממנו אשתחרר עוד מעט .  אבל זה נמשך ונמשך ואני לא רואה את הסוף .  כל כך קשה לי כל הסיפור הזה ואני מתפללת שזה כבר יגמר ".  
למה את חושבת שהוא עשה את זה ? "הוא היה במצב כלכלי קשה ועשה את זה בגלל הכסף .  הוא נסע לגרמניה ואמר בשגרירות של איראן שאם הם צריכים צילום או עזרה ,  הם ישלמו לו כסף והוא יעזור להם .  אני מאמינה שהוא רצה לעבוד עליהם ,  לקחת את הכסף ולא לעזור להם בכלל ".  
דיברת איתו מאז ? "פעם אחת במתקן המעצר יחד עם עורכת הדין לכמה דקות ,  אבל נראה לי שזה היה מלכודת לראות אם הוא יגיד לי משהו .  הוא אמר לי שהוא דיבר עם הרב של הקהילה ושאל איך הולך בבית עם הבישולים ,  ואיך הילדים .  החינוך של הילדים הוא דבר שחשוב לו מאוד .  אבל פרט לפגישה הקצרה הזו בבית המעצר ראיתי אותו בקושי בדיונים בבית משפט .  הצלחנו להחליף כמה מבטים חטופים אבל לא לדבר אחד עם השני .  ביום ראשון  ( היום .  י"א )  אנו נתראה בכלא קישון בפעם הראשונה מאז המעצר ".  
איריס מספרת שיצחק נהג להגיע להפגנות רבות נגד גיוס לצה"ל וחפירות ארכיאולוגיות והשתדל לא לפספס שום הפגנה גדולה : " הוא היה מעורב הרבה בזה .  היה חשוב לו להיאבק נגד חוסר מוסר ".  
איך מתייחסים אליכם בקהילה מאז המעצר ? "יודעים על מה שקרה ,  אבל בקהילה החרדית לא דוחים אותנו בגלל זה ,  ברוך השם .  להפך ,  שכנים מנסים לעודד אותי ולשאול אם אני צריכה עזרה עם הילדים .  מה שכן ,  אמרו לי שברוך השם שעשינו כבר שידוך לבת הגדולה ושהיא מאורסת אחרת הדבר הזה יכול היה להשפיע לרעה ".  
יש לך מסר להעביר ? "אותי מפחיד כל הסיפור הזה .  שראיתי איך התקשורת פרסמה את הסיפור ,  איך הפכו אותו למפלצת ,  אני פשוט לא האמנתי .  איזה מרגל חשוב כל כך הוא היה ?  הוא הרי לא העביר שום מידע ,  רק נכנס פעם אחת לשגרירות של איראן .  מה עשו ממנו ?  מציגים אותו ככה ,  שאתה מקבל תמונה שהבן אדם מרגל ומומחה לזה כאילו הוא עסק בזה כל החיים .  אני לא רוצה להתעסק איתם  ( השב"כ ,  י"א )  אני מבינה שהם יכולים לעשות מכל זבוב פיל ומכל דבר קטן עניין גדול .  אני יכולה להגיד ככה ,  אנשי שב"כ החזיקו את בעלי שבועיים שמה ,  הרי אם היה משהו הם היו מוצאים משהו .  עורכת הדין מהסנגוריה הציבורית שאלה אותי אם בעלי נסע לרמאללה .  היא אמרה לי שלהם  ( השב"כ .  י"א )  נראה שהוא היה בקשר עם איזה גורם מרמאללה ". 
סנגורו של ברגל ,  עורך הדין יאיר נהוראי עבר בדיון האחרון בבית המשפט המחוזי על תמלילי חקירת השב"כ הראשונה ב-17 לחודש וטען כי ההודאה הוצאה ממנו בכוח תוך תנאי לחץ ולכן איננה קבילה : " בחקירתו הראשונה המשיב חוזר ואומר שהוא איננו מוכן לדבר ללא עורך דין וגם מכחיש את העבירות .  נאמר לו שהוא מנוע במפגש עם עורך דין ואף הגישו לו מכתב בנושא .  בסוף חקירתו הוא נשבר והודה .  רק לאחר חקירתו הודיעה המשטרה לסנגוריה הציבורית על דבר מעצרו ולפיכך לא ניתנה לו הזדמנות לערור על החלטה למנוע את המפגש שלו עם ערוך הדין .  במהלך החקירה התחושה שלו הייתה שהוא לא ייפגש עם עורך דין ובעיני רוחו הוא ראה את עצמו כ'אסיר איקס' שעשוי להיעלם במרתפי הכלא מבלי שאף אחד ידאג לשלומו .  בסיום חקירתו כשהוא נבדק במכונת אמת התברר כי התשובות אינן חד משמעיות .  אני סבור ולו בגלל הסיבה הזו שאי אפשר לקבל את הודעתו משום שהיא נלקחה ממנו בכוח .  החקירה שלו גם היתה לא הוגנת .  נעשתה בתנאי לחץ ,  אור דולק בחדר משך 24 שעות .  החוק קובע חד-משמעית את הכללים ואנו חושבים שמשום שמנעו ממנו את הפגישה עם עורך הדין תוך תנאי חקירה קשים ,  נוצר מצב שהוא חש שהוא כמו 'האסיר איקס' ואף אחד לא יעזור לו ולכן הוא הודה במה שהוא הודה ".  
אפקט הניתוח :  האם הפופלריות של נתניהו תגדל ?  לאחר שהובהל בלילה לבית החולים לניתוח דחוף לתיקון בקע בטבור ,  ראש הממשלה מתאושש מהניתוח וסמכויותיו הושבו אליו .  איך תושפע הפופולריות שלו ממחלתו ?  
האם מי שלא מתחסן צריך להיענש ?  בשבוע הבא יחל מבצע החיסונים הארצי של משרד הבריאות נגד נגיף הפוליו .  השווינו את המדיניות של ארצות שונות בנוגע למתן חיסונים לילדים .  
הפלסטינים בעקבות הצרפתים :  אתמול הסתיים העיד אל-פיטר המוסלמי ,  שבמהלכו ניתן היה לראות אלפי פלסטינים מבלים ומנפנפים ברחבי המדינה .  בחודש הרמדאן ובמהלך החג ביקרו בישראל כמיליון בני אדם מהגדה המערבית .  איפה בילו התיירים הפלסטינים ,  וכמה הרוויחה המדינה ?  
קולקציות הסתיו/חורף :  חוזרים לניינטיז :  קסטרו חשפו היום את הקולקציה החדשה ,  ואם תשאלו את לירוי שופן ,  עורך וואלה !  אופנה - ההיסטוריה חוזרת .  מה נלבש בחורף הקורב ?  
התחזית :  היום ירידה קלה בטמפרטורות ונעים מהרגיל בעונה ,  הערב מעונן חלקית ומחר דומה .
 צפו במהדורה המלאה של וואלה !  חדשות .  

אשת המרגל לאיראן מדברת : " הציונים לקחו אותו למרתף "
 איריס ברגל זוכרת את הלילה בו דפקו אנשי השב"כ על דלת ביתם בשכונת מאה שערים ועצרו את בעלה הנאשם במגע עם סוכן זר . " הוא עשה את זה בשביל הכסף ",  היא מגוננת .  המהדורה המלאה

