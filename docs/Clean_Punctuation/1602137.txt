למרות הצהרות הממשלה - מחירי הדירות עולים
המחירים בישראל עלו באוקטובר ב-1.4% בממוצע ,  בדיוק כמו בספטמבר .  באזור המרכז התייקרו הדירות ב-1% ובפריפריה עלו המחירים ב-2.2% .  בשוק השכירות דווקא נרשמו ירידות קלות
בעוד ראש הממשלה בנימין נתניהו ושר הבינוי והשיכון אריאל אטיאס ממשיכים להצהיר כי מחירי הדירות צפויים לרדת ,  המצב בשטח שונה :  לפי מדד מחירי הדירות של יד2 ו-TheMarker ,  באוקטובר חלה עלייה ממוצעת של 1.4% במחירי הדירות בישראל לעומת ספטמבר .  זהו חודש שני ברציפות של עליות מחירים בשיעור זהה .  
לפי נתוני המדד ,  המבוסס על המודעות המתפרסמות באתר יד2 ,  המחירים בפריפריה עלו בשיעור גבוה מהמחירים במרכז .  בעוד שבאזור המרכז נרשמו באוקטובר עליות מחירים של 1% ,  הרי שבפריפריה עלו המחירים בשיעור כפול - 2.2% .  לעומת זאת ,  דמי השכירות במרבית אזורי המדינה ירדו או נותרו כפי שהיו בספטמבר .  כמו במרבית החודשים האחרונים ,  גם באוקטובר עיקר העניין של מחפשי הדירות הופנה כלפי נכסים להשקעה בני 3-4 חדרים בחיפה ובקריות .  
העיר שרשמה את עליית המחירים הגבוהה ביותר באוקטובר היא באר שבע ,  שם נרשמה עלייה של 5% לעומת ספטמבר .  מחירן של דירות בנות שלושה חדרים בעיר עלו בממוצע ב-5.8% וכיום מחירן הוא כ-420 אלף שקל .  דירות חמישה חדרים בעיר רשמו עלייה זהה ומחירן הממוצע כיום הוא 796 אלף שקל .  יצוין כי באר שבע רשמה עליות מחירים נאות בחודשים האחרונים ,  ולפי נתוני אוקטובר נראה כי רבים מאמינים כי יש למחירים בבירת הנגב פוטנציאל להמשיך ולטפס .  
גם בפריפריות הצפוניות נמשכות עליות המחירים :  בקרית ביאליק ובקרית מוצקין עלו באוקטובר המחירים בשיעורים ממוצעים של 3.9% ו-4.5% ,  בהתאמה .  בחיפה נרשמו עליות מחירים ממוצעות של 2.7% .  
עיר נוספת שרשמה עליית מחירים גבוהה באוקטובר היא ראשון לציון ,  שם נרשמה עלייה של 3.1% בממוצע .  דירות חמישה חדרים בעיר הן האחראיות העיקריות לעלייה :  מחירן הממוצע עלה ב-3.8% לכ-1.54 מיליון שקל ,  מחיר הגבוה במעט מדירות חמישה חדרים בנס ציונה ובחולון והנמוך במעט מכפר סבא .  
גבעתיים ורמת השרון ממשיכות להיאבק על תואר העיר היקרה בישראל .  ברמת השרון אמנם ירדו באוקטובר המחירים ב-1% ,  אלא שזו עדיין העיר היקרה ביותר לדירות שלושה וארבעה חדרים :  1.36 ו-1.72 מיליון שקל ,  בהתאמה .  בגבעתיים נמצאות דירות החמישה חדרים היקרות בישראל ,  במחיר ממוצע של 2.33 מיליון שקל .  
מחירן של דירות שלושה חדרים בתל אביב עלה בשיעור חד של 4.4% ל-1.14 מיליון שקל .  מנגד ,  בדירות ארבעה חדרים בעיר נרשמה ירידת מחירים ממוצעת של 2.7% .  
מתוך 30 הערים המרכיבות את המדד ,  בחמש נרשמו ירידות מחירים - ברמת השרון ,  בהוד השרון ,  בלוד ,  בטבריה ובנהריה .  ברמת השרון זהו חודש שני רצוף של ירידות מחירים .
 בשוק השכירות נרשמת מגמה של ירידות מחירים ,  אך מדובר בירידות זעומות .  בדירות חמישה חדרים ברחבי ישראל נרשמו ירידות ממוצעות של 0.3% ,  כאשר שיאנית הירידות היא חדרה עם ירידה ממוצעת של 5.2% לעומת ספטמבר .  גם בחיפה נרשמו ירידות חדות במחירי השכירות של דירות חמישה חדרים - בשיעור של 4.6% .  
יש לציין כי בספטמבר נרשמו עליות בשיעורים כמעט זהים במחירי השכירות של דירות חמישה חדרים בשתי ערים אלה ,  כך שקשה לומר כי מדובר במגמה מתמשכת של ירידות במחירי השכירות של דירות גדולות בחיפה ובחדרה .  
עם זאת ,  באוקטובר נרשמו ירידות במחירי השכירות של דירות חמישה חדרים בשבע ערים שכלולות במדד ,  כאשר בספטמבר לא נרשמה אף ירידת מחיר בדירות אלה ,  כך שייתכן כי מדובר בהתחלה של מגמה חדשה .  גם בדירות שלושה חדרים נרשמו ירידות מחירים ממוצעות בשבע ערים שבמדד ,  ואילו במחירי השכירות של דירות ארבעה חדרים נרשמו ירידות מחירים ב-19 מתוך 28 הערים שבמדד .  
נתונים אלה מתיישבים עם דברים שאמרו אנשי נדל"ן בסקר שוק השכירות שפורסם באחרונה ב-TheMarker .  הסקר לימד כי בשוק חלה האטה ,  וכיום בערים רבות יש הרבה דירות פנויות שעומדות ללא שוכרים ,  דבר שמביא בכמה מהמקרים להורדת מחירים .  
לפי המדד ,  דירות בנות שלושה החדרים היקרות ביותר לשכירות נמצאות בתל אביב - שם נגבים בעבורן 4,305 שקל בחודש בממוצע .  תל אביב מובילה גם במחיר השכירות לדירות ארבעה חדרים - 5,624 שקל בחודש .  דמי השכירות הגבוהים ביותר לדירות חמישה חדרים נגבים ברמת השרון - 7,236 שקל בחודש ,  לעומת 6,850 שקל בגבעתיים ו-6,838 שקל בתל אביב .  את המחיר הנמוך ביותר לדירת חמישה חדרים אפשר למצוא בלוד - 2,953 שקל בחודש .  
בתחום חיפושי הדירות לא נרשמו באוקטובר שינויים :  דירות 3-4 חדרים בחיפה ובקריות הן המבוקשות ביותר ,  ואחריהן דירות דומות בחולון ובבת ים .  
בשוק השכירות בולטות תל אביב ,  גבעתיים ורמת גן .  שבעה מתוך שמונת המקומות הראשונים בחיפושי הדירות לשכירות שמורים לדירות קטנות בערים אלה .
 
למרות הצהרות הממשלה - מחירי הדירות עולים
המחירים בישראל עלו באוקטובר ב-1.4% בממוצע ,  בדיוק כמו בספטמבר .  באזור המרכז התייקרו הדירות ב-1% ובפריפריה עלו המחירים ב-2.2% .  בשוק השכירות דווקא נרשמו ירידות קלות

