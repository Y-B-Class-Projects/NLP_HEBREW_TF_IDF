ארה"ב :  על ישראל להיענות במהרה לדרישותינו
מזכירת המדינה התייחסה שוב לציפיות הממשל מישראל . " אנו עדיין ממתינים לתגובת ישראל באשר לצעדים שבהם ניתן לתקן את הנזק ".  גורם בבית הלבן :  קלינטון מצפה לתגובה מהירה
 ( צילום :  רויטרס ,  עריכה :  דורון שטיין ) 
מזכירת המדינה של ארצות הברית הילרי קלינטון הצהירה הערב  ( שלישי )  כי בין ארצות הברית וישראל קיים  " קשר קרוב ובלתי ניתן לערעור ".  קלינטון הוסיפה כי ארה"ב נשארה מחויבת באופן מוחלט לשמירה על ביטחון ישראל .
" מחויבותנו לישראל ולביטחונה היא גמורה ומוחלטת .  הקשר בין ישראל וארצות הברית הוא קרוב ובלתי ניתן לערעור ",  אמרה קלינטון בהצהרתה במהלך תדרוך עיתונאים .  בדבריה ריככה קלינטון את הטון הביקורתי שנשמע בימים האחרונים כלפי ישראל .  
יחד עם זאת ,  קלינטון הצהירה כי על ישראל להוכיח באופן מעשי את מחויבותה לתהליך השלום במזרח התיכון .  קלינטון חזרה ואמרה כי ממשל אובמה עדיין ממתין לתגובתה של ישראל באשר לצעדים שבהם ניתן לתקן את הנזק שנגרם בעקבות הודעת ישראל על בניית 1,600 יחידות דיור במזרח ירושלים . " בשיחות האינטנסיביות שקיימנו עם בכירים ישראלים ,  דנו בצעדים שעל ישראל לבצע כדי להוכיח את מחויבותה ההכרחית לתהליך השלום ". 
ראש הממשלה בנימין נתניהו אמר בתגובה לדברי קלינטון כי  " מדינת ישראל מעריכה ומוקירה את הדברים החמים שאמרה מזכירת המדינה קלינטון על הקשר העמוק בין ארה"ב לבין ישראל ועל מחוייבות ארה"ב לביטחונה של ישראל .  ממשלת ישראל הוכיחה בשנה האחרונה את מחויבותה לשלום הן במילים והן במעשים .  לעומת זאת הפלסטינים מערימים תנאים מוקדמים לחידוש התהליך המדיני כפי שלא עשו במשך 16 שנים ".  נתניהו קרא לפלסטינים  " להיכנס לאוהל השלום ללא תנאים מוקדמים ,  כי זו הדרך היחידה להגיע להסדר שיבטיח שלום ,  ביטחון ושגשוג לשני העמים ". 
בתוך כך ,  גורם בבית הלבן הודיע הערב כי ארצות הברית מצפה שתגובת ישראל לתביעות שהציבה קלינטון תועבר בהקדם ובמהרה .  בהמשך נמסר כי מזכירת המדינה של ארצות הברית וראש ממשלת ישראל ינהלו שיחה נוספת בקרוב ,  אך לא בהכרח היום .
 בנוסף ,  הצהיר דובר הבית הלבן רוברט גיבס ,  כי המחלוקת בין ארצות הברית וישראל בנושא תוכנית ההתיישבות היהודית במזרח ירושלים אינה משפיעה על המחויבות ארוכת השנים של ארה"ב לביטחון ישראל . " במערכת יחסים דו צדדית ובוגרת ייתכנו גם חילוקי דעות ,  וזה אחד מהם .  הדבר אינו מפר את הברית הבלתי ניתנת לערעור שקיימת בין המדינות ",  אמר גיבס .
 ההודעה על הבנייה בירושלים ,  שנמסרה במהלך ביקורו של סגן נשיא ארצות הברית ,  ג'ו ביידן ,  עוררה גל של גינויים בארצות הברית ובעולם .  קלינטון עצמה טענה כי התבטאויות ישראל משדרות  " מסר שלילי "  ואינן מתקדמות את תהליך השלום .
 עדכון ראשון :  18:00

ארה"ב :  על ישראל להיענות במהרה לדרישותינו
מזכירת המדינה התייחסה שוב לציפיות הממשל מישראל . " אנו עדיין ממתינים לתגובת ישראל באשר לצעדים שבהם ניתן לתקן את הנזק ".  גורם בבית הלבן :  קלינטון מצפה לתגובה מהירה

