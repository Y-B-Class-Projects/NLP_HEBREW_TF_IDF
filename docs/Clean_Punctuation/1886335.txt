היוצרים : " נגיש בג"ץ נגד מחטף נתניהו ברשות השידור "
 הממשלה אישרה למחזיק תיק הרשות - ראש הממשלה - לפטור את הרשות ממחויבויות התוכן שלה ל-2011 והיוצרים זועמים .  עוד בענייני הרשות :  האגרה תפחת מה-1 בינואר
ארגוני היוצרים מחזירים מלחמה :  בעקבות החלטת הממשלה לפטור ,  הלכה למעשה ,  את רשות השידור מהמחויבות להשקיע 36% מהכנסותיה בהפקות מקור ,  הודיעו הארגונים כי יפנו לבג"ץ בכדי למנוע את המהלך .  את הבג"ץ יגיש עו"ד יהושע רזניק נגד השר הממונה על רשות השידור ,  בנימין נתניהו ורשות השידור .
 בהודעת ארגוני היוצרים נכתב כי  " זהו ניסיון מחטף מכוער אשר מדגיש את חוסר הרצינות בה נוהגת הממשלה הנוכחית והשר הממונה בנימין נתניהו בכל הקשור ברשות השידור שהיא נכס ומשאב תרבותי ולאומי השייך לציבור הממן אותה באמצעות האגרה .  
בסוף השבוע האחרון היינו עדים לספין מכוער אותו קידמה הממשלה באמצעות יו"ר רשות השידור ד"ר אמיר גילת לפיו  " רשות השידור אינה דורשת שקל מהממשלה ".  זהו ניסיון ציני להסיט את הדיון מהעניין עצמו :  רשות השידור באמת אינה צריכה שקל מהממשלה .  את מה שהיא צריכה היא כבר לקחה ולוקחת מידי שנה מהציבור בישראל באמצעות האגרה מבלי שאותו ציבור מקבל תמורה הולמת בצורת לוח שידורים והפקות מקור אשר יהוו אלטרנטיבה אמיתית לערוצים המסחריים בישראל .  
כל מי שקרא את דברי מבקר המדינה בדו"ח האחרון בו הוא התייחס בחומרה לאי עמידתה שלל רשות השידור במחויבויותיה להפקות המקור יכול רק לתהות מדוע בוחרת הממשלה להמשיך ולפעול כפי שבחרה הבוקר ". 
אגודת העיתונאים בירושלים ,  מתחה ביקורת חריפה על החלטת הממשלה שלא להקפיא את הפחתת האגרה  " במקום להעלות את האגרה ,  כמצופה ,  ולממן בדרך זו את הסכמי הרפורמה ,  נוהגת הממשלה ,  בניגוד גמור להחלטותיה הקודמות בנושא ולהבטחותיה וממשיכה את ההפחתה שרק תחריף את המשבר- ותמשיך לדרדר את השידור הציבורי ותביא לפגיעה נוספת ב- 1900 עובדי הרשות "  נמסר מהאגודה .  
הממשלה אישרה בישיבתה הבוקר את ההצעה לפיה תוארך סמכותו של השר הממונה על רשות השידור לפטור את הרשות מהמחויבויות להשקיע 36% מהכנסותיה בהפקות מקור .  מדובר בהצעה לפיה יוכל ראש הממשלה והשר הממונה על הרשות ,  בנימין נתניהו ,  להפחית באופן רטרואקטיבי את המחויבויות המוערכות בכ-300 מיליון שקלים .
 הממשלה התבקשה לאשר את העברת התיקון לחוק בהליך מזורז זאת נוכח העובדה כי שנת 2011 ,  לגביה התבקש כי תוארך סמכותו של השר הממונה למתן פטור ,  מסתיימת בעוד כשבועיים .
 הצעת חוק זו עוררה תגובות חריפות בין היתר של איגודי היוצרים ,  שאף שלחו הבוקר מכתב למזכיר הממשלה ,  צביקה האוזר ,  בו הם מבקשים ממנו להוריד את ההצעה מסדר היום ואף כינו אותה  " מחטף ".  גילת הגיב ואמר כי  " מאז כניסת הוועד המנהל החדש ,  הושקעו בהפקות מקור פי-3 מאשר ב-2010 והסכומים יגדלו עוד יותר במהלך 2012 ,  וכל זאת בנוסף להתייעלות פנימית ,  ולהפקות הנעשות בתוך הרשות ,  שאף הן יגדלו ".  יו"ר הרשות הוסיף ואמר כי הוא אינו זקוק לחוקים כדי להשקיע בתוכן ,  שהרי הוא מאמין כי  " רשות השידור קיימת בשביל התוכן ,  שהוא מרכז הווייתה ".  
בתוך כך ,  הממשלה דחתה את הבקשה לדחות בשנה את הפחתת אגרת רשות השידור ,  כפי שקבוע בחוק רשות השידור הנוכחי .  על כן ,  תפחת האגרה ב-5% החל ב-1 בינואר 2012 .  משמעות ההחלטה היא קיצוץ של 30 מיליון שקלים בתקציב רשות השידור .
 יו"ר רשות השידור אמיר גילת ,  אמר בישיבת הממשלה כי כלל הסכמי הרפורמה מול ועדי העובדים חתומים ,  וכי במסגרת זו יפרשו כ- 700 עובדים .  יו"ר הרשות הדגיש כי עם כניסת הרפורמה לתוקף ,  מתחייבת הרשות להקצות מאות מיליוני שקלים להפקות מקור .  
ראש הממשלה בנימין נתניהו ציין כי על רשות השידור להמשיך ולהתייעל ,  כדי שהציבור ישלם פחות אגרה . " רשות השידור לא חייבת למדינת ישראל כסף ונפעל כדי שזה ימשך כך .  הנחיתי את רשות השידור להשלים את הרפורמה ברשות .  מדובר ברפורמה חשובה והיסטורית שתצעיד את רשות השידור קדימה ".  

היוצרים : " נגיש בג"ץ נגד מחטף נתניהו ברשות השידור "
 הממשלה אישרה למחזיק תיק הרשות - ראש הממשלה - לפטור את הרשות ממחויבויות התוכן שלה ל-2011 והיוצרים זועמים .  עוד בענייני הרשות :  האגרה תפחת מה-1 בינואר

