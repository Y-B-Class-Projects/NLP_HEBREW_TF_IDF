עדים ,  לא חרדים :  משבר הגיוס יוכרע בחדר סגור עם עורכי דין
ההערכה במערכת הפוליטית היא שהחלטת נתניהו לגבי המשבר שמאיים לפרק את הממשלה לא נמצאת בשדה הפוליטי ,  אלא בזה הפלילי .  במסדרונות הכנסת מנסים לגבש פשרה ,  ותוהים אם ראש הממשלה יעדיף בחירות בשל השגשוג בסקרים - או שירצה להגיע להחלטת היועמ"ש כשהוא עדיין מכהן
מי שנכנס השבוע לחדר ועדת הכספים של הכנסת הרגיש כמו בעולם מקביל .  בעוד כותרות האתרים ומהדורות החדשות עוסקות במשברים פוליטיים וספקולציות על תאריכים לבחירות ,  חברי הוועדה קיימו דיוניים קדחתניים על תקציב 2019 וחוק ההסדרים .  מחוץ לחדר ,  ראש הממשלה ושותפיו לקואליציה טיפסו על עצים ,  פיזרו איומים ,  הציבו אולטימטומים ,  וקיימו אינספור ערוצים מקבילים בניסיון לגבש פשרה שתמנע את התפרקות הממשלה .  אבל רוחות המשבר לא חדרו את דלת ועדת הכספים ,  שהתקדמה לקראת ההצבעות הסופיות על התקציב בתחילת השבוע הבא ,  הכול לפי לוח הזמנים ,  בבחינת עסקים כרגיל .
 תחושה דומה של דיסוננס עלתה מהתבוננות בראש הממשלה ,  שהעביר את הימים הדרמטיים בחיק חברים ומעריצים בוושינגטון ונתן שואו מהסרטים ,  כאילו אין צרות - פוליטיות ופליליות - בבית .  יומיים לפני שהמריאו לאמריקה הנוצצת ,  נתניהו ורעייתו בילו שעות עם חוקרי המשטרה כשנחקרו באזהרה בתיק 4000 ,  ובלילה הראשון שלהם בבלייר האוס התבשרו שאיבדו את מקורבם ,  ניר חפץ ,  לטובת עדות מדינה .  בארץ התווכחו פרשנים ומשפטנים אם המהלך של חפץ הוא אכן רעידת אדמה וניתחו את עתידו המשפטי העגום ,  אבל בארצות הברית נתניהו זרח ופרח ,  וכשהתבדח כי הוא  " נהנה מהחקירות ",  אפשר היה להאמין לו .  
עוד בוואלה !  NEWS:בכירים בקואליציה :  ליברמן הוא המכשול העיקרי לפתרון משבר הגיוסאמסלם לחבריו בקואליציה :  לא אוהב את התפקיד ,  קחו אותו ממני מחר בכירי יהדות התורה מבהירים : " אין כל התקדמות במשבר חוק הגיוס "  
מהפגישה עם הנשיא טראמפ בבית הלבן ,  דרך הנאום האינטראקטיבי הסוחף בוועידת איפא"ק ועד למפגש הפרידה היוקרתי מיו"ר הסוכנות ,  נתן שרנסקי ,  בניו יורק ,  באף נקודה בלו"ז עמוס האירועים של נתניהו לא היה ניתן להבחין במצוקה ,  אפילו לא הקלה שבקלות . " הוא במלחמת הישרדות ,  והוא נלחם עד הסוף ",  אמר אחד מחבריו של נתניהו לשולחן הממשלה בהערצה ,  אבל היו גם בכירים בקואליציה שפירשו זאת אחרת - כהדחקה .  
כך או אחרת ,  הפוקר פייס שנתניהו שמר עליו בהצלחה כה רבה הקשה מאוד על היכולת של שותפיו לאן פניו מועדות ,  וחלק לא מבוטל מהשיחות שלהם עסק בניסיון לפצח אם אכן גמלה בלבו ההחלטה ללכת לבחירות מוקדמות .  חלק מראשי הקואליציה העבירו לילות ארוכים בניסיון למצוא מתווה שיפתור את משבר הגיוס ,  אבל הנעלם הגדול הזה - מה נתניהו רוצה - שהיה מלכתחילה המפתח הראשי ,  הלך ותפח .  רק היום אחרי הצהריים ,  אחרי שינחת בישראל ,  תתחיל העננה שמעליו לאט לאט להתפזר .  
הפתרון שיכול להציל את הקואליציה מבחירות מוקדמות כבר בושל עבור נתניהו ,  אבל הוא תבשיל די מורכב ,  כי הוא דורש שינויים עדינים אצל כל אחד ממרכיבי המרקחת - ליצמן ,  ליברמן וכחלון ,  וכולם מחכים לשף שיבחש בתוך הסיר העמוק .  ההערכה הרווחת במערכת הפוליטית היא שההחלטה של נתניהו לא נמצאת בכלל בשדה הפוליטי אלא בשדה המשפטי והפלילי ,  ושהיא תתקבל בעצה אחת עם סנגוריו ,  שאותם הוא צפוי לפגוש במוצאי שבת או ביום ראשון בבוקר - רק לפני שיפגוש את כל השחקנים בישיבת הממשלה .  
עד שיחזור ,  השיקולים שעשויים להנחות את נתניהו לכאן או לכאן היו שיחת היום במסדרונות הכנסת השבוע .  לפי תזה אחת ,  שזכתה לפופולריות מוגברת אצל בכירי הליכוד שכבר החלו להתכונן לאפשר של פריימריז בזק אחרי פסח ,  נתניהו הבין שכתב אישום הוא לא שאלה של אם ,  אלא של מתי ,  ולכן זה הטיימינג המושלם לבחירות מוקדמות :  בין המלצות המשטרה לבין החלטת היועץ המשפטי לממשלה ,  כשאמות הספים הציבוריות והפוליטיות עדיין לא רועדות ,  ולהיפך - הוא רק משגשג בסקרים .  
הסקרים מראים שאם נתניהו היה הולך לבחירות עכשיו ,  הוא היה זוכה בניצחון סוחף .  לכן הוא נחשב לשחקן היחיד שיש לו אינטרס להקדים אותן לחודש יוני ,  כדי שיוכל גם לרכב על גל חגיגות יום העצמאות ה-70 והעברת שגרירות ארצות הברית לירושלים .  מנגד ,  יש גם תזה אחרת לגמרי ,  שגורסת שבחירות זה הדבר האחרון שנתניהו צריך עכשיו ,  לא מבחינה פוליטית ולא מבחינה משפטית . " אין לנתניהו בשביל מה לוותר בהתנדבות על שנה וחצי בכיסא בבלפור ולצאת לקמפיין שילווה בהדלפות מתמידות מחדרי החקירות ,,  אמר אחד מבכירי הקואליציה אתמול . " גם עורכי הדין של נתניהו אומרים לו שעדיף לו לשבת מול חוקרי המשטרה ולהגיע להחלטה של היועץ המשפטי כראש ממשלה ,  ולא כמועמד ".  
נתניהו ניסה לפזר את הספקות בדבר כוונותיו בהצהרות מבוקרות לתקשורת שבהן הכריז שהוא מעוניין שהממשלה תאריך את ימיה ,  והשאיר את עיקר ניהול המשבר בידי ראש הסגל שלו יואב הורביץ ,  ובידי השר יריב לוין .  בתחילת השבוע סיכמו לוין ויו"ר הקואליציה דוד אמסלם עם יו"ר ועדת הכספים משה גפני כי למרות משבר הגיוס יתקיימו ההצבעות על התקציב כסדרם ,  כך שמבחינת לוחות הזמנים הטכניים - יש עדיין זמן .  במקביל ,  ראשי הבית היהודי נפתלי בנט ואיילת שקד ,  יחד עם יו"ר ש"ס אריה דרעי ,  התגייסו לשיחות אינטנסיביות לפתרון המשבר כדי לחשק את נתניהו עם מתווה מוסכם לחקיקת חוק הגיוס ,  שאותו ייאלץ לקבל .  אם לא יקבל ,  ייחשף כי מדובר ב"פייק משבר ",  שלא קשור כלל לגיוס ולא חייב להוביל לבחירות .  כדי להגביר את אפקט ההרתעה של נתניהו צפו גם דיבורים על ממשלה חלופית ,  והנושא אפילו עלה בשיחות בין בנט ושקד ליו"ר האופוזיציה יצחק הרצוג .  
מתווה הסיום של משבר הגיוס ממתין לשובו של המבוגר האחראי ,  אך הוא גם תלוי בכך שכל השותפים המעורבים בו יתנו מרווח נשימה :  עדיין לא בטוח שיש נוסח סופי של חוק גיוס שיכול להביא את הבשורה לרבנים של ליצמן ,  והוא עדיין לא נסוג מדרישתו להעביר את החוק בשלוש קריאות לפני התקציב .  אחר כך יש את הפלונטר של ליברמן לכחלון :  הראשון הפסיק אמנם לאיים בפירוק הממשלה במידה שהחוק יקודם ,  אך עדיין לא ברור כיצד יצביע אם ההצעה תעלה בקריאה טרומית .  אצל כחלון - וגם בליכוד - לא מוכנים לשבת מהצד לראות את ישראל ביתנו מתנגדת לחוק ולקבל שידור חוזר של חוק המרכולים .  רוב המשברים הקואליציוניים שהממשלה הזו ידעה היו הרבה פחות מורכבים ,  ובדרך כלל מנוהלים מול מפלגה אחת .  הפעם ,  זו סוגיה מורכב שמצריכה התגמשות של כולם - אבל בעיקר יד אחת מכוונת .  

עדים ,  לא חרדים :  משבר הגיוס יוכרע בחדר סגור עם עורכי דין
ההערכה במערכת הפוליטית היא שהחלטת נתניהו לגבי המשבר שמאיים לפרק את הממשלה לא נמצאת בשדה הפוליטי ,  אלא בזה הפלילי .  במסדרונות הכנסת מנסים לגבש פשרה ,  ותוהים אם ראש הממשלה יעדיף בחירות בשל השגשוג בסקרים - או שירצה להגיע להחלטת היועמ"ש כשהוא עדיין מכהן

