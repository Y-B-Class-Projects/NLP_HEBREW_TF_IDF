נתניהו מרגיע יהודי ארה"ב :  נסיר קמפיין משרד הקליטה
הקמפיין של משרד הקליטה ,  שביקש להשיב ישראלים לארץ ,  עורר זעם בקהילה היהודית בארה"ב .  נתניהו הורה להסירו לאלתר ,  אמר כי לא היה מודע לו ,  והבהיר שהוא מוקיר עמוקות את יהדות אמריקה
ראש הממשלה ,  בנימין נתניהו ,  הורה להסיר מיידית את קמפיין משרד הקליטה להשבת יורדים ישראלים ,  בעקבות תגובות זועמות בקרב יהדות ארצות הברית .  בימים האחרונים עורר הקמפיין - שזכה לכותרת  " לפני שחנוכה יהפוך לחג המולד  עזרו להם לחזור לישראל "  - סערה בקרב בכירי הקהילה היהודית וכן בקרב חברי קונגרס אמריקאים ,  אשר הביעו מחאה על המסרים הפוגעניים העולים מן הקמפיין ,  בין היתר ,  אמרו כי הקמפיין מפגין זלזול בחג המולד וחוסר כבוד ליהדות ארצות הברית .  
בהודעה שפירסם שגריר ישראל בארצות הברית ,  מייקל אורן ,  נמסר כי  " הקמפיין של משרד הקליטה לא לקח בחשבון כנראה את הרגישויות של יהדות ארצות הברית ,  ואנו מתנצלים על כל פגיעה שנגרמה ".  לדברי אורן ,  הקמפיין הושק ללא ידיעתו או אישורו של משרד ראש הממשלה או שגרירות ישראל בוושינגטון ,  וברגע שנודע לראש הממשלה על הקמפיין ,  ניתנה הוראה להסיר מיידית את הסרטונים מיוטיוב ,  וכן להסיר את שלטי החוצות . " ראש הממשלה מוקיר עמוקות את הקהילה היהודית האמריקאית ומחויב להעמקת הקשרים בינה לבין מדינת ישראל ",  נמסר בהודעה .  
הקמפיין מעורר המחלוקת הוא חלק ממסע פרסום של משרד הקליטה ,  והוא הושק בחודש ספטמבר השנה .  הוא כולל שלושה סרטונים של לשכת הפרסום הממשלתית והועלה לשלטי חוצות שהוצבו בערים הגדולות בארצות הברית ,  בהן ניו יורק ,  לוס אנג'לס ופאלו אלטו בקליפורניה . " לפני שחנוכה יהפוך לחג המולד - הגיע הזמן לחזור לישראל ",  הוא רק אחד מכמה מסרים ,  בסרטון שבו נערכת שיחת וידיאו בין ילדה אמריקאית לבין סבה וסבתה בישראל .  שני המבוגרים יושבים לפני המנורה ,  ושואלים : " איזה חג את חוגגת ?  ".  התשובה של בת היורדים היא  " חג המולד ".  בסרטון אחר מופיעה צעירה ישראלית המתבוננת לבדה בבית בצג המחשב ,  ביום הזיכרון לחללי צה"ל ,  לצד בן זוגה האמריקאי .  הוא אינו מבין את משמעות היום ואת חשיבותו ,  וברקע נשמע קולו של הקריין : " הם תמיד יישארו ישראלים  ( אך )  בני הזוג שלהם לא תמיד יבינו מה זה אומר ,  עזרו להם לחזור לארץ ".  
כבר בתחילת נובמבר התקבלו בנציגויות ישראל בארצות הברית פניות בנוגע לשלטי החוצות .  במשרד החוץ פנו לאנשי משרד הקליטה ,  והפנו את תשומת לבם למסרים שעולים מן הקמפיין ,  מסר שעשוי להתפרש כהפגנת זלזול בחג המולד ,  והתריעו כי התייחסות כזו לחג המולד עשויה לעורר עלבון וכעס .  במשרד הקליטה אמרו בתגובה כי הקמפיין דווקא נוחל הצלחה רבה ,  אך הבהירו כי בכל מקרה הוא הסתיים .  לדבריהם ,  הסרטונים מופיעים רק באתר משרד הקליטה . 
" אנחנו מוצאים את סרטוני הווידאו האלה מגושמים ואפילו משפילים ",  קבע מנכ"ל הליגה נגד השמצה אייב פוקסמן ,  בהודעת הסתייגות שפירסם לדברים השבוע . " בזמן שאנו מעריכים את הרציונל העומד מאחורי הפנייה של ממשלת ישראל לאזרחיה המתגוררים בארצות הברית לשוב לישראל ,  אנו חוששים כי יכולים להיות מי שייפגעו ממה שהסרטונים מרמזים על יהדות ארצות הברית ",  נכתב בהודעת ההסתייגות .  במקביל ,  התקבלו בקונסוליות השונות ברחבי ארצות הברית פניות רבות מצד גורמים יהודים ולא יהודים ,  בהם גם אנשי סגל של חברי קונגרס ,  על רקע מה שתיארו כ"הפגנת זלזול בוטה לחג המולד ",  שמעבר להיותו חג נוצרי הוא מהווה נדבך חשוב בזהות הלאומית האמריקאית .  
משרד הקליטה הבהיר בתגובה כי בשום שלב לא יועד הקמפיין לאוכלוסייה היהודית ,  וכי המשרד מוקיר ומעריך את הקהילה היהודית בארצות הברית ומכיר בקשר החזק שלה עם ישראל .  לקולות הנשמעים לפיהם ממשלת ישראל מנסה להתערב בבחירותיהם האישיות של יהודים בארצות הברית או מזלזלת באורח חייהם ,  נמסר מהמשרד כי  " אין קשר למציאות ".  עוד הובהר כי  " בשום שלב לא שאף המשרד לקליטת עלייה לפנות באמצעות הקמפיין לקהילה היהודית בארצות הברית ובשאר התפוצות .  המשרד מכבד את זכותו של כל אדם לבחירות אישיות וכלל אינו רואה את אלו כענייניו ". 

נתניהו מרגיע יהודי ארה"ב :  נסיר קמפיין משרד הקליטה
הקמפיין של משרד הקליטה ,  שביקש להשיב ישראלים לארץ ,  עורר זעם בקהילה היהודית בארה"ב .  נתניהו הורה להסירו לאלתר ,  אמר כי לא היה מודע לו ,  והבהיר שהוא מוקיר עמוקות את יהדות אמריקה

