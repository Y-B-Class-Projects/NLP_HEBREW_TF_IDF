נתניהו יצא לארה"ב :  הקפאת הבנייה על הפרק
דרוך ומוכן לקראת לחץ אמריקאי אפשרי ,  המריא ראש הממשלה נתניהו לפגישה מכרעת עם הנשיא אובמה .  במערכת הפוליטית מעריכים שהמו"מ בין ישראל לפלסטינים ,  יעמוד במרכז הפגישה .  לאחר שישוב לארץ ימריא נתניהו לפגישה עם מובארק במצרים
ראש הממשלה בנימין נתניהו המריא אתמול  ( שני )  לארצות הברית ,  לקראת פגישתו מחר עם נשיא ארצות הברית ברק אובמה .  הפגישה תוכננה לתחילת יוני ,  אלא שבשל אירועי המשט ,  נתניהו החליט לדחות אותה .  היום פורסם כי לאחר שישוב לישראל ימריא נתניהו ביום שלישי הבא למפגש עם נשיא מצרים ,  חוסני מובארק .
 ראש הממשלה ופמלייתו המריאו קצת אחרי השעה 22:00 והם צפויים לנחות בוושינגטון בשעה 4:00 לפנות בוקר  ( שעון וושינגטון )  .  נתניהו יפגש עם אובמה בבית הלבן היום  ( שלישי )  בשעה 11:00  ( שעון וושינגטון )  .  לאחר מכן תיערך ארוחת צהרים משותפת של השניים .  נראה כי בבית הלבן מאותתים שהם מבקשים להעביר את הביקור הפעם בצורה חיובית ולכן רעיית הנשיא ,  מישל אובמה ,  הזמינה את רעיית ראש הממשלה שרה נתניהו ,  לביקור מיוחד ב"אגף רעיית הנשיא "  בבית הלבן .  הביקור ייערך זמן קצר לאחר סיום הפגישה בין בעליהם .  לאחר מכן ,  בשעה 17:00 ,  נתניהו ייפגש עם מזכירת המדינה האמריקאית הילרי קלינטון .  
ביום רביעי ,  נתניהו ימריא לניו יורק  שם ייפגש עם ראשי הקהילה היהודית .  ביום חמישי בשעה 22:00 הפמליה תמריא מניו יורק חזרה לישראל .  נתניהו אף הוזמן לפתוח את המסחר בוול סטריט ביום חמישי .  הדבר יתקיים רק עם לוחות הזמנים שלו יאפשרו זאת .  במהלך הביקור בן שלושת הימים נתניהו צפוי גם לנאום בשני מקומות ולהעניק ראיונות לשבע רשתות טלוויזיה אמריקאיות .
 במהלך הפגישה נתניהו ואובמה ישוחחו על נושאי ביטחון שונים עם דגש על הנושא האירני ,  אולם ההערכה היא שנושא המו"מ המדיני בין ישראל לפלסטינים ,  יעמוד במרכז הפגישה בין השניים .  בעיתון הבריטי  " הגרדיאן "  דווח היום כי הנשיא האמריקאי צפוי ללחוץ על נתניהו להמשיך את הקפאת הבנייה בשטחים גם לאחר 26 בספטמבר ,  תוך הבנה כי הרחבת ההתנחלויות עשויה לפגוע בשיחות הקרבה .  גורמים בבית הלבן הבהירו בשבוע שעבר כי הנשיא רוצה  " לנצל את המומנטום "  שהושג על ידי ההקפאה .  
בניגוד לפגישות קודמות בין נתניהו ואובמה ,  יינתנו הצהרות משותפות בתום הפגישה ותנתן הזדמנות לעיתונות הישראלית ולעיתונות האמריקאית להציג שאלה לכל אחד מהאישים .  בלילה שראש הממשלה ילון בוושינגטון ,  הוא יתארח בבית ההארחה הרשמי ,  הבליירהאוס .  ביום רביעי ייפגש נתניהו עם מזכ"ל האו"ם באן קי מון בניו יורק .  אישים ישראלים שמכינים את הביקור הגדירו את האווירה כטובה .  לדבריהם , " גם האמריקאים פועלים כדי שיהיה ביקור מוצלח ". 
נתניהו הבהיר כבר אתמול בפתח ישיבת הממשלה כי המטרה העיקרית שלו בפגישה היא להשיג משא ומתן ישיר עם אבו מאזן . " אין תחליף לכניסה למשא ומתן ישיר ",  הוא אמר אתמול . " אי אפשר להעלות רעיונות ולהימנע מאותו מגע ישיר .  אנחנו במרחק עשר דקות .  רמאללה בטווח נגיעה .  הגיע הזמן שאבו מאזן יהיה מוכן להיפגש איתנו ,  כי אין דרך אחרת לקדם שלום ". 
שר הביטחון אהוד ברק התייחס היום בישיבת ועדת החוץ והביטחון של הכנסת לפגישה הצפויה .  במהלך סקירה מדינית-ביטחונית בוועדה הסביר ברק כי ישנה חשיבות גדולה לביקור בוושינגטון .  לדבריו , " הביקור של ראש הממשלה בארצות הברית ,  ומה שיתפתח בעקבותיו בחודשים הקרובים ,  חשוב מאוד מבחינת המדיניות האסטרטגית המדינית והביטחונית של מדינת ישראל .  ישראל חייבת היום ליטול יוזמה ולקדם באופן רחב ועמוק מהלכים שיחזקו את בסיס מצב היחסים שלנו עם ארצות הברית .  נדרשת בתקופה הזו יוזמה מדינית ישראלית אסרטיבית ",  אמר ברק .
 על רקע הספקולציות לגבי הנושאים שיועלו בפגישה בין נתניהו לאובמה ,  מומחים אמריקאיים טוענים כי אחת המטרות המרכזיות של הפגישה היא פשוט לבנות אמון בין שני המנהיגים . " רוב הנשיאים האמריקאים שהצליחו בסופו של דבר עם ישראל ,  הצליחו ליצור ,  גם בצל חוסר אמון וחשדנות ,  מערכת יחסי עבודה טובה למדי ",  אמר ל"ניו יורק טיימס "  אהרון דייויד מילר ,  לשעבר יועץ לענייני המזרח התיכון למספר שרי החוץ של ארצות הברית .  
לקראת הנסיעה ,  בימין התארגנו לחשק את נתניהו ,  מתוך חשש שאובמה ילחץ עליו להאריך את תקופת ההקפאה .  כבר אתמול שרים מהליכוד ,  מישראל ביתנו ומהבית היהודי ,  קראו לנתניהו לא להתקפל וארגוני ימין יצאו בקמפיין בנושא .
 ראשי סיעות הקואליציה התכנסו היום למפגש חירום ,  שבו הכריזו על התנגדותם להמשך ההקפאה .  ראשי הסיעות קיימו ישיבת חירום בכנסת בהשתתפות יו"ר מועצת יש"ע דני דיין וראשי מועצות ביהודה ושומרון .  בסיומה ,  פרסמו הודעה משותפת : " אנו ראשי סיעות הליכוד ,  ישראל ביתנו ,  ש"ס ,  יהדות התורה ,  הבית היהודי והאיחוד הלאומי וחברי שדולת ארץ ישראל מתנגדים בתוקף להמשך ההקפאה מעבר ל-26 בספטמבר .  סיום ההקפאה במועד שנקבע הוא המינימום הנדרש כדי לשמור על ישראל כמדינה עצמאית ועל האינטרסים החיוניים שלה .  אנו מחוייבים לסיום ההקפאה במועד ,  ולחזרה לבנייה הלכה למעשה .  אנו נפעיל את כל הכלים הפרלמנטריים העומדים לרשותנו ואת מלוא השפעתנו הפוליטית על מנת שהתחייבות זו תכובד ותמומש ".  
על ההצהרה חתמו חברי הכנסת זאב אלקין ,  אריה אלדד ,  רוברט אילטוב ,  אברהם מיכאלי ,  אליעזר מוזס ,  יעקב כץ ,  וזבולון אורלב .
 ח"כ דני דנון  ( ליכוד )  ביקש בימים האחרונים משרים ומחברי כנסת של הליכוד לדבר עם נתניהו  " ולהעביר לו שאין לו מנדט לעשות מה שהוא רוצה ",  אמר דנון לוואלה !  חדשות .  השרים מעריכים שנתניהו לא יודיע בפגישתו עם אובמה על הארכת ההקפאה .  הם אומרים שהוא חזק ויש לסמוך עליו .  בנוסף ,  יש לזכור כי מדובר בעוד חודשיים וחצי ,  ואין לנתניהו סיבה לערער כבר עכשיו את היציבות הקואליציונית .  דנון הוסיף כי  " אנחנו סומכים על הבטחתו של ראש הממשלה לחדש את הבניה ,  אך במקביל מפעילים לחצים ומנופים שיהוו משקל נגד לחצים המגיעים מהבית הלבן ". 

נתניהו יצא לארה"ב :  הקפאת הבנייה על הפרק
דרוך ומוכן לקראת לחץ אמריקאי אפשרי ,  המריא ראש הממשלה נתניהו לפגישה מכרעת עם הנשיא אובמה .  במערכת הפוליטית מעריכים שהמו"מ בין ישראל לפלסטינים ,  יעמוד במרכז הפגישה .  לאחר שישוב לארץ ימריא נתניהו לפגישה עם מובארק במצרים

