פוליטיקאים ,  מהיכן החוצפה לבוא עכשיו ללוד ? 
מצעד הפוליטיקאים שבא לעיר ערב הבחירות המקומיות מקומם כל תושב שמכבד את עצמו .  פתאום נזכרתם ?  יפית חייקין ,  תושבת העיר ,  תוהה אם במקום עוד הבטחות - לא הגיע הזמן לקיים ? 
לקראת הבחירות לרשויות המקומיות ,  הפכה לוד לאתר תיירותי נחשק לפוליטיקאים - והנה ,  אמש  ( שלישי )  אף ביקר בה ראש הממשלה בנימין נתניהו .  לוד מתאימה להם :  נוף של פריפריה ,  20 דקות מהציוויליזציה ,  לצד הדרך מירושלים הביתה ;  עיר שמצטלמת טוב ,  שיש בה הכול - בעיקר בעיות ,  ומצוקה ,  ופוטנציאל אדיר לסיסמאות על שינוי ו"עתיד אחר ".  כולם מרוויחים :  הפוליטיקאי המקומי המצטייר כמקושר בצמרת השלטון ,  הפוליטיקאי הארצי שמקיים מצוות  " לרדת אל העם "  ו"לדבר בגובה העיניים ",  והתקשורת שעטה על הכותרות הקלות ,  החוזרות על עצמן .  היחידים שלא מרוויחים דבר הם תושבי העיר ,  שסופרים את הביקורים ,  ואחריהם נותרים בעיר שאיש לא מטפל בה באמת .
 מבקר העיר בלוד :  תחושת רדיפה בעיר הרדופה / יהושע בריינר
הביקורים האלה לצורכי בחירות מקומיות ,  של גדעון סער ,  של אריה דרעי ,  של אביגדור ליברמן וכעת גם של נתניהו - מקוממים כל תושב שמכבד את עצמו .  אין בהם כבוד ,  אלא בדיוק ההיפך מזה ;  אין בהם תועלת אלא בדיוק ההיפך ממנה ,  ועולות מהם שאלות מטרידות ומציקות .  
השאלה הראשונה היא :  האם יש משמעות להמלצתו של שר ,  בכיר ככל שיהיה ,  לבחור במועמד מסוים ,  כשברור שלעיניו עומדת טובת המפלגה ולא טובת העיר ?  מה ערכה של המלצה שנשענת על אינטרס פוליטי של הממליץ ,  ולא על בחינה אוביקטיבית ועניינית של האפשרויות ? 
מטרידה גם השאלה ,  מהיכן החוצפה להבטיח עזרה לעיר במידה ואדם מסויים ייבחר למועצת העיר או לראשותה ?  הרי עזרה ממשלתית צריכה להינתן ללא התניות ולא כטובה תחת טובה .  נבחרינו במישור הארצי חייבים לפעול לקידום לוד מכוח בחירתנו בהם ,  ולא מכוח בחירתנו במקורביהם למועצת העיר .  וחמור מכך :  מדוע להבטיח ?  הרי כל הסמכויות והתקציבים כבר בידיהם - אפשר פשוט לקיים !  בלי תנאים ,  ובלי למנף אינטרסים בפוליטיקה המקומית .  זו זכותנו ,  זו חובתם ,  ולא כחלק מעסקת חליפין מפוקפקת .
 אך השאלה השלישית היא המציקה מכולן :  האם תושבי לוד נראים להם כה תמימים וחסרי בינה ,  שיפעלו כקהל עיוור הנוהר אחר אמירה שנוחתת ממרומים ?  האם יד הענקים המכוונת של סגנית שר הפנים ,  היא השולטת במחשבותינו ,  גם אם הישגים ותוצאות מכיוונה טרם ראינו ?  חבל ומאכזב שהם רואים אותנו כטמבלים תועים ,  שמחכים שגורם עליון יודיע לנו מרחוק מה נכון לנו ולעיר ,  וירמוז לנו בעזרת הסמכויות שבידיו ,  שמוטב לנו לבחור  " נכון ". 
המענה לזלזול הזה הוא יצירת כוח פוליטי משלנו :  תנועה שלא חוסה בצל מפלגה ארצית או פועלת במימונה ,  ולא רוקדת לחלילם של עסקנים מירושלים .  תנועה חוצת קהלים ואוכלוסיות ,  שמתמקדת בבניית מנהיגות מקומית גאה וחזקה ,  שלא נופלת אפיים ארצה בפני כל שר עם עניבה ,  שלא קונה סיסמאות שאין מאחוריהן מעשים ,  שלא מתרפקת על טקסים וכיבודים אישיים ,  אלא פועלת להמיר את האמירות - למעשים .  אמיתיים .
 בינתיים ,  נמשיך לראות פעמיים בשבוע ביקורים של אח"מים במכוניות שרד ,  שמגיעים ,  מצטלמים עם קשיש ,  שני תינוקות וחתול ,  אומרים שלוד יקרה ללבם ושאם מועמד איקס ינצח הרי שבוודאי הממשלה כולה תהיה מחוייבת להצלחתו - ואחרי חצי שעה קסומה ,  נעלמים כשמאחוריהם מעט אבק כוכבים ,  ובדל תקווה שתחזיק אותנו עד הביקור הבא .  אנחנו ,  לעומת זאת ,  נמצאים פה ,  לא ניעלם ,  אנחנו מצטלמים עם תושבי לוד ,  שהם זה בעצם אנחנו ,  אוספים אדם לאדם ,  משפחה למשפחה ,  בונים מנהיגות ראויה ,  שתדע לדרוש מאותם אח"מים לקיים ,  לפחות חלק מהבטחותיהם .
 יפית חייקין היא תושבת לוד ,  עובדת סוציאלית קהילתית וחברת סגל בית הספר לעבודה סוציאלית במכללת אשקלון ;  ממובילות תנועת  " יחד "  למועצת העיר לוד
מעוניינים לפרסם מאמר במדור הדעות ?  כתבו לנו למייל op-ed@walla.net.il 

פוליטיקאים ,  מהיכן החוצפה לבוא עכשיו ללוד ? 
מצעד הפוליטיקאים שבא לעיר ערב הבחירות המקומיות מקומם כל תושב שמכבד את עצמו .  פתאום נזכרתם ?  יפית חייקין ,  תושבת העיר ,  תוהה אם במקום עוד הבטחות - לא הגיע הזמן לקיים ? 

