אלפים הפגינו ברחבי הארץ ,  עימותים סמוך לבית תשובה
מחאה נגד הגזירות בכמה מוקדים .  סמוך לבית יצחק תשובה ,  התעמתו מפגינים עם שוטרים נגד הכוונה לייצא גז וחסמו את כביש החוף .  מול בית נתניהו בקיסריה לנים על מזרנים
לאחר שבמוצאי השבת האחרונה יצאו לרחובות כעשרת אלפים בני אדם ,  התחדשו אמש  ( שבת )  ההפגנות נגד הגזירות הכלכליות ,  והן נערכו בכמה מוקדים עם כ-2,000 מפגינים .  כאלף בני אדם הגיעו לכיכר הבימה בתל אביב ,  שם התקיימה בשבוע שעבר ההפגנה המרכזית .  הם צעדו ברחוב אבן גבירול והתאספו בצומת קפלן ,  סמוך לבנק דיסקונט .  המפגינים עמדו דקת דומיה במקום לזכרו של משה סילמן ,  אשר הצית עצמו למוות במהלך הפגנת מחאה שהתקיימה ביולי 2012 .
 במהלך הפגנה בנתניה מול ביתו של איש העסקים יצחק תשובה התפתחו עימותים בין המפגינים לבין השוטרים .  כמה מהמפגינים עוכבו לחקירה ושוחררו כעבור כשעה .  המפגינים חסמו את כביש החוף לכיוון דרום באזור מחלף פולג .  המשטרה מנסה לפזר אותם מהמקום .  
במקביל להפגנה בתל אביב ,  נערכו הפגנות גם מול בתיו של ראש הממשלה בנימין נתניהו בירושלים בקיסריה .  כמה עשרות בני אדם הגיעו לאירוע בקיסריה ,  שמארגניו תכננו לסיימו בלינה מול ביתו הפרטי של נתניהו .  המפגינים ניפחו מיטה לנוכח מה שהגדירו  " סינדרום המיטה המעופפת ".  השוטרים במקום ביקשו מהמפגינים להתרחק כמאתיים מטרים מבית נתניהו ,  אך אלה התנגדו לכך בטענה כי אין לכך הצדקה חוקית .  במקום נשמעו קריאות כגון  " עם ביבי ולפיד אין עתיד ",   " הון-שלטון-עולם תחתון "  ו"העם דורש צדק חברתי ".  
מעיין רעם ,  ממארגני האירוע ,  אמרה לוואלה !  חדשות : " כאשר ראיתי את חשבון ההוצאות של משפחת נתניהו ,  ובמיוחד את העובדה שהציבור נאלץ לשלם חצי מיליון שקל עבור מיטה מעופפת ,  זה ממש קומם אותי וגרם לי לפתוח במחאה .  לא ייתכן שאני בתור סטודנטית ,  אין לי כסף ללימודים ולשכר דירה ,  וראש הממשלה יוציא כזה סכום עתק על שטות כזאת ".  היא הוסיפה כי לא ייתכן שעלויות הבית בקיסריה כה גבוהות ,  על אף העובדה כי ברוב ימות השנה הוא ריק . " זהו שוד לאור היום ",  טענה . 
" נמאס לנו לשמוע על מיטות פאר במטוסים של ראש הממשלה ",  כתבה אתמול בדף הפייסבוק שלה הפעילה החברתית דפני ליף ,  ממובילות המחאה החברתית בקיץ 2011 . " נמאס לנו לשמוע הבטחות ולחטוף את הצינור .  נמאס לנו שמשקרים לנו בפנים .  נמאס לנו שלוקחים מילדים לפני שלוקחים מטייקונים .  נמאס לנו לפחד מהבוס ,  מהמינוס ומהוצאה לפועל .  נמאס לנו מהגנבים שעושקים אוצרות טבע ,  תקציבי מדינה ,  מחצבים ואת הפנסיות שלנו .  נמאס לנו להיגעל מפוליטיקאים .  נמאס לנו להיגעל מהמנהיגות שלנו .  נמאס לנו שמתנשאים עלינו ,  שחושבים שהציבור מטומטם ,  אז בטח הציבור ישלם .  נמאס לנו מהאדישות ונמאס לנו לשתוק .  הגיע הזמן לקחת את החיים שלנו בחזרה ".  ליף קראה לציבור  " לצאת אל הרחובות ולקחת חלק פעיל ".  
אל ביתו של יצחק תשובה בשכונת פולג בנתניה הגיעו ,  כאמור ,  כמה מאות מפגינים שצעדו מצומת פולג הסמוך .  הם מחו על הכוונה לייצא את הגז הטבעי שתפיק ישראל .  שני מפגינים עוכבו לחקירה על ידי שוטרים שהיו במקום .  כ-1,600 אישרו את השתתפותם בדף הפייסבוק שכותרות  " הגז הוא שלנו  ביקור בית אצל תשובה ".  מארגני האירוע הגדירו את ייצוא הגז כ"השתלטות פרטית על אוצרות הטבע ",  וטענו כי החלטה לייצא את המשאב תשרת את תשובה ,  ולא את אזרחי המדינה . 
" תשובה ושותפיו ירוויחו המון גם ללא הייצוא ,  אבל הם כמובן רוצים להרוויח הרבה יותר ומהר ",  נכתב בפייסבוק . " להם מדובר על עסק כלכלי עם סחורה יקרה במיוחד ,  שכדאי להיפטר ממנה כמה שיותר .  אך בשבילנו הגז הוא נכס אסטרטגי קיומי עם השלכות על הכלכלה ,  התעשייה ,  התעסוקה ,  הסביבה ומעל הכל  הדרך שלנו להשתחרר מהתלות האנרגטית בגורמים זרים .  לא סתם כל זה מתרגם בסופו של דבר לסכום העצום של 600 מיליארד שקל - העשויים לשרת את תושבי ישראל ,  אם הגז יישאר ".  
בירושלים צעדו כמה מאות מפגינים מגן הסוס בעיר לעבר מעון ראש הממשלה ברחוב בלפור במחאה על המדיניות הכלכלית של הממשלה והגזירות הכלכליות הצפויות תחת הסיסמה  " קחו מההון ,  תתנו להמון ".  את ההפגנה ארגנה המשמרת הצעירה של מפלגת העבודה והצטרפו אליה מפגינים מסניף מרצ בירושלים ,  חדש וארגונים נוספים .  המפגינים התאספו בגן הסוס ומשם צעדו בתהלוכת לפידים כמה מאות מטרים לעבר מעון ראש הממשלה .  כ-300 מפגינים התאספו בתום הצעדה בכיכר פריז בעיר .  
מרטין וילר ,  יו"ר המשמרת הצעירה של מפלגת העבודה ואחד ממארגני ההפגנה סיפר על מטרתה : " גם ההפגנה הזו וגם ההפגנה הקודמת מוציאות את הציבור לרחובות על תקציב הגזירות ואנו מתכוונים להפוך את זה להרגל .  אם פעם אלו דברים שעברו חלק עכשיו אנו נראה למקבלי ההחלטות שדברים השתנו .  הסיסמה של הערב אומרת להפסיק לקחת ממעמד הביניים ,  אלא לקחת ממי שיש לו ויכול וצריך לממן את הגירעון בתקציב ".  
חבר מועצה העיר מטעם מרצ ,  פפה אללו מתח ביקורת על שר האוצר : " הגיעו לכאן אנשים צעירים שאכפת להם .  עוד פעם מדיניות הממשלה פונה לחזקים .  שכחו שוב את מעמד הביניים ,  כמה שדיברו עליו .  יאיר לפיד מדבר על מי שמרוויחה 20,000 שקל בחודש ואנו מדברים על אנשים שמרוויחים 6,000-7,000 שקל ולא סוגרים את החודש .  
גם בבאר שבע הפגינו כ-200 בני אדם במחאה על גזירות האוצר .  המפגינים צעדו ברחובה הראשי של העיר ,  שדרות רגר ,  הניפו שלטים בגנות תכנית הקיצוצים וקראו קריאות כגון  " הנגב דורש צדק חברתי ",   " אין עתיד עם ביבי ולפיד ",   " הכל יקר והאוצר אכזר "  ועוד .  מרבית המפגינים הם סטודנטים ,  ולצדם גם ותיקי תנועות המחאה החברתית .
 מפכ"ל המשטרה ,  רב-ניצב יוחנן דנינו ,  הנחה את אנשיו לפעול כדי לאפשר קיום המחאות תוך הפעלת שיקול דעת והימנעות ככל הניתן מהפעלת כוח ,  לאור אירועי המחאה בשנה שעברה . " עלינו - כמי שאמונים על שמירת הדמוקרטיה ,  להיות קשובים להלכי הרוח בציבור .  תפקידנו ,  במיוחד בימים אלו ,  לאפשר את קיומו של השיח הציבורי הפורה בין כל הדעות השונות בחברה .  כל זאת תוך שמירה על הסדר הציבורי ומרקם החיים ",  אמר המפכ"ל .  
באותו נושא:אחרי יריית הפתיחה :  המחאה עוברת לייצואני הגזלפיד מבטיח :  תוך שנה נבחין בשינוי במצב הכלכליבצל המחאות :  הממשלה אישרה את תקציב המדינה
בהכנת הידיעה השתתפו מור שמעוני ,  יאיר אלטמן ,  שלומי גבאי ורמי שני
 ( עדכון ראשון :  20:04 )  

אלפים הפגינו ברחבי הארץ ,  עימותים סמוך לבית תשובה
מחאה נגד הגזירות בכמה מוקדים .  סמוך לבית יצחק תשובה ,  התעמתו מפגינים עם שוטרים נגד הכוונה לייצא גז וחסמו את כביש החוף .  מול בית נתניהו בקיסריה לנים על מזרנים

