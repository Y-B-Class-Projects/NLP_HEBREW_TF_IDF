מפסידים במלחמה על דעת הקהל בארה"ב
ישראל מצטלמת רע מאוד בתקופה האחרונה ומפסידה קרב אחר קרב במלחמת ההסברה .  ד"ר מתיו סילבר חושב שארה"ב תחגוג איתנו את יום העצמאות ,  אבל לאזרחים שם נגמרת הסבלנות
אזרחים רבים בארצות הברית רואים בישראל דוגמא למדינה המנוהלת על ידי מנהיגים חסרי רגישות ,  כמו אלו שמנהלים את חברת בריטיש פטרוליום ,  BP ,  האחראית על שפיכת הנפט הנוראית במפרץ מקסיקו .  אדישותם של מנהלי BP כלפי הסביבה נראית דומה לאדישות מנהיגי מדינת ישראל לחיי הפלסטינים התקועים בסגר בעזה .  
בעיני אמריקה ,  מנכ"ל בריטיש פטרוליום טוני היוורד מצטייר כבכיין בלתי נסבל ,  שהתלונן על שעות העבודה הנוספות שהוא נאלץ לעבוד ,  בזמן שהחברה שהוא עומד בראשה גרמה לאחת הפגיעות האקולוגיות הקשות שפקדו את חופי אמריקה אי-פעם .  במידה דומה ,  אם-כי פחות חמורה ,  ראש ממשלת ישראל בנימין נתניהו נראה לאחרונה כצבוע ,  כשדיבר על תחושות איום שמורגשות על ידי בני עמובו בזמן שלהשקפת הצופים באמריקה חייליו הפעילו כוח באופן בלתי פרופורציונאלי בהריגת פעילים טורקים ואירופאים על ספינות המשט .  אירוע המשט כונה  " BP ישראלי ",  בהסתמך על ראשי תיבות באנגלית ל-"זיהום ביבי "  על ידי אחד הסטודנטים ,  בקורס שלימדתי השנה כמרצה אורח בקמפוס במדינת אוהיו .
 האנלוגיה מרגיזה ,  אני יודע .  מבחינתי ,  לא היה שימוש בלתי פרופורציונלי של כוח מצידם של חיילי השייטת בספינה ההיא .  יתירה מזאת ,  קשה לכל ישראלי ,  מהימין והשמאל ,  להשלים עם דיווחי תקשורת בצפון אמריקה או באירופה ,  שבצורות גסות או מתוחכמות מטייחים את התנהלותו וכוונותיו של משטר החמאס בעזה ,  שהן מקור הסיטואציה הקשה שנוצרה בפרשת המשט .  אבל מה שרואים שם אינו מה שרואים כאן .  כשם שהאזרח התמים בארצות הברית צופה בשפיכת נפט שמתפשטת והורגת את ציפורי ודגי מפרץ מקסיקו ,  ולכן אינו אוהב את BP ,  כך גם הוא רואה את החיילים הישראלים נוחתים על הספינות והורגים את נוסעיהן ,  המוגדרים כפעילי שלום ,  ולכן אינו אוהב את נתניהו .
 באופק היחסים בין אמריקה וישראל ,  קשה לזהות כעת איזהו משבר רציני .  בחצי השני שנותר בקדנציה של הנשיא אובמה ,  סדר היום של הממשל יוקדש לתיקוני המערכת הפיננסית ,  במדיניות חוץ אפגניסטן וסוגיות אחרות ימקדו את מאמציהם של אובמה ומזכירת המדינה קלינטון ,  וספק אם ירצו להתפנות לחור השחור הנקרא הסכסוך הישראלי-הערבי .  בקשת הפוליטית שלנו ,  אנשי המרכז והשמאל נוטים להגזים בהתנבאויות על משברים מתקרבים במערכת היחסים בין שתי המדינות ,  ארה"ב וישראל .  מה לעשות :  למערכת זו יש יסודות מוצקים .
 אם אנו לא עומדים על סף משבר מול ארה"ב ,  הרי ניתן בכול זאת לדבר על סוגיות בלתי פתורות ואף מצוקות ממושכות במערכת ,  ויום העצמאות האמריקאי ,  הרביעי ליולי מזכיר אחת מהן .  כבר כמעט 30 שנה ,  שלא תמיד באשמתנו ,  הסכסוך הישראלי-הערבי לא מצטלם טוב ,  מבחינה ישראלית .  לפני מלחמת לבנון הראשונה ,  רוב הצילומים שהועלו במסגרת הסכסוך החמיאו את ישראל ,  ואולי הדימוי המרגש ביותר נראה דווקא ביום העצמאות המיוחד שנחגג ב- 4.7.1976 ,  לרגל יובל ה- 200 להקמת ארה"ב .  באותו יום אירע מבצע אנטבה ,  והדימוי של גבורה ישראלית בחילוץ חטופים בשדה תעופה אפריקני הסיח את צומת לבו של הציבור האמריקני מזכר מסיבת התה בנמל בוסטון במאה ה- 18 ,  וחיזק את התחושה לפיה סיפורה של מדינת ישראל עשוי מאותם היסודות של תעוזה וחופש ,  שעליהם הושתתו המשטר האמריקני הדמוקרטי .
 ברבע המאה האחרון המצלמה הפכה למשרת את המערך הפלסטיני .  אמצעי ההסברה שלנו היום חדים וטובים מאוד ,  וביבי כמובן יודע לדבר בכלי תקשורת הזרים ,  ואיש ראוי כמיכאל אורן מונה על ידו לתפקיד השגריר בוושינגטון .  אך אין במערך הסברתי כזה סיכוי ,  מול צילומים קשים של הריגת  " פעילי שלום "  טורקים או אירופאים ,  שמתמסרים בערוצי טלוויזיה ,  ואתרי אינטרנט במיידיות .
 אם יש מקום לביקורת עצמית ,  הרי שהיא קשורה להתעקשות הישראלית לא להבין את עידן האינטרנט .  מצידי ,  שישלחו את אנשי ועדת החקירה לפרשת המשט לחקור מדוע עברו כמה שעות עד שהפיצו ב-"יוטוב "  סרטונים על התקפת חיילי השייטת בספינה .  כי בתקופתנו הפתגם של קלאוזוביץ מתעדכן :  אם במאה ה- 19 מלחמה נראתה כהמשך הפוליטיקה באמצעים אחרים ,  הרי במאה ה- 21 הפצת מידע ווירטואלית היא מלחמה באמצעים אחרים ומהירים .
 
מפסידים במלחמה על דעת הקהל בארה"ב
ישראל מצטלמת רע מאוד בתקופה האחרונה ומפסידה קרב אחר קרב במלחמת ההסברה .  ד"ר מתיו סילבר חושב שארה"ב תחגוג איתנו את יום העצמאות ,  אבל לאזרחים שם נגמרת הסבלנות

