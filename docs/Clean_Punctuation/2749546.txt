האפיפיור בישראל : " אין מקום למי שמנצל את הדת לאלימות "
 האפיפיור פרנציסקוס פתח את ביקורו בישראל והתקבל בטקס רשמי במעמד צמרת המדינה . " מודים לך על עמידתך האיתנה נגד האנטישמיות ",  אמר הנשיא פרס .  נתניהו : " ידנו מושטת לשלום "
 מנהיג העולם הנוצרי ,  האפיפיור פרנציסקוס ,  פתח אחר הצהריים  ( ראשון )  את ביקורו הראשון בישראל מאז נכנס לתפקיד בשנה שעברה .  הוא התקבל בנמל התעופה בן גוריון בטקס ממלכתי בהשתתפות נשיא המדינה שמעון פרס ,  ראש הממשלה בנימין נתניהו וכל דרג א' .
" כולנו מקבלים אותך בברכה ובהוקרה .  אתה מביא עמך בשורה גדולה ותקווה טובה לכולנו ",  אמר הנשיא פרס בנאומו והוסיף : " אתה נושא זרי אחווה בין אדם לרעהו ,  ואלומות של ידידות לכלל בני האדם .  אין דבר מעשיר יותר מאהבת הבריות .  אין דבר מרושש יותר משנאת חינם ".  בהמשך התייחס הנשיא לפיגוע אתמול בבלגיה ,  בו נרצחו שני ישראלים . " הוד קדושתך ,  אנו מודים לך על עמידתך הצלולה והנחושה נגד כל גילוי של אנטישמיות ,  נגד כל תופעה של גזענות .  רק אתמול ליד המוזיאון היהודי ירו פושעים מטורפים לעבר אנשים חפים מפשע ,  רק מפני שסברו שהם יהודים .  זו תופעה המרעילה בארות ואין להשלים אותה ".  
אחריו עלה ראש הממשלה נתניהו ,  שנתן אף הוא דגש לפיגוע אתמול . " כשתדליק נר ביד ושם ,  יהיה זה נגד כל המעשים האנטישמיים שנעשו נגד היהודים ,  כמו זה שאירע אתמול בבריסל .  למרות כל ההסתות והפרעות נגד עמנו ,  זכינו לחדש את זכותנו בארצנו העתיקה ",  אמר והוסיף : " זו ההזדמנות להראות לך את ישראל האמיתית - דמוקרטית ,  מתקדמת ,  משגשגת ".  נתניהו התייחס אף הוא לנושא המו"מ עם הפלסטינים והבהיר כי ידיה של ישראל  " מושטת לשלום לכל מי שרוצה לחיות עמנו בשלום ".   
" אני מודה לכם על קבלת הפנים לה זכיתי במדינת ישראל ",  אמר האפיפיור בפתח נאומו . " אני בא ארצה כצליין ,  חמישים שנה לאחר ביקורו ההיסטורי של האפיפיור פאולוס השישי .  הרבה השתנה מאז ביחסים שבין הכס הקדוש למדינת ישראל :  היחסים הדיפלומטיים ,  המתקיימים מזה 20 שנה ,  איפשרו לקשרים טובים וידידותיים להתקדם ולהתפתח .  ברוח זו ,  אני מוסר את ברכותיי לכל עם ישראל ומייחל שיתגשמו שאיפותיו לשלום ולשגשוג ".   
" אני מגיע כצליין לארץ הקודש ,  בה נפרשות אלפי שנות היסטוריה ושעל אדמתה התרחשו האירועים המרכזיים בלידתן ובהתפתחותן של שלוש הדתות המונותאיסטיות .  לכן ,  ארץ זו הינה נקודת התייחסות רוחנית לחלק כה גדול מהאנושות .  לאור זאת ,  כולי תקווה שבארץ זו לא יהיה מקום למי שמנצל ומעוות את השתייכותו הדתית ובכך הופך לחסר סובלנות ואלים כלפי הזולת ". 
הוא התייחס לביקור הצפוי בהמשך בירושלים ואמר בצער כי  " העיר עודנה מתייסרת מהשלכותיהם של עימותים ממושכים ".  האפיפיור הוסיף כי הצורך בשלום ידוע לכל הצדדים וכי המאמצים להגיע להסדר הם רבים . " אני מפציר בכל הנושאים באחריות שלא להפסיק ולו לרגע לחפש פתרונות הוגנים לבעיות המורכבות ,  כדי שהישראלים והפלסטינים יוכלו לחיות בשלום .  עלינו לצאת באומץ לדרך הדיאלוג ,  הפיוס והשלום .  אין דרך אחרת ".  
הוא שב על קריאתו של האפיפיור בנדיקטוס ה-16 ואמר : " זכות קיומה של מדינת ישראל צריך להיות מוכר באופן אוניברסלי ,  זכות לחיות בשלום ובביטחון בגבולות מוכרים על ידי הקהילה הבינלאומית ".  מנגד ,  הבהיר גם את זכותו של העם הפלסטיני כשאמר : " יש לפלסטינים זכות למולדת ריבונות ,  לחיים בכבוד ולחופש תנועה ".  לדבריו ,  הוותיקן מייחל שפתרון שתי המדינה יהפוך מחלום למציאות .
 מחר יבקר האפיפיור ביד ושם ויניח זר לזכר ששת המיליונים שנספו בשואה .  בהקשר זה אמר בנאומו בנתב"ג כי על העולם לקדם חינוך לקבלה על פני הדחייה . " דרוש חינוך שבו אין מקום לאנטישמיות בכל צורותיה ובו אין מקום לכל ביטוי לעוינות ,  אפליה וחוסר סובלנות לבני אדם ולעמים ".  
בהמשך המריא האפיפיור לירושלים ,  שם יפגוש בכנסיית הקבר את ראש הכנסייה האורתודוכסית ,  הפטריארך ברתולומיאו הראשון ,  והשניים יציינו יובל שנים לפגישה ההיסטורית ב-1964 בין מנהיגי הכנסייה הקתולית והאורתודוכסית ,  לאחר 900 שנים של מחלוקת .  הביקור האחרון של מנהיג העולם הקתולי בארץ היה זה של בנדיקטוס ה-16 ,  ב-2009 .  קדמו לו הביקורים של יוחנן פאולוס השני ב-2000 ושל פאולוס השישי ב-1964 .
 במהלך ביקורו ברשות הזמין את נשיא המדינה שמעון פרס ואת יו"ר הרשות הפלסטינית אבו מאזן לתפילה משותפת  " למען השלום ",  שתיערך בוותיקן ,  זאת לנוכח השעיית המשא ומתן בין הצדדים . " במקום שבו נולד נסיך השלום ,  אני רוצה להזמין את שני הנשיאים להצטרף אליי לתפילה לאל בביתי בוותיקן ",  אמר האפיפיור במהלך ביקורו בבית לחם .  השניים אישרו בצהריים כי הם נענו לבקשת האפיפיור ,  ויגיעו לתפילה בוותיקן בחודש הבא .  
את יומו השני של הביקור יפתח האפיפיור בסיור בהר הבית ובפגישה עם המופתי .  לאחר מכן יגיע לכותל המערבי ,  ואז ימשיך להנחת זרים על קברו של חוזה המדינה בנימין זאב הרצל בהר הרצל וגם לזכר הנספים בשואה ביד ושם .  
סמוך לשעה 11 בבוקר יתקיים מפגש של האפיפיור עם הרבנים הראשיים בהיכל שלמה .  לקראת הצהריים ייוועד עם הנשיא פרס ,  ולאחר מכן ימשיך לפגישה עם ראש הממשלה נתניהו בכנסיית נוטרדאם .  עוד בלוח הזמנים :  ביקור בגליל ,  בכנסיית גת שמנים ומיסה ב"חדר הסעודה האחרונה "  בהר ציון .  ב-20:00 יינעל הביקור .
 עדכון ראשון :  16:00 

האפיפיור בישראל : " אין מקום למי שמנצל את הדת לאלימות "
 האפיפיור פרנציסקוס פתח את ביקורו בישראל והתקבל בטקס רשמי במעמד צמרת המדינה . " מודים לך על עמידתך האיתנה נגד האנטישמיות ",  אמר הנשיא פרס .  נתניהו : " ידנו מושטת לשלום "
 
