עד שבליכוד ימרדו :  מראש פירמידת הימין מבטיח נתניהו את חסינותו
נתניהו לא חושף את תכניותיו המשפטיות ,  ורק בסוף המו"מ יציג לשותפיו נספח משפטי עם הרפורמות שיבטיחו את הישרדותו .  בכלל לא בטוח שהוא אפילו צריך את חוק החסינות ,  ויוכל להסתמך רק על עוצמתו .  וכשבליכוד מקדשים את המנהיג בכל מחיר - מפלגת העבודה חוזרת לאכול את ראשיה
ביום רביעי בערב ,  בשעה שישראל תעבור משכול לחגיגות עצמאות ,  ראש הממשלה בנימין נתניהו ורעייתו יתיישבו ביציע המכובדים בהר הרצל ,  וימתינו לקול תרועת ההקשב שתקבל את פניו של יו"ר הכנסת ,  יולי אדלשטיין .  בשנה שעברה ,  באותו מעמד ,  היחסים ביניהם היו קרים כקרח ;  נתניהו התעקש להידחף לטקס ,  לנאום ולשבת בכיסא כבוד לצדו של אדלשטיין בראש הרחבה ,  ואת המתח בין שני הכיסאות היה אפשר לחצות בסכין .  
הפעם ,  ראש הממשלה יהיה צופה מן השורה ,  ולטקס הוא יתרום סרטון וידיאו ,  בו יצפה מיציע הכבוד עם קלוז-אפים מתוזמנים של במאי המשדרים בטלוויזיה .  בשנה שעברה ,  באותו מעמד ,  האמוציות הפוליטיות הגיעו לשיא ,  ואפילו עוררו אצל אדלשטיין חשש ממשי לאבד את כיסאו אחרי הבחירות ;  הקרב הזה נקבר השבוע סופית ,  עם מינויו מחדש לתפקיד היו"ר ;  בהשבעת הכנסת ביום שלישי נתניהו ואדלשטיין הפגינו קרבה וחיוכים וכמו שאומרים ,  נראה שהם שמו את זה מאחוריהם .  
יחד עם ההכרזה על מינוי היו"ר ,  נתניהו הודיע לח"כים הוותיקים והצעירים בישיבת סיעת הליכוד השבוע שעליהם להיערך - כבר מעכשיו - לשיטפון של עבודה פרלמנטרית שידרוש את הארכת המושב וקיצור חופשת הקיץ .  המגעים הקואליציוניים הרשמיים לכאורה מתקדמים בעצלתיים ,  אבל מאחורי הקלעים נתניהו עסוק מבוקר עד ערב ברצף פגישות כדי להצליח להרכיב את הממשלה לפני הדקה ה-90 .  התוכנית העיקרית שלו בכלל לא תלויה בהסכמים עם המפלגות אלא בהבטחת הישרדותו אחרי כתב אישום ,  שיגיע ככל הנראה תוך כמה חודשים אחרי השימוע ,  והדרך לשם עוברת דרך הכנסת .  הכוונה היא לפתוח את המושב בבליץ חקיקה על מערכת המשפט ולאדלשטיין יש תפקיד חשוב ביצירת התנאים המקסימליים לעשות את זה ,  כמו גם למינויים האסטרטגיים של שר משפטים ויו"ר ועדת הכנסת .  
עד כה ,  נתניהו לא חשף בפני שותפיו למשא ומתן באיזה כיוון ובאיזה מתכונת הוא הולך לפעול - והם יגלו כנראה רק ברגע האחרון .  הוא מתכוון לצרף להסכמים הקואליציוניים נספח משפטי שגובש בנפרד ויוצג רק בסוף המשא ומתן עם רשימות רפורמות במערכת המשפט .  כשהמועמד המסומן לתיק המשפטים הוא יריב לוין ,  בבית המשפט העליון ובמשרד המשפטים יכולים בצדק להיכנס למגננה :  פסקת התגברות רחבה ודרקונית צפויה להיכנס לחיינו .  בשביל לוין זו אידאולוגיה ,  ובשביל נתניהו זה לעקר מבג"ץ את היכולת להתערב בהחלטות הכנסת על החסינות שלו .
 כולם מדברים על חוק החסינות של סמוטריץ' אבל האמת היא שבכלל לא ברור שצריך אותו ,  וגם בסביבת נתניהו הדעות חלוקות אם הוא נדרש בכלל ואם הנזק מהדיון הציבורי שהוא יחולל לא יעלה על התועלת .  לפי ההצעה של סמוטריץ' ,  שכבר הוצעה אגב בעבר על ידי חברי הכנסת דוד ביטן ומיקי זוהר ונשללה על ידי נתניהו ,  לחבר כנסת תהיה חסינות אוטומטית מפני העמדה לדין והוא לא יצטרך לבקש אותה במידת הצורך כמו המצב כיום .  אבל אם לנתניהו יש שליטה בוועדת הכנסת ,  והוא יבטיח את הרוב הקואליציוני במליאה ,  הוא בכלל לא צריך לשנות את החוק אלא יוכל פשוט מאוד לפנות לכנסת לבקש חסינות ;  במצב הפוליטי שנוצר אחרי הבחירות ,  סיכוי גבוה הוא גם יצליח לקבל אותה ,  ואם יהיו עתירות לבג"ץ - פסקת ההתגברות הרחבה תוכל למנוע להתערב בהחלטות שבתחום סמכות הכנסת ;  כך תיסלל הדרך להימנע מהעמדה לדין .  
זה רצון העם ,  או , " העם אמר את דברו ",  אומרים מקורבי נתניהו ובכירי הליכוד מאז הניצחון הפנומנלי בבחירות ,  וכל דבר אחר יהיה אנטי דמוקרטי .  אבל אם רוצים להיות מדויקים ,  הליכוד אמנם זכה במפלגה הגדולה עם מספר חסר תקדים של קולות ,  אבל זה רק 26.4% מהקולות הכשרים ,  והאמת היא שרוב העם - כ-73% - הצביע לא לנתניהו ,  אלא למפלגות אחרות .  אמנם גוש הימין זכה גם הוא בניצחון סוחף - וכל מי שהצביע למפלגות החרדיות והימניות ידע שיקבל את נתניהו בראשות הממשלה - אבל גם אם מישהו אחר היה עומד בראשות הליכוד הן היו נוקטות כנראה באותה עמדה .
 מעבר לניסיון ולוותק ולמוח ,  העוצמה של נתניהו היא נגזרת ישירה של עמידתו בראשות הפירמידה של הימין .  הוא מנהיג המפלגה הגדולה בגוש ,  וזו מפלגה שיש בה מסורת מפוארת שלפיה לא עורפים את ראשו של מנהיג מכהן ,  גם אם הוא מואשם בשוחד ,  מרמה והפרת אמונים .  כך שהחוסן של נתניהו ,  שאמור לסדר לו גם את החסינות ,  מבוסס בעיקר על מיקומו בפירמידה ,  ועל בכירי הליכוד שבמשך שנים נמנעים לקרוא עליו תיגר ובולעים את כל הביקורת כדי לא לשבור את המיתוס ולהסתבך עם המתפקדים .  

לרוב השותפות בקואליציה לא תהיה שום בעיה עם שום חסינות או התגברות ,  וליברמן ,  דרעי ,  ליצמן ,  סמוטריץ' ופרץ יתנו את קולם לכל מהלך ,  גם אם הוא יוצג בפניהם ברגע האחרון .  כחלון ,  שחזר מוחלש מהבחירות וצרוב מהחוויות של הקדנציה הקודמת ,  כנראה לא יתייצב בגופו להגן על בית המשפט העליון מול פסקת התגברות וגם כך לא יוכל להתנגד למסמך הדרישות המשפטי בלי יכולת להפיל את הממשלה .  שר האוצר פתח את השבוע בהצהרה על המשך עצמאותה של כולנו ,  למרות המגעים המתקדמים לכאורה עם הליכוד על חבירה לסיעה משותפת ;  אם אכן כך ,  אחרי שהצהיר אין ספור פעמים שראש הממשלה לא יוכל להמשיך לכהן עם כתב אישום ,  הוא לא בהכרח יתמוך בבקשת החסינות של נתניהו .  זה ישאיר אותו עם רוב דחוק של 61 מנדטים ,  ויעביר את הזרקור חזרה אל הליכוד פנימה ,  שם ,  על פניו ,  לא אמורה להיות סיבה לדאגה .
 אבל זה עשוי להיות שקט מדומה ,  או זה שלפני הסערה :  בזכותו של ביטן למדנו שהמשא המתן הקואליציוני צפוי להשאיר משקעי מרמור אצל לפחות חלק מהליכודניקים הבכירים שיקבלו שלל מקוצץ אחרי שייענו כל הדרישות של השותפות האחרות .  לפי ההערכה ,  מלבד תיק המשפטים ,  הליכוד יקבל תיק בכיר נוסף - אוצר או חוץ ,  בהתאם לתוצאות המשא ומתן עם כחלון - שיימסר לידי ישראל כץ ,  שהגיע למקום ה-2 בפריימריז ;  אבל לבאים בתור אחריו - גלעד ארדן וגדעון סער - והרבה שרים נוספים בהמשך הרשימה יישאר כנראה מבחר די דל של תיקים פחות חשובים ומשפיעים .  
ארדן וסער ,  כל אחד מסיבותיו שלו ,  אינם ידועים כחביבים במיוחד על הבית בבלפור .  שניהם הצהירו אחרי הבחירות שהם מתנגדים לחוק חסינות ,  ולשניהם יש גם ח"כ צעיר נאמן ומקורב - ראש המטה של ארדן לשעבר אופיר כץ ומיכל שיר ,  שהייתה יועצת של סער ,  הם בין המצטרפים החדשים לרשימה .  אם אחד מהם ייצרב מאוד ויושפל בחלוקת התיקים ,  הם יכולים ,  יחד עם כחלון ,  לערער לו את כל המהלך ולמנוע ממנו רוב .  עד היום ,  נתניהו הוכיח כי הוא מקפד את ראשו של כל מי שיוצא נגדו ,  ובעשור האחרון בכירי הליכוד לא הצליחו לשלב ידיים ולקרוא עליו תיגר אבל עד היום גם לא כיהן ראש ממשלה שהוגש נגדו כתב אישום .  אם המיתוס הליכודי יישבר ,  לנתניהו תתערער כל פירמידת החסינות .  
בעוד בליכוד מקדשים את המנהיג ,  המיתולוגיה של מפלגת העבודה היא בדיוק הפוכה :  מפלגה אוכלת ראשיה .  המספרים מדברים בעד עצמם :  עשור אחד ,  נתניהו אחד ,  ארבעה מנהיגים למפלגת העבודה .  הפחד הגדול של בכירי העבודה מתדמית הסכינאות ההיסטורית דווקא הגן על אבי גבאי עד כה :  האנטי נראטיב של עריפת הראשים מנע מהח"כים לצאת נגדו לפני הפריימריז ואחריהם הם חששו לפגוע בקמפיין ,  אבל אחרי שפל היסטורי של שישה מנדטים ,  גם הראש שלו בדרך להצטרף לרשימה .  היו כאלה שציפו שיתפטר ויפנה את כסאו בג'נטלמניות ואלגנטיות כדי להימנע ממרחצי דמים ,  אבל הוא לא ממהר לשום מקום . " הביקורת עוברת לידי ככה ",  אמר בהינף יד לאחד מבכירי המפלגה שנפגשו איתו השבוע בניסיון לשכנע אותו להסיק את המסקנות לבד וללכת הביתה .  
העבודה כמו העבודה צפויה לספק כהרגלה שואו פוליטי מושחז של שליפת סכינים .  הבמה תהיה ועידת המפלגה ,  שצפויה להתכנס תוך מספר שבועות ,  בין אם גבאי ייזום אותה או שהיא תיכפה עליו על ידי פעילים .  גבאי רוצה להביא הצעה לתאריך מוסכם לפריימריז תוך 6-12 חודשים ,  וממולו עמיר פרץ ,  שבתפקיד איתן כבל יקרא לגבאי ללכת הביתה עכשיו ולקבוע פריימריז לעוד שנתיים ,  אבל בינתיים על חברי הוועידה ימנו יו"ר זמני שישקם את המפלגה מן ההריסות  ( כשהוא עצמו המועמד המוביל לתפקיד )  .  
בחזית אחרת ,  מזכ"ל המפלגה ,  ערן חרמוני ,  מככב בדרמה מפא"יניקית משל עצמו ,  ודורש להחזיר לידיו את הסמכויות התקציביות והניהוליות שגבאי לקח ממנו .  מיד אחרי שנבחר גבאי המציא לראשונה בעבודה תפקיד חדש של מנכ"ל ,  אליו מינה את אחד מאנשי איש אמונו .  כעת חרמוני רוצה את הסמכויות שנלקחו ממנו בחזרה ודורש להיות מעורב בהתייעלות ובצעדי הארגון מחדש במפלגה שנועדו להתמודד עם החוב של 4 מיליון שקלים שנוצר אחרי הכישלון בבחירות .  בתזמון אירוני מוצלח במיוחד ,  גבאי בחר ב-1 במאי ,  חג הפועלים ,  כיום שבו הודיע ליותר מ-20 עובדים על זימונם לשימוע .  בין המפוטרים לא מעט משרות אמון של היו"ר בעצמו ,  אבל גם כל אנשי האגף שעבדו תחת חרמוני . " מסע הנקמנות האישי והפוליטי הביא לאובדן שיקול הדעת ",  האשים חרמוני במכתב חריף ששיגר לח"כים במחאה על המהלך .  
כל המתחים הללו צפו בישיבת הסיעה שהתכנסה יום לפני ההשבעה בכנסת - ועוד .  חוץ מגבאי שהתכסח עם פרץ וחרמוני ,  סתיו שפיר ואיציק שמולי נכנסו לוויכוח קולני משל עצמם .  שמולי עדכן את הסיעה על המגעים להקצאת התפקידים והמקומות בוועדות הכנסת ,  ושפיר תקפה אותו על כך שהוא אינו מציב בראש האסטרטגיה של המפלגה את הבייבי שלה בכנסת - ועדת השקיפות .  למורת רוחה של שפיר ,  הוועדה שהיא הקימה לעצמה בקדנציה הקודמת בוטלה על ידי אדלשטיין ,  והיא דרשה שהמפלגה תצא למלחמה על הוועדה ," ועל הדמוקרטיה ".  
" באת לריב ?  ",  גבאי שאל אותה בשלב מסוים ;  אולי בעולם אלטרנטיבי שניים ממחוללי המחאה החברתית של 2011 היו יכולים ביחד לשקם את המפלגה עם רוח צעירה ומהפכנית אבל במציאות שנוצרה מאז אין שום סיכוי .  אם מישהו חושב שמספר החברים המופחת יצמצמם את הסכסוכים ,  שיחשוב שוב ,  המצב הוא הפוך :  כולם נגד כולם .  שלי יחימוביץ' ,  שבחרה להמשיך בחופשה בחו"ל ,  לא הייתה בישיבת הסיעה הסוערת וגם לא הגיעה להשבעה בכנסת .  המסר לא מאוד חינוכי או ממלכתי אבל תכלס ,  אפשר להבין למה היא לא מיהרה לחזור הביתה .  
ובכל זאת ,  עוד לפני שבכלל הוכרזו פריימריז ,  בורסת השמות של המועמדים הפוטנציאליים גואה .  שמולי ושפיר מסומנים מראש ,  יו"ר קק"ל דני עטר מתכוון להתמודד ,  בן טיפוחיה של יחימוביץ' יאיא פינק והח"כ החדש טל רוסו ,  שרק לפני שבועיים לא ידע בכלל אם הוא רוצה להמשיך בפוליטיקה ,  בוחן גם הוא את הרעיון בעקבות פניות מקורבים .  בהתחשב במצב העגום של העבודה ,  יש בכך סימן חיים מעודד שגם במפלגה שאוכלת את ראשיה - עדיין יש מי שחולם להגיע בראש .  

עד שבליכוד ימרדו :  מראש פירמידת הימין מבטיח נתניהו את חסינותו
נתניהו לא חושף את תכניותיו המשפטיות ,  ורק בסוף המו"מ יציג לשותפיו נספח משפטי עם הרפורמות שיבטיחו את הישרדותו .  בכלל לא בטוח שהוא אפילו צריך את חוק החסינות ,  ויוכל להסתמך רק על עוצמתו .  וכשבליכוד מקדשים את המנהיג בכל מחיר - מפלגת העבודה חוזרת לאכול את ראשיה

