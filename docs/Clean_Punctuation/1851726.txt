רצוי :  נוסח התנצלות צמחוני
דיפלומטים אמריקנים הופתעו אתמול מהודעתו של בנימין נתניהו להילארי קלינטון שישראל לא תתנצל בפני טורקיה .  הם הבינו כי התכוון להשיג רוב לעמדה המצדדת בהתנצלות חלקית כפי שניסח הנציג הישראלי לשיחות ד"ר יוסי צ'חנובר .  ההכרעה היתה בין עמדות משה  ( בוגי )  יעלון ואביגדור ליברמן לבין אלה של אהוד ברק ודן מרידור וגם בתוך כל אחד מהצמדים היו הבדלי ניסוח .  
תמצית עמדת יעלון-ליברמן ברורה :  אילו גילתה טורקיה עניין בהתנצלות הדדית היתה הבעיה קלה לפתרון .  אך רג'פ טאיפ ארדואן תבע התנצלות מפורשת של ישראל תוך שלילת קביעתה של ועדת האו"ם בראשות ג'פרי פאלמר כי לישראל זכות להטיל סגר על עזה .  אילו התנצלה ישראל באורח חדצדדי היה ארדואן מנצל זאת כדי לחזק את מעמדה של טורקיה במזרח התיכון ואילו מדינת היהודים היתה נתפסת כנחלשת חבוטה .  אסור לשדר מסר של אין אונים .  ממילא היחסים לא היו שבים לאיתנם .  חילופי המודיעין האינטימיים מהעבר אינם אפשריים בשל החשש כי טורקיה תמסור מידע לאויבי ישראל .  הסחר ממילא מצוי בעלייה .  ההימנעות מקשר ביטחוני-מסחרי היא בעיקר פרי עמדה ישראלית ולא טורקית .  בנתונים אלה כבוד לאומי יחזק את מעמדה של ישראל במזרח התיכון .
 גם תמצית עמדת ברק-מרידור ברורה :  לישראל יש עניין להוריד את הנושא מסדר היום .  דו"ח פאלמר הממתין לפרסום טוב לישראל בכל הקשור ללגיטימיות של הסגר אבל עלול לסבך חיילים רבים בערכאות משפטיות בינלאומיות מפני שקבע כי נעשה שימוש מופרז בכוח .  גם היועצים המשפטיים למיניהם צידדו בהתנצלות בעיקר שניסוחה מוגבל - מתנצלים על טעויות שנעשו במבצע אם היו כאלה .  מרידור הציע להתנות את ההתנצלות בחידוש ימינו כקדם .  אך טורקיה ממאנת .  לעומת זאת אמש כבר הגיב ארדואן בתקיפות על הודעת נתניהו והבהיר כי לא יהיה שיקום ליחסים הדיפלומטיים .  ברור שיעמיד את ארצו לצד התביעות המשפטיות נגד ישראלים וישתתף במסע התקיף של הרשות הפלשתינית להכיר בה ויוריד את דרג הייצוג משגרירות לצירות .  שום תועלת לא תצמח לישראל .  
הברירה בין שתי העמדות אינה קלה .  בכל זאת נראה כי זו המבקשת להתפייס חלקית עם טורקיה מנצחת בנקודות .  בעיקר מפני שאנקרה עלתה על נתיב של עימות עם איראן ומתנגדת לממשלו הרצחני של בשאר אסד .  גם מפני שלישראל יש עניין למקד את מאמציה הדיפלומטיים בזירה אחת - לקראת עצרת האו"ם שתדון בהכרה בפלשתין - ולא לפזר את יכולת השכנוע שלה שהיא ממילא דלילה על פני כמה נושאים .  בעידן שבו ישראל דוחה פניות אמריקניות בנושא הפלשתיני יש משקל לרצון ליישר איתה את ההדורים בפרשה כלשהי .  שקלא וטריא לו היה הדבר בידי הייתי מאמץ את נוסח ההתנצלות שהוא צמחוני למדי ומבטיח כי טורקיה תחדל מלעסוק במשט המרמרה ממאי 2010 .
 
רצוי :  נוסח התנצלות צמחוני
nan
