נתניהו באריאל : " האוניברסיטה היא לא סכנה לעולם "
 בביקור במוסד באריאל ,  לראשונה מאז שודרג מעמדו ,  הדף ראש הממשלה את הביקורת על ההכרה : " הסכנה היא אירן וסוריה .  ההיסטוריה תשפוט המשווים בין אוניברסיטאות למשטרי עריצות "
 ראש הממשלה בנימין נתניהו ביקר היום  ( שלישי )  באוניברסיטת אריאל ,  לראשונה מאז אושר שדרוג מעמדה ממרכז אוניברסיטאי ,  בעקבות הנחייתו של שר הביטחון אהוד ברק לאשר את המלצת מל"ג איו"ש .  נתניהו ניצל את הביקור כדי לדחות את הביקורת הבינלאומית על שדרוג האוניברסיטה ,  להצדיק את מדיניות הבנייה בהתנחלויות ,  ואף למתוח ביקורת חריפה על מבקריו . 
" אני מבקש להבהיר לעולם :  הסכנה לעולם איננה מאוניברסיטה באריאל ,  הסכנה לעולם איננה מזה שישראל בונה שכונות בירושלים ",  אמר נתניהו .  לדבריו , " הסכנה היא אירן שבונה נשק גרעיני ,  הסכנה היא ממאגרי הנשק הכימי בסוריה ".  נתניהו הוסיף ואמר : " אני קורא לעולם להתעשת .  ההיסטוריה תשפוט לחומרה את אלה שמשווים בין ישראל הדמוקרטית שמקימה אוניברסיטאות לבין משטרי עריצות הטובחים בבני עמם ומשטרי עריצות שמחזיקים בנשק אטומי להשמדה המונית ".  
במהלך הביקור הוצג בפני נתניהו מאיץ אלקטרונים ייחודי הנמצא באוניברסיטה ,  המשמש למגוון רחב של מחקרים רפואיים ,  ביטחוניים ותקשורתיים .  כמו כן ,  נתניהו נפגש עם הסגל האקדמי הבכיר באוניברסיטה ואמר להם כי  " אנחנו נשארים נאמנים למולדתנו ,  נמשיך להגן על אזרחינו ,  לפתח את מדינתנו ולבנות בארצנו .  בעזרת השם ,  נבנה ונצליח ". 
שר החינוך גדעון סער שהתלווה לנתניהו אמר כי  " הקמת אוניברסיטת מחקר שמינית במדינת ישראל היא לא דבר פשוט - מספיק לראות מתי הוקמה אוניברסיטת המחקר הקודמת - לפני 40 שנה ".  סער הוסיף כי  " אוניברסיטת אריאל היא ברכה לא רק לסגל האקדמי ,  למוסד ולאזור ,  אלא ברכה למערכת ההשכלה הגבוהה כולה במדינת ישראל "  והדגיש כי  " אוניברסיטת אריאל היא האוניברסיטה היחידה שהוקמה על בסיס קריטריונים ואמות מידה .  אוניברסיטת אריאל לא הוקמה בחסד ,  היא הוקמה בזכות ".  
אחר הצהריים כינס שר החינוך סער ישיבה מיוחדת של המועצה להשכלה גבוהה ,  לדיון בהכרה באוניברסיטת אריאל על רקע העתירה שהגיש ועד ראשי האוניברסיטאות  ( ור"ה )  בדרישה לבטל את ההכרה .  ועד ראשי האוניברסיטאות אמנם עתר לבג"ץ לפני כשבועיים בדרישה להוציא צו ביניים שיעכב את ביצוע ההחלטה ,  אולם בית המשפט לא נענה לדרישה .  
במהלך הדיון הציג בפני המליאה יו"ר מל"ג יו"ש ,  פרופ' עמוס אלטשולר ,  את ההליכים השונים בהם נדרש המוסד לעמוד במהלך השנים האחרונות בטרם הוא זוכה להכרה .  שר החינוך ויו"ר המל"ג גדעון סער אמר כי  " האמירה של המל"ג ,  על אף שהיא אינה חלק מהליך ההכרה באוניברסיטה ,  היא אמירה חשובה .  אני משוכנע כי הקמת האוניברסיטה השמינית בישראל תהיה ברכה למערכת ההשכלה הגבוהה כולה .  זאת האוניברסיטה הראשונה שקמה על יסוד קריטריונים ואמות מידה שנבחנה העמידה בהם ". 
פעילי מרצ הפגינו מול משרדי המל"ג במחאה על הדיון ,  שלטענתם מהווה מחטף של שר החינוך בניסיון לחזק את ההתנחלויות .  יו"ר המפלגה ,  זהבה גלאון ,  אמרה בתגובה כי  " סער מכופף את המל"ג .  זו דוגמה מובהקת להרעלה שנוצרת בחברה הישראלית כתוצאה מהכיבוש וההתנחלויות ".  

נתניהו באריאל : " האוניברסיטה היא לא סכנה לעולם "
 בביקור במוסד באריאל ,  לראשונה מאז שודרג מעמדו ,  הדף ראש הממשלה את הביקורת על ההכרה : " הסכנה היא אירן וסוריה .  ההיסטוריה תשפוט המשווים בין אוניברסיטאות למשטרי עריצות "
 
