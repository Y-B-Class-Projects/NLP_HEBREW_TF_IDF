נתניהו : " מי שעומד מאחורי ההתקפה ישלם את מלוא המחיר "
 ראש הממשלה ,  שר הביטחון ,  הרמטכ"ל וראש השב"כ השתתפו בהערכת מצב בעקבות התקרית בגבול . " איראן מנסה באמצעות חיזבאללה להקים חזית טרור נגדנו ",  האשים נתניהו .  דובר צה"ל הרגיע : " מתנהלים באחריות ובשיקול דעת "
 ראש הממשלה בנימין נתניהו כינס אמש  ( רביעי )  הערכת מצב ביטחונית בבסיס הקריה שבתל אביב ,  בהשתתפות שר הביטחון משה יעלון ,  הרמטכ"ל רב-אלוף בני גנץ ,  ראש השב"כ יורם כהן ונציגי גופי הביטחון .  בפתח הדיון הדגיש נתניהו כי האחראים למתקפה שאירעה הבוקר בגזרת הר דב ,  שבמהלכה נהרגו שני חיילים ונפצעו שבעה נוספים ,  יישא בתוצאות . 
" מי שעומד מאחורי ההתקפה היום ישלם את מלוא המחיר ",  אמר נתניהו . " זה זמן איראן מנסה באמצעות חיזבאללה להקים חזית טרור נוספת נגדנו מרמת הגולן .  אנחנו פועלים בתקיפות ובאחריות נגד ניסיון זה .  ממשלת לבנון ומשטרו של אסד שותפים באחריות להשלכות של ההתקפות שיוצאות משטחם נגד מדינת ישראל ". 
בתוך כך ,  מערכת הביטחון קיבלה אמש מסרים דרך צד שלישי ,  שלפיהם האירוע בגבול לבנון מאחוריהם והסתיים .  גורם מדיני התייחס לכך ואמר : " אנחנו לוקחים את המסרים בערבון מוגבל .  נערכים על הגבול לכל תרחיש ".  
אמש הותר לפרסום כי סרן יוחאי קלנגל מהר גילה ,  וסמל דור חיים ניני ,  תושב מושב שתולים שבדרום ,  הם ההרוגים בתקרית .  השניים נהרגו באירוע שבמהלכו ירתה חוליית חיזבאללה לפחות חמישה טילי נ"ט לעבר כמה כלי רכב צבאיים שנעו על הגבול בגזרת הר דב .  באירוע המשולב ,  שכלל גם ירי פצצות מרגמה לעבר שטח ישראל ,  נפצעו לפחות שבעה חיילים באורח קל-בינוני .  הם מאושפזים בבתי החולים זיו שבצפת וברמב"ם שבחיפה .
 קלנגל ,  מפקד פלוגה  ( מ"פ )  בגדוד צבר בחטיבת גבעתי ,  בן 25 ,  גדל בהתנחלות אלעזר שבגוש עציון .  לפני זמן לא רב הוא עבר עם אשתו ובתו ליישוב הר גילה הסמוך לירושלים .  ביום העצמאות ה-66 הוא זכה לקבל תואר קצין מצטיין מנשיא המדינה .  ניני בן ה-20 ,  חייל בגדוד צבר ,  היה בחור אהוב מאוד על ידי קרוביו וחבריו .  
שר הביטחון משה יעלון מסר אמש תנחומים למשפחות קלנגל וניני ,  שאיבדו את בניהם סרן יוחאי קלנגל וסמל דור חיים ניני .  בהתייחסו לאירוע הקשה אתמול בגבול אמר : " איראן וחיזבאללה מנסות ,  וימשיכו לנסות ,  לפגוע בישראל בכל דרך שהיא ,  מרמת הגולן ובוודאי מלבנון ,  באמצעות תשתיות טרור חסרות מעצורים שמטרתן לפעול נגד מטרות צבאיות ואזרחיות .  רק לפני ימים אחדים נפגעה צמרת של ארגון טרור שכזה ,  שמטרתו הייתה לבצע כבר בשבועות הקרובים ,  וגם בעתיד ,  פיגועים קשים נגד ישראל ,  לאורך הגבול ברמת הגולן ואף בשטחה .  
בהמשך דבריו נתן רמז לכך שישראל אחראית לחיסול בקוניטרה ,  שבו נהרגו 10 בני אדם ,  בהם גנרל במשמרות המהפכה האיראניים ואנשי חיזבאללה ובהם ג'יהאד מורנייה . " נמשיך לרדוף ,  בכל עת ובכל מקום ,  את הטרוריסטים ושולחיהם ,  ונניח ידנו על כל מי שמבקש לשבש את חייהם של אזרחי ישראל ".  בנוגע למצב המתוח ,  קרא השר לתושבי הצפון להמשיך בשגרת החיים ,  תוך שמירה על הוראות צה"ל . " אנו ממשיכים לפעול בנחישות ,  באחריות ובשיקול דעת כדי לשמור על ביטחונם של אזרחי ישראל ".  
דובר צה"ל תת-אלוף מוטי אלמוז התייחס לתקרית ,  ואמר כי ישראל מצויה במערכה מתמשכת ,  שלא תסתיים מחר ,  במטרה להגן על גבול הצפון .  הוא רמז כי פניה של ישראל להרגעת הרוחות בגבולות הצפוניים . " אי אפשר לנהל מציאות כזו מורכבת דרך הצהרות או התלהמות .  אנחנו מתנהלים עם הרבה מאוד אחריות ותוך שליטה בנעשה .  אנחנו גם מבינים את האחריות המוטלת עלינו ואת שיקול הדעת הנדרש ",  אמר .  עוד הוסיף כי הצבא מצוי במוכנות גבוהה ויפעיל כוח אם יידרש .  חרף ההסלמה ,  קרא תא"ל אלמוז לתושבי הצפון להמשיך את חיי השגרה ולפעול על פי הנחיות צה"ל .
 בתשובה לשאלה מדוע נעו החיילים בכלי רכב בלתי ממוגנים ,  השיב כי ישנו תחקיר בנושא וכי מדובר בציר משותף צבאי ואזרחי . " עברנו לא מעט בהיסטוריה של מדינת ישראל ונדע להתמודד גם עם זה .  נעשה הכול להבטיח את ביטחונה של מדינת ישראל ".  
מבדיקת האירוע בגזרת הר דב ,  שבו נפצעו גם שבעה חיילי צה"ל ,  עולה כי שני כלי הרכב הצבאיים שבו הם נסעו על הגבול ,  ואשר נפגעו מחמישה טילי נ"ט ,  הם כלי רכב לא ממוגנים ,  אחד מהם טנדר מסוג איסוזו די-מקס והשני ג'יפ צבאי ,  המשמשים לפעילות מנהלתית .
 אחרי פגיעת הטיל ,  הוזעקו כוחות גדולים של צה"ל לזירת התקרית .  כעבור זמן קצר ,  נפתח ירי נרחב של פצצות מרגמה  ( פצמ"רים )  לעבר כוח נוסף שהגיע למקום וכן לעבר מוצבים באזור .  נוסף על כך ,  פגע פצמ"ר בבית בכפר רג'ר .  לא דווח על נפגעים .  בעקבות זאת סגרה המשטרה את כביש 99 לתנועה באזור צומת הטנק לשני הכיוונים .  עוד דווח על נפילות באזור החרמון .
 בתגובה לירי הנ"ט ולפצמ"רים ,  פתח כוח צה"ל באש לעבר מקור הירי ,  וחיל האוויר מבצע תקיפות בלבנון .  גורם ביטחוני לבנוני מסר לסוכנות הידיעות רויטרס כי 22 פגזים נורו מישראל ללבנון .  מדובר צה"ל נמסר : " אנחנו רואים בחיזבאללה אחראי לאירוע .  התגובה של צה"ל איננה התגובה האחרונה באירוע הזה ".  

נתניהו : " מי שעומד מאחורי ההתקפה ישלם את מלוא המחיר "
 ראש הממשלה ,  שר הביטחון ,  הרמטכ"ל וראש השב"כ השתתפו בהערכת מצב בעקבות התקרית בגבול . " איראן מנסה באמצעות חיזבאללה להקים חזית טרור נגדנו ",  האשים נתניהו .  דובר צה"ל הרגיע : " מתנהלים באחריות ובשיקול דעת "
 
