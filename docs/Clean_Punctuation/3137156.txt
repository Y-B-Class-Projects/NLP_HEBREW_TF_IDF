כשפילבר יתחיל לדבר :  חקירת נתניהו בתיק 4000 היא עניין של זמן
גילויים דרמטיים בפרשת  " בזק "  בחודשים האחרונים גרמו ליועמ"ש להנחות לחקור האם בין אלוביץ' לרה"מ התקיימו יחסי תן וקח ,  בניגוד להצהרת האחרון .  אותן התפתחויות הביאו את איש סודו של נתניהו לחתום על הסכם עד מדינה ,  ויהיו מוקד חקירתו הצפויה של רה"מ בחשד לשוחד
הסימן הראשון לכך שמשהו גדול מתרחש ניתן ביום ראשון בבוקר .  שבעה מעורבים בפרשת  " בזק ",  המכונה גם תיק 4000 ,  נעצרו .  מעצר חשודים בתחילתה של חקירת חשדות לשחיתות ציבורית אינו דבר חריג כל כך ,  אלא שהפעם לא דובר על חקירה שהייתה בראשיתה .
 בקיץ 2017 חקרה הרשות לניירות ערך חשדות לביצוען של כמה עסקאות כלכליות לא כשרות בהן הרוויח שאול אלוביץ' ,  בעל השליטה ב"בזק ",  מיליוני שקלים ,  כאשר מנכ"ל משרד התקשורת ,  שלמה פילבר ,  מסייע לו לפי החשד בקידום אותן עסקאות .  עם הפיכת החקירה מסמויה לגלויה נעצרו החשודים המרכזיים מחשש לשיבוש החקירה ,  ולאחר כמה ימי מעצר בית הם שוחררו בתנאים מגבילים .  פילבר הורחק ממשרד התקשורת בשל החשדות כי הפר אמונים ופעל למענו של אלוביץ' על חשבון האינטרסים של הציבור ,  ובחלוף כמה חודשי חקירה שמענו כולנו על העברת התיק לפרקליטות ועל המלצת הרשות להגיש כתבי אישום נגד מספר מעורבים בפרשה .  
עד כאן התנהלו הדברים כמו בתסריט מוכר וידוע מראש .  אלא שבשלב זה חלה התפנית .  התיק הוחזר להשלמת חקירה ,  חוקרי להב 433 של משטרת ישראל צורפו לגוף החוקר וכך קיבלנו רמז ראשון לכך שמשהו מתרחש .  או אז הגיע גל המעצרים של יום ראשון .  
כאן צריך לומר את הדבר הבא - המשטרה לא הייתה מבקשת מעצר ובית המשפט לא היה מאשר מעצר סגור למשך חמישה ימים תמימים אם החשדות הנחקרים היו דומים לאלו שנחקרו בקיץ 2017 .  בניהול חקירות יש כללי משחק ברורים .  המדינה לא מבקשת לעצור את אותו אדם פעם שנייה בשל אותם חשדות ,  או אפילו בשל חשדות דומים .  מעצרם המחודש של אלוביץ' ופילבר לאחר שהיו נתונים במעצר בית בקיץ 2017 לימד אותנו שאירעה התפתחות משמעותית מאוד בחקירה .  ומה שאנחנו הבנו הבינו היטב גם אלוביץ' ופילבר .  הלחץ עליהם ללא ספק גבר .  
אם בקיץ נחקרו ההטבות שקיבל לכאורה אלוביץ' ממשרד התקשורת ,  נראה שכעת מבקשים החוקרים לברר האם נרקמה עסקה בין ראש הממשלה ,  בנימין נתניהו ,  בעת ששימש כשר התקשורת לבין אלוביץ' ,  שלפיה נתניהו יקבל סיקור מוטה לטובה באתר וואלה !  NEWS השייך לקבוצת  " בזק "  ובתמורה יפעל הוא או מי מטעמו לקידום האינטרסים הכלכליים של  " בזק ".  איש המפתח בהקשר זה הוא כמובן פילבר ,  אשר שימש בתפקיד מנכ"ל משרד התקשורת ועסק רבות בעניינים ש"בזק "  הייתה מעורבת בהם תוך מימוש המדיניות שהתווה נתניהו .  
כשאלה הם החשדות ברור מאליו שראש הממשלה ייחקר כחשוד בפרשה .  יותר מכך ,  אפשר להעריך שלולא הפרסומים מסוף השבוע האחרון על החקירה המתקרבת בנושא היו החוקרים מתזמנים את החקירות כך שכל המעורבים ,  ובכללם נתניהו ,  היו מובאים לחקירה באותו המועד .  לחקירה במקביל של כל החשודים יש יתרונות רבים .  כעת נצטרך לראות מתי ייחקר ראש הממשלה .  בהקשר זה ,  הסכם עד המדינה שנחתם הלילה עם פילבר - יכול להיות דרמטי .  זאת מכיוון שעדות מפלילה של עד מדינה ,  איש סודו של ראש הממשלה ,  יכולה להביא להגשת כתב אישום ואף להרשעה של שותפיו לעבירה של קבלת שוחד .  
חשוב לשים לב גם לפעולותיו של היועץ המשפטי לממשלה ,  אביחי מנדלבליט ,  בפרשה זו .  ליועץ ישנם שני כובעים עיקריים .  בכובעו האחד הוא מייעץ לשרים ולראש הממשלה בענייני משפט ,  ומסמן את הקו שבין המותר לאסור מבחינת הדין .  בחובשו את הכובע השני ,  כראש התביעה הכללית ,  מוסמך היועץ להורות על פתיחה בחקירה ואף על העמדתו לדין של מי שיש ראיות מספיקות לכך שחצה את הקו וביצע עבירה פלילית .
 ב-15 ביוני 2016 חבש אביחי מנדלבליט את כובע היועץ וכתב מכתב בן עשרה עמודים .  הנמען היה ראש הממשלה בנימין נתניהו ,  ששימש גם כשר התקשורת באותם ימים .  כותרת המכתב הייתה  " ניגוד עניינים בכהונתך כשר התקשורת ".  
בדיקת היועמ"ש את ניגוד העניינים באה לבקשת ח"כ זהבה גלאון  ( מרצ )  לבדוק את הנושא .  פנייתה זו באה בעקבות כתבת תחקיר של גידי וייץ בעיתון  " הארץ "  שבה הוא הצביע על סיקור אוהד ממנו נהנה נתניהו בוואלה !  NEWS  " בהוראה מלמעלה ",  כשבמקביל  " שר התקשורת נתניהו מסייע לבעלים של האתר ,  איש העסקים שאול אלוביץ' ,  באישור עסקה ובעיכוב רפורמה שהייתה מיטיבה עם הציבור ומזיקה מאוד לחברת בזק שבבעלותו ".  
עד לבחינת הנושא על-ידי היועמ"ש ביוני 2016 נתניהו עסק כשר תקשורת גם בענייניה של בזק .  יצוין שנתניהו מסר ליועץ המשפטי לממשלה ,  כי הוא נמצא בקשרי ידידות עם אלוביץ' ,  וכי לא קיבל ממנו תרומות או כספים ,  ואין ביניהם קשר כלכלי .  הדיווח על הידידות בין השניים הביא את מנדלבליט לקבוע שאל לו לנתניהו לעסוק בעניינים שיכולים להיטיב עם אלוביץ' .  במכתבו של היועמ"ש לנתניהו נאמר ,  בין היתר ,  כך  - " הקשר שלך אל קבוצת בזק הוא בהיותך חבר של בעל השליטה בקבוצה .  מטבע הדברים ,  יחסי חברות של עובד ציבור עשויים לעורר חשש לניגוד עניינים ". 
היועמ"ש הבהיר שניגוד העניינים יכול להיות מובהק כשמדובר בשוק מצומצם בו יש שני מתחרים בלבד  ( כמו  " בזק "  ו"הוט ")  ולשר הממונה יש זיקה לבעל השליטה באחד מהם .  בשורה התחתונה הובהר במכתב ,  כי על נתניהו להימנע מלטפל בעניינים הנוגעים לקבוצת בזק .  מי שהמשיך לטפל בענייני בזק עד שהורחק ממשרד התקשורת בקיץ האחרון הוא שלמה פילבר ,  מקורבו של נתניהו ומי שמונה על ידו לתפקיד מנכ"ל המשרד .  
משהו שהתגלה בחודשים האחרונים גרם למנדלבליט להחליף כובע ,  ובכובעו כאוכף דין הוא הנחה לחקור האם בין אלוביץ' לנתניהו התקיימו יחסי תן וקח ,  בניגוד להצהרתו של נתניהו .  יחסים כאלה יכולים להקים עבירת שוחד או הפרת אמונים .  חקירתו הצפויה של נתניהו תתמקד ,  קרוב לוודאי ,  בחשדות אלה .
  ( עדכון ראשון :  22:49 )  

כשפילבר יתחיל לדבר :  חקירת נתניהו בתיק 4000 היא עניין של זמן
גילויים דרמטיים בפרשת  " בזק "  בחודשים האחרונים גרמו ליועמ"ש להנחות לחקור האם בין אלוביץ' לרה"מ התקיימו יחסי תן וקח ,  בניגוד להצהרת האחרון .  אותן התפתחויות הביאו את איש סודו של נתניהו לחתום על הסכם עד מדינה ,  ויהיו מוקד חקירתו הצפויה של רה"מ בחשד לשוחד

