מזרח תיכון חדש  גרסת נתניהו
בדיון שנערך בוועדת הכלכלה של הכנסת בנושא מתווה הגז פרש ראש הממשלה בנימין נתניהו סוג של חזון למזרח תיכון בו משחקת ישראל תפקיד של יצואנית גז למדינות האזור .  אך האם חזונו עומד בהכרח במבחן המציאות ? 
ראש הממשלה בנימין נתניהו היה נינוח בהופעתו בוועדת הכלכלה ,  שדנה במתווה הגז .  מבחינתו ,  הדיונים בוועדה הם מה שמכונה בספורט  " גארבג' טיים "   הדקות שנותרו לסיום המשחק שתוצאתו כבר הוכרעה .  הכל יודעים שוועדת הכלכלה של הכנסת בראשות איתן כבל תמליץ לו שלא לחתום על מתווה הגז .  ראש הממשלה ,  מבחינתו ,  נחוש לחתום על המתווה ולהוציא את פיתוח מאגרי הגז מההקפאה שנכפתה עליהם בשנתיים האחרונות .  
זוהי הסיבה שנתניהו יכול להרשות לעצמו לחמוק מלהתעמת עם חברי הוועדה בשאלות מציקות שהתשובות עליהן עלולות להיות סבוכות ,  לא חד משמעיות ואולי אף לסבך מגעים רגישים שהוא מנהל מאחורי הקלעים עם מדינות זרות .  במקום להכנס לפרטים המעצבנים העדיף ראש הממשלה לשאת נאום מלא חזון על מזרח תיכון חדש .  לא בדיוק מחוזות השלום עליהם נהג הנשיא לשעבר שמעון פרס לדבר ,  ויותר על מאזן הכוח החדש ,  שבמרכזה עומדת מעצמת הגז ישראל ,  וסביבה מדינות משוועות לגז .  ירדן ,  מצרים ,  טורקיה ואפילו יוון או קפריסין .  הוא מספר על מגעים רציניים שמקיים נציג אישי שלו עם נציג בכיר של ממשלת טורקיה ,  בעניין הגז ,  מגלה שהגז היה המטרה האמתית של נשיא יוון ,  אלכסיס ציפראס בישראל ,  וכמוהו גם נשיא קפריסין . " כשיש לך משהו שאחרים רוצים ,  באים אליך "  אומר נתניהו ,  ומפליג בתרומתו האפשרית של הגז הישראלי ליציבות המדינות השכנות ,  כולל הרשות הפלסטינית : " אספקת גז למדינות השכנות מוסיפה נדבך ליציבות שלהן ,  וזה גם האינטרס שלנו "  סוגר ראש הממשלה מעגל .  
אבל המציאות עשויה להיות מורכבת יותר מהחזון של נתניהו .  היום אין לחברות הגז כל חוזי יצוא של ממש .  לשותפות לווייתן יש אמנם  " מסמך הבנות "  למכירת גז לחברת החשמל הירדנית ,  אבל מדובר בהסכם קטן יחסית ,  שאינו מצדיק את פיתוח המאגר .  המגעים ליצוא למצרים גם הם עומדים על כרעי תרנגולת :  המצרים הודיעו על הקפאת השיחות ליבוא גז מישראל ,  לאחר שבורר בינלאומי קבע שעליהם לשלם לחברת החשמל הישראלית פיצוי של 1.8 מיליארד דולר על הפסקת אספקת הגז בשנת 2011 .  
מצרים סובלת אמנם היום ממחסור חמור בגז לתעשיה שלה ,  והגז הישראלי עשוי לסייע לה להיחלץ מהמשבר .  אולם גם אם ייחתמו החוזים הנדרשים ,  יחלפו שלוש שנים עד שהגז הישראלי יגיע .  מצריים עצמה צפויה להשלים בתוך חמש עד שבע שנים את המחסור בגז באמצעות פיתוח מקורות עצמיים .  הגז הישראלי מיועד בעיקר לעבור הנזלה במתקנים הנמצאים במצרים ,  ומשם הוא ייוצא כגז נוזלי למדינות אירופה .  מצרים תרוויח מהעסקה הסיבובית הזו ,  אבל היא לא תהיה תלויה לאורך זמן בגז הישראלי .  
לקוח מעניין נוסף לגז הישראלי היא טורקיה ,  הרוכשת כמויות גז גדולות מרוסיה .  טורקיה תכננה בעבר גם להעביר בשטחה צינור גז מרוסיה ומדינות נוספות בדרום מזרח אסיה לדרום אירופה .  בהופעתו רמז נתניהו לאפשרות כזו .  יצוא הגז לטורקיה הפך לנושא חם נוכח תקרית הפלת המטוס שערערה את היחסים בין טורקיה ,  שממילא שואפת לגוון את מקורות האספקה שלה על מנת שלא להיות תלויה במדינה אחת .  
בעבר נטה נתניהו לפסול על הסף אפשרות של יצוא גז לטורקיה ,  על רקע פרשת המרמרה ,  ושורת תקריות נוספות שחלקן חסויות ,  המעיבות על יחסי שתי המדינות .  בחודשים האחרונים השתנתה הגישה הישראלית כלפי הטורקים ,  אבל בכירים בענף האנרגיה מזהירים :  ישראל אינה מעצמת גז המסוגלת לספק כמויות משמעותיות גם למצרים ,  גם לטורקיה וגם לאירופה דרך טורקיה .  זה או-או .  אפשר רק לדמיין איך תשפיע הבחירה על מעמדה של ישראל במזרח התיכון .  
ישראל עלולה לגלות שבמקום לבחור בשותפה ,  היא מקימה לה יריבה חדשה-ישנה .  

מזרח תיכון חדש  גרסת נתניהו
בדיון שנערך בוועדת הכלכלה של הכנסת בנושא מתווה הגז פרש ראש הממשלה בנימין נתניהו סוג של חזון למזרח תיכון בו משחקת ישראל תפקיד של יצואנית גז למדינות האזור .  אך האם חזונו עומד בהכרח במבחן המציאות ? 

