 " אז לקח סיגרים ,  אז מה ?  ":  בין ריקודים לבריכה ,  בליכודיאדה לא שכחו את המטרה העליונה
מופעי מוזיקה אור קוליים והופעות שנלקחו מווגאס היו האטרקציה המרכזית באירוע באילת ,  עד שכולם שמעו שלראש הממשלה יש מסר מיוחד .  כרזות ,  מדבקות ושיחות נלהבות ביקשו להמחיש שכאן לא מחפשים יורש : " פה זה לא העבודה ,  אין פוטש ".  והיה מי ששחה נגד הזרם : " ביבי מיצה "
  ( רגב : " מעולם לא סיקרו כך את יום השואה הבינלאומי ")  
השטיח האדום שעליו צעדו באי  " הליכודיאדה "  באילת בסוף השבוע הוביל ללובי נוצץ וססגוני ,  עמוס בפלאיירים ,  מדבקות ,  חולצות ושלטים .  צלילי הג'ינגל  " הליכוד הוא בלב "  מחממים את האווירה .  מתבקש ,  אם כך ,  לפתוח ברשימה הארוכה של הגימיקים שהנעימו את זמנם של למעלה מ-1,500 המשתתפים באירוע  בהם פעילים ,  חברי מרכז המפלגה ,  חברי כנסת ושרים :  כבר בכניסה הוצבה עמדת מגנטים שבה העוברים והשבים יכלו להצטלם על רקע תמונה של ראש הממשלה ורעייתו ,  או לחילופין - עם סיגרים ושמפניה ורודה .  
מטרים ספורים בלבד אחרי עמדת המגנטים הוצב שלט עם דמותו של יאיר נתניהו ,  בנו של ראש הממשלה ,  ובו הוא הוצג כמועמד דמה בבחירות הפריימריז של  " הליכודיאדה ".  השאלה אם  " היורש "  ידע או לא ידע על כוונת המארגנים ולאן מועדות פניו הפוליטיות היו ,  ללא ספק ,  אחת משיחות היום .  
זו השנה השנייה שהאירוע החגיגי מתקיים באילת ,  כשהשאיפה היא לבסס את  " הליכודיאדה "  כאירוע מרכזי בחיי התנועה ,  משהו נוסח ועידת המפלגה הרפובליקנית .  בגרסה הישראלית ,  בינתיים ,  האטרקציה המרכזית היא בחירות הדמה ,  שבהן בוחרים מועמדים לרשימה הארצית ולרשימת המחוזות ,  והן שמכניסות את הפוליטיקאים  אלה שבהווה ואלה ששואפים להיות כאלה בעתיד  לרוח תזזיתית .  עיקר ההמולה במהלך שעות היום מתמקדת בכניסה לחדר הקלפיות ,  עד כדי כך שמארגני האירוע סוגרים אותם לפרקים כדי להניע אנשים להשתתף בפעילויות האחרות .  
בין לבין ,  נערכים נאומים ופאנלים של ח"כים ושרים ,  ובהם אירוע המדמה  " שבתרבות "  בהנחייתו של יו"ר הקואליציה דוד ביטן ,  שעובר לעמדת המראיין לאחר שהתרגל לתת כותרות באירועים כאלה כמרואיין בחודשים האחרונים .  במקביל נערכו גם הרצאות על האופן שבו יש לשלוח סמסים פוליטיים ,  כאלה שיגרמו לבוחרים לנהור לקלפיות .  בזמן החופשי אפשר לנגוס נקניקיות והמבורגרים ולפצח גרעינים סביב לבריכה ,  בליווי מופעי מוזיקה אור קוליים והופעות בסגנון לאס וגאס של רקדניות ורקדנים המתעטרלים לצלילי ריהאנה ומדונה .  
עשרות אנשי הפקה ואבטחה מסתובבים בשטח ,  בניצוחם של מפיקי האירוע :  שלישיית הפעילים הצעירים והנמרצים משה בן זקן ,  משה  ( מושיקו )  פסל וניר בן סימון ,  שדואגים שהכול יתוקתק כהלכה .  מקורות המימון והמודל העסקי לא לגמרי ברורים ,  אבל מכמויות הכרזות והמדבקות ניכר שיש כאן בהחלט עסק כלכלי נאה שחשוב שיעבוד כשורה .  
יותר מהכול מדובר במפגן כוח ,  שהשנה מותג כמפגן תמיכה בראש הממשלה וברעייתו לאור החקירות הפליליות . " לפני שהליכוד היא מפלגה ,  היא משפחה ",  נוהגים לומר במפלגת השלטון ,  ולכן ,  כמו על העומד בראש המשפחה ,  גם על חבריה עוברים ימים לא פשוטים ,  ומפגש משפחתי בעת הזו הוא זמן לקירוב לבבות בשעת משבר . " בחודשים האחרונים לא קל להיות חבר ליכוד ,  הבית הזה הותקף ,  אבל תראו את האחדות .  כולנו ביחד .  זו התשובה האמיתית שלנו ,  הערב הזה ",  אמר פסל ,  אחד המפיקים ,  בפתח האירוע .
 על רקע האירועים האקטואליים ,  שלט עם הכיתוב  " לא היה כלום כי אין כלום "  התנוסס באופן בולט בכנס ,  וכששרת התרבות מירי רגב צעקה  " יש כאן וירוס אנטי-ביבי ואנחנו נפרק אותו ",  הקהל הגיב במחיאות כפיים נסערות .  בזה אחר זה ,  השרים וראשי הערים לקחו את הבמה והרעיפו דברי תמיכה וסולידריות על נתניהו ורעייתו ,  מביעים ביטחון בכך שהוא יישאר עמנו .  
בתזמון מושלם ,  ראש הממשלה סיים את חקירתו השלישית כמה דקות אחרי שהחל אירוע ההצדעה המרכזי שתוכנן כדי לחזק את ידיו ואת ידי בני משפחתו . " מה שקרה כאן הגיע עד ירושלים ",  בישר דובר ה"ליכודיאדה ",  חיים גריידנגר ,  רגע לפני שהקריא את מכתב התודה המיוחד ששיגר נתניהו לחוגגים ,  שלטענתו נכתב בתום החקירה .
 לצד התמיכה הגורפת ,  בין המשתתפים היה גם מי שסבור כי על ראש הממשלה לוותר על כיסאו ,  לא בגלל החקירות ,  אלא בשל התקופה הארוכה שבה הוא נמצא בשלטון ומנהיג את המפלגה .  כך לדוגמא ,  אריה ויורם גמיש ,  שני אחים ירושלמיים העומדים בראש קבוצת  " מורשת בגין "  המאגדת כ-30 חברי מרכז בבירה ,  חלוקים לגבי עתידו של ראש הממשלה .  אריה מנסה לשכנע את אחיו בצורך בקציבת כהונה לשתי קדנציות . " ביבי מיצה .  הוא ראש ממשלה טוב ,  אבל עשר שנים ,  תן גם לאחרים ",  אמר . " לא יבוא מישהו כל עוד לא תיתן למישהו לבוא ,  וכל עוד ביבי נמצא - הוא לא מכשיר שום אדם שיכול להחליף אותו .  הוא צריך לפנות ".  
אחיו לא מסכים . " הכלכלה מצוינת .  הביטחון מצוין .  הכול טוב ומצוין .  כל עוד לא יבוא מישהו יותר טוב מביבי הוא צריך להישאר ",  אמר יורם . " אז הוא לקח סיגרים ,  אז מה .  בליכוד לא מערערים על מנהיג ,  לכן היו לנו רק ארבעה מנהיגים בכל ההיסטוריה .  אנחנו לא כמו בעבודה ,  אצלנו לא עושים פוטש ".  על דבר אחד ,  האחים מסכימים : " התקשורת צריכה לעשות בדק בית ,  כי כמה שהם לא מפמפמים הם רק מחזקים אותנו .  אותו דבר שעשו לביבי עשו לטראמפ ".  
בהשראתו של הבוס הגדול ,  השנאה לתקשורת מאחדת בין כל הנוכחים ,  המשוכנעים שהתקשורת מחפשת להפיל את נתניהו . " נתניהו לא מושלם ,  או אשתו או ילדיו ,  אבל ההבדל בין המציאות לבין איך שמציירים אותה בתקשורת זה כמו בין מזרח למערב ",  אומרת מרגלית חיים מירושלים . " יש כאן ראש ממשלה שמבחינת התפקיד שלו שובר את השיא של בן גוריון .  רצף של הצלחות .  בוא נסתכל על הטוב של הדברים ".  תמיר כהן מרשפון קובע חד משמעית : " זה לא שאלה בכלל שמנסים להפיל אותו .  אבל הם יכולים לנסות ולנסות ,  איך אמר המנהיג הדגול שלנו ?  אין עשן ואין אש  יש רק אויר חם ".  
התקשורת ,  או כפי שנוהגים רבים לסנן לעשרות העיתונאים שמסקרים את האירוע  - " תשקורת ",  היא גם האשמה ,  לטענת הנוכחים ,  בביקורת שהופנתה כלפי מארגני ה"ליכודיאדה "  בשל תזמון האירוע ,  המתקיים ביום שבו מצוין בעולם יום השואה הבינלאומי . " יש כאן קמפיין פוליטי ממדרגה ראשונה ",  אמר עמרי סער ,  סגן יו"ר צעירי הליכוד . " יש לנו את יום השואה שאנחנו מכבדים אותו ,  יום השואה הבינלאומי פחות מוכר .  ההפקה לא ידעה ולו היו יודעים היו נמנעים .  כמובן שלא היתה כוונה לפגוע באף אחד ".  
המארגנים ,  לעומת זאת ,  הודו שקרתה כאן תקלה ,  וניסו לפצות על זה בפתיחת היום עם הכרזה על דקה דומיה והצבת עמדה של נרות זיכרון .  חלק מהליכודניקים הביעו תמיהה ותהו מדוע אף אחד לא מזכיר את ציפי לבני ,  שעשתה כנס בבר בתל אביב ,  ואיפה היה יאיר לפיד  שכתב פוסט נוקב בנושא תזמון  " הליכודיאדה "   כשהכנסת ציינה את יום השואה הבינלאומי מוקדם יותר השבוע .  ואז ,  מירי רגב סיפקה את הכותרת הפרובוקטיבית של השעה ,  כשהכריזה שהיא  " גאה במארגנים כי מעולם לא סיקרו את יום השואה כמו שסיקרו השנה בזכות 'הליכודיאדה' ",  וזכתה ,  כהרגלה ,  לתשואות רמות בקהל במקביל לגינויים קשים אצל הברנז'ה בטוויטר .  
בכלל ,  רגב הייתה הסטארית של האירוע ,  כשבכל מקום שאליו הגיעה מיד התנגנה ברקע המנגינה  " לכי תספרי לכולם שאת מירי רגב ",  ועשרות תמונות סלפי תיעדו את צעדיה .  בשנה שעברה ,  לראש רשימת הפריימריז-דמה הגיעו גמליאל וארדן ,  השנה רבים צופים שהבכורה תלך לרגב ,  ויש מי שמסנן בשקט ש"יותר משזו אסיפת תמיכה בנתניהו ,  זו אסיפת תמיכה במירי רגב ".  צלע אחת משלישיית המארגנים ,  משה בן זקן ,  עובד בלשכתה של שרת התרבות , " והוא עיצב את האירוע למידותיה ",  כפי שהגדיר זאת ליכודניק ותיק .  
מלבד רגב ,  ארבעה שרים נוספים כיבדו את האירוע בנוכחותם  חיים כץ ,  יובל שטייניץ ,  גילה גמליאל ,  ואיוב קרא  שזכה לברכות חוזרות ונשנות על הגשמת חלומו הישן וקבלת תואר השר .  אבל השרים הבכירים כנראה לא חוששים מתוצאות הפריימריז-דמה כמו הח"כים הצעירים ,  שהציפו את מלון קלאב הוטל בהמוניהם :  יואב קיש ,  דודי אמסלם ,  שרן השכל ,  אמיר אוחנה ,  ג'קי לוי ורבים אחרים הסתובבו וניצלו את הזמן לעבודת שטח מפרכת .  גם אם הקלפיות הן מדגם לא מייצג ומדובר במדד פופולריות בלבד ,  הוא עשוי לעצב תודעה .  
לכן , " הליכודיאדה "  היא גם במה נהדרת לעשרות שחקנים חדשים ,  פעילים ובעלי שאיפות פוליטיות מוכרים יותר או פחות ,  שמקבלים כינוס גדול ומרוכז שבו הם יכולים להסתובב ,  להכיר וללחוץ את ידי חברי המרכז .  חלקם  " עושים בונקר "  על הכניסה לקלפיות כדי לסגור דילים ולהיכנס לרשימות מומלצים ,  וחלקם עובדים יותר באלגנטיות ,  כמו ראש עיריית ירושלים ניר ברקת ,  שכיתת את רגליו ברחבי המלון ,  לחץ ידיים עם פעילים ,  ופמלייתו עברה בקדחתנות ואספה את הפרטים של כולם .  כמוהו עשה גם יו"ר מרכז השלטון המקומי חיים ביבס ,  שהיה אטרקציה פופולרית נוספת לחום ואהבה .  
בשביל גלעד שרון ,  שעושה את דרכו בחזרה למפלגה ומתכוון להתמודד על משבצת מחוז הדרום בבחירות הבאות ,  זו הייתה הזדמנות לגישוש השטח .  ובכן ,  התגובות היו מעורבות . " הבן של אריק "  התקבל על ידי רבים בחיבוקים ובנשיקות ,  אך גם לקריאות בוז מאלה שמסרבים לשכוח את מורשת ההתנתקות של אביו .  באירוע המרכזי שבו השתתף אף צעק פעיל מהקהל  " אז ששרון לא יהיה פה ".  
ואגב ,  הנושא החם שהעסיק רבים מחברי המרכז ב"ליכודיאדה "  לא היה חקירות ראש הממשלה וגם לא הפריימריז המדומים ,  אלא יוזמה לשינוי שיטת הבחירה של מועמדי המחוזות ברשימה לכנסת .  היוזמה ,  שמקדם חיים כץ ,  יו"ר המרכז ,  צפויה להקשות על מועמדים חדשים להיכנס לכנסת ,  ומעוררת התנגדות עזה .  
למרות ההתייצבות הנחרצת מאחורי המנהיג בצרה ,  בכל פינה ב"ליכודיאדה "  היה אפשר לשמוע אנשים קובעים בשקט שהמצב נראה לא טוב ,  ותהיות לגבי איך ייראה היום שאחרי נתניהו רצות באוויר .  אמנם ,  אף אחד מהבכירים ששמם מוזכר בשלב זה במלחמת הירושה הפוטנציאלית לא הגיע לאילת - לא גלעד ארדן ,  לא ישראל כץ ,  לא גדעון סער ואפילו לא יולי אדלשטיין ,  אך שמותיהם והערכת ההתאמה שלהם לתפקיד נישאים הרבה באוויר .  
עם זאת ,  אסור לאף אחד מהם אפילו להיראות כמי שעושה איזשהו מהלך פוליטי בימים אלה ,  שכן הוא עשוי להיתפס כמי שחותר תחת שלטון נתניהו ,  ולהיענש בשם אותו די-אן-איי מיוחד שהליכודניקים נוהגים להשוויץ בו ובשוני המובהק שלו מהקוד הגנטי של מפלגת העבודה .  בעוד אצל מפלגה אחת מחסלים ראשים בזה אחר זה בלי להניד עפעף ,  אצל השנייה  ברגע שמתקיפים את המנהיג  כולם מתייצבים מאחוריו כחומה בצורה .  מי שלא מתיישר צפוי להיות מואשם בניסיון פוטש .  
נתניהו ניגן על המורשת הזו באיגרת ששיגר לליכודיאדה . " אנו יכולים להיות גאים בכך שתנועת 'הליכוד' מגבה לאורך השנים את מנהיגיה וניצבת מאחוריהם ,  בניגוד למה שקורה במפלגות אחרות ",  כתב . " אתם ,  כמו רוב הציבור בישראל ,  לא קונים את המתקפה הזאת נגדי ".  
לגבי המדגם הלא מייצג שהגיע למלון קלאב הוטל באילת ,  לכל הפחות ,  הוא צודק .  הם באמת לא קונים את זה .  נתניהו הפסיק השבוע להשתמש בציטוט  " לא יהיה כלום כי אין כלום ",  אבל מבחינתם זה בדיוק כך ,  לא יותר ממסע ציד שיטתי שמטרתו להפיל את ממשלת הימין ,  שבסופו הם עוד עשויים לצאת מחוזקים . " אם התקשורת יוצאת נגדו  אנחנו באים בהמוננו ",  אומר פעיל ליכוד המכונה  " מרדונה ",  שקובע שהשנה ה"ליכודיאדה "  בהחלט גדולה יותר מבשנה שעברה . " אני מבטיח לך שאם היו היום בחירות - הליכוד היה מכפיל את המנדטים ".   

" אז לקח סיגרים ,  אז מה ?  ":  בין ריקודים לבריכה ,  בליכודיאדה לא שכחו את המטרה העליונה
מופעי מוזיקה אור קוליים והופעות שנלקחו מווגאס היו האטרקציה המרכזית באירוע באילת ,  עד שכולם שמעו שלראש הממשלה יש מסר מיוחד .  כרזות ,  מדבקות ושיחות נלהבות ביקשו להמחיש שכאן לא מחפשים יורש : " פה זה לא העבודה ,  אין פוטש ".  והיה מי ששחה נגד הזרם : " ביבי מיצה "
 
