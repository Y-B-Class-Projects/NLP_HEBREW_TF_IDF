 " אם תפורק ועדת פלסנר - תגיע הממשלה לסוף דרכה "
 כך הודיע יו"ר קדימה מופז בעקבות הודעת ראש הממשלה על פירוק הוועדה לשוויון בנטל .  יחימוביץ' : " גם אם קדימה תושפל היא לא תפרוש ".  ח"כ גפני : " נתניהו הפקיר את החרדים "
  ( צילום :  גדעון צנטנר ,  דניאל בוק ,  אבי כהן ,  עריכה :  מיכאל ברגמן ,  קריינות :  אביב אברמוביץ' )  
המערכת הפוליטית גועשת בעקבות הודעתו הדרמטית היום  ( ראשון )  של ראש הממשלה ,  בנימין נתניהו ,  לפיה ועדת פלסנר ,  לקידום השוויון בנטל  ( קש"ב )  ,  התפרקה .  יושב ראש קדימה שאול מופז איים הערב לפרק את הקואליציה הרחבה אליה הצטרף רק לפני חודשים ספורים : " אני דוחה את הודעת ראש הממשלה ומעניק גיבוי מלא לוועדה לשוויון בנטל בראשות ח"כ פלסנר .  הועדה לשוויון בנטל הוקמה מתוקף הסכם משותף לקדימה ולליכוד ועל כן פירוקה החד צדדי על ידי ראש הממשלה אינו מחייב את קדימה שתמשיך לעמוד בהתחייבותה הציבורית ".   
" מסקנות הועדה יקבלו פומבי ויהוו בסיס לכל ניסיון אמיתי ,  הגון ערכי ,  מוסרי ,  חוקתי ואפקטיבי לתיקון היסטורי בתחום השוויון בנטל .  אם ראש הממשלה בוחר שלא לפנות לכיוון הנדרש הזה ,  תגיע ממשלת האחדות הלאומית לסוף דרכה ?  ,  אמר מופז .  
חברי כנסת משמאל ומימין תקפו את נתניהו ואת עצם ההחלטה להקים את הוועדה המפורקת ,  שהוקמה בעקבות הצטרפות יו"ר קדימה ,  שאול מופז ,  לממשלת נתניהו .  יו"ר ועדת הכספים של הכנסת ,  ח"כ משה גפני  ( יהדות התורה )  אמר כי  " ראש הממשלה הפקיר את הציבור החרדי ,  שהיה שותף לו במשך שנים ,  בגלל פופוליזם זול של מפלגות הפועלות ממניעים פוליטיים ".  הוא הוסיף כי  " אין תלמיד ישיבה אחד ,  שתורתו אומנתו ,  שיתגייס כתוצאה מההחלטה הזו ". 
יו"ר האופוזיציה ,  ח"כ שלי יחימוביץ'  ( העבודה )  ,  אמרה כי  " המהומה והסכסוכים סביב ועדת פלסנר קובעים שיא חדש של נלעגות וחוסר תכלית .  נתניהו מאבד שליטה בשותפות הקואליציוניות של ממשלתו ,  אך הוא יכול להיות רגוע ,  כי גם אם קדימה תרד לשפל המדרגה היא לא תוותר על השותפות הקואליציונית שמאפשרת לה הישרדות ".  יו"ר האופוזיציה הביעה ספק בנחיצותה של הוועדה לקידום השוויון בנטל והוסיפה : " היה ברור שזו ועדת סרק שנועדה להציל את כבודם של השותפים הקואליציוניים ולעסוק בעיקר ביחסי ציבור ותעמולה ".  
חברתה לשורות האופוזיציה ,  ח"כ זהבה גלאון  ( מרצ )  ,  הפנתה את האש כלפי שאול מופז ומפלגתו . " הוא יכול לפרוש מהקואליציה ,  אבל לא בטוח שנסכים לקבל אותו ואת קדימה ",  אמרה יו"ר מרצ ,  והוסיפה : " קדימה איבדה את זכות הקיום שלה כשזחלה לממשלת נתניהו בתירוץ של ניסוח חוק טל חלופי .  עכשיו מתברר שהמהלך הציני ,  שדחה את הבחירות וגרם לנזק אדיר לאמון הציבור בפוליטיקה ,  גם ריסק את ההזדמנות להשיג הסכמה לאומית על ההשתתפות בשירות ממלכתי שוויוני ". 
השחקן החדש במגרש הפוליטי ,  יאיר לפיד ,  הביע ספק אף הוא בכנות מאמציו של נתניהו לפתור את סוגיית השוויון בנטל ואמר כי ראש הממשלה  " דאג למשוך זמן ולמרוח את הציבור באמתלות ובדחיות כאלה ואחרות ".  לפיד ,  שמאז הכרזתו על כניסתו לפוליטיקה בחור לתקוף את ציבור החרדים ,  אמר כי  " נתניהו בוחר שוב בשותפיו הטבעיים על פני הרוב בישראל ,  שמתגייס לצבא ולמילואים ,  משלם מסים ולא גומר את החודש .  הפתרון היחיד לשוויון בנטל הוא שירות שווה לכולם על כל השלכותיו ,  כולל הקמת מערך אמיתי של שירות אזרחי ,  ומתן תגמול ללוחמים ".  
שותפו לקואליציה של נתניהו ,  השר אלי ישי ,  אמר כי  " צר לי שבמקום להגיע לעמק השווה ראש הממשלה בחר להציב אולטימטום שיוביל לקרע בעם ".  יו"ר ש"ס ,  שמפלגתו חששה מההשלכות של יישום מסקנות ועדת פלסנר ,  אמר  : " זו ועדה שהפתרון היחיד שניסתה לתת הוא אתנן פוליטי .  היא לא השכילה להבין את המשמעות והמורכבות של הנושא שבגינו הוקמה .  הוועדה סימנה את מטרותיה עוד טרם הדיונים ". 
ח"כ דני דנון  ( ליכוד )  שהעביר היום בנשיאות הכנסת את הדיון בנושא עמדת מערכת הביטחון לגיוס ערבים וחרדים לוועדת חוץ וביטחון ,  הגן על ראש הממשלה ותקף דווקא את מופז . " קדימה דואגים למתפקדים הערבים שהצביעו למופז בפריימריז במקום לדאוג לאזרחי ישראל ",  אמר . 

" אם תפורק ועדת פלסנר - תגיע הממשלה לסוף דרכה "
 כך הודיע יו"ר קדימה מופז בעקבות הודעת ראש הממשלה על פירוק הוועדה לשוויון בנטל .  יחימוביץ' : " גם אם קדימה תושפל היא לא תפרוש ".  ח"כ גפני : " נתניהו הפקיר את החרדים "
 
