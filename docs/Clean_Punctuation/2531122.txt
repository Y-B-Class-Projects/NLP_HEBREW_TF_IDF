ממשלת אחדות - למי זה טוב ? 
ליו"ר קדימה הטרי לא היה מה להפסיד .  הסקרים ניבאו לו מפלה בבחירות מה שחייב אותו ללכת למהלך פוליטי נועז .  לירון מרוז סבור שאולי יש למהלך מניע נסתר - תקיפה באירן ,  למשל
שמונה פעמים במשך שתי דקות הטיח שאול מופז בבנימין נתניהו שהוא שקרן .  הוא משקר בתחום הכלכלי ,  אמר ,  בתחום המדיני ומשקר את צעירי ישראל .  מופז לא הוקלט בסתר אומר את הדברים בכנס פעילים ,  אלא עשה זאת במסיבת עיתונאים בחדר ועדת חוץ וביטחון של הכנסת .  חמישה חודשים אחר כך ,  הוא נכנס לממשלתו של נתניהו באחד המהלכים הפוליטיים המפתיעים שנראו כאן אי פעם .  תזכורת :  בהתמודדות האחרונה על ראשות קדימה זכה המתמודד אבי דיכטר לקיתונות של בוז כשהודיע שאם וכאשר ייבחר ייכנס למשא ומתן מואץ עם נתניהו על כניסה לממשלתו .  בדיעבד מתברר שזה בדיוק מה שעשה מופז ,  בדיוק מה שאמרה ציפי לבני שיעשה .   ליו"ר האופוזיציה הטרי לא היה הרבה מה להפסיד .  הסקרים שניבאו למפלגתו מפלה בבחירות הקרובות חייבו אותו ללכת למהלך פוליטי נועז שנוגד התחייבויות קודמות שלו .  אפשר לקרוא לזה זגזגנות ,  אפשר סירחון פוליטי ,  אפשר גועל נפש .  הכל לוקח .
 אבל אם מנקים את הציניות ,  הרי שהנושאים שבשמם נכנסה קדימה לממשלה חשובים וראויים .  עניין השוויון בנטל ראוי לו שיעלה אחת ולתמיד לדיון רציני בממשלה רחבה שאינה מוחזקת כבת ערובה בידי המפלגות החרדיות ,  אם כי חשוב שגם הן ייטלו חלק משמעותי בדיון .  מופז ,  יחד עם חבר מפלגתו יוחנן פלסנר ,  ששמו מוזכר כמי שיוביל את הטיפול בנושא ,  עשו עבודה רצינית ומעמיקה בנושא בשנה האחרונה ומהשותפות הקואליציונית הטרייה יכולה לצאת בשורה חדשה .  יחד עם זאת ,  חשוב לציין שמתווה הפיתרון שעליו מדובר בהסכם בין המפלגות מציע לפתור את הסוגיה בהעלאת מכסות המתגייסים ,  ולא בצמצום דרסטי של מכסות הלא-מגויסים שאותו מקדמת קדימה .  גם לשינוי שיטת הבחירות יש סיכוי לא קטן לעבור  אם יעבור יהיו הבחירות הבאות לפי השיטה החדשה - אם כי כאן יש רק הצהרה כללית ולא ירידה לפרטים .  
ניתן למצוא גם תבונה פוליטית לא מעטה במהלך מבחינתה של קדימה .  למעט מופז ,  אנשי מפלגתו לא קיבלו תיקים בממשלה בשלב זה ,  מה שיקל על קדימה לפרוש אם תבין שנתניהו לא באמת מתכוון ללכת למהלכים דרמטיים בנושאי הליבה .  במקרה כזה יוכלו מופז ואנשיו לבוא לבוחרים ולומר להם :  חשפנו את פרצופו האמיתי של ראש הממשלה שאינו רוצה בשינוי שעליו הוא מדבר .
 המגעים בין קדימה לליכוד החלו בשבוע שעבר ,  בהובלת ראש לשכת נתניהו עד לאחרונה ,  נתן אשל ,  יועצו האסטרטגי של מופז ,  ליאור חורב ,  ויו"ר הקואליציה ,  זאב אלקין .  ביממה האחרונה הם צברו תאוצה עד שהגיעו לכדי מיצוי .  בניגוד לפארסה הקטנה שהייתה לו במרכז הליכוד ביום ראשון בערב ,  נתניהו ואנשיו הוכיחו פעם נוספת שבקדנציה הזו במהלכים הפוליטיים הגדולים הם שולטים ביד רמה .  גם בפילוג בעבודה שהוליד את מפלגת העצמאות הם היו מעורבים עד צוואר והצליחו לעשות הכל בחשאיות גמורה .  אם מבחינת ראש הממשלה הכל ילך כשורה ,  עשויה להיות ממשלתו זו שכיהנה במשך הזמן הארוך ביותר מאז קום המדינה .  אבל גם נתניהו נוטל במהלך שעשה סיכונים לא מבוטלים .  אם יטפל ברצינות בחוק טל הוא עלול להיכנס לעימות קשה עם ש"ס ויהדות התורה ,  כניסת קדימה לממשלה תחזק את הצד המתון בקואליציה שלו ,  מה שיכול לגרום לקרע עם הימין סביב הפינוי של שכונת האולפנה ועניינים מדיניים נוספים .
 לכאורה שלי יחימוביץ' ויאיר לפיד ,  שנראו עד כה כמנצחים הגדולים של מערכת הבחירות ,  הם הנפגעים העיקריים מהמהלך הפוליטי .  אבל יחימוביץ' ,  בתפקידה כיו"ר האופוזיציה  ( של פחות מ-30 ח"כים !  )  ,  תוכל להמשיך ולחדד מסרים ולבדל את מפלגתה ,  בטח על רקע התקציב הקשה של 2013 .  לפיד יצטרך למצוא דרך לשמר את הרלוונטיות שלו למשך שנה וחצי ,  אתגר שאינו פשוט כלל .  
ואולי הכל שטויות .  לא חוק טל ,  לא שינוי שיטת הממשל ולא התקציב .  כשרמטכ"ל ושר ביטחון נכנס לממשלה שעות ספורות לפני שהכנסת מתפזרת ייתכן שהדבר מעיד שאנחנו עומדים בפני מהלכים דרמטיים שמצריכים כמה שיותר אנשים בעלי ניסיון ליד ההגה .  תקיפה באירן ,  למשל .
 הסכם ממשלת אחדות - כותרות אחרונותאין בחירות - קדימה מצטרפת לממשלת אחדותלפיד על הסכם האחדות : " פוליטיקה ישנה ומכוערת"שרי הליכוד בירכו את נתניהו ;  דנון :  פגיעה בציבוררק לפני חודשיים :  ממשלת נתניהו רעה ,  לא אכנס אליההסכם האחדות בין הליכוד וקדימה 

ממשלת אחדות - למי זה טוב ? 
ליו"ר קדימה הטרי לא היה מה להפסיד .  הסקרים ניבאו לו מפלה בבחירות מה שחייב אותו ללכת למהלך פוליטי נועז .  לירון מרוז סבור שאולי יש למהלך מניע נסתר - תקיפה באירן ,  למשל

