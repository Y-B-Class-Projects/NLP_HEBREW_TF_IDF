שלום אחראי או אחריות לשלום
איני זוכר שנתקלתי בביטוי הזה , " שלום אחראי ",  קודם לכן .  בדרך כלל מדובר באחריותם של חותמי השלום ,  ואילו ההסכמים עצמם עשויים להיות מקיפים ,  חלקיים ,  מוצלחים ,  כושלים .  אבל אחראיים ?  ואף על פי כן ,  זהו המושג שבו השתמש נתניהו במסיבת העיתונאים שקיים עם מופז .  
אדוני ראש הממשלה ,  אין חיה כזאת .  מי שמדבר על  " שלום אחראי ",  מדבר על שלום שאין בו לכאורה סיכונים .  מי שמדבר על שלום בלי סיכונים ,  מדבר על שלום בלי פשרות של ממש .  מי שמדבר על שלום בלי פשרות ,  מדבר על כך שלעולם לא יעשה שלום .  זו חזרה להתפייטות על ויתורים כואבים  ( אך בלתי מוגדרים )  ,  על מדינה פלסטינית שישראל יושבת על גבולותיה ואשר גבולותיה לא הוגדרו מעולם ,  ועל נכונות להידבר ללא תנאים מוקדמים ,  בעוד ברור כי הצד הפלסטיני יתקשה מאוד לוותר על התנאי שהוצב על ידי ארה"ב  ( גם לא בחוכמה יתרה )  - הקפאת ההתנחלויות .  
מנחם בגין חשב כנראה על שלום אחראי כזה כאשר נסע לקמפ דיוויד ב-1978 .  ממש ערב הנסיעה נפגש עם יריבו הפוליטי שמעון פרס ,  שכיהן כיו"ר המערך  " עבודה "- מפ"ם .  השניים שוחחו שעה ארוכה במשרדו של ראש הממשלה בירושלים ,  וסיימו את השיחה בהסכמה - 11 נקודות שעליהן לא יוותר ראש הממשלה גם במהלכו של משא ומתן מתיש .  הנקודות כללו את התנגדות השניים לוויתור על העיר ימית ,  על שדות התעופה של חיל האוויר שנבנו בסיני בעזרת האמריקנים ,  ועוד ועוד .  כשחזר בגין מהמשא ומתן הממושך עם אנואר סאדאת ועם ג'ימי קרטר ,  התברר שוויתר על כל 11 הנקודות !  הוא היה אמור להשיב למצרים את כל השטח שנכבש בסיני ,  עד למילימטר האחרון ,  בתוספת פירוז של שטח ישראלי לאורך הגבול החדש-ישן .  
בגין עשה זאת משום שהבין ששלום שבו אתה עומד על מה שנוח לך לעמוד ,  לא יזכה בהסכמת הצד השני .  לכן אתה חייב להחליט בין עמידה על מה שנדמה לך חשוב או חיוני ברגע מסוים בהיסטוריה ,  ובין מה שחשוב לך בראייתך האסטרטגית בכל הנוגע לעתידה של מדינת ישראל לטווח הארוך .  אילו עמד בגין על 11 הנקודות שעליהן הסכים עם פרס ,  לא היה נחתם הסכם שלום עם מצרים .
 אפשר להסביר גם היום את חשיבות אותן נקודות ,  כפי שגם משה דיין היה יכול להסביר את אמירתו המטופשת ,  שלפיה עדיף שארם א-שייח' בלי שלום משלום בלי שארם א-שייח' ,  אך אי אפשר להתווכח עם כך ש"עמידה אחראית "  על הנושאים החשובים בעיניך עלולה לטרפד את מה שחשוב באמת לישראל :  לחיות כאן כמדינה יהודית ודמוקרטית ,  תוך הכרה ערבית רחבה נוסח היוזמה הערבית של 2002 ,  ולא כנטע זר נצחי .  מי שמדבר על  " שלום אחראי "  מוותר כנראה על המטרה הזאת .  מוטב לו לדבר על אחריותו לשלום .  זוהי האחריות האמיתית .  

שלום אחראי או אחריות לשלום
nan
