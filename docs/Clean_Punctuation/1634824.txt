 " דברי נתניהו נגד הפליטים - שיא הצביעות "
 דברי רה"מ ,  לפיהם יש לעצור הסתננות פליטים לישראל מהגבול הדרומי ,  עוררו את זעמם של ארגוני הסיוע .  לדבריהם , " נתניהו נוהג בצביעות .  ממשלתו היא שיאנית הבאת העובדים "
 ארגוני הסיוע למען הפליטים מתחו היום  ( חמישי )  ביקורת קשה נגד הדברים שאמר הבוקר ראש הממשלה בנימין נתניהו בכנס התאחדות התעשיינים .  נתניהו אמר בכנס  " כי חייבים לעצור את תופעת ההסתננות "  והצליח לעורר את חמתם של ארגוני זכויות האדם .  
במוקד הסיוע לעובדים זרים אמרו בתגובה כי  " נתניהו שובר שיא חדש של צביעות :  ממשלתו ,  ששברה שיא של כל הזמנים במספר האשרות למהגרי עבודה - 120 אלף רק בשנה החולפת ,  מנסה להסתיר עובדות אלה מן הציבור ,  על ידי האשמת הפליטים ,  שמספרם בטל בשישים מול מספרם של המהגרים שנתניהו מייבא ".  לדברי הארגון , " הסכנה למדינה היהודית היא לא הפליטים ,  אלא היהודים הרבים בעמדות מפתח ששכחו שהוריהם היו פליטים ,  ושמשחירים את שמם של הנרדפים כדי להלבין את כניעתם לתאגידי כוח אדם ",  נאמר בהודעת הארגון .
 גם בשלוחה הישראלית של ארגון אמנסטי אינטרנשיונל התייחסו לדברי נתניהו . " היחס המחפיר שישראל מפגינה כלפי הפליטים ומבקשי המקלט אשר נמלטו לשטחה הוא-הוא שגורר את ישראל לעולם השלישי ",  הבהיר עודד דינר ,  מנהל מחלקת פעילות ומערכות ציבוריות בארגון .  דינר הוסיף ואמר כי הדרך היחידה להבחין בין פליטים שנמלטו מרדיפה ורצח עם לבין מסתננים למטרות עבודה ,  היא להקים מערך מסודר לבחינת הזכאות למקלט .
 מוקדם יותר היום אמר נתניהו כי ההסתננות לישראל מהגבול הדרומי משנה את הנוף הדמוגרפי במדינה . " אני לא יודע אם הייתם באילת וראיתם מה קורה שם ",  אמר נתניהו לנוכחים בכנס התעשיינים , " בתל אביב יש מקומות שלא תכירו .  זה דבר שמוכרחים לעצור ".  לפני כעשרה ימים אישרה הממשלה הקמתה של גדר בגבול המצרי ,  בעלות של למעלה ממיליארד שקלים .  לפי התכנית ,  יוקמו שני קטעי גדר למניעת חדירת המסתננים מחצי האי סיני .
 בארגוני הסיוע עוקבים בדאגה אחר הצעדים שנוקטת ממשלת נתניהו נגד תופעת ההסתננות .  לטענתם ,  מדובר בצעדים שאינם מפרידים בין מסתננים לבין פליטים שנמלטו מרצח עם במדינותיהם ושמהווים הפרה של אמנות בינלאומיות בנושא הפליטים .  ארגוני הסיוע מדגישים כי הם אינם מתנגדים לבניית הגדר בגבול עם מצרים ,  אולם הם כן דורשים מתן מקלט מדיני למסתננים שנמלטו ממדינות שבהן נשקפה להם סכנת חיים .  בישיבת הממשלה שבה אושרה הקמת הגדר התייחס נתניהו לנושא הפליטים ואמר כי  " ישראל תישאר פתוחה לפליטי חרב ,  אבל לא נוכל לתת לעשרות אלפי עובדים בלתי חוקיים לחדור לישראל דרך הגבול הדרומי ולהציף את המדינה שלנו בשוהים בלתי חוקיים ". 
לפי הנתונים של הלשכה המרכזית לסטטיסטיקה ,  בישראל שוהים 77 אלף עובדים זרים שמועסקים באופן חוקי וכ- 125 אלף עובדים זרים לא חוקיים .  בנוסף נמצאים בישראל 19 אלף מהגרי עבודה ,  שנכנסו לתחום ישראל דרך גבול מצרים.כאשר רק חלק קטן מהמהגרים דרך מצרים מוכרים כפליטים ומרביתם שוהים בארץ באשרה ארעית עד לסיום בחינת מעמדם והאפשרות להשיבם למדינות המוצא שלהם .

" דברי נתניהו נגד הפליטים - שיא הצביעות "
 דברי רה"מ ,  לפיהם יש לעצור הסתננות פליטים לישראל מהגבול הדרומי ,  עוררו את זעמם של ארגוני הסיוע .  לדבריהם , " נתניהו נוהג בצביעות .  ממשלתו היא שיאנית הבאת העובדים "
 
