הישורת האחרונה :  השר ארדן יאלץ להכריע בקרוב לגבי הארכת כהונת המפכ"ל
בעוד ימים ספורים אמור השר לביטחון הפנים להודיע אם יאריך בשנה את כהונתו של אלשיך .  זאת ,  ברקע ביקורת שנמתחת במשטרה על הפשרות שעשה המפכ"ל לבקשת השר ,  ושני הצעדים שלקח אחורה כשהפסיק לדבר בפומבי על חקירות נתניהו
בעוד ימים ספורים אמור השר לביטחון הפנים גלעד ארדן להודיע אם יאריך את כהונתו של מפכ"ל המשטרה רוני אלשיך .  בשבוע הבא מתחיל חודש אוגוסט ,  ומניין הימים הנותרים לכהונתו של אלשיך יורד לפחות מ-60 ,  כשבאמצע חודש של חגים .  בעבר רמז השר ארדן כי עד אוגוסט יודיע על החלטתו .  בחודש האחרון נראה כי השר מאותת על כך שאלשיך יישאר בתפקידו שנה נוספת ,  ובמקביל נראה כי דווקא אלשיך עצמו עבר בשבועות האחרונים את השינוי הגדול בהתנהלותו אל מול  " הבוסים ",  ונמנע מחיכוכים שלא כבעבר .  
לפני פחות משנה סיפר חבר כנסת בכיר מאוד בליכוד כי בסביבת ראש הממשלה בנימין נתניהו ניכר חוסר שביעות רצון ,  וכך גם בקואליציה שנוהלה אז על ידי ח"כ דוד ביטן .  הבכיר סיפר כי ארדן  " לא שולט במפכ"ל ואין לו מספיק כוח ",  והוסיף כי נעשים מאמצים למצוא לארדן  " ג'וב "  אחר ,  כמו שגריר ישראל בארצות הברית .  לדבריו הבכיר ,  התכנית הייתה למנות דמות אסרטיבית לתפקיד - כמו השרה מירי רגב או ביטן עצמו . 
" המפכ"ל ממנה איזה קצין שהוא רוצה ,  והשר לא יכול להכניס קצינים שאנחנו מעוניינים לקדם או להציב בעמדות מפתח במשטרה ",  אמר אז הבכיר .  מאז קרה כמה דברים ,  בין היתר חקירתו של ביטן שטלטלה את הקואליציה ואת בכירי הליכוד ,  שתקפו השכם והערב את המפכ"ל ואת המשטרה .  במקביל ,  אנשי המפכ"ל לא הסתירו את אכזבתם מהשהיית ההחלטה של ארדן לגבי הארכת כהונתו של אלשיך ,  וטענו כי היא פוגעת במשטרה .  השיא הגיע בנאומו של אלשיך באוניברסיטת תל אביב לפני כחודשיים ,  אז אמרו בסביבת השר ארדן כי  " המפכ"ל חצה את הקווים ושבר את הכלים ".  
ואולם ,  מאז הנאום חל שינוי באוויר .  נראה כי המפכ"ל הבין שאם לא יהיה בתפקידו ,  מחליפו עשוי להחריב את כל מה שבנה במשטרה בשלוש השנים האחרונות .  גם מקורביו של אלשיך אומרים שבשבועות האחרונים חל אצלו שינוי ,  ושנראה כי הוא מעדיף להחיל על מערכת היחסים שלו עם השר את מה שהוא מלמד את 30 אלף שוטריו : " מניעה מצבית ".  כלומר ,  למצוא את הדרך שלא להגיע לפיצוץ שאין ממנו דרך חזרה .  נראה כי אחרי הסערה שעוררו דבריו לקח המפכ"ל שני צעדים אחורה וכעת הוא נמנע מלדבר בפומבי על חקירותיו של ראש הממשלה .  
סבב הניצבים היה המוקש הראשון שנוטרל מבחינתו של אלשיך בדרך לפתיחת דף חדש .  במרכז המחלוקת הייתה דרישתו של השר ארדן להעלות בדרגה את מזכירו המבצעי תת-ניצב אבי אדרי .  אדרי הוא קצין איכותי ,  שככל הנראה יתמודד גם הוא בעתיד הלא רחוק על תפקיד המפכ"ל .  אלא שאלשיך חשב שיש לא מעט תתי-ניצבים שראויים לקידום לפני תנ"צ אדרי - בין היתר סגני מפקדי מחוז ומפקדי מרחבים מורכבים .  בשלב מסוים במשא ומתן בין השר למפכ"ל הסכים אלשיך ללכת צעד אחורה .  הפשרה הייתה כי תקן המזכיר יעלה מתנ"צ לניצב ,  וכי בשל העובדה כי אדרי כבר מאייש את התפקיד ,  הוא יקבל את הדרגה .  
לפני שבוע הודיעו ארדן ואלשיך כי תת-ניצב עינת גיל צוברי תועלה לדרגת ניצב .  גם כאן היה השר זה שהתעקש ,  כנראה בצדק ,  שבמשטרה תהיה לפחות אישה אחת בדרגת ניצב .  לא מעט קצינים במשטרה תהו איך קודמה תנ"צ גיל צוברי מבלי שעסקה בפיקוד בתחומי הליבה של הארגון ,  ואיך התפשר המפכ"ל על כך מול השר .  
ההפתעה הגדולה הגיעה השבוע ,  עם סבב המינויים של תתי הניצבים שמעורר סערה בתוך המשטרה - הזזתם של כורש ברנור ,  מפקד יאח"ה שחקר את ראש הממשלה וראש חטיבת החקירות ערן קמין מתפקידיהם .  השניים נחשבו לאימת הפוליטיקאים ,  ונשלחו כעת לתפקידי הדרכה .  יואב תלם ,  שמונה למפקד יאח"ה במקום ברנור ,  נחשב לקצין מצטיין ולאדם הקרוב ביותר למפכ"ל הקודם יוחנן דנינו ,  שעל פי טענות במשטרה נמנע במשך זמן רב מלגעת בחומרי פרשות נתניהו .  
בסביבת אלשיך דחו את הביקורת על המינויים . " אחרי שנתיים בתפקיד נהוג במשטרה לבצע חילופי תפקיד .  מפקד המכללה הוא תפקיד מרכזי במשטרה ,  והוא מעצב את כלל שוטרי ישראל .  כל מפקדי המכללות בשנים האחרונות קודמו ",  אמר גורם בכיר בסביבת המפכ"ל .  
שבוע או שבועיים לפני שהשר ארדן יודיע על החלטתו ,  אפשר כבר עכשיו לקבוע כי הפיקוד הבכיר של המשטרה ,  על פי שני סבבי המינויים האחרונים ,  הם בהחלט בצלמו ובדמותו של השר ארדן הרבה יותר מאשר בצלמו ובדמותו של המפכ"ל אלשיך .  

הישורת האחרונה :  השר ארדן יאלץ להכריע בקרוב לגבי הארכת כהונת המפכ"ל
בעוד ימים ספורים אמור השר לביטחון הפנים להודיע אם יאריך בשנה את כהונתו של אלשיך .  זאת ,  ברקע ביקורת שנמתחת במשטרה על הפשרות שעשה המפכ"ל לבקשת השר ,  ושני הצעדים שלקח אחורה כשהפסיק לדבר בפומבי על חקירות נתניהו

