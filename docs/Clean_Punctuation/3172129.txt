הפלונטר הפולני :  על ישראל לדרוש תיקון נוסח ההצהרה על  " חוק השואה "
 מסמכים מדיניים ודיפלומטיים הם תמיד עניין של פשרה ,  אך ההצהרה המשותפת של ורשה וירושלים אינה מבטאת נכונה את העובדות .  הביקורת שהושמעה כלפי ההצהרה מוצדקת - אך לא כשהיא מלווה בשיקולים פוליטיים או מגיעה מצד מי שהיו מעורבים בניסוחה
נפתח עם שתי קביעות :  ראשית - פולנים רבים ,  אולי הרוב ,  היו חד-משמעית שותפים בשואת יהודי פולין - חלקם באופן פעיל .  העובדה שאמנם היו גם עשרות אלפי פולנים ,  כולל גורמי דת ,  שסייעו ליהודים להימלט או להסתתר מהחיות הנאציות איננה מקלה על העובדה הנ"ל .  שנית - ההצהרה המשותפת של ישראל ופולין בנושא השואה ,  אף שיש בה חלקים חיוביים ,  איננה מבטאת בצורה נכונה ובוודאי לא מלאה את העובדות  ומוטב היה שלא תיוולד כלל .  
קשה גם שלא להבחין לא רק ברישול שבתרגום ההצהרה לעברית אלא גם בכוונה לתת לה משמעויות שהצד הישראלי בוודאי לא התכוון אליהן .  המכנה המשותף ,  כביכול ,  בין הטרגדיות של הפולנים והיהודים הוא שקרי .  גם הניסוח  " פולנים ממוצא יהודי "  להבדיל מ"העם היהודי "  מעורר תמיהה .  קשה יהיה גם למצוא דוגמאות מוחשיות שהממשלה הפולנית הגולה בלונדון באמת  " ניסתה לעצור את המעשים של הנאצים ",  אף שהיו פולנים אמיצים ,  חסידי אומות העולם ,  כמו יאן קרסקי שסיכנו את חייהם כדי להביא את בשורת האיוב של השואה לידיעת בעלות הברית המערביות - שגם כן לא נקפו אצבע .  
לקריאה נוספת:בנט נגד נתניהו : " ההצהרה על חוק השואה הפולני - חרפה רוויית שקרים"לפיד נגד הצהרת נתניהו על חוק השואה :  ניקה את פולין מרצח יהודים 
המסמך המשותף  " מכיר ומגנה כל מקרה של אכזריות שבוצע על-ידי פולנים במהלך מלחמת העולם השנייה "   אך מתעלם לחלוטין מפוגרומים ,  כמו זה בקיילצה ,  אחרי שהמלחמה הסתיימה והגרמנים פונו מהשטח .  מגוחכת ומקוממת גם ההשוואה בין אנטישמיות ל"אנטי-פולוניזם ".  המחאה המאוחרת והמעט מתחסדת של מוסד  " יד ושם "  הייתה אולי משכנעת יותר אילולא התברר שמוסד זה היה שותף מלא ,  אם לא בניסוח הסופי של ההצהרה ,  אז בבדיקת נתוניה הבסיסיים .  
לזכות הפולנים אמנם ייאמר שלא כמו הצרפתים ,  הליטאים ,  הלטבים ,  האסטונים ,  האוקראינים ,  הרומנים ,  הסלובקים ,  הקרואטים - ואחרים שלעתים קרובות ביצעו זוועות ביהודי ארצותיהם ללא כל קשר עם הנאצים  הם לפחות לא נרתמו באופן רשמי למכונת המלחמה וההשמדה הנאצית ולא התגייסו לצבאה או ליחידות האס.אס .  
הביקורת העניינית שנשמעה בישראל על נוסח ההצהרה המשותפת מוצדקת ,  אם כן ,  בחלקה הגדול - להבדיל מהפוליטיזציה והמגמתיות הבלתי מרוסנות שהתלוו אליה ושהוזילו את זכר השואה וקורבנותיה .  ביטויים כמו  " פשע ",   " בגידה ",  קריאות להתפטרות ,  וכו' חותרים תחת הבסיס המוסרי של הביקורת המוצדקת  ובפרט אם הם מושמעים על-ידי אנשים המפגינים סובלנות בלתי נתפסת כלפי ארגון ה-BDS וגופים דומים שמגמתם הברורה והבלתי נסתרת היא חיסולה של מדינת-היהודים ,  לרבות ניצולי השואה שגרים בה .  
עיתון  " הארץ "  האשים את ראש הממשלה בנימין נתניהו שהודרך בהחלטתו על ההצהרה המשותפת על-ידי שיקולים מדיניים - אך זה בדיוק מה שמצופה ממנהיג ישראלי אחראי .  מדינת ישראל הוקמה כדי למנוע לעולם שואות נוספות ויעד זה מחייב שבד בבד עם שמירת זיכרון העבר ,  ממשלתה תנהל בעקביות ובנחרצות מדיניות דיפלומטית וביטחונית שתבטיח שמטרה זו תוגשם .  

גם על הסכם השילומים עם גרמניה שנים ספורות לאחר תום המלחמה נמתחה בזמנו ביקורת שגבלה בהיסטריה - אך בן גוריון הבין שדווקא זיכרון השואה מחייב צעדים לחיזוקה המתמיד של מדינת ישראל ופעל בהתאם .  במציאות הקיימת ,  ממשלה ישראלית אחראית ומודעת לתפקידה ההיסטורי חייבת ,  בנוסף למאמצים לבלימת הגרעין האיראני ולמלחמה בטרור ,  להיות ערוכה באופן פרו-אקטיבי ומתמיד להרחבתם וביצורם של קשרינו עם אומות העולם ,  כולל פולין שהיא שחקן חשוב בזירה זו .  
מסמכים מדיניים-דיפלומטיים מסוג ההצהרה המשותפת הם תמיד עניין של פשרה  ואפשר אולי לטעון שפרטי הפשרה במקרה הנדון היו טעונים שיקול נוסף .  כפי שכתב חברי מרדכי הראלי ב"ישראל היום "  כי הוא  " מקבל שיש דיאלוג בין ממשלת ישראל לבין ממשלת פולין וטוב שכך ,  אלא שיש כמה דברים היסטוריים שאי-אפשר להתעלם מהם ".  מצבה של ישראל במשא ומתן היה חזק בהרבה מזה של פולין  לא רק בגלל היתרון המוסרי אלא גם בגלל מורת הרוח המופגנת של ממשל טראמפ מהגישה הפולנית בעניין  " חוק השואה ".  
ישראל מחתה בינתיים בפני ממשלת פולין על פרסום דברים שאינם משקפים את רוח הסיכומים שנתקבלו בין הצדדים  אך אין די בכך .  כדי לא  " להוציא עז מעז ",  הממשלה צריכה לשקול שני צעדים נוספים :  לדרוש מוורשה תיקונים ושינויים שישקפו נאמנה את האמת ההיסטורית  ואם זו תסרב ,  לפרסם באופן חד-צדדי פרשנות מפורטת לכל הנושאים שב"הצהרה המשותפת "  ולהודיע שרק פרשנות זו תחייב אותה .  לנקיטת אמצעי מעין זה ישנם תקדימים מהעבר .  

הפלונטר הפולני :  על ישראל לדרוש תיקון נוסח ההצהרה על  " חוק השואה "
 מסמכים מדיניים ודיפלומטיים הם תמיד עניין של פשרה ,  אך ההצהרה המשותפת של ורשה וירושלים אינה מבטאת נכונה את העובדות .  הביקורת שהושמעה כלפי ההצהרה מוצדקת - אך לא כשהיא מלווה בשיקולים פוליטיים או מגיעה מצד מי שהיו מעורבים בניסוחה

