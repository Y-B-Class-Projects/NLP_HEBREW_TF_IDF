בכירים בליכוד על פינוי האולפנה : " החל הפילוג "
 נוכח הודעת ראש הממשלה לפיה נשקלת האפשרות להעתיק את חמשת המבנים שנבנו על קרקע פלסטינית פרטית ,  מבהירים גורמים במפלגת השלטון כי נתניהו  " חצה קו אדום "
 ראש הממשלה ,  בנימין נתניהו , " פירק "  אמש  ( שבת )  פצצה פוליטית אחת וכבר שומע את תקתוקה של פצצה פוליטית נוספת :  כוונתו להעתיק את חמשת מבני גבעת האולפנה בבית אל ,  שנבנו על קרקע פלסטינית פרטית ,  קוממה עליו את האגף הימני בליכוד ,  זאת למרות שלפי המתווה הנבחן ,  על כל מבנה שיפונה ייבנו עשרה מבנים אחרים ביהודה ושומרון .  גורמים בכירים בליכוד מסרו אמש לוואלה !  חדשות כי להערכתם ,  החלטתו של נתניהו מסמלת את  " תחילת הפילוג בליכוד ".   
" הוא  ( נתניהו .  פ"ו )  עבר פה קו אדום מנטלי שיוביל אותנו להתנגשות כזאת שיהיה קשה מאוד להמשיך יחד .  הוא חושב אולי שכשהתושבים יבינו שהחוק ייכשל הם ינסו להגיע לפשרה ,  אבל כנראה שהוא טועה בזה .  לא אתפלא אם יהיו הרוגים בפינוי ",  ציין אחד הגורמים .  הגורמים גם לא מתרשמים מהבטחתו של נתניהו ,  שעל כל בית שיפונה ייבנו עשרה בתים אחרים .  לדבריהם , " כלל לא בטוח שהאמירה תתממש בפועל ,  אבל גם אם כן - הסכמה לפינוי הבתים והתנגדות ל'חוק ההסדרה' תהיה מדרון חלקלק שלאחריו יפונו עוד בתים רבים ביהודה ושומרון .  קשה להאמין שהוא יחזור בו מההחלטה ,  משום שבאמירתו הערב הוא סינדל את עצמו ",  אמרו .
 מוקדם יותר ,  מסרו גורמים בסביבת ראש הממשלה כי הוא בוחן את האפשרות לפנות את בתי גבעת האולפנה ולהעבירם לשטח בתחומי המועצה בית אל .  לדבריהם ,  בסוף השבוע גיבש נתניהו  " נוסחה כפולה "  לפתרון התסבוכת המשפטית של חמשת הבתים ,  לפיה במקביל להעתקת הבתים ייבנו עשרה בתים עבור כל בית שיועתק ,  ובכך ,  הסביר נתניהו ,  תחוזק ההתיישבות היהודית ביהודה ושומרון .  חשוב לציין כי ביצוע המתווה כולו כפוף לאישור היועץ המשפטי לממשלה ,  יהודה וינשטיין .
 פינוי גבעת האולפנה - כותרות אחרונות:מסתמן :  גבעת האולפנה  " תועתק ",  50 בתים ייבנו כפיצוינתניהו התערב :  צה"ל ביטל דיון על גבעת האולפנהעל אף דברי נתניהו :  צה"ל נערך לפינוי גבעת האולפנה 
אם לא די בכך ,  אחד ממקורביו של נתניהו ,  יו"ר הקואליציה ויו"ר שדולת ארץ ישראל ,  ח"כ זאב אלקין  ( ליכוד )  ,  תקף בחריפות את המהלך ,  ואמר כי ההחלטה של נתניהו היא שגיאה חמורה ביותר  " שמהווה הפרה בוטה של התחייבויותיו לציבור בוחריו במחנה הלאומי ".  אלקין הזהיר כי הצעד יהווה  " תקדים מסוכן להרס אלפי בתים ביהודה ושומרון "  ו"גזירה שאין הציבור יכול לעמוד בה ".  אלקין קרא לחברי הכנסת לתמוך ב"חוק ההסדרה "  ו"לעצור על ידי כך ברגע האחרון את העוול הנורא של הריסת השכונה ". 
גורמים נוספים בתוך מפלגת השלטון ביקרו בחריפות את המהלך שבוחן נתניהו ,  וקראו להעביר ביום רביעי הקרוב את חוק ההסדרה ,  שנועד להסדיר את מעמד השכונה ובכך לעקוף את פסיקת בג"ץ ,  שקבעה כי יש לפנות את הבתים עד ה-1 ביולי השנה .  חבר הכנסת דני דנון אמר בתגובה כי  " מופז וברק לוקחים את הקואליציה שמאלה ופוגעים במפעל ההתיישבות מבפנים ".  דנון הודיע על כינוס של נציגי יהודה ושומרון בכנסת ביום שני הקרוב .  לדבריו , " להחליף את ברק כשר ביטחון ולשמור על ערכי הליכוד מפני המסתננים מקדימה - חקיקה ראשית למען מפעל ההתיישבות ,  היא הפתרון היחיד ". 
מנגד ,  השר לטכנולוגיה ולשיפור הקשר עם הציבור ,  מיכאל איתן ,  ברך על המהלך . " ראש הממשלה והממשלה אינם רוצים לפגוע בהתיישבות ובמתיישבים ,  אך הם מחויבים לציית להחלטות בג"ץ ולקיים את שלטון החוק ",  אמר איתן ,  שמתנגד לחקיקת חוק ההסדרה שתעלה ביום רביעי הקרוב במליאת הכנסת ,  והוסיף כי  " אם התוצאה תהיה שבעקבות פינוי חמישה בתים ,  יבנו עשרות בתים אחרים כחוק ,  ההתיישבות תחוזק ושלטון החוק יבוצר ". 
בשמאל קיבלו את ההודעה שיצאה מלשכת ראש הממשלה בהיסוס מסוים .  מזכ"ל  " שלום עכשיו ",  יריב אופנהיימר ,  מסר בתגובה כי אין סיבה לברך את נתניהו . " ההחלטה לקיים את פסיקת בג"ץ צריכה להיות מובנת מאליה ,  החלטתו לגבות 'תג מחיר' ולבנות בהתנחלויות תפגע בישראל ותעניק פרס למתנחלים פורעי החוק ".  
יו"ר מרצ ,  חברת הכנסת זהבה גלאון ,  בירכה על ההודעה והוסיפה כי היא  " מקווה שכוונתו גם תעמוד במבחן המעשה ".  עם זאת ,  גלאון תקפה את כוונתו של נתניהו לבנות 50 בתים נוספים בתחומי בית אל ואמרה כי מדובר ב"פרס למתנחלים פורעי החוק בשטחים ,  ועידוד לביצוע עבירות נוספות .  ראש הממשלה מנחית מכת מוות לתהליך המדיני ,  מוביל להקמת מדינה אחת ,  וחושף את ערוותה המדינית של ממשלת האחדות עם קדימה ". 
טל שלו השתתפה בהכנת הידיעה
 ( עדכון ראשון :  22:50 )  

בכירים בליכוד על פינוי האולפנה : " החל הפילוג "
 נוכח הודעת ראש הממשלה לפיה נשקלת האפשרות להעתיק את חמשת המבנים שנבנו על קרקע פלסטינית פרטית ,  מבהירים גורמים במפלגת השלטון כי נתניהו  " חצה קו אדום "
 
