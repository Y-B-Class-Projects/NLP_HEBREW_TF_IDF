נתניהו קיבל ארכה להקים ממשלה : " טרם הורכבה בגלל חרמות "
 ראש הממשלה נתניהו קיבל מהנשיא פרס עוד שבועיים לשיחות .  בהתייחסו לסירוב ציר בנט-לפיד לשבת עם החרדים ,  הוא הביע תמיהה על התנהלות  " המתיישבים ,  שעוברים חרמות מדי יום "
 ראש הממשלה ,  בנימין נתניהו ,  הגיע אמש  ( שבת )  למשכן הנשיא בירושלים כדי לבקש מנשיא המדינה ,  שמעון פרס ,  ארכה למלאכת הרכבת הממשלה .  השניים נועדו במשכן הנשיא ונשאו דברים בסיום פגישתם .  על פי חוק יסוד הממשלה ,  לראש הממשלה ניתן פרק זמן של 28 ימים להרכבת הממשלה ,  ונשיא המדינה רשאי להאריך תקופה זו לתקופה נוספת אשר אינה עולה על 14 ימים . 
" לפני ארבעה שבועות ביקשת ממני להרכיב את הממשלה .  השגנו התקדמות רבה בנושאים מדיניים ,  כלכליים ובנושא השוויון בנטל .  אנו קרובים מאוד להבנות ",  אמר נתניהו לנשיא בפגישתם .  הוא הוסיף כי  " הציבור החרדי מוכן לקבל את ההבנות ,  אך הסיבה שלא הרכבתי ממשלה היא כי יש חרמות של ציבור בישראל - וזה לא מתאים להשקפתי .  אני עושה כל שביכולתי כדי לאחד את העם ".  
ראש הממשלה הסביר כי בכוונתו לנסות שוב להקים ממשלה בימים הקרובים ,  והוסיף כי הוא  " מקווה שמנהיגי המפלגות יגלו אחריות ".  בדבריו מתח ראש הממשלה ביקורת מרומזת על התנהלותו של יו"ר הבית היהודי ,  נפתלי בנט ,  שמתנה את כניסתו לממשלה באי כניסתם של החרדים . " כשמחרימים סחורות של מתיישבים ביהודה ושומרון אנו מזדעקים בצדק .  מי שצריך להבין את זה יותר מכל זה ציבור המתיישבים שעוברים חרמות מדי יום .  לכן בהשקפה שלי ,  בהיסטוריה שלנו עברנו הרבה טרגדיות כתוצאה משנאת חינם ומריב אחים ",  אמר .  
הנשיא פרס אמר לנתניהו כי הוא שמח לשמוע כי הוא מאמין שיש לו סיכוי לסיים את מלאכת הרכבת הממשלה בזמן הקצוב . " על פי החוק אני מוסמך להעניק לך עוד שבועיים ",  אמר הנשיא .  
המבוי הסתום במשא ומתן הקואליציוני בין נציגי הליכוד לבין אנשי מפלגת הבית היהודי הוביל את נתניהו לבקש ארכה מהנשיא .  שלשום ,  בתום הפגישה בין הצדדים ,  נדמה היה כי המשא ומתן הגיע לכדי פיצוץ ,  כיוון שנציגי הבית היהודי דרשו לפתוח מחדש את ההסכם הקואליציוני שנחתם בין הליכוד לבין התנועה בראשות ציפי לבני .  בליכוד-ביתנו האשימו את מפלגתו של בנט בכישלון השיחות ,  כיוון שאנשי הבית היהודי פוסלים ישיבה עם חרדים בקואליציה .  מנגד ,  אנשי בנט טוענים כי האשמה היא של הליכוד-ביתנו ,  לאור החבירה ללבני .
" הבית היהודי הודיע לנו שגם הם מחרימים את החרדים כפי ש'יש עתיד' מחרימים את החרדים ,  זאת כתוצאה מהברית שלהם ,  שעדיין קיימת ",  אמר נציג הליכוד-ביתנו ,  עורך דין דוד שמרון ,  בצאתו מהפגישה עם נציגי הבית היהודי בכפר המכביה . " יש כאן החרמה של ציבור שלם ,  אנחנו לא מקבלים חרמות .  נצטרך לראות איך מתקדמים מכאן להרכבת ממשלה כתוצאה מהמצב הזה ".  שמרון התייחס לטענה כי הליכוד-ביתנו הציע ללפיד להיכנס לקואליציה בתמורה לכך שהממשלה תקדם את המשא ומתן המדיני ותפנה התנחלויות ,  ואמר כי מדובר בספין שהוא  " שקר וכזב ".  יום לפני כן קיימו נציגי הליכוד-ביתנו פגישה עם אנשי יש עתיד ,  שאמרו בצאתם כי  " אנו נמשיך לדבוק בעקרונותינו .  על כך נתן בנו ציבור גדול את אמונו .  אנו מקווים כי הרכב הממשלה הבאה אכן ישקף את רצונו של העם בשינוי שיבטא סדר יום חדש במדינת ישראל ".  
החשש של נתניהו הוא שברית לפיד-בנט תיצור מעין ממשלה בתוך ממשלה שתחתור נגדו בכל הזדמנות .  אך ככל הנראה הוא קיבל מסרים לפיהם הברית תהיה תקפה רק עד מועד כניסת הסיעות לקואליציה .  בתנאים האלה ,  ייתכן כי נתניהו ישקול בחיוב להיפרד משותפיו החרדים .  בשבוע החולף דווח כי אנשי נתניהו הציעו לחרדים להצטרף בשלב מאוחר יותר לקואליציה הבאה ,  אך הם דחו את ההצעה .  גורם ביהדות התורה אמר כי  " אנחנו לא סמרטוטים לשימוש חוזר .  לא היינו הכי נאמנים לנתניהו וליברמן בממשלה הקודמת כדי שנהיה סרח עודף וגלגל חמישי .  אם אנחנו לא שווים בין שווים ,  אז בלי טובות .  נהיה באופוזיציה ונמרר לביבי את החיים יחד עם שלי ".  
בש"ס דחו גם כן את היוזמה . " ברור שממשלה בלי החרדים היא ממשלה קצרה ,  ולא ניתן לעשות בה הרבה .  אין לנו טעם להיכנס לממשלה כזו ולאחר תקופה קצרה ללכת שוב לבחירות .  למרות הקושי ,  בש"ס מתחילים להפנים שאנחנו הולכים לאופוזיציה וברור שלא נצטרף בשלב שני או שלישי ",  אמר גורם בש"ס .  בציבור החרדי מעריכים שש"ס חוששת ללכת לממשלה בלי יהדות התורה ,  כדי שלא תותקף מהאופוזיציה על מתווה שאינו מקובל .  אך בתוך תוכם ,  ייתכן שיהיו מוכנים להסכים למהלך .  
ראש התנועה ,  ח"כ ציפי לבני ,  שהייתה ממבקריו הבולטים של ראש הממשלה במהלך כהונת הממשלה הקודמת ,  הודיעה לפני כשבועיים על כניסה לממשלת נתניהו השלישית .  במסגרת ההסכם הוחלט כי לבני תכהן כשרת המשפטים ,  והיא תחליף בתפקידו את השר יעקב נאמן .  עוד עולה מההסכם כי לבני תהיה חברה בצוות הישראלי למשא ומתן עם הפלסטינים לצדו של ראש הממשלה .  חבר נוסף בתנועה יזכה להתמנות לשר להגנת הסביבה בקואליציה .  מי שישמש בתפקיד יהיה ח"כ עמיר פרץ או ח"כ עמרם מצנע .  בעקבות חתימת ההסכם הקואליציוני עם לבני אמרו בכירים בליכוד לוואלה !  חדשות כי משמעות הכניסה של לבני לממשלה העתידית היא כי  " הכול פתוח מבחינת האופציות של ראש הממשלה .  הוא עדיין רוצה ממשלה לאומית רחבה ככל שניתן  אך צריך להיות ברור לכולם שהכול פתוח ".  
לקריאה נוספת:החרדים מסרבים לכניסה מאוחרת לממשלה : " נמרר לביבי את החיים"משבר במשא ומתן : " הבית היהודי מחרימים את החרדים"אין פריצה במו"מ : " לפיד לא רוצה את החרדים"לבני תהיה שרת המשפטים ותנהל את המו"מ מול הרשות
עדכון ראשון :  20:01 

נתניהו קיבל ארכה להקים ממשלה : " טרם הורכבה בגלל חרמות "
 ראש הממשלה נתניהו קיבל מהנשיא פרס עוד שבועיים לשיחות .  בהתייחסו לסירוב ציר בנט-לפיד לשבת עם החרדים ,  הוא הביע תמיהה על התנהלות  " המתיישבים ,  שעוברים חרמות מדי יום "
 
