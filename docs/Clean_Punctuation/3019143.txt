 " האקונומיסט "  על נתניהו : " מעולם לא נהנה מכזו עליונות "
 השבועון הבריטי שיבח את ראש הממשלה על מצב הכלכלה ויחסי החוץ של ישראל ,  וטען כי  " הוא נמצא בעמדת הפיקוד ".  בידיעה נכתב כי ראש הממשלה הצליח להשקיט את מתנגדיו ,  ולא מאוים מהאופוזיציה ומהעומד בראשה הרצוג ,  שמוגדר  " מנהיג אומלל "
 השבועון הבריטי  " האקונומיסט "  פרסם אתמול  ( שבת )  מאמר אוהד לראש הממשלה בנימין נתניהו ,  שכותרתו  " נתניהו נמצא בעמדת הפיקוד ".   " אלו הזמנים הטובים ביותר לבנימין נתניהו ",  נכתב . " בשום נקודת זמן במהלך 11 שנות כהונתו כראש ממשלה הוא לא נהנה מכזו עליונות במדינתו ,  כמו גם מחוסר בקשיים רציניים מבית או לחץ מחוץ ".  בידיעה נכתב כי בחודשים האחרונים נתניהו הרחיב את הקואליציה בצירוף מפלגת ישראל ביתנו ,  הצליח להשקיט את  " מבקרו הפראי ביותר ",  אביגדור ליברמן ,  ו"טיהר "  את הליכוד מכמה מתנגדים .  כמו כן צוין כי הכלכלה נמצאת בעלייה מתמדת ,  והתקציב הדו-שנתי ,  אם יעבור ,  יעניק יציבות פוליטית עד 2019 .  
עוד נכתב ,  כי האופוזיציה אינה מתפקדת .  יו"ר האופוזיציה יצחק הרצוג מכונה  " מנהיגה האומלל של המחנה הציוני ",  ונטען כי הסקרים מראים מעבר של מצביעיו לתמיכה ביו"ר יש עתיד ,  יאיר לפיד .  
כותב המאמר משבח גם את יחסי החוץ של ישראל עם מדינות העולם . " היחסים עם מדינות אפריקה ואסיה פורחים ,  ומתפתחים באמצעות סחר בטכנולוגיה ובנשק ",  נכתב . " נתניהו נפגש עם נשיא רוסיה פוטין ארבע פעמים ב-14 חודשים ,  והשיג סידור שקט בכל הנוגע לביטחון האינטרסים של ישראל בסוריה ,  תוך שהמדינה ממשיכה לבודד את עצמה מהמלחמה המדממת בעברו השני של הגבול ".  
בנוסף נכתב כי ישראל משתפת פעולה  " מתחת לרדאר "  עם שכנותיה ירדן ומצרים במאבק בארגון  " המדינה האסלאמית "   ( דאעש )  ,  כמו גם עם מדינות המפרץ הסוניות המתונות בכל הנוגע לעצירת השפעתה של איראן אזור .  במקביל מוזכר הסכם הפיוס שנחתם עם טורקיה ,  והעליה במספר העסקאות הנחתמות בין ישראל לסין .  
בנוגע למגעים עם הפלסטינים ,  נכתב כי בשלב זה אין התקדמות ,  אך  " לא נראה שלאף אחד אכפת ".  כותב המאמר הגדיר את היחסים עם חמאס כ"דו-קיום זהיר ",  וטען כי המצב בגדה המערבית שקט באופן כללי ,  לאחר שגל הטרור נחלש .  במאמר נכתב כי עד לא מזמן מבקריו של נתניהו צפו משבר דיפלומטי במקרה שבו המו"מ עם הפלסטינים לא יתחדש ,  אך נראה כי מדינות אירופה לא מעונינות להתערב בשלב זה במזרח התיכון .  
במאמר אף מוזכרת בחירתו של דונלד טראמפ לנשיאות ,  ונטען כי הצהרותיו הפרו-ישראליות של הנשיא נבחר לאורך הקמפיין מעלות את הסיכויים לכך שהממשל החדש לא יקשה על נתניהו בכל הנוגע לבנייה בהתנחלויות .  כותב המאמר טוען כי נתניהו  " משחק משחק כפול "   בעוד שלמדינות העולם הוא מביע את רצונו בחידוש המו"מ מול הפלסטינים ,  הוא מבהיר לציבור בוחריו שהאסטרטגיה הטובה ביותר היא לשמור על הסטטוס קוו .  
למרות כל זאת ,  נטען כי נתניהו עדיין עומד בפני כמה בעיות בתוך הקואליציה ,  בהן ההתנגדות לפינוי עמונה וקידום חוק ההסדרה .  בנוסף מוזכרות הפרשות השונות ששמו נקשר בהן . 

" האקונומיסט "  על נתניהו : " מעולם לא נהנה מכזו עליונות "
 השבועון הבריטי שיבח את ראש הממשלה על מצב הכלכלה ויחסי החוץ של ישראל ,  וטען כי  " הוא נמצא בעמדת הפיקוד ".  בידיעה נכתב כי ראש הממשלה הצליח להשקיט את מתנגדיו ,  ולא מאוים מהאופוזיציה ומהעומד בראשה הרצוג ,  שמוגדר  " מנהיג אומלל "
 
