אבו מאזן אינו מנהיג
אין סיבה להצטעצע ולהכביר מילים :  ברור שאם חמאס יכיר בישראל ויקבל על עצמו את מגבלות נשיאת הנשק ויביע נכונות להקים את פלשתין לצד מדינת היהודים ,  הוא ייהפך לחלק לגיטימי בממשלתו של אבו מאזן המוזמן לנהל משא ומתן עם בנימין נתניהו .  
אך חמאס מצהיר ההפך :  לא הכרה ,  לא משא ומתן ,  לא שלום .  כאילו דבר לא השתנה מאז ועידת חרטום שכינסו הערבים אחרי מלחמת ששת הימים ב-1967 .
 אתמול נסעו כמה רדופי שלום  ( להבדיל מרודפי שלום )  לרמאללה ושמעו מפי אבו מאזן כי הוא לוליין :  יכול להתחבר לחמאס ולחתום על הסדר מדיני גם יחד .  כצפוי ,  הם חזרו עם מנטרות של אשליה עצמית כאילו יש סיכוי שבבחירות בפלשתין ינצח פת"ח את חמאס ,  ואולי הארגון הקיצוני יתמתן .  
נתניהו ואהוד ברק אינם צריכים לשלול זאת בתוקף .  מספיק שיאמרו כי יחצו את הגשר כאשר יגיעו אליו ,  וידונו במעמד חמאס בממשלה הפלשתינית כאשר זו תקבל ,  על כל פלגיה ,  את עקרון שתי המדינות לשני העמים .
 זו היתד הישראלית להיאחז בה ,  אבל אין ביטחון שלא תיעקר ;  אין ביטחון שנוסח כזה יחזיק מעמד בזירה הבינלאומית .  שכן קיים חשש כבד שמא אירופה מוכנה להתפשר על עקרונותיה ולהתדיין עם ארגון שאינו עומד בתנאי הסף הבסיסיים ביותר הנדרשים לדו-שיח דיפלומטי ,  אבל לישראל אין ברירה אלא לצפות מן הצד ולומר לעצמה ולעולם כי אם חמאס לא יהיה חמאס - אפשר יהיה לנהל משא ומתן עם חמאס .
 לגופו של עניין ,  טובים הסיכויים שההסכם פת"ח-חמאס לא יחזיק מים .  כבר היו כמותו בעבר וכולם הסתיימו במלחמת אחים פלשתינית .  אך אם יישמר - טובים לא פחות הסיכויים שאבו מאזן יחוסל .  לחמאס אין סנטימנטים .  הוא יורה בבני עמו .  כך נהג כאשר כבש את עזה .  כרותי הרגליים מפת"ח שהשליך מחלונות הבתים ברצועה הם עדות חיה לאכזריותו .  עדות חיה על קביים ,  בשיקום תל השומר .
 אבו מאזן יודע שקיומו תלוי בעוצמתה של ישראל .  אם יקום צה"ל ויפרק את מאחזיו ביהודה ובשומרון ,  הוא יפרק בכך גם את פת"ח .  
מציאות זו לא נוצקה בתחרות בין נתניהו לבין ציפי לבני ,  בין אביגדור ליברמן לבין אהוד ברק .  היא פרי ההוויה הפלשתינית והיא חיזוק לתחושה שאבו מאזן מדיר רגליו מכל הסדר .  אפשר שהוא מתאבד פוליטי ,  ואפשר שבסתר ליבו הוא סוכן חשאי של יריביו ,  ואפשר שסתם נמאס לו .  פעמיים העדיף את ההקצנה על הסדר פשרה עם ישראל ועתה הוא חוזר על כך בסיבוב השלישי ,  הנוכחי .  הוא אינו מנהיג .  אין לו את זה .
 
אבו מאזן אינו מנהיג
nan
