סקר :  רוב מצביעי הליכוד אינם תומכים בסיפוח ומעדיפים הסדר קבע
24% בלבד מהציבור היהודי תומך בסיפוח שטחים ביהודה ושומרון - כך עולה מסקר בהזמנת תנועת  " מפקדים למען ביטחון ישראל "  שכלל 602 משיבים .  הסקר פילח את המשיבים לפי שיוך מפלגתי וחשף כי בקרב הליכוד רק 31% תומכים בסיפוח
בעוד שאיפות הימין להחלת ריבונות מעוררות סערה במערכת הפוליטית והמדינית ,  סקר חדש מגלה כי רק 24% מהציבור היהודי סבור שהיעד המדיני הרצוי למדינת ישראל בעת הזו הוא סיפוח השטחים ביהודה ושומרון והמשך שליטה ישראלית בכל השטח ;  לעומת 55% שחושבים שהסכם קבע הוא הפתרון המועדף לנושא הישראלי-פלסטיני ו-21% שתומכים בהיפרדות חד-צדדית .  ראש הממשלה בנימין נתניהו הסתבך אתמול  ( שני )  במבוכה דיפלומטית מול הבית הלבן לאחר שאמר לחברי סיעת הליכוד כי הוא מקיים מגעים עם הממשל האמריקני להחלת ריבונות ,  אך מהסקר עולה כי גם בתוך מפלגתו שלו רוב המצביעים תומכים בהסדר קבע עם הפלסטינים ופחות משליש סבורים שסיפוח הוא היעד המדיני המועדף :  52% ממצביעי הליכוד בחרו בהסדר קבע ,  31% בסיפוח ,  ו-18% בהיפרדות חד-צדדית .  הסקר ,  שהוזמן על ידי תנועת  " מפקדים לביטחון ישראל "  ונערך בקרב 602 מצביעים יהודים על ידי חברת  " פאנל פרויקט המדגם ",  לא השתמש במלים ומונחים המוכרים והטעונים פוליטית כמו  " שתי מדינות ",   " התכנסות ",   " סיפוח "  או  " החלת ריבונות ",  אלא שאל את המשיבים  " מהו היעד המדיני הרצוי בעיניך בעת הזו "  ופרש בפניהם שלוש אפשרויות .  הראשונה - הסכם קבע עם הפלסטינים עם גבול מוסכם - ישראל בצד אחד של הקו ומדינה פלסטינית מפורזת בצד השני .  השנייה - היפרדות אזרחית מהפלסטינים ופינוי התנחלויות מבודדות והמשך נוכחות צבאית בשטח עד להסכם קבע .  השלישית - שליטה ישראלית בכל השטח ,  כך שהאוכלוסיות הישראליות והפלסטיניות למעשה מעורבבות ביהודה ושומרון ;  כלומר - החלת ריבונות .  
על סדר היום של הקואליציה עדיין מונחת הצעת חוק להחלת ריבונות על האוכלוסייה היהודית ביהודה ושומרון ,  שהגישו ח"כ יואב קיש  ( הליכוד )  ובצלאל סמוטריץ'  ( הבית היהודי )  ,  שנדחתה מוקדם יותר השבוע לבקשת ראש הממשלה נתניהו ,  אך מהסקר עולה כי גם בתוך מפלגות הקואליציה סיפוח הוא ממש לא האופציה המועדפת .  
מהפילוח של המשיבים לפי מפלגות עולה כי גם רוב מצביעי הבית היהודי אינם סבורים שסיפוח הוא היעד המדיני הרצוי :  רק 44% מהמשיבים אמרו שהם תומכים בהמשך שליטה אזרחית ,  בעוד 35% בהסדר קבע ו-19% בהיפרדות .  בישראל ביתנו 33% מהמשיבים בחרו בסיפוח כיעד המדיני המועדף ,  ואילו 38% בהסדר קבע ו-29% בהיפרדות .  מתוך כל מפלגות הקואליציה ,  כך על פי הסקר ,  התמיכה באפשרות של המשך השליטה האזרחית נמוכה ביותר ב"כולנו ":  רק 17.5% מהמשיבים מצביעי המפלגה אמרו שזה היעד המועדף ,  לעומת 57% שבחרו בהסדר קבע ו-26% בהיפרדות חד-צדדית .  
במפלגות החרדיות - ש"ס ויהדות התורה - יש פיצול :  בעוד רק 26% מבוחרי יהדות התורה חושבים שסיפוח הוא היעד המדיני המועדף ,  בש"ס הנתון קופץ ל-44% - בדומה לשיעורי התמיכה בבית היהודי .  ביהדות התורה 48% בחרו בהסדר קבע ו-26% בהיפרדות ,  ובש"ס 44% ו-13% בהתאמה .  בקרב סיעות האופוזיציה יש רוב גורף שתומך בהסדר קבע :  67% ממצביעי המחנה הציוני ,  63% ממצביעי יש עתיד ו-86% ממצביעי מרצ ;  רק אחוזים בודדים תומכים בסיפוח ובהמשך שליטה ישראלית מלאה בכל השטח :  4% במחנה הציוני ,  10% ביש עתיד ו-7% במרצ .  הסקר נערך רק בקרב האוכלוסייה היהודית ולכן לא כלל או פילח את מצביעי הרשימה המשותפת .  
תנועת  " מפקדים למען ביטחון ישראל "  היא תנועה לא מפלגתית של כ-250 מפקדים בכירים לשעבר מצה"ל ,  שב"כ ,  המוסד ומשטרת ישראל שעוסקת בגיבוש יוזמות ביטחוניות ומדיניות .  התנועה מתנגדת נחרצות למהלכים של סיפוח והחלת ריבונות ,  וסבורה שיש לשמר את התנאים לפתרון ביטחוני-מדיני עתידי .  בשנה שעברה קמפיין פרסומי של התנועה נגד סיפוח חולל סערה לאחר שהוצבו שלטי חוצות ברחבי הארץ עם תמונה של המון פלסטיני וכיתוב בערבית  " בקרוב נהיה הרוב ". 
יו"ר מפקדים למען ביטחון ישראל ,  האלוף  ( במיל' )  אמנון רשף ,  אמר לוואלה !  NEWS כי  " חוק הסיפוח הוא הצעה מסוכנת שדוחפת את ישראל במורד המדרון החלקלק שמוביל למדינה דו-לאומית ולקץ החלום הציוני .  אורכה של הצעת החוק הזו 62 מילים בלבד .  62 מילים השואפות לשנות את מציאות חיינו במדינת ישראל ולהביא את החזון הציוני אל סופו ,  בלי לשקול ברצינות את המשמעויות הלאומיות ,  הביטחוניות ,  האסטרטגיות ,  המדיניות והכלכליות למדינת ישראל ".  
לדברי רשף , " בנושא דרמטי כל כך אי אפשר לנהל שיח חובבני .  חייבים לקיים דיון רציני ולשאול את כל השאלות הקשות על כל ההשלכות הקשות של מהלך מסוכן כמו סיפוח .  אלה 62 מילים שמחביאות מאחוריהן 2.7 מיליון פלסטינים .  ממשלת ישראל חייבת לגלות אחריות לאומית ולהוריד מסדר היום את נושא הסיפוח ואת הצעות החקיקה הפופוליסטיות וחסרות האחריות הללו ".  

סקר :  רוב מצביעי הליכוד אינם תומכים בסיפוח ומעדיפים הסדר קבע
24% בלבד מהציבור היהודי תומך בסיפוח שטחים ביהודה ושומרון - כך עולה מסקר בהזמנת תנועת  " מפקדים למען ביטחון ישראל "  שכלל 602 משיבים .  הסקר פילח את המשיבים לפי שיוך מפלגתי וחשף כי בקרב הליכוד רק 31% תומכים בסיפוח

