טקס הדלקת המשואות :  מהנה וסוחף כמו סרט תעמולה סובייטי
גם מי שבאו בגישה שלילית נאלצו להודות כי טקס הדלקת המשואות היה הפקה מרשימה וסוחפת .  עם זאת ,  היא הזכירה באסתטיקה שלה קולנוע מברית המועצות ובפאסיב-אגרסיב שבה משפחות פולניות מסוכסכות
ישראל מן הסתם לא תזכה לארח את האולימפיאדה גם בשבעים השנה הבאות ,  אבל אתמול זכינו להמחשה איך היו נראות חגיגות הפתיחה של האירוע הגלובלי לו התקיים אצלנו .  כבר מן הדקות הראשונות שלו ,  טקס המשואות אמש הזכיר בגרנדיוזיות שלו את הספתחים של אולימפיאדות למיניהן ,  בעיקר לונדון 2012 ,  רק שהפעם המארגנים לא חגגו ערכים של ספורטיביות והרמוניה בינלאומית ,  אלא יום הולדת של מדינה אחת .
 האוסקר כבר למד אותנו בשנה שעברה כמה קשה לתקתק כמו שצריך מעמדים שכאלה ,  אבל האירוע אתמול עבר בלי תקלות מיוחדות ,  לפחות לא מן הצד הטכני .  להפך :  נישא על גבי המחלוקות הציבוריות שסידרו לו יחסי ציבור חלומיים ,  הוא לא התרסק תחתיהן אלא הלך והתרומם עד שבסוף נהיה מהנה ממש .  תפריט מוזיקלי מוצלח ,  בעיקר נטע ברזילי כמובן ;  ליהוק מוצלח עוד יותר של מדליקי משואות ,  כמעט ללא יוצא מן הכלל ,  וגם של מגישי קטעי קישור למיניהם ,  חוץ אולי מיעקב כהן שמעט גמגם ;  ובעיקר הפקה מרשימה ,  קצבית ואסקפיסטית ,  כזו שהשכילה לסחוף את הצופים לתוכה .  
וכך ,  גם מי שאינם נמנים עם המחנה הפוליטי של המוחות מאחורי האירוע ,  נאלצו להודות ברשתות החברתיות כי אלה עמדו ללא רבב במשימתם .  במסגרת העימותים בינה לתעשיית הקולנוע המקומית ,  כבר דיברנו כאן לא פעם על כך שמירי רגב היא אחת התסריטאיות הכי טובות בארץ .  אתמול היא הוכיחה שוב את הראייה הקולנועית שלה ,  ואת יכולתה להוציא אותה לפועל על הצד הטוב ביותר .
 מי שהלינו על האירוע ציינו כמובן לרעה את התכנים הלאומניים והמיליטריסטיים שבו ,  אבל האמת היא כי הרעיון המרכזי שבלט בו לא היה צבאי ,  מדיני או פוליטי ,  אלא מתחום אחר לגמרי .  נאומו של נתניהו ,  שהמחיש שוב את היכולות הרטוריות העילאיות שלו ,  העניק אישוש סופי לכך שהנרטיב הישראלי החדש הוא לתאר את המדינה כסיפור הצלחה כלכלי .  אף שהטקס הוא לב התוכנית האמנותית של חגיגות העצמאות ,  כמעט לא דיברו על אמנות ,  תרבות וכיוצא בכך ,  ואם לחזור לעניין האולימפיאדה ,  גם לא על ספורט .  מה שעמד בחזית ,  כדי להוכיח שאכן יש לנו במה להתגאות ,  זה ההישגים בתחומי התעשייה ,  היזמות וכדומה .  כלומר ,  אתמול קיבלנו חותמת רשמית להפיכתנו מעם הספר לסטארט-אפ ניישן .  
אך היתה סתירה גדולה אחת :  נתניהו ביקש לדבר כמנהיג של מדינה מודרנית ,  מובילה טכנולוגית וקפיטליסטית ,  ונשא עיניו כמובן לטראמפ ;  אך במהותו ,  הטקס שהתרחש מאחוריו היה מאפ"יניקי להחריד .  אם נשים רגע בצד את הפירוטכניקה ,  הרחפנים והאריזה ,  נבין כי אירוע כפי שהיה אתמול ,  בחיים לא יכול היה להתקיים באותה ארצות הברית שראש הממשלה ועושי דברו מנסים לכאורה לחקות .  זו היתה הפקה מרשימה אמנם ,  אבל גם סרטי תעמולה סובייטים משנות החמישים היו מרשימים ,  ואותם היא הזכירה .
 אותה צביעות שהתגלתה כבר בנאומה המכונן של מירי רגב בפרסי אופיר ,  באה לידי ביטוי גם אתמול :  מצד אחד ,  אתם מתיימרים להוציא את המדינה מן העידן ההסתדרותי ,  לפתוח את המועדון הסגור ולהוביל לעתיד אחר ,  אבל כשמנהיג בא ונואם באירוע כזה ,  משל היה קומיסר המגיע לברך בקיבוץ בסרט של אפרים קישון ,  זה דבר שמנציח מורשת מזרח אירופאית ואת ישראל של פעם .  
חשוב מכך ,  גם האסתטיקה והרוח הסגנונית של הטקס היתה כזו .  בניגוד מוחלט לאג'נדות שרגב מקדמת לכאורה ,  הערב אתמול היה אשכנזי כערימת חציר .  נכון ,  הופיעו בו יעקב כהן וזאב רווח וישי לוי ושרית חדד ומי לא ,  אבל זה לא עניין פרסונלי אלא משהו עמוק הרבה יותר :  איך שהבמה בנויה והמשתתפים עומדים עליה ,  המוטיבים הוויזואליים ,  צורת הגשת הטקסטים וכיוצא בכך ,  ולא ראינו בכל זה שום דבר המחבר את ישראל לאזור שבו היא נמצאת .  תחת זה ,  הערב נע בין תחושות רדיפה מהשואה ,  נוסטלגיה לעידן הלהקות הצבאיות וגעגועים לקיבוץ ,  שלא לומר לקולחוז .  בקיצור :  שרת התרבות ונתניהו הרימו אתמול מופע הווי סטייל מפא"י ,  רק עם תקציב גדול הרבה יותר ומסרים על חשיבותו של השגשוג הכלכלי ,  שהיתה בהם סתירה פנימית - כי במדינה קפיטליסטית באמת ,  כזו שפועלת לפי כוחות השוק ,  מי מוציא כל כך הרבה כסף של משלמי המיסים על אירוע שכזה ?  
נוסף לכך ,  נתניהו ודאי יודע כי בכל חברת הייטק מצליחה ,  אחד הערכים המרכזים הוא עבודת צוות והתמקדות במטרה המשותפת .  אצלו ,  לעומת זאת ,  קרבות האגו שקדמו לטקס המשיכו בו בצורה קטנונית .  כך ,  למשל ,  מירי רגב נתפסה בעדשת המצלמה כשהיא בוחרת בהפגנתיות להיות היחידה שלא מוחאת כפיים ליו"ר הכנסת יולי אדלשטיין ,  ומי כמוה יודע כי בעידן שלנו ,  כל הרחפנים שבעולם בסופו של דבר בטלים בשבעים לעומת הקפאת תמונה אחת ,  שמתגלגלת ברשתות החברתיות ואז הופכת לגיף ,  אימוג'י ,  מם ומה לא .  
מארגני האירוע ביקשו להעביר מסרים של אצילות נפש וגדלות רוח ,  אך במקום לשאת אותם על נס במהלך הערב ,  התנהגו בו כמו בניה של משפחה מסוכסכת בארוחת החג .  בפאסיב-אגרסיב ,  כמו גם בסגנונו ,  הטקס הזה הזכיר את פולניה הרבה יותר מכפי שהתסריטאית הראשית שלו היתה מוכנה להודות .  

טקס הדלקת המשואות :  מהנה וסוחף כמו סרט תעמולה סובייטי
גם מי שבאו בגישה שלילית נאלצו להודות כי טקס הדלקת המשואות היה הפקה מרשימה וסוחפת .  עם זאת ,  היא הזכירה באסתטיקה שלה קולנוע מברית המועצות ובפאסיב-אגרסיב שבה משפחות פולניות מסוכסכות

