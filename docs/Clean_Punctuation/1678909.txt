אושרה חזרתם של האב והתאומים מהודו
משרד הפנים אישר את הגעתם לישראל מהודו של דן גולדברג והתאומים שנולדו לו .  לפי ההערכה הם ישובו לארץ כבר בסוף השבוע הקרוב
משרד הפנים אישר הערב  ( שלישי )  את הגעתם מהודו של האב דן גולדברג ושני התאומים שנולדו לו ,  איתי ולירון .  ההערכה היא שהם ישובו לארץ כבר בסוף השבוע הקרוב .  כניסת התינוקות לארץ נמנעה עד כה בשל סירובו של שופט בית המשפט לענייני משפחה בירושלים לאשר בדיקת אבהות שגרתית לאב .  הבדיקה נועדה לאפשר הענקת אזרחות ישראלית לתינוקות שנולדו לגולדברג ,  אב הומוסקסואל ,  באמצעות אם פונדקאית .
 גולדברג ושני ילדיו הקטנים תקועים כבר כמעט חודשיים בהודו ,  לאחר ששופט בית המשפט לענייני משפחה בירושלים פיליפ מרכוס ,  דחה את הבקשה לבצע בדיקת אבהות ,  בטענה שאין לו סמכות לתת צו מסוג זה .  ערעור שהוגש בחודש שעבר לבית המשפט המחוזי בבירה על החלטתו של מרכוס התקבל ,  אך התיק הוחזר למרכוס כדי שידון מחדש בבקשה לאחר שימונה אפוטרופוס שידאג לאינטרסים של הילדים .
 לפני שבוע פנה ראש הממשלה בנימין נתניהו לשר הפנים ויו"ר ש"ס אלי ישי וביקש ממנו למצוא דרך חוקית להשיבם מהודו לישראל . " צריך למצוא פתרון בהקדם למקרה אנושי זה ",  אמר נתניהו .  בשבוע שעבר הפגינו עשרות בני אדם מול משרד ראש הממשלה בירושלים בקריאה לאפשר לגולדברג ולילדיו להגיע לישראל לביצוע הבדיקה .  אחיו של גולדברג אמר לוואלה !  חדשות : " יש לי אח שנמצא בהודו ,  והוא מבחינתי כלוא שם בגלל שלטונות ישראל על ביורוקרטיה שלא במקומה .  דן נמצא כרגע עם ארנון בן זוגו שהגיע להודו כדי לסייע לו ,  והוא נמצא במצב קשה ומרותק למיטה .  דן בעצם דואג עכשיו לשלושה ,  לתינוקות ולארנון ",  אמר האח .
 גוסטבו מטיאס פרנקו אשר הפיק את אירוע ההתרמה למען החזרתם של גולדברג והתאומים ארצה שנערך בשבוע שעבר אמר לוואלה !  חדשות כי  " זה ממש משמח אותי לשמוע שזה מה שקורה .  זה קצת עצוב שהיה תהליך כזה ארוך וזה היה אבסורד שהדבר הזה קרה מלכתחילה .  אם הם באמת חוזרים אני מאושר לדעת שהם באים ארצה ,  טיפה באיחור אבל ".  

אושרה חזרתם של האב והתאומים מהודו
משרד הפנים אישר את הגעתם לישראל מהודו של דן גולדברג והתאומים שנולדו לו .  לפי ההערכה הם ישובו לארץ כבר בסוף השבוע הקרוב

