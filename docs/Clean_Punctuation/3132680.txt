כבר ב-2014 ,  שרה נתניהו חששה מהקלטות : " זו בגידה באמון ,  ראה הוזהרת "
 רה"מ טען שהשיחה שנחשפה בוואלה !  NEWS אינה משקפת את סגנונה של אשתו ,  אלא שמכתב ששיגר הזוג בעבר מגלה את החשש מפרסום הקלטות  " בתחום האינטימי ביותר ".  וכשרה"מ מתלונן על חומר מסווג שהוחזק שלא כדין ,  ראוי לחזור לפעם שבה שב"כ התבקש לבדוק אם הבריח מסמכים סודיים לחו"ל
ראש הממשלה בנימין נתניהו טוען שקלטת שיחתה הכעוסה של אשתו שרה עם יועץ תקשורת ,  שפורסמה בוואלה !  NEWS לפני שבוע ,  משקפת נקודת רתיחה נדירה ,  יחידה בתשע שנים ושונה מסגנונה הרגיל ,  אך ממכתב שפרקליטו של הזוג שיגר למני נפתלי לפני ארבע שנים מתברר כי שרה נתניהו חששה שהוקלטה גם בהזדמנויות נוספות וכי ההקלטות תשודרנה .  כדי להסתיר את התנהגותה ולסכל פירסום תיעוד שלה ,  נדרש נפתלי  " לשמור בסודיות מוחלטת "  מידע  " בתחום האינטימי ביותר של בני משפחת נתניהו "  ולהחזיר  " כל חומר כתוב או חפץ ". 
באזהרה שנשלחה בפברואר 2014 לנפתלי בידי שרה ובנימין נתניהו ,  בחתימת עו"ד יעקב וינרוט ,  והמנוסחת בחריפות מאיימת  ( "ראה הוזהרת .  התראה נוספת לא תישלח ")  ,  נאמר כי לזוג נתניהו  " נמסר כי אתה מתכוון להתראיין בכלי התקשורת ולהציג בפניהם קלטות הנוגעות  ( להם )  ולילדיהם .   ( זאת )  עבירה ברורה ,  בגידה ומעילה באמון ,  מעשה מוסרי שקשה להפריז בחומרתו .  אתה הופך את בני משפחת נתניהו לבני ערובה ".  
כדי להרתיע את נפתלי ולהשתיקו תמידית ,  טען וינרוט שהצהרת שמירת הסודיות ,  שעליה חתם ,  מחייבת אותו , " גם לאחר סיום עבודתך ,  ללא הגבלת זמן ",  שלא לחשוף  " מידע אישי בקשר לבני משפחת ראש הממשלה ".  אף שנפתלי לא אישר מעולם שיש בסיס עובדתי לחששות הזוג נתניהו ,  כאילו הקליט אותם במצבים מביכים ,  תבע ממנו וינרוט , " במידה שהקלטת דברים הנוגעים  ( להם )  ,  הנך נדרש מיד למסור כל קלטת או תמליל ",  פן להם ולילדיהם  " ייגרם נזק של מיליוני שקלים ".  
היום דווח  ( "ידיעות אחרונות ")  שאגף הביטחון במשרד ראש הממשלה התלונן במשטרה נגד הנהג שהקליט את יאיר נתניהו ומסר את הקלטת לשידור .  לפי הדיווח ,  הנהג החזיק בחומר מסווג שלא כדין .  לא ברור מה מסווג בפטפוטי נתניהו ג'וניור וחבריו ואיזו רשות מוסמכת סיווגה את החומר ,  אך מעודד לראות שאגף הביטחון במשרד רה"מ עירני לחשד לטיפול זדוני או רשלני בחומר מסווג .  לפני שבועיים נודע כי המשטרה חוקרת חשדות לעבירות מרמה והפרת אמונים באגף זה .
 בפעם הקודמת ששמו של בנימין נתניהו נקשר בתלונה של אגף הביטחון במשרד רה"מ על שימוש של איש המשרד לשעבר בחומר שנשאר ברשותו ,  נתניהו היה החשוד ולא החושד .  ב-27 ביולי 1999 כתב ראש האגף ,  עמירם אלול ,  לעודד רז מאגף האבטחה בשב"כ .  למרות השמות הדומים ושיוך שני הגופים - האגף והשירות - למשרד רה"מ ,  אין ביניהם יחסי כפיפות ,  אלא רק שיתוף פעולה ותיאום .  הנושא שנדון אז היה היעלמו של מסמך סודי שנראה לאחרונה בחזקתו של נתניהו ,  שבועות מעטים לאחר שהובס בבחירות האישיות לראשות הממשלה בידי אהוד ברק . 
" בהמשך לדיווחי במסגרת פגישתנו במשרדך ",  כתב אלול לרז , " מצורפים המסמכים הנוגעים בדבר .  לתשומת ליבך ,  המסמך עא/368/3146 ,  מ-12 ביוני 1999 ,  הוא רגיש ביותר ,  כיוון שחלק מהמסמכים הועברו ממיכלי קרטון לתיקו של נתניהו ונמצאו במזוודה האישית ,  במסגרת מעקב אחר הימצאות המסמכים ".  מנוסח זה עולה שנערך חיפוש בחפציו של נתניהו וכי חיפוש זה הניב ,  לשעתו ,  את החומר שחסר לאנשי הביטחון .
 המשיך אלול : " לפני שבועיים ,  במהלך סריקה במשרדו החדש של נתניהו ,  נמצא מסמך סודי ביותר  ( ברמת סוד מועדף )  ,  במגירת שולחנו .  היות שלמסמך היתה נגישות לעוזרו האמריקני ,  ג'ורג' בירנבאום  ( שנבדק בהיבטי ביטחון ראש הממשלה בלבד )  ,  למנקה ולאחרים ,  נלקח המסמך והוא מוחזק בכספת הקב"ט ". 
אלול לא ציין אם המנקה או הזר ניצלו את נגישותם למסמך ,  לפני החרמתו ,  כדי לקרוא או לצלם אותו .  הוא הודיע לנתניהו ש"המסמך נשמר שלא על פי כללי אבטחת רשומות .  נתניהו טען בפני שמדובר בטעות ,  היות שמדובר במסמך שנמסר לו אישית על ידי עמי אילון .  לדבריו ,  המסמך נכתב בתקופה שבה שימש ראש השב"כ כמפקד חיל הים ". 
האלוף אילון ,  ראש השב"כ בתקופות כהונותיהם של שמעון פרס ,  נתניהו ואהוד ברק ,  כיהן כמפקד חיל הים בתקופתו של יצחק רבין כראש הממשלה ושר הביטחון .  בין השאר ,  הצליח אז להגדיל משתיים לשלוש את מספר הצוללות מדגם  " דולפין ",  שגרמניה הסכימה לייצר לחיל הים הישראלי .  נתניהו היה באותן שנים ראש הליכוד והאופוזיציה .  לא ברור מדוע מסר אז אילון מסמך מסווג לנתניהו ובאיזה נושא .  
נתניהו ,  לדברי אלול , " ביקש ממני להראות לו את המסמך ,  במגמה לעיין בו ,  ובתום העיון יחזיר אותו לקב"ט .  נתניהו ציין שהלשכה החדשה שייכת למשרד רה"מ ושהוא רשאי להחזיק מסמכים .  מאז שיחתנו לא חזר אלי נתניהו בנושא המסמך ". 
אלול לא היה היחיד שהסתייג מטיפולו של נתניהו בחומר סודי . " ב-21 ביולי נמסר לי על ידי נציג גנז המדינה ,  שהוא הבחין במסמכים בתיקו של נתניהו .  למחרת פניתי לנתניהו ועידכנתי אותו שדווח לי כי ברשותו מסמכים מסווגים ושהתבקשתי על ידי הנהלת המשרד לפעול להחזרתם .  סוכם שבאחריותי לפנות לגנז המדינה במגמה לבדוק את הרשומות שברשותו ". 
שלושה ימים אחר כך  " נפגש הגנז עם נתניהו והציג בפניו את חוק הארכיונים ,  שכולל נוהל טיפול ברשומות .  בפגישה סוכם שנציג הגנז יבדוק יחד עם מנהל הלישכה לשעבר ,  אורי אליצור ,  את הרשומות שבידי נתניהו .  בשיחה שקיימתי עם גנז המדינה ,  לאחר פגישתו עם נתניהו ,  הדגיש הגנז שנתניהו טען בפניו שאין ברשותו חומר מסווג והוא מחזיק ברשותו רשומות הכוללות נאומים ותכתובות אישיות פרטיות .  כמו כן ציין נתניהו שהלשכה שייכת למשרד רה"מ והוא רשאי להחזיק ברשותו רשומות .  יחד עם זאת ,  ברצונו לפעול במסגרת החוק ". 
עוד יום חולף ,  ואלול מבהיר לאליצור ,  השוהה בחופשה ,  ש"נתניהו מחזיק ברשותו רשומות מסווגות .  סוכם שבסיום חופשתו אדווח לו על מהות המיסמכים שבידי נתניהו ". 
סרט המתח מגיע לשיאו למחרת ,  ביום חיבור פנייתו של אלול לשב"כ . "  ( היום )  דווח לי שהמזוודה האישית של נתניהו ,  שהכילה את הרשומות המסווגות ונראתה לאחרונה בחדרו במלון שרתון - החדרים מאובטחים 24 שעות ביממה בידי מאבטחי המשרד - נלקחה כנראה על ידי נתניהו שטס לפנות בוקר לארה"ב .  דיווחתי לך מיידית ועידכנתי את ראש ענף חו"ל ביחידה לאבטחת אישים .  מיד עם נחיתתו בניו יורק ניצור קשר עם מפקד חוליית האבטחה במגמה לבדוק אם החומר המסווג ברשותו ".  
המטוס באוויר ,  המסמכים נעלמו או הוברחו לניו יורק ,  וראש אגף הביטחון ,  שכמדומה עייף מהנסיונות המגושמים להערים עליו ,  מזהיר את עמיתו בשב"כ , " יתכן שנתניהו מחזיק ברשותו רשומות נוספות ,  מעבר למצוין במסמכים המצורפים בזה .  לידיעתך ". 
הקפדתו של אלול על מילוי תפקידו לא חיבבה אותו על הזוג נתניהו .  באוקטובר 1999 ,  בעת חקירתם של בני הזוג בפרשת עמדי ,  כונסה במשרד רה"מ ישיבה בהשתתפות סמנכ"ל ,  חשב ,  יועצת משפטית  ( שלומית ברנע-פרגו ,  שעודנה שם לאחר יותר מ-18 שנה )  ועורך דין פרטי ,  דוד שמרון . " עו"ד שמרון מודיע כי הוא מייצג את משפחת נתניהו ויש לפנות אליו בכל עניין הנוגע לחפצים שנתניהו לקח עמו ו/או זכאי להם ".  
שמרון מסר המחאה על סך 8,964 ש"ח  " על חשבון רכישת פריטים ".  הסמנכ"ל משה מזרחי - לא ראש אגף החקירות במשטרה ,  ששמו זהה  - " מודיע כי כל חפץ ופריט שלא הובא על ידי משפחת נתניהו שייך למדינה .  בפועל ,  משפחת נתניהו לקחה את כל הרהיטים והחפצים וטרם שילמה עבורם .  יש פריטים השייכים למדינה ,  כמתנות שניתנו לנתניהו .  עליהם להיות מוחזרים למשרד ". 
הנושא הבא :  הדירה הפרטית ,  אמצעי האבטחה ושרה נתניהו . " על פי הנחיית השב"כ יש לבצע פעולות מיגון בבית ,  אם כי ניתן לעבור לבית ללא פעולות מיגון אלה .  אם ערך הנכס עולה כתוצאה מהשבחתו עקב עבודות המיגון ,  על נתניהו לשאת בהשבחה ,  על פי הערכת שמאי ". 
כבר ב-1999 הייתה שרשרת הפיקוד ברורה :  שרה נתניהו למעלה ,  אנשי הביטחון מתחתיה .  כתב סמנכ"ל משרד רה"מ : " גב' נתניהו אסרה על כניסה לבית בהיעדרה ועל כן ראש אגף הביטחון ,  הממונה על ביצוע העבודה ,  מנוע מלהמשיך ולקדם אותה ".  ממעקב אחר תיקי נתניהו - כתובעים וכנתבעים - בשני העשורים האחרונים עולה דפוס קבוע .  כשהזוג נתניהו זוכה ,  למשל בתביעת דיבה ,  הסכום מתפרסם בתרועות ניצחון .  בהפסד ,  לעומת זאת ,  כשהזוג נאלץ לשלם רבבות שקלים ,  למשל למוביל אבנר עמדי ,  על המנצח להסתפק בהישג הכספי - החשוב לו יותר מההבט הפומבי - ולהימנע מפרסומו .  עו"ד שמרון ,  מטעם בנימין ושרה נתניהו ,  חילץ מעמדי ומפרקליטו ירון רבינוביץ התחייבות  " שלא לדון בפרטי ההסכמה עם איש ,  לרבות ידידיהם ,  מכריהם ,  בני משפחתם ואנשים זרים ",  כי  " הפרת ההתחייבות תגרום לנזקים כבדים לצד שכנגד "  - נוסח דומה לזה המופיע באזהרת וינרוט לנפתלי .  

כבר ב-2014 ,  שרה נתניהו חששה מהקלטות : " זו בגידה באמון ,  ראה הוזהרת "
 רה"מ טען שהשיחה שנחשפה בוואלה !  NEWS אינה משקפת את סגנונה של אשתו ,  אלא שמכתב ששיגר הזוג בעבר מגלה את החשש מפרסום הקלטות  " בתחום האינטימי ביותר ".  וכשרה"מ מתלונן על חומר מסווג שהוחזק שלא כדין ,  ראוי לחזור לפעם שבה שב"כ התבקש לבדוק אם הבריח מסמכים סודיים לחו"ל

