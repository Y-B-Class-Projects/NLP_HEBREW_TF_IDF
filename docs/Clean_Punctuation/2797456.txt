נתניהו מתכנן את קבורתם הפוליטית של לבני ולפיד
ראש הממשלה כל כך עסוק לאחרונה בגיבוש קואליציית  " השותפים הטבעיים "  העתידית ,  עד שנראה שהוא עומד להישאר בלי אחת כזו בהווה .  וגם :  מהו החיבור המפתיע שנרקם בימים אלה ?  הטור השבועי של כתבנו הפוליטי
ההתנהלות של ראש הממשלה בנימין נתניהו בשבוע האחרון עוד עלולה להתהפך נגדו .  הוא כל כך עסוק בגיבוש הקואליציה העתידית שלו ,  עד שנראה כי הוא עומד להישאר ללא קואליציה בהווה .  התעקשותו לקרוץ באופן מופגן לחרדים ,  כפי שבאה לידי ביטוי ,  למשל ,  בראיון הנדיר שהעניק השבוע לתחנת הרדיו  " קול ברמה ",  יחד עם מאמציו הבלתי נלאים לתכנן עמם ועם בנט את קואליציית  " השותפים הטבעיים "  העתידית שלו ,  גרמה ללא מעט גורמים בתנועה וביש עתיד להרגיש שהוא פשוט לא סופר אותם ,  מזלזל בהם ומתכנן את קבורתם הפוליטית בעודם בחיים .
 סיעת יחיד - לכל הטורים של עמרי נחמיאס 

השבוע החליטו לבני ולפיד להתעשת ולהפסיק לשמש תפאורה בקואליציה .  יחד עם שיתוף פעולה הדוק מצדו של שר החוץ ליברמן הצליחו השלושה להעביר את חוק הגיור על אפו ועל חמתו של נתניהו .  חתיכת אצבע בעין .  ראש הממשלה גם הסתכסך עם מחצית מהקואליציה שלו וגם לא הצליח למנוע את העברת החוק הרגיש ,  דבר שקיווה להצליח לעשות כדי לרצות את החרדים .  שרת המשפטים נתנה סימנים בקו השבר של הקואליציה : " שלושת הלמ"דים  ( לפיד ,  לבני וליברמן - ע"נ )  מול שני הבי"תים  ( ביבי ובנט - ע"נ )  ".  
כדי להעביר את אותו חוק גיור נזקקו השבוע הלמ"דים לכך ששני חברי הכנסת הערבים בוועדת החוקה ,  ג'מאל זחאלקה  ( בל"ד )  ואיברהים צרצור  ( רע"מ-תע"ל )  יסכימו להיעדר מהישיבה .  בסופו של דבר ,  כך אכן היה .  במשך יומיים שברו בליכוד את הראש מה היה הדיל ששכנע את הערבים שלא להיכנס .  את התשובה ,  טוענים כמה גורמים בכירים בליכוד ,  ניתן היה למצוא אתמול  ( רביעי )  במליאת הכנסת ,  כאשר רגע לפני ההצבעה על השעיית חנין זועבי לשישה חודשים מדיוני הכנסת ,  יצאו מהמליאה שר החוץ ליברמן וחבר סיעתו ,  יו"ר ועדת החוקה דוד רותם .  לא בדיוק שני חברים של זועבי ,  ובאופן עקרוני שני אנשים שבדרך כלל שמחים מאוד להצביע נגדה .  גם מרבית חברי התנועה נעדרו ,  וכל זאת בזמן שראש הממשלה דווקא אץ רץ למליאה כדי להספיק להצביע בעד ההשעיה .  בליכוד משוכנעים שההיעדרות לא הייתה מקרית וכי היא מהווה את ה"תשלום "  לח"כים הערבים עבור היעדרותם מחוק הגיור .  בתנועה ובישראל ביתנו הכחישו בתוקף .  
והשלישייה הזו לא עצרה כאן .  עוד באותו היום החליטו לבני ,  לפיד וליברמן להעלות לסדר היום את  " חוק ישראל היום ",  שעבור נתניהו הוא אקט של התרסה ועלבון אישי של ממש .  החוק ,  שנתפר היטב למידותיו של החינמון הפופולרי המזוהה מאוד עם ראש הממשלה ,  קובע כי תהיה חובה לגבות תשלום עבור עיתון יומי שהוא אחד מארבעת הנפוצים בישראל .  
לא היה חסר הרבה כדי שהחוק יעבור אתמול בקריאה טרומית .  פשוט נדרשה החלטה של לפיד ששוברים את כל כללי המשחק ומעבירים את החוק על ראשו של נתניהו .  אבל ביש עתיד החליטו להנמיך את גובה הלהבות ,  והסכימו להצעת יו"ר הקואליציה החדש-ישן ,  זאב אלקין ,  לדחות את ההצבעה בשבוע ,  בתקווה שיצליח לפתור בדרך נס את העלאת החוק .  העברת שני החוקים הללו ,  חוק הגיור באמצעות החלטת ממשלה ,  וחוק ישראל היום בקריאה טרומית במליאה ,  היא לא משבר פוליטי זניח .  זו הצהרה פומבית שהעסק התפרק ,  גם אם ייקח עוד כמה חודשים עד שיתפרק מעשית בדמות פיזור הכנסת .  
קחו למשל את שר האוצר לפיד ,  שהגיע אתמול לישיבה של צוות שרים אשר עסקה בתשתיות ביהודה ושומרון ,  בדגש על שיפור כבישים מסוכנים ,  כדי להודיע לנתניהו שהוא  " לא מוכן להעביר שקל להתנחלויות ",  ולפוצץ את הישיבה .  השרים פתחו בדיון כמקובל ,  אבל כבר כעבור שתי דקות התערב לפיד ,  והחל לירות לכל עבר . " לא זכור לי שקיבלנו החלטה להחריב את היחסים עם ארצות הברית ",  אמר . " ההחלטה בעיתוי הזה תעשה לנו נזק ".  שר שנכח בישיבה הודה שהמחזה  " היה מרתק ".  לדבריו , " לראשונה בחיי ראיתי מהצד איך משיקים קמפיין בחירות ".  
בשבועות האחרונים עוסקת המערכת הפוליטית בחיבור מעניין ,  מקורי ,  ומפתיע של שני בכירים פוליטיים לגוף אחד בבחירות הבאות :  מחנה אלי ישי בש"ס מצד אחד ,  ותקומה ,  האגף החרדי-לאומי הניצי בבית היהודי מנגד .  
נסביר :  לפני כחודשיים העביר בנט בבית היהודי את החוקה החדשה ,  שמתעלמת הלכה למעשה ממאמצי המיזוג של שתי המפלגות וקובעת כי נציגי תקומה יתמודדו בפריימריז פתוחים .  מבחינת אנשי תקומה ,  הדבר התפרש כאילו בנט מראה להם את הדרך החוצה .  בש"ס ,  מנגד ,  התיעוב ההדדי בין אלי ישי לבין אריה דרעי מאיים לפלג את המפלגה כמעט מדי יום .  אמנם הנושא טרם עבר לפסים מעשיים ,  אבל אין ספק שלא מדובר בתסריט מופרך מיסודו .  
אירוע פתיחת מושב החורף השבוע במליאת הכנסת נראה כמו קרב סיסמאות בין נתניהו לבין יו"ר האופוזיציה ,  יצחק הרצוג .  מצד אחד ,  ראש ממשלה שנושא את אותו נאום כבר למעלה מעשור ,  בשינוי מילה אחת פה ושם  ( דאעש ,  למשל ,  נוספה השנה )  ,  תוך שהוא מקפיד להתייחס אך ורק לאיומים ביטחוניים ולהתעלם באופן מופגן מבעיות הדיור ,  יוקר המחיה ,  החינוך ,  הבריאות והרווחה .  אתם יודעים ,  הזוטות האלה שמרכיבות את חיי היום-יום של כל אזרח בישראל .  
מנגד ,  זכינו לחזות בנאום לוחמני של הרצוג ,  שהטיח בנתניהו שהוא  " מנותק ",  וסיפר על מה שיקרה כאשר הוא יהיה ראש הממשלה .  לאור מצב הסקרים הנוכחי של מפלגת העבודה ,  לא ברור מי מבין השניים הוא המנותק .
  לפניות לכתב עמרי נחמיאס - omri_n@walla.net.il 

נתניהו מתכנן את קבורתם הפוליטית של לבני ולפיד
ראש הממשלה כל כך עסוק לאחרונה בגיבוש קואליציית  " השותפים הטבעיים "  העתידית ,  עד שנראה שהוא עומד להישאר בלי אחת כזו בהווה .  וגם :  מהו החיבור המפתיע שנרקם בימים אלה ?  הטור השבועי של כתבנו הפוליטי

