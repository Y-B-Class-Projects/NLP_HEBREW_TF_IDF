40 שנה אחרי :  מכתב השמיניסטים
השבוע מלאו 40 שנה למשלוח מכתב השמיניסטים לגולדה מאיר .  70 כותביו הם היום בני 58 .  הם שירתו בצה"ל ,  השתתפו במלחמת יום הכיפורים ,  הצטרפו לכוחות המילואים והשתתפו בעוד כמה מלחמות ,  עד שקיבלו ,  לפני שנים מעטות ,  הודעות על שחרורם משירות מילואים לרגל גילם .
 השמיניסטים היוו את אחת מהבלחות האור היחידות באותן שש שנות עיוורון ואופוריה שבין מלחמת ששת הימים ומלחמת יום כיפור .  גם אנחנו ,  שהאמנו מן היום השביעי כי אסור להישאר בשטחים ,  חיכינו ,  עם משה דיין ,  לטלפון מהמלך חוסיין ,  וראינו במכתב השמיניסטים חוצפה .  לא הבנו איך זה ייתכן שבנו של שר חותם על מכתב כזה ,  ואיך זה שאנשים צעירים מעלים ספק באשר לתבונתם המדינית של גאוני הדור - גולדה מאיר ,  ישראל גלילי ומשה דיין .
 טרור היה בארץ וגם בחו"ל .  כל יום נהרגו חיילים בתעלה ,  ותמונותיהם עיטרו את העיתונים למחרת .  נשיא מצרים גמאל עבד אל ? נאצר הזמין את נחום גולדמן ,  מי שכיהן כנשיא הקונגרס היהודי העולמי ,  לפגישה בקהיר ,  במטרה לסיים את מלחמת ההתשה .  גולדה מאיר התנגדה לנסיעתו וגולדמן קיבל את הדין .  אז התארגנו השמיניסטים .
 גולדה המשיכה לעשות את כל השגיאות האפשריות .  במקום לקבל את הצעת דיין לנסיגה מתעלת סואץ ,  היא הסכימה ליוזמת רוג'רס ,  והובילה את ישראל להפסקת אש עם מצרים ,  אשר איפשרה לה להצטייד בטילים נגד מטוסים ולערער את עליונותו של חיל האוויר .  בפברואר 71' דחתה את הצעת יארינג להסדר מדיני בין ישראל למצרים ,  שהיה מקובל על נשיאה החדש של מצרים ,  אנואר סאדאת ,  ואשר היה כמעט זהה לחוזה השלום שחתם סאדאת עם מנחם בגין שמונה שנים אחר כך .
 המחיר היה 2,800 חללי צה"ל ורבבות פצועים ונכים .  מחיר כלכלי נורא ,  מחיר מדיני נורא וסטירת לחי לתחושה שניסו לטעת בנו בהצלחה בלתי מבוטלת - שהשטחים שכבשנו במלחמת ששת הימים הם רצועת הביטחון של ישראל .
 אנחנו ,  שכבר היינו מבוגרים ? צעירים בעת מכתב השמיניסטים ,  שחשנו לא נוח מול חוצפת הנעורים ומהרמיזות על אפשרות לאי נכונות לשרת בשטחים ,  שראינו ב"מלכת האמבטיה "  של חנוך לוין כפירה בעיקר ,  שחשבנו כי די לדגול בפשרה טריטוריאלית עם איזו ישות ירדנית ? פלסטינית שהמציא המערך - אנחנו חייבים לבקש סליחה מעשרות הילדים הללו ,  כי כאשר אנחנו שתקנו ,  הם ראו אז מה שנבצר מאיתנו לראות עד למלחמת יום הכיפורים :  את עיוורון מנהיגינו .
 40 שנה אחרי ,  הילדים שלא סירבו פקודה ולא השתמטו משירות ,  מגדלים כיום את נכדיהם .  אבל מכתב השמיניסטים יכול להיכתב שוב .  כיום קיימת היוזמה הערבית המוכנה ליחסים עם ישראל ,  אם נעשה שלום עם הפלסטינים והסורים .  ואילו ממשלת ישראל עושה דבר אחד בלבד :  מרוויחה זמן .
 ממשלת נתניהו אינה מבינה שהזמן הזה פועל לרעתנו ,  והוא מקרב אותנו הן להתפרצות האלימה הבאה  ( שמגיעה תמיד כשיש שיתוק מדיני )  והן להפרת האיזון הדמוגרפי ואל הצומת שבו ממערב לנהר הירדן יימצא רוב פלסטיני בשליטתו הישירה והעקיפה של מיעוט יהודי .  

40 שנה אחרי :  מכתב השמיניסטים
nan
