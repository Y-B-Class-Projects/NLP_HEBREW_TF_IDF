עובדי ערוץ 20 :  הפסיקו להתבכיין ונסו לתקן
ערוץ 20 בחר בחירה אסטרטגית שלא לבקש ולקבל רישיון לערוץ ברודקאסט .  דווקא כעת ,  כשהבייבי התורן של ראש הממשלה על המוקד ,  יש הזדמנות לדרוש מהממשלה להפסיק להתקרבן ולהתחיל להתאים את שוק התקשורת בישראל למאה ה-21 .  טור אורח

כל מדקלמי המסרים מטעם ערוץ 20 שמפזרים כאן קינות מסוג  " סוגרים אותנו/פוגעים בחופש הביטוי שלנו "  הם פשוט בכיינים .  ערוץ 20 בחר בחירה אסטרטגית שלא לבקש ולקבל רישיון לערוץ ברודקאסט  מה שהיה מאפשר לו לשדר חדשות כאוות נפשו ,  אבל היה מחייב אותו בעמידה בסט של מחויבויות וסטנדרטים שעולים הרבה כסף .  הוא העדיף לבקש ולקבל רישיון זול לערוץ ייעודי בכבלים ובלוויין  ערוץ המורשת .  מאז ,  הפר ברגל גסה ,  פעם אחר פעם ,  את מסגרת תנאי הרישיון שלו ,  שידר חדשות ואקטואליה מבלי שהקים מערכת חדשות שיש בה הפרדה בין בעלות לבין תוכן ,  ולמרות כל זאת קיבל בפברואר 2017 מהמועצה לשידורי כבלים ולוויין מתנה כלכלית שאיש לא יכול לחלום עליה :  אישור שרבע מהתכנים שלו לא יהיו תכני מורשת .  
אבל זה לא הספיק לאנשי הערוץ .  ביודעין הם שידרו ראיון עם ראש הממשלה - למרות שזה מנוגד לתנאי הרישיון ,  ביודעין העבירו תכניות אקטואליה לשעות פריים טיים - בניגוד להסכם .  את המוטו הידוע ביחס לעיתונות  " ללא מורא וללא משוא פנים "  החליפו בערוץ 20 במוטו של  " בתחבולות תעשה לך מלחמה ".  עכשיו ,  כשהם נדרשים לשלם ,  על פי חוק ,  כן  על פי חוק ,  את המחיר על מעשיהם  מגיע הבכי :  פוגעים לנו בחופש הביטוי .  

בכייני המסרים של ערוץ 20 נמצאים בחברה טובה והם לגמרי לא לבד .  נשיאת שם חופש הביטוי לשווא היא פרקטיקה ידועה בתחום רגולציית התקשורת בישראל וכל השחקנים משתמשים בה כשזה נוח .  לא אגיע עד לפסטיבל הקינות סביב החשש מסגירת ערוץ 10 ,  אבל הנה דוגמא קטנה :  זוכרים את הסכסוך האווילי על אורך מהדורת החדשות  ( שעה או שעה ועשרים  אכן מצוקה קשה )  בין ערוץ 10 לבין הרשות השנייה לטלוויזיה ורדיו בינואר 2016 ?  גם אז צייץ גולן יוכפז ,  מנכ"ל חדשות 10 ,  שמדובר ב"התערבות בוטה ומסוכנת וסכנה לזכות לחופש ביטוי ".  אחרים קראו ליו"ר הרשות השנייה דאז אוה מדז'יבוז ' " האישה שרוצה לסתום לתמר איש שלום את הפה ".  העירוב בין כסף וזכויות ביטוי גורם ל"בכיינות חופש הביטוי "  לצוץ פעם אחר פעם ,  ומישהו חייב לומר לבכיינים :  הפרידו בין צנזורה במובן האמתי שלה ,  לבין הצורך בכפיפות לכללים מוסכמים ועמידה במחויבויות  כספיות או תכניות .
 למה הדבר דומה ?  נניח שביקשתי וקיבלתי רישיון לעסוק בעריכת דין .  לפי כללי לשכת עורכי הדין אסור לי לעסוק בעריכת דין ובראיית חשבון במקביל .  נניח עוד ,  שבניגוד לתנאי הרישיון ,  כן עסקתי בשניהם במקביל ,  כדי להרוויח עוד כסף .  כעת משעים את הרישיון שלי ,  ואני כועסת וטוענת שפוגעים בחופש העיסוק שלי .  לא רק זה  אני טוענת שאחרים שעשו זאת בעבר לא נענשו מספיק .  משכנע ?  לא לגמרי .  
לכן  בראש ובראשונה ,  הניחו למועצה לשידורי כבלים ולוויין .  החוק מסמיך אותה לתת רישיונות ולפקח על ביצועם .  מי שקורא לרשות לא לעשות שימוש בסמכויות הרגולטוריות שלה ,  לא להחיל את החוק והכללים  הוא צבוע .  אפשר להתווכח על הכללים ,  אבל הקריאה צריכה להיות לתקן אותם ולא להפסיק לאכוף אותם .  
שנית ,  הקריאה מצד ערוץ 20 לפוליטיקאים להתערב בהליך הרגולטורי  רעה מאד .  פעם היו אלה ערוץ 2 או ערוץ 10 שעלו לרגל אל חברי הכנסת והשרים ,  היום זה ערוץ 20  חביבו  ( הזמני ,  יש לשער )  של ראש הממשלה ,  ומחר מישהו אחר .  לפוליטיקאים יש נטייה להפוך אמוציונליים כשמדובר באסדרת תקשורת ,  וריקוד ההון-שלטון-זיכיון-רישיון-עיתון עשה רק רע לרגולציית התקשורת ולאינטרס הציבורי לאורך השנים .  

עכשיו ,  בואו נדבר על החקיקה הנוגעת לאסדרת הטלוויזיה בישראל .  נתחיל מהמעגל הרחב .  כמה שרי תקשורת היו כאן בעשרים השנים האחרונות ?  שלושה עשר ,  מתוכם שנה ומשהו ראש הממשלה היה שר התקשורת .  מה היה אורך הקדנציה של כל אחד מהם ?  תחשבו בעצמכם .  משילות ?  עבודה לטווח ארוך ?  הצחקתם אותי .  הכי נוח להזמין את כל השחקנים לעלות פעם אחר פעם לרגל אל הפריץ החדש ,  להפריח כמה הודעות לתקשורת על חשיבותה של תחרות ולהמשיך הלאה .  הדבר הכי מעניין הוא דווקא הקדנציה האחרונה ,  שבה ראש הממשלה בחר להותיר את משרד התקשורת בידי עצמו .  קשה למנות את מספר הנאומים וההצהרות שלו בעניין תחרות בתקשורת ,  אבל כשמגיעים לבדיקת המעשים  נאדה .  
איך אני יודעת ?  בתוכנית העבודה לשנת 2016 של משרד התקשורת ,  המשרד מתחייב לפרסם  " מסמך מתווה לעדכון הרגולציה לאור התפתחויות עתידיות "  עד סוף 2016 .  המסמך הזה לא התפרסם עד לרגע זה .  כנראה היו עסוקים שם ,  במשרד התקשורת ,  בבחירת מועצת תאגיד השידור הציבורי .
 אגב ,  זה לא הדבר היחיד והחשוב שלא עסקו בו .  תחום התדרים בישראל נמצא בכאוס ,  והמשרד התחייב למפות ולאכוף את חובת כיסוי רשתות הסלולר בדור השלישי עד סוף 2016 ,  וגם זה לא קרה .  אנחנו לקראת עולם של  " אינטרנט של הדברים "  שמחייב יצירת סטנדרטים לאבטחה שמאד ישפיעו על המציאות היומיומית שלנו - בתוכנית העבודה החדשה מועד ההגשה נדחה בשנתיים ,  לסוף 2018 .  יש זמן .  השימוע לבזק והוט בעניין התשתית הקווית התפרסם השבוע בעיכוב של שנים ,  והצעדים המשמעתיים נגד הוט משום שאינה מאפשרת לפרטנר וסלקום להשתמש בתשתיותיה ,  אינם מתבצעים בגלל  " מחסור בכוח אדם במשרד ".  הבנתם את הרעיון .  

נחזור לרגולציית הטלוויזיה .  הצורך בעדכון חקיקת הטלוויזיה מגיע משני מקומות .  האחד הוא עודף הרגולציה ,  הכללים וכללי הכללים ,  הסוגות ותתי הסוגות ,  שהפכו את הכפיפות לכללים לבלתי אפשרית ,  חוסר ההתאמה בין הכללים של מועצת הרשות השנייה לבין אלה של מועצת הכבלים והלוויין ,  והבעיות המוסדיות של הרגולטורים .  השני הוא ,  אהממ ,  המצאה נחמדה בשם האינטרנט .  
נטפליקס כבר כאן ,  לדף הפייסבוק של ערוץ 20 מאות אלפי עוקבים  ולמשרד התקשורת יש זמן .  עוד וועדה ,  עוד שימוע ,  אבל את העבודה השחורה אף אחד לא באמת רוצה לעשות .  אין חוות דעת כלכליות ,  אין עבודה על נוסחי סעיפים ועל יישור מגרשי המשחקים .  
אבל השאלה החשובה ביותר היא איזה סוג של עדכון נדרש לכללי הטלוויזיה בישראל .  הקריאות לפוליטיקאים להציל את ערוץ 20 מלוות במנטרות של  " שמיים פתוחים ",   " תחרות ",   " מגוון ",   " הסרת הרגולציה ".  גם ראש הממשלה התבטא כך מפעם לפעם .  מאד מפתה לשאול למה בכלל צריך פיקוח על טלוויזיה בעולם של סטרימינג ורשתות חברתיות .  

התשובה היא שעדיין צריך פיקוח .  הוא חייב להתקיים בהיבטים של מניעת הטעיית הציבור ,  סימון של פרסום סמוי ותוכן שיווקי .  בהיבט של הבטחה שתהיה השקעה מספקת בסוגה עילית כדי לשמר תרבות ישראלית ,  כי בתחום האודיו-וויזואלי הפקות מעולות הן יקרות ולא תתקיימנה בצורה מספקת ללא כפיה רגולטורית .  יכול להיות שלא זכייני הטלוויזיה צריכים להיות אחראים לכך  אלא למשל חברות התשתית ,  כפי שהציעה ב 2015 הוועדה הציבורית בראשות פרופ' עמית שכטר ,  ואולי בכלל תאגיד השידור הציבורי ,  אבל זה עדיין ערך טעון הגנה .  אבל הפיקוח הכי חשוב הוא דווקא זה שמיועד לשמר תחרות בשוק הבעייתי שנקרא  " שוק התוכן העיתונאי ".  זה שאמור לספק חדשות ,  אקטואליה ותחקירים עיתונאיים ושאי אפשר לעשות ייבוא מקביל של התכנים שלו באמצעות נטפליקס .  זה שיש לו שני צדדים  מצד אחד תוכן ומצד שני פרסומת .  צריך לומר במפורש :  מי שחושב שבעולם ללא רגולציה בכלל יפרחו כאן אלפי פרחים  אינו מבין דבר בכלכלת תקשורת .  בוודאי בכלכלת טלוויזיה .  בהרבה מובנים דווקא הרגולציה היא זאת שמשמרת את התחרות ומונעת השחתה כמו שאנחנו רואים בעיתונות הכתובה - ולא השוק החופשי .  
יתרה מזאת ,  גם בעולם של פייסבוק וטוויטר צריך ולגיטימי לפקח על שידורי חדשות בטלוויזיה .  מותר לומר במפורש שיש ערך חברתי בהבחנה בין פייק ניוז לבין חדשות ,  ובין פובליציסטיקה לבין חדשות .  לגיטימי להילחם בתופעה של הקצנת עמדות רק בכדי למשוך צופים בדומה למלחמת ה"קליבייטים "  שמתקיימת באינטרנט .  והכי חשוב ,  לגיטימי לתבוע השקעה בתחקירים עיתונאיים רציניים ולא רק בפאנלים באולפנים .  האם רשויות הרגולציה עושות זאת בהצלחה ?  באופן חלקי .  אבל הצורך לשפר את הפיקוח אינו מוביל למסקנה הכרחית שאין צורך בפיקוח בכלל .  מחויבות מינימלית של גופי התוכן החדשותיים לכללי האתיקה העיתונאיים  הוא דבר נכון .  גם מינימום כוח אדם ותקציב למערכת החדשות .  כל העבודה הזאת הייתה צריכה להסתיים לפני חמש שנים .  אולי לפני שנתיים ,  עת סיימה ועדת שכטר את עבודתה .  אבל צריך לומר בבהירות :  שרי התקשורת בשנתיים האחרונות העדיפו לעסוק בתאגיד ,  בשלילת הלגיטימיות של כלי תקשורת ובהתנצחות אישית עם עיתונאים .  זה קל ומביא טראפיק לדף הפייסבוק שלהם .  
דווקא כעת ,  כשהבייבי התורן של ראש הממשלה  ערוף 20  על המוקד ,  יש הזדמנות לממשלה להפסיק להתקרבן ולהתחיל להתאים את שוק התקשורת בישראל למאה ה-21 .  את ערוץ 20 לא צריך לסגור .  ברור שלא .  המגוון הרעיוני שהוא מביא אל השוק חשוב מאד .  אבל גם ערוץ 20 צריך לזכור :  בלי רגולציה לא בטוח שהייתה הצדקה כלכלית להתקיימותו בכלל .  לכן ,  אסדרה מאוזנת של השוק היא צורך השעה .  
 *  ד"ר תהילה שוורץ אלטשולר עומדת בראש התוכנית לרפורמות במדיה במכון הישראלי לדמוקרטיה 

עובדי ערוץ 20 :  הפסיקו להתבכיין ונסו לתקן
ערוץ 20 בחר בחירה אסטרטגית שלא לבקש ולקבל רישיון לערוץ ברודקאסט .  דווקא כעת ,  כשהבייבי התורן של ראש הממשלה על המוקד ,  יש הזדמנות לדרוש מהממשלה להפסיק להתקרבן ולהתחיל להתאים את שוק התקשורת בישראל למאה ה-21 .  טור אורח

