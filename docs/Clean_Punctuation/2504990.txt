הפריימריז בליכוד :  נסתפק בהפסד של פייגלין
הסמן הימני בליכוד הולך ומתחזק בעזרת פייגלין ותומכיו ,  המתאמצים להקצין את פני המפלגה .  נתניהו ,  שינצח בבחירות הפנימיות היום ,  בעיקר ינסה להגדיל את הפער מהאויב המיתולוגי
יום שלישי שעבר היה עוד אחד מימי הגשם הקפואים של ינואר 2012 בחברון .  למרות הקור ולמרות הגשם ,  הצטופפו שישה מבכירי הליכוד ,  ועוד כמות גדולה יותר של ח"כים ,  במערת המכפלה .  האירוע :  חתונה .  בעל השמחה :  גרשון מסיקה ,  ראש המועצה האזורית שומרון ,  שחיתן את בתו .  היו שם ,  בין היתר ,  השרים גדעון סער ,  סילבן שלום ,  ישראל כץ ,  גלעד ארדן ,  יוסי פלד ויו"ר הכנסת ,  רובי ריבלין .  בשבועות האחרונים ,  היו כמה מהם חלק מלהקת העידוד של ראש הממשלה ,  בנימין נתניהו .  מנתיבות לנשר ומבית שאן לפתח תקווה ,  טלטל אותם הבוס בכנסי הבחירות שהוא ערך ,  לקראת ההתמודדות היום על ראשות הליכוד ,  מול משה פייגלין .
 מסיקה ,  שהתפקד לליכוד אחרי ההתנתקות מרצועת עזה ,  אינו נמנה עם אנשי פייגלין ,  אבל מבחינה פוליטית הוא משכפל את דרכו .  גם הוא סבור שהדרך להשפיע עוברת בתנועה גדולה ולא במפלגות קטנות ,  ובהתאם ,  פקד רבים לליכוד בשנים האחרונות .  בחתונת בתו של מיכאל פואה עם בנו של הרב אורי שרקי  שניהם אנשי פייגלין מובהקים  באו לשמח חתן וכלה שרים וח"כים מהליכוד .  את ההזמנה לאירוע ,  הם קיבלו בדואר האלקטרוני .  על פי מדד החתונות ,  גם כוחו של פייגלין הולך ונהיה משמעותי :  בבחירות הפנימיות הראשונות שבהן התמודד ,  זכה למעט יותר משלושה אחוזים ,  ובאחרונות נשק כוחו כבר ל-25 אחוזים .
 פייגלין ומסיקה ,  יחד עם אנשי  " המטה הלאומי ",  מהווים את הסמן הימני בליכוד ,  שהולך ומתחזק .  אמנם בבחירות הנוכחיות הם אינם פועלים כאיש אחד  אנשי המטה הלאומי קוראים להחרים את הבחירות כמחאה ,  ומסיקה חושב שההתמודדות של פייגלין שגויה  אבל כולם נמצאים בתנועה לטווח ארוך ,  עם כוונות לשנות כליל את פניה ולהחזירה ,  לפי מה שהם מבינים ,  לערכיה המקוריים שנפרצו בהסכם קמפ-דיוויד הראשון .  כמאמר אחד מאנשי פייגלין : " אנחנו לא כאן כדי לשבת באוטובוס מאחורה ולצעוק לאן לנסוע .  אנחנו כאן כדי להחליף את הנהג ".  הדגש שהם שמים היום הוא לאו דווקא על גיוס מתנחלים ,  אלא יותר על צירוף חברים חילוניים בעלי עמדות ימניות .  
מי שכוסס את ציפורניו בעצבנות יכול להירגע .  נתניהו ינצח בבחירות הפנימיות היום ,  וימשיך לשבת ליד ההגה של הליכוד בשנים הקרובות .  החלטתו על בחירות בזק נחשבת ,  אולי ,  לתרגיל פוליטי מבריק ,  אבל הפכה את ההתמודדות לפארסה .  ראש הממשלה ,  בין אם התכוון לכך ובין אם לאו ,  גרם לתזזית במערכת הפוליטית שהובילה מיידית לבחירות המקדימות בקדימה ,  להצטרפותו של יאיר לפיד לזירה ולהקצנה בעמדות של אביגדור ליברמן .  יחד עם דו"חות המבקר שבפתח ,  עשויה המערכת הפוליטית להיגרר לבחירות עוד השנה .  אם הן יתקיימו ,  למורת רוחו של נתניהו ,  יוכל ראש הממשלה לבוא בטענות קודם כל לעצמו .  
בהיעדר תחרות של ממש בבחירות היום ,  הפער בין המתמודדים הוא שהופך לסוגיית המפתח .  בבחירות הקודמות קיבל פייגלין ,  כאמור ,  כמעט 25 אחוז מקולות המצביעים ,  אבל בשעתו הוא התמודד מול הטוען לראשות הממשלה - ולא מול ראש הממשלה המכהן .  הפעם ,  מול ראש ממשלה שסוחב אחריו שובל של שרים ,  ח"כים וראשי רשויות מפוחדים ,  שעתידם הפוליטי תלוי בו ,  שיחזור התוצאה מהבחירות הקודמות ייחשב גם הוא להישג .  אם יגיע פייגלין ל-30 אחוזים ומעלה ,  הוא יאיר את נתניהו באור מביך .  
בעבר תקף נתניהו במילים חריפות את פייגלין .  הפעם ,  הוא העדיף להרדים את המערכת ,  ולא לשחק לידיו של יריבו .  מן הסתם ,  הסיבה העיקרית לכך היא רצונו להימנע מלתת במה לפייגלין ,  אולם בסביבתו של האחרון מאמינים שיש בכך גם משום השלמה עם נוכחותו בליכוד .  אנשי פייגלין אומרים כי נתניהו יודע שמתקפה קטלנית על דרכו עלולה לשמש בומרנג בבחירות הכלליות ,  אם פייגלין יהיה חלק מהרשימה .  בוועידת הליכוד האחרונה ירד ראש הממשלה מהבמה ,  ניגש ללחוץ את ידו של פייגלין והתעניין בשלום בנו ,  שנפצע קשה מאוד בתאונת דרכים .  יש שרואים גם במחווה זו השלמה עם נוכחותם של אנשי  " מנהיגות יהודית "  בליכוד .
 עם סגירת הקלפיות היום ב-22:00 ישובו אנשי מסיקה ,  פייגלין והמטה הלאומי להיות מחוזרים בפרופיל גבוה .  כולם בליכוד זוכרים לאיזו הצלחה מסחררת זכו אנשי הרשימה של פייגלין בבחירות לקביעת רשימת התנועה .  גדעון סער ,  בחושיו הפוליטיים החדים ,  כבר סימן את הכיוון כשקרא לא מכבר לקיים חשיבה מחודשת על רעיון שתי המדינות לשני עמים .  השאלה היא אם ההתפקדות ההמונית תוביל לשינוי אידאולוגי בליכוד ,  או שמא כולם משחקים את המשחק עד הסוף .  גורם בליכוד אומר שאסור לזלזל בכוחם של המתפקדים החדשים ,  אך מכאן ועד לשינוי מהותי ,  הדרך עוד ארוכה .  פייגלין ,  לדבריו ,  מנצל את הבחירות כמנוף לגיוס כספים לתנועתו .  כך או כך ,  מוטב לא לקחת סיכון .  אחת מחברות הליכוד המחישה היטב את הלך הרוחות ,  כשניגשה לפייגלין ובקשה צנועה בפיה : " רק אל תילחם בי ".  

הפריימריז בליכוד :  נסתפק בהפסד של פייגלין
הסמן הימני בליכוד הולך ומתחזק בעזרת פייגלין ותומכיו ,  המתאמצים להקצין את פני המפלגה .  נתניהו ,  שינצח בבחירות הפנימיות היום ,  בעיקר ינסה להגדיל את הפער מהאויב המיתולוגי

