חתנו של טראמפ נחת היום בישראל - וייפגש עם נתניהו ואבו מאזן
במסגרת הניסיונות האמריקניים להתניע את המו"מ בין הישראלים לפלסטינים ,  הגיע ג'ארד קושנר ,  במטרה  " לבדוק את רצינות המנהיגים ".  הפגישות יתמקדו בהפסקת תשלומי משכורות למחבלים ומיגור ביקורת פנימית מצד פוליטיקאים מהימין .  עם נחיתתו ביקר קושנר בשבעה בבית משפחת הדס מלכא
ג'ארד קושנר ,  יועצו המיוחד וחתנו של נשיא ארצות הברית דונלד טראמפ ,  נחת הבוקר  ( רביעי )  בישראל ,  לביקור קצר בירושלים וברמאללה במסגרת ניסיונות הממשל להניע משא ומתן בין ישראל והפלסטינים .  קושנר ייפגש עם ראש הממשלה בנימין נתניהו בירושלים ,  ולאחר מכן עם יו"ר הרשות הפלסטינית אבו מאזן .  
עם נחיתתו בישראל ,  הגיע קושנר לביקור בבית משפחתה של לוחמת מג"ב הדס מלכא שנהרגה בפיגוע בשער שכם בשישי .  לביקור הצטרף שגריר ארצות הברית בישראל דיוויד פרידמן .  בשעות הערב הוא צפוי להמריא בחזרה לוושינגטון .  בבית הלבן אמרו השבוע כי קושנר יבקש לשמוע משני המנהיגים  " את סדרי העדיפויות שלהם וכיצד ניתן להתקדם לקראת חידוש תהליך השלום ". 
מדובר בביקורו השני של קושנר באזור מאז תחילת כהונת הנשיא טראמפ ,  בדיוק חודש לאחר שליווה את הנשיא לביקורו הראשון בישראל .  לדברי בכיר בבית הלבן ,  בזמן שחלף מאז , " המגעים בין הבית הלבן למנהיגים בירושלים וברמאללה נמשכו מאחורי הקלעים ". 
קושנר הוא יועצו המיוחד של הנשיא לענייני משא ומתן ,  ובפגישות צפויים להשתתף גם שליחו המיוחד של הנשיא ,  ג'ייסון גרינבלט ,  שהגיע לישראל השבוע וקיים פגישות הכנה עם שני הצדדים ,  וכן שגריר ארצות הברית בישראל ,  דיויד פרידמן ,  שילווה את קושנר בטיסתו .  מהצד הישראלי ,  בפגישה צפויים להשתתף שגריר ישראל בוושינגטון ,  רון דרמר ,  וכן שליחו המיוחד של ראש הממשלה ,  עורך הדין יצחק מולכו .
 בבית הלבן ממשיכים להדגיש כי תהליך השלום  " הוא בעדיפות עליונה "  עבור הנשיא וכי הוא  " מאמין שהשלום אפשרי ".  ואולם ,  לדברי גורמים מדיניים ,  אין תמימות דעים לגבי יכולת ההצלחה של המהלך בסביבתו הקרובה של טראמפ ,  ולכן קושנר  " מעונין להתרשם ולבדוק בעצמו את רצינותם של המנהיגים ".  בכיר בבית הלבן אמר השבוע כי  " חשוב לזכור שכינון הסכם שלום היסטורי יימשך זמן רב ובתהליך זה צפויים להיערך ביקורים רבים באזור של קושנר וגרינבלט ,  לעתים יחד ולעתים בנפרד ,  וכן ביקורים של מתווכים ישראלים ופלסטינים בוושינגטון ".  
עוד בוואלה !  NEWS:קושנר וגרינבלט בדרך לירושלים ורמאללה : " להמשיך במגעים לשלום"שליחו של טראמפ ביקר בבית משפחת הדס מלכא : " אלימות בלתי נסבלת "" החוקר בפרשת קשרי רוסיה בוחן עסקים והעברות כספים שביצע חתנו של טראמפ "  
כפי שפורסם לראשונה בוואלה !  NEWS ,  הממשל מעונין גם לדון בנושאי הליבה הקשורים להסדר הקבע ,  כמו גבולות ,  ביטחון ,  ירושלים ,  פליטים והכרה הדדית ,  כדי לראות אם אפשר לגבש פרמטרים משותפים לחידוש המשא ומתן .  שר האוצר משה כחלון אמר אתמול בכנס הרצליה כי  " יש לחץ אמריקני גדול "  לקדם הסכם ,  והוסיף : " משהו קורה ". 
מבחינת נתניהו ,  הנושא העיקרי עליו הוא מתכוון לשים דגש בפגישה הוא סוגיית מימון הטרור ומדיניות הרשות הפלסטינית של תשלום משכורות למחבלים ובני משפחותיהם .  ישראל טוענת מזה שנים בפני הקהילה הבינלאומית כי מדיניות זו ,  המעוגנת בחקיקה רשמית ,  היא מכשול למשא ומתן ומערכת תמריצים רשמית לרצח ישראלים .  אולם תחת ממשל טראמפ העיסוק בסוגיה תפס תאוצה ,  כאשר בשבועות האחרונים נתניהו שב והדגיש שהפסקת תשלום המשכורות היא  " מבחן ראשון לשלום ".  השבוע ,  ערב הגעתם של קושנר וגרינבלט למסע דילוגים בין ירושלים ורמאללה ,  תקף בחריפות את אבו מאזן על הנושא בסדרת ציוצים באנגלית . " אבו מאזן אומר לעולם שהוא מחנך את הילדים הפלסטינים לשלום .  מדובר בשקר ",  כתב נתניהו .
 טראמפ עצמו העלה את הנושא בפגישתו עם אבו מאזן בבית לחם בחודש שעבר ,  ולפי דיווחים שונים ,  זעם עליו שלא הציג בפניו פתרון לדרישה להפסיק את המדיניות הזו .  שר החוץ האמריקני רקס טילרסון אמר בשבוע שעבר כי הרשות הפלסטינית מתכוונת להיענות לדרישה ולשנות את המדיניות .  בשבועות האחרונים נפוצו דיווחים נוספים על כוונותיו של אבו מאזן לשנות את מבנה או מדיניות העברת המשכורות למחבלים ,  אך מרביתם הוכחשו ,  ובלשכת נתניהו שבים ומדגישים כי לא ידוע להם על כל שינוי בנושא .  
במקביל ,  גורם ישראלי המעורה בנושא אמר לוואלה !  NEWS כי קושנר מעונין לדון עם ראש הממשלה גם על ההיבטים הפוליטיים הפנימיים שעשויים להקשות על חידוש התהליך .  זאת ,  על רקע ביקורת מתגברת בימין על בנייה מצומצמת בירושלים ובהתנחלויות ומחאה על אישורי בנייה שניתנו לפלסטינים בשטחי  " סי "  של הגדה המערבית ,  הנתונים לשליטה אזרחית וביטחונית ישראלית .  
בחדשות 10 דווח כי שליחים מטעמו של נתניהו כבר החלו לגשש אצל יו"ר התנועה ,  ציפי לבני ,  בדבר אפשרות של כניסה שלה לממשלה כחלק מהניסיון להניע את המשא ומתן .  עם זאת ,  לבני שבה והדגישה כי מבחינתה אין תנאים מדיניים שיצדיקו את כניסתה לממשלה .
 בשבועות הקרובים נתניהו עשוי להיכנס למלכוד פוליטי נוסף מול הממשל בעניין ירושלים ,  לאור הצעת חוק שמקדם יו"ר הבית היהודי ,  נפתלי בנט ,  לתיקון חוק יסוד ירושלים .  ההצעה ,  שקובעת שכל החלטה על חלוקת ירושלים תדרוש רוב מיוחס של 80 חברי כנסת ,  ולא רוב רגיל כפי שנדרש כיום ,  צפויה לזכות לתמיכה פוליטית רחבה בקואליציה ,  שכן היא מבוססת על הצעת חוק זהה שהגיש ח"כ לשעבר גדעון סער בשנת 2007  עליה חתומים חכים רבים מהליכוד ,  בהם גם נתניהו עצמו ,  שהיה אז יו"ר האופוזיציה .  עם זאת ,  ההצעה מונעת הלכה למעשה כל אפשרות לדון עם הפלסטינים בעניין ירושלים ועשויה לעורר התנגדות אצל הממשל האמריקני - שמנסה לייצר משא ומתן .
  ( עדכון ראשון :  6:30 )  

חתנו של טראמפ נחת היום בישראל - וייפגש עם נתניהו ואבו מאזן
במסגרת הניסיונות האמריקניים להתניע את המו"מ בין הישראלים לפלסטינים ,  הגיע ג'ארד קושנר ,  במטרה  " לבדוק את רצינות המנהיגים ".  הפגישות יתמקדו בהפסקת תשלומי משכורות למחבלים ומיגור ביקורת פנימית מצד פוליטיקאים מהימין .  עם נחיתתו ביקר קושנר בשבעה בבית משפחת הדס מלכא

