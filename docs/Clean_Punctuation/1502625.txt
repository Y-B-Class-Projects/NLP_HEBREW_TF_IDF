ח"כים בליכוד : " נילחם נגד מדינה פלסטינית "
 בימין נשמעו בעיקר קולות של אי שביעות רצון מנאום נתניהו .  ח"כ אלדד :  נתניהו איבד את הנהגת המחנה הלאומי ".  פייגלין : " לבחור יו"ר חדש לליכוד "
  ( צילום :  נועם כהן ,  עריכת וידאו :  רן צימט ) 
בימין ובשמאל הגיבו הערב  ( ראשון )  בביקורת על נאומו המדיני של ראש הממשלה בנימין נתניהו .  סיעת הבית היהודי מסרה בתום הנאום כי בכוונתם  " לשקול את המשך צעדינו נוכח ההשלכות המסוכנות של נאום נתניהו ".  ח"כ אריה אלדד אמר כי  " נתניהו איבד היום את הנהגת המחנה הלאומי .  בהסכמתו למדינה פלסטינית מפורזת ,  נתניהו מנסה לאכול חזיר שנשחט שחיטה כשרה .  אין חיה כזאת ". 
נציגי ציבור המתנחלים הגיבו אף הם לנאום .  ועד מתיישבי בנימין מסר כי  " מדובר בנאום חסר מעוף שכל כולו בגידה בבוחריו .  במקום להתייצב באומץ מאחורי הצהרותיו הלאומיות מלפני הבחירות ,  מעדיף נתניהו ניסוחים מעורפלים המשתלבים היטב עם המצע הפוליטי של מרצ .  עצוב לראות את נציג המשפחה הלוחמת מאמץ את הטרמינולוגיה של יוסי ביילין ושמעון פרס ". 
גם בליכוד נשמעו קולות המוחים על הנאום .  יריבו של נתניהו בליכוד משה פייגלין אמר כי  " כפי שנתניהו צירף 14 הסתייגויות לתמיכה בהתנתקות כך הוא מנסה גם כעת לסובב את בוחריו ולהקים מדינה פלסטינית בלב ארץ ישראל .  על הליכוד לבחור לעצמו מיד יו"ר חדש הנאמן לחוקתו ,  להחלטת המרכז ולעקרונות המחנה הלאומי ". 
סגן השר לפיתוח הנגב והגליל איוב קרא  ( ליכוד )  הצטרף למבקרים ואמר  " אני בהלם .  אין לי מילים לבטא את ההרגשה .  אני מאוד מודאג מתוכן הנאום .  הוא ינוצל לרעה נגד נתניהו למרות שזה יעשה פתח של תקווה ליחסים עם האמריקאים ".  לדבריו , " נתייעץ עם חברים בסיעה ונבחן כיצד נפעל .  יש לבדוק את משמעות הדברים ". 
סגן ראש הממשלה ושר החוץ אביגדור ליברמן שיבח את נתניהו ואמר כי  " נתניהו פתח בנאומו דלת לפלסטינים ולמדינות ערב לפתוח באופן מיידי במשא ומתן לשלום ואנו מקווים שהצד השני יקדם את את ההצעה ".  לדבריו , " ראש הממשלה עמד בנאומו על האיזונים בין שאיפתנו לשלום לבין שמירה על הבטחון ". 
ח"כ דני דנון  ( ליכוד )  אמר כי  " זה היה נאום מבריק של ראש הממשלה למעט משפט אחד אומלל שמניח את אבן היסוד להקמת מדינה פלסטינית ".  לדבריו , " בכוונתי לפעול לעצור בכל דרך פוליטית ופרלמנטרית את רעיון הקמת מדינת פלסטין ". 
מספר שעות לפני תחילת נאומו המדיני של ראש הממשלה בנימין נתניהו הערב  ( ראשון )  כבר הפגינו בשערי האוניברסיטה פעילים מימין ומשמאל .  בין מפגיני הימין היו חברי מפלגת התקווה של ח"כ אריה אלדד והפעילים איתמר בן גביר וברוך מרזל .  המפגינים נשאו שלטים שעל אחד מהם תמונתו של נשיא ארה"ב ברק אובמה חבוש כאפייה כשלצדה נכתב  " ברק חוסיין אובמה אנטישמי שונא יהודים ".  
ח"כ מיכאל בן ארי  ( האיחוד הלאומי )  שנכח בהפגנה אמר לוואלה !  חדשות : " שוב פעם הליכוד רוכב על ציבור בוחריו כמו על חמור ומשתמש בהם לרכיבה במחוזות השמאל הקיצוני ". 
מול אנשי הימין הפגינו כמה עשרות פעילי שמאל ,  רובם פעילים בינלאומיים .  חלקם לבשו חולצות שעליהן מודפס  " עזה חביבתי ".  בשלטים שהם נשאו תוארה עזה ככלא ותושביה כאסירים .
 
ח"כים בליכוד : " נילחם נגד מדינה פלסטינית "
 בימין נשמעו בעיקר קולות של אי שביעות רצון מנאום נתניהו .  ח"כ אלדד :  נתניהו איבד את הנהגת המחנה הלאומי ".  פייגלין : " לבחור יו"ר חדש לליכוד "
 
