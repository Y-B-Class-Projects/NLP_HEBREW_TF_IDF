נתניהו : " רשימה מאוחדת תחזק את הממשלה והמדינה "
 ראש הממשלה הסביר את הריצה המשותפת עם ישראל ביתנו לכנסת הבאה והבטיח לטפל ביוקר המחיה ובמאבק מול אירן אם ייבחר .  ליברמן : " האתגרים שעומדים לפנינו מחייבים יציבות "
" איחוד כוחות יתן לנו את הכוח להגן על ישראל מול האיומים הביטחוניים ,  ואת הכוח לחולל שינויים חברתיים וכלכליים בתוך המדינה .  אנחנו עומדים בפני אתגרים ,  וזה הזמן לאחד הכוחות למען המדינה ,  לכן הליכוד וישראל ביתנו ירוצו יחד ,  בפתק אחד .  אנחנו נבקש מנדט מהציבור כדי להנהיג בעוצמה את מדינת ישראל בשנים הבאות .  זה יחזק מאוד את הממשלה ,  את ראש הממשלה ,  ואת המדינה ",  כך פתח הערב  ( חמישי )  ראש הממשלה בנימין נתניהו את הודעתו המשותפת עם שר החוץ ,  אביגדור ליברמן ,  על ריצתם המשותפת בבחירות לכנסת ה-19 . 
" אני מבקש להודות לידידי שר החוץ ",  פנה נתניהו לשותפו הטרי ,  שלטענתו  " הניח בצד שיקולים שוליים והתגייס לאיחוד הכוחות לטובת עתיד המדינה ".   " קואליציה רחבה בלי רצון לשותפות אמיתית אינה ערובה ליציבות ולמשילות .  במדינת ישראל עדיפה קואליציה חזקה שנשענת על רשימה אחת גדולה ומלוכדת המבוססת על שותפות אמיתית .  אנו מבקשים מנדט להוביל את מדינת ישראל מול האתגרים הביטחוניים ,  ובראשם מניעת התחמשותה של אירן בנשק גרעיני והמלחמה בטרור ".  
השותף הטרי ,  אביגדור ליברמן ,  אמר בפתח דבריו כי  " האיומים שישראל מתמודדת איתם ,  גם בתחום הביטחוני וגם בתחום הכלכלי ,  מחייבים משילות ויציבות .  הממשלה הזאת ,  הקואליציה הזאת ,  הוכיחה שזו לא רק סיסמה .  למעשה ,  שתי המפלגות יחד איפשרו לקואליציה לתפקד במשך כמעט ארבע שנים ,  בצורה יוצאת מן הכלל ".  ליברמן הוסיף ,  כי  " זו היתה הקואליציה הכי יציבה בשנים האחרונות ,  אולי מ-48' ".  
" דיברנו הרבה על רפורמה שלטונית ",  המשיך ליברמן , " ולמעשה רפורמה שלטונית אמיתית מתחילה היום ".   " שילוב של ניסיון עוצמה ואחדות ,  זה מה שמצפה לאזרחי ישראל היום .  בחרנו באופציה הכי ממלכתית ,  באופציה של האחריות הלאומית .  אנו זקוקים לאחריות לאומית נוכח האתגרים .  לא עוד רסיסי מפלגות האופנה שקמות לקדנציה אחת ונעלמים ".  
ריצתם המשותפת של הרשימות תהיה ,  כפי הנראה ,  בשיטת  " ריצ'רץ' ".  משמעות הדבר היא שהרשימה המאוחדת תדרג ,  לסירוגין ,  שמות משתי המפלגות בזה אחר זה .  גורמים בליכוד הסבירו כי בשבוע שעבר הזמין ראש הממשלה סקר מטעם הליכוד ,  כאשר הציפייה של נתניהו היתה שרשימה מאוחדת תקבל למעלה מ-60 מנדטים .  סמוך ליום הולדתו ,  קיבל נתניהו את תוצאות הסקר ,  שהראו על 56 מנדטים ,  לעומת 45 מנדטים - 30 לליכוד ו-15 לישראל ביתנו - המוערכים לשתיהן יחד ,  בריצה נפרדת .  ההבדל הלא-מהותי בין הרצוי למצוי בתוצאות האיחוד ,  הוביל לסגירת הפרטים האחרונים עם ליברמן ,  לפני ההכרזה הערב .  
בליכוד מעריכים שהריצה המשותפת תהיה כך שנתניהו יהיה ראשון ,  ליברמן שני ולאחר מכן על כל שני מועמדים מהליכוד יהיה מועמד מישראל ביתנו .  מעבר לסקר המחמיא ,  לכאורה ,  ההערכה היא כי מספר סיבות הובילו להחלטה על ריצה משותפת של הרשימות ,  ובמרכזן החשש מהתחזקותו בליכוד של איש הימין משה פייגלין מחד ,  והתחזקות חיים כץ בסיעת הליכוד מאידך .
 אם תוצאות הבחירות ידמו לסקר שנערך עבור נתניהו ,  אזי הנשיא לא יתלבט על מי להטיל את מלאכת הרכבת הממשלה  שכן הליכוד-ישראל ביתנו צפויים לגרוף למעלה מ-50 מנדטים .  סיבה נוספת היא נושא המשילות :  נתניהו חשש מאוד מכך שאחרי הבחירות גם אם יוטל עליו להרכיב את הממשלה ,  יהיו בה מפלגות קטנות ,  על דרישותיהן - דבר שיקשה עליו את חופש הפעולה .  ההערכה במערכת הפוליטית היא שנתניהו מבקש לאותת לגוש השמאל שבעוד הם מגייסים  " כוכבים "  חדשים כמעט מדי יום ,  הוא מרכיב מפלגה גדולה ,  בדומה למפא"י ההיסטורית .  

נתניהו : " רשימה מאוחדת תחזק את הממשלה והמדינה "
 ראש הממשלה הסביר את הריצה המשותפת עם ישראל ביתנו לכנסת הבאה והבטיח לטפל ביוקר המחיה ובמאבק מול אירן אם ייבחר .  ליברמן : " האתגרים שעומדים לפנינו מחייבים יציבות "
 
