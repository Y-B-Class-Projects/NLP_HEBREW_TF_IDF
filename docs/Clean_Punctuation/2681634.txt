נתניהו באו"ם :  אם ניאלץ - נעמוד לבד מול איראן
בנאומו באו"ם התריע ראש הממשלה מפני  " אסטרטגיית החיוכים "  של הנשיא רוחאני .  הוא הזהיר מעסקה עם איראן ודרש להחמיר בעיצומים המוטלים עליה : " לתת לה נוק-אאוט "
 ראש הממשלה בנימין נתניהו הזהיר הערב  ( שלישי )  בעצרת הכללית של האו"ם מפני תכנית הגרעין הצבאית של איראן .  הוא הבהיר כי אם ישראל תיאלץ לעמוד לבדה מול איראן ,  היא לא תהסס להגן על עצמה בכוחות עצמה ,  וכך  " תגן על אחרים ". 
נתניהו התריע באופן אישי מפני  " אסטרטגיית הקסם והחיוכים "  של הנשיא חסן רוחאני .  לדבריו ,  מדובר באדם שבתפקידיו הקודמים במשטר האייתוולות היה מודע לפיגועים שעשתה איראן ברחבי העולם ,  ושכוונו נגד מטרות יהודיות .  ראש הממשלה קרא להחמיר בסנקציות נגד איראן ,  והציב תנאים לפירוקה מנשק גרעיני .  במהלך נאומו ,  הוא הדגיש כמה פעמים אסור להאמין לדברים שהשמיע רוחאני מעל עצרת האו"ם בשבוע שעבר .  המשלחת האיראנית לא נכחה בקהל בזמן הנאום .
 בפתח נאומו אמר נתניהו כי בין היהודים לעם הפרסי יש ידידות היסטורי .  לדבריו , " נשיאי איראן באו והלכו ,  אך כולם שירתו את אותו המשטר ",  והזהיר כי יש סכנה מאיראן המבקשת להתחמש בנשק גרעיני ושואפת להשמיד את ישראל . " מדוע מדינה שטוענת שהיא רק חפצה באנרגיה גרעינית לצרכי שלום ,  בונה מתקנים תת-קרקעיים סודיים ?  ",  שאל נתניהו .  
לדברי רה"מ ,  נשיא איראן רוחאני אמנם אינו מדבר כפי שדיבר קודמו ,  מחמוד אחמדינג'אד ,  אך בנושא הגרעין  " ההבדל הוא שאחמדינג'אד היה זאב בעור זאב ,  ואילו רוחאני הוא זאב בעור של כבש ".  
תוך שהוא משווה אותו לשליטי קוריאה הצפונית ,  נתניהו ביקש מהקהילה הבינלאומית להטיל ספק באמיתות דבריו של רוחאני . " רוחאני עמד על הפודיום הזה כאן והילל את הדמוקרטיה האיראנית ,  אבל המשטר שהוא מייצג הוציא להורג את מתנגדיו הפוליטיים בהמוניהם וכלא אותם באלפיהם ".  נתניהו אמר כי  " איראן גם משתתפת באופן מעשי ברצח שנשיא סוריה אסד מבצע ". 
ראש הממשלה הזכיר כי רק השבוע נעצר סוכן איראני בתל-אביב . " הייתי רוצה להיות נרגש מהצעתו של רוחאני להצטרף לעולם ללא אלימות ,  אך הגלים היחידים שאיראן עוררה בשנים האחרונות הם של אלימות וטרור בעולם כולו ",  אמר . " הייתי רוצה להאמין לרוחאני ,  אבל אני לא .  העובדות הן עניין עיקש ,  והרטוריקה האכזרית של איראן סותרת את הרטוריקה הנעימה של רוחאני ".  
בנאומו לאיראן ,  נתניהו הציב לה ארבע דרישות ,  כשהראשונה שבהן היא לעצור מיד את תהליכי העשרת האורניום ,  והשנייה היא העברת מלאי האורניום המועשר הקיים אל מחוץ לתחומי המדינה ;  הדרישה השלישית היא  " לנטרל את האפשרות לדהירה לפצצה ",  והדרישה הרביעית היא הפסקת עבודות הבנייה בכור המים הכבדים באראק ,  בו מקדמת טהראן ייצור של פצצת פלוטוניום .  
לקהילה הבינלאומית הוא הציב שלוש דרישות ,  ואמר כי יש להמשיך בעיצומים הקשים המוטלים על איראן ,  לא להסכים לעסקה חלקית שבמסגרתה יוסרו חלק מהעיצומים ,  ולהסכים להסרתם רק תמורת פירוק מוחלט של תכנית הגרעין הצבאית האיראנית .
 נתניהו התריע כי  " איראן מעולם לא בחרה בסודיות .  ב- 2002 היא נתפסה עם המכנסיים למטה כשהיא בונה עוד מתקן בנתנז ,  וב-2009 נתפסה שוב כאשר בנתה מתקן צבאי גרעיני ענק בקום .  הם בונים למטרה אחת  כדי לפתח ראש נפץ גרעיני .  איראן בונה ראשי נפץ מתפצלים ,  שיוכלו להגיע לניו יורק תוך כמה שנים ".  לדבריו ,  בשנה שעברה בלבד איראן העשירה שלושה טונות של אורניום לשלושה אחוז ,  והכפילה את מאגר האורניום המועשר שלה פי שניים . " הם ממשיכים לעבוד על כור המים הכבדים באראק ,  לקראת מתקפה מבוססת  ( על פצצת )  פלוטוניום .  כל זה - כורי המים הכבדים והצנטריפוגות - קורה מבלי שהעולם יפריע .  
נתניהו הגיע לנאום לאחר סבב פגישות ,  במהלכו נועד עם נשיא ארצות הברית ברק אובמה בבית הלבן ,  עם סגנו ג'ו ביידן ועם שר החוץ של ארצות הברית ,  ג'ון קרי .  בתום הפגישה עם אובמה הציגו השניים חזית אחידה באשר לנושא האיראני ,  והסכימו כי יידרשו צעדים  " משמעותיים "  מצד הרפובליקה האיסלאמית כדי שיוסרו הסנקציות שהוטלו עליה בשל תכנית הגרעין שלה .
 לכאורה ,  אפשר היה להתרשם שארה"ב וישראל רואות  " עין בעין "  בנושא הגרעין האיראני .  אלא שבפועל ,  ההסכמה היא עקרונית בלבד :  שתי המדינות סבורות שאין להקל את הסנקציות על איראן לפני שזו תנקוט צעדים משמעותיים בנושא הגרעין .  השאלה הגדולה היא אילו צעדים נחשבים  " משמעותיים "  בעיני ישראל ואילו בעיני ארה"ב .  
נתניהו ,  למשל ,  שב וחוזר בחודשים האחרונים על כך שאיראן חייבת לסגור את המתקן הגרעיני בקום .  האמריקנים עשויים לדרוש פחות - למשל ,  פתיחת המתקן לפקחי הסוכנות הבינלאומית לאנרגיה אטומית .  תסריט שבמסגרתו תנקוט איראן צעדים מסוימים שמבחינת ארה"ב מצדיקים הקלה בסנקציות ,  ומבחינת ישראל אינם מספקים ,  בהחלט אפשרי .  

נתניהו באו"ם :  אם ניאלץ - נעמוד לבד מול איראן
בנאומו באו"ם התריע ראש הממשלה מפני  " אסטרטגיית החיוכים "  של הנשיא רוחאני .  הוא הזהיר מעסקה עם איראן ודרש להחמיר בעיצומים המוטלים עליה : " לתת לה נוק-אאוט "
 
