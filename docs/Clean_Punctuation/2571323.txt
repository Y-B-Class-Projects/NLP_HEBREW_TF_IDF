הכותרות המרכזיות שעשו את סוף השבוע
נתניהו שוחח עם אובמה בטלפון על הנושא האירני וברפובליקה האיסלמית הגיבו לנאומו .  ירדן תשלח שגריר לישראל ,  ליברמן קרא לעמיתיו להתנער מאבו מאזן ,  וההרג בסוריה נמשך
נשיא ארצות הברית ,  ברק אובמה ,  וראש הממשלה ,  בנימין נתניהו ,  הביעו אמש  ( שישי )  הסכמה על מניעת נשק גרעיני מאירן . " שני המנהיגים הדגישו כי הם נמצאים בהסכמה מלאה במטרה משותפת למנוע מאירן להשיג נשק גרעיני ",  נמסר בהודעה שפרסם הבית הלבן ,  בנוגע לשיחת טלפון שקיימו הערב שני המנהיגים .  עם זאת ,  לא צוין אם אובמה היה מוכן להתפשר בנוגע להתנגדותו להציב לאירן קו אדום ,  כפי שדרש נתניהו בנאומו בעצרת הכללית של האו"ם .
 שר ההגנה האירני ,  גנרל אחמד וחידי ,  הגיב היום לנאום שנשא ראש הממשלה .  לפי דיווח של סוכנות הידיעות הצרפתית AFP ,  וחידי אמר כי  " אם השגת פצצת אטום היא חציית קו אדום ,  אז המשטר הציוני ,  שברשותו עשרות ראשי נפץ גרעיני וכן נשק להשמדה המונית ,  חצה את הקו הזה לפני שנים רבות ,  וחייבים לעצור אותו ".  
לפי הדיווח ,  הנשען על סוכנות הידיעות האירנית  " איסנא ",  וחידי הוסיף ושאל : " מיהו המסוכן ?  האם זה המשטר הציוני הכובש והתוקפני ,  המחזיק ראשי נפץ גרעיני ?  או שמא זאת אירן ,  שאינה מחזיקה בנשק גרעיני ,  ומעוניינת באנרגיה גרעינית למטרות שלום בלבד ,  בהתאם לחוקים הבינלאומיים ?  ".  
לאחר כשלוש שנים שבמהלכן לא כיהן שגריר מטעמה בישראל ,  החליטה ממשלת ירדן לשלוח שגריר חדש לתל אביב ,  שייכנס לתפקידו ב-17 באוקטובר .  השגריר החדש הוא ואליד עבידאת ,  שמונה לתפקידו בישראל כבר לפני כשנה ,  אולם רק בחודש הבא הוא צפוי להתחיל במשימתו .  דובר ממשלת ירדן ,  סמיח מעאיטה ,  מסר כי בימים הקרובים יפרסם משרד החוץ הירדני הודעה מפורטת בנושא .
 עבידאת יחליף בתפקידו את השגריר הקודם ,  עלי אל-עאיד ,  שהושב לעמאן ב-2009 במחאה על מבצע  " עופרת יצוקה ",  ומאז לא שב לישראל .  ממלא מקומו בשגרירות החליף אותו מאז בתפקיד .  גורמים ירדנים רשמיים מסרו הבוקר לעיתון  " אל-חיאת ",  הרואה אור בלונדון ,  כי ההחלטה להשיב את השגריר הירדני לישראל התקבלה ,  בין השאר ,  בזכות החלטתה של מצרים לשלוח שגריר חדש לישראל ,  עאטף סאלם ,  גם כן ב-17 באוקטובר .  
שר החוץ ממשיך להביע מורת רוח מיושב ראש הרשות :  שר החוץ ,  אביגדור ליברמן ,  אמר כי כל עוד אבו מאזן מכהן כיו"ר הרשות הפלסטינית ,  אין סיכוי להגיע להסדר בין ישראל לפלסטינים .
 במהלך הימים האחרונים ,  בפגישותיו עם שרי חוץ בשולי העצרת הכללית של האו"ם בניו יורק ,  אמר ליברמן לעמיתיו כי על אף שישראל הצילה את הרשות מקריסה רק לפני כמה ימים ,  אבו מאזן בחר לנאום נאום שטנה והסתה נגד ישראל בדומה למנהיגי אירן וחמאס .  עוד עולה מדבריו ,  כי לאבו מאזן אין עניין או יכולת לנהל כראוי את החיים ברשות והאשים אותו כי כל עניינו הוא לנסוע בעולם ,  להסית נגד ישראל ולהאשים אותה בכל בעיותיו .  
גורמי אופוזיציה בסוריה דיווחו כי צבא סוריה הכפוף למשטרו של הנשיא ,  בשאר אסד ,  ביצע טבח בעיר קדסיא שבפרברי דמשק ,  במסגרתו הוצאו להורג שמונה בני משפחה .  עוד דווח כי כוחותיו של אסד פשטו על שכונת ברזה שבדמשק והוציאו להורג ארבעה בני אדם .  עד כה נהרגו במהלך היום 41 בני אדם .  אתמול נהרגו 120 בני אדם ברחבי סוריה .
 גורמי האופוזיציה טענו כי מי שעומד מאחורי הטבח הם  " בריוני "  המשטר ,  המכונים  " שביחה ".  דימא שאמי ,  בכיר באופוזיציה הסורית ,  אמר לרשת אל-ערביה : " פעילים חמושים הכפופים למשטר הסורי טבחו בדם קר בשמונה אנשים ,  ביניהם גברים ונשותיהם .  הצבא פשט על הכפר עם טנקים ,  והעביר נשק לילדים מתחת לגיל 15 ". 
חילופי אש כבדים בין כוחות המשטר לפעילי אופוזיציה נערכים גם בעיר חלב ואש פרצה בשוק מימי הביניים ,  ששימש אטרקציה תיירותית חשובה .  פעיל אופוזיציה מחלב סיפר כי האש הרסה חנויות רבות באזור במשך הלילה .  עימותים כבדים נערכו גם בשכונת סלאח א-דין שבדרום מערב חלב ,  לפי דיווחי גורמי אופוזיציה .  תינוק בן שנה מת בהפגזה בעיר ,  לאחר שאמו ואחיו נפצעו ,  כך לפי ארגון זכויות אדם סורי .  
לקריאה נוספת"נתניהו ואובמה בהסכמה מלאה על מניעת גרעין מאירן"אירן : " לציונים יש פצצה ,  הם חצו את הקו האדום"לאחר שלוש שנות מתיחות :  ירדן שולחת שגריר לישראל 

הכותרות המרכזיות שעשו את סוף השבוע
נתניהו שוחח עם אובמה בטלפון על הנושא האירני וברפובליקה האיסלמית הגיבו לנאומו .  ירדן תשלח שגריר לישראל ,  ליברמן קרא לעמיתיו להתנער מאבו מאזן ,  וההרג בסוריה נמשך

