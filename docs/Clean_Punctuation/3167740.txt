ימי הממלכה מתקצרים :  המשפט של שרה סולל דרך לכתב אישום נגד רה"מ
מני נפתלי יכול להיות שבע רצון :  מערכת המשפט הנתונה להשפעת ראש הממשלה פועלת לפי הדיון והשוויון ,  גם כשהיועמ"ש - שראוי לביקורת שספג - ידוע כמקורבו .  זה יכול היה להסתיים אחרת ,  אבל מבעד לחקירות המשטרה וההמלצות ניתן כבר לראות את הסוף
האופנוע של מני נפתלי ,  KTM כתום ,  נגנב השבוע ליד ביתו בעפולה .  הגנבים ,  אולי סתם חובבי אופנועים ולא בהכרח חסידי משפחת נתניהו ,  חתכו את השרשרת ,  התניעו ונסעו לדרכם .  קורה .  לא את כל העבירות המשטרה מצליחה לפענח .
 נפתלי כועס ,  אבל היום הייתה לו סיבה לשביעות רצון .  לפני שש שנים פרש מעבודתו במעון ראש הממשלה ,  כשהבטחות שניתנו לו להתקבל כעובד המדינה הופרו .  פחות משנה אחר כך החל במסע רדיפת הצדק .  מכתבים ,  תלונות ,  תביעות ,  עדויות ,  מבקר המדינה ,  היחידה הארצית לחקירות הונאה ,  בית הדין לעבודה ,  שם כבר ניצח .  ועכשיו ,  ביום הארוך ביותר השנה ,  התקרבה לפיתת ידו של הצדק אל היריבה הגדולה שלו ,  מי שהתעמרה בו ובעמיתיו והתכחשה לטענותיו ,  שרה נתניהו .
 לקריאה נוספת:פרקליטי שרה נתניהו :  כתב האישום מופרך והזוי ,  האמת תצא לאורמרמה והפרת אמונים :  כתב אישום הוגש נגד שרה נתניהו בפרשת המעונות 
נפתלי יהיה אחד מעדי התביעה במשפטה של שרה ,  כמו גם בזה של הסמנכ"ל המושעה עזרא סיידוף ,  שליח שרה לדבר עבירה .  ההגנה תנסה לקעקע את אמינותו .  הפרקליטות ,  שהתייצבה לפני שנתיים-שלוש נגדו ,  תציע לשופטים להאמין לו .  יתכן - תמיד יכול להיות תקדים - שהשופטים יתרשמו לחיוב מעדותה של שרה .  עמיתיהם בבתי הדין לעבודה ,  האזורי והארצי ,  אמנם לא קנו את טיעוניה ,  אבל מחר יהיה יום חדש .  אולי סיידוף יתנדב לקחת הכול על עצמו ,  או לחילופין ישלוף גילויים מעניינים על שיחותיו עם שרה .  
כשסיידוף זוכה מחמת הספק במשפט קודם ,  שהתקיים כספיח של פרשיות נתניהו ,  ציין השופט שהוא אינו בהכרח מאמין לו ,  אלא שהתביעה לא הצליחה להרים את מלוא נטל ההוכחה .  יהיו שלושה שופטים בירושלים ,  ובעקבותיהם בוודאי עוד שלושה בערעור ,  והכל פתוח ,  חוץ מפנקס ההמחאות של המיליונרים הדלפונים מבלפור פינת קיסריה .
 האולם במגרש הרוסים ,  בבניין שחזה לפני שנים מעטות בהופעה רופסת של הפרקליטות שהביאה לזיכויו של הנאשם אביגדור ליברמן ,  יהיה צר מלהכיל את הסקרנים .  הספסרים יחגגו ,  ולא רק הם .  רבים ,  ביניהם חילונים מובהקים ,  יישאו את ברכת שהחיינו וקיימנו והגיענו ליום הזה ,  כשכל התרגילים והתירוצים והמשחקים והתמרונים הגיעו אל סופם .  
21 ביוני 2018 ייזכר בתולדות הממשל והמשפט בישראל ,  מפני שנקבעה בו עובדה מכרעת :  גם מערכת הנתונה זה שנים להשפעת ראש הרשות המבצעת פועלת ,  לאחר שמיצתה את החלופות האחרות ,  לפי הדין והשוויון וההוגנות .  לא די מהר ,  לא לגמרי ,  לא בשיא הליטוש ,  אך פועלת ,  גם כשהיועץ המשפטי הוא מזכיר הממשלה לשעבר ,  מקורבו של ראש הממשלה .
 ד"ר אביחי מנדלבליט ראוי לביקורת שספג בשנתיים האחרונות .  טוב גם ששמע את רחשי המחאות נגדו ,  שקראו לו להזדרז ולבצע כהלכה את תפקידו - הרי שום מפגין נבון לא הניח שמנדלבליט יגיש כתבי אישום סתמיים ,  שיתרסקו בבית המשפט ,  רק משום שצעקו בשכונתו בפתח תקווה .  היו ימים רבים של ביקורת מוצדקת .  כולל על החלטותיו שלא להאשים את שרה בפרשיות מימון המטפלת של אביה והעסקת הכזב של החשמלאי אבי פחימה ;  ודאי שעוד יהיו ימים כאלה ,  אבל לא היום ,  כשהיועץ קיבל את ההכרעה המשמעותית ביותר מאז כניסתו לתפקידו לפני פחות משנתיים וחצי .
 לפני היום הארוך ביותר ואחריו באים תמיד הלילות הקצרים ביותר .  לילות דלי שינה ,  לילות של התהפכות ראש התביעה הכללית על משכבו .  הרי מנדלבליט יודע מה צפוי לו עכשיו .  היום צורף לרשימת עוכרי ישראל ,  מאוהב לאויב ,  לנצח נצחים .  זה אולי אינו מטריד אותו ,  אישית ,  בין הפוליטיקאים הוא מיודד רק עם איילת שקד ,  אלא שהכול מבינים מה עומד מאחורי החלטתו .  
מנדלבליט לא היה ניתק מכן השיגור שלו וממריא עם שרה ,  לולא ידע שהוא עומד לקחת איתו לחלל גם את ביבי .  כתב האישום נגד שרה ,  בפרשיות נפרדות לחלוטין מתיקי 1000 ו-4000  ( שהיא מעורבת בהם )  ו-2000  ( שלא ,  למעט אם הקלטת השיחות עם נוני מוזס נועדה להשמעתן לה )  ,  פירושו שהמסה הקריטית של הראיות נגד בעלה בלתי הפיכה ובדרכה לפיצוץ .  עדיין משתרכות להן חקירות המשטרה והמלצות הפרקליטות ,  אבל כבר רואים את הסוף ,  של התיקים ושל כמעט 13 שנות שלטונו של נתניהו .
 הייתה לנתניהו שעת כושר לחמוק מכל זה ,  להתחפש לאביר ,  לשחק בתפקיד יצחק רבין המתפטר כשלאה עומדת לדין והוא לא .  נתניהו היה משיג בנקל עסקה נוחה עם מנדלבליט - ויתור על כל התיקים ,  שלה ושלו ;  עונש קל כלשהו המתויק מיד בתהום הנשייה ;  בואי שרהל'ה ,  הולכים הביתה ,  ואולי חוזרים פעם ,  למעון הנשיא ,  או לפחות חומקים מהמבוכה שבהתייחדות בחסות שב"ס ,  אצלו במעשיהו או אצלה בנווה תרצה .  למנדלבליט היה נימוק מוכן ,  תקנת הציבור :  למנוע התבזות של המדינה .  בל יעלוזו הגויים ,  אויבי ישראל .  ואם לבג"ץ מתחשק להיענות לעתירות נגד העסקה ולאלץ את היועץ להמשיך בנתיב החקירות והתביעות ,  בבקשה ,  יהיה העליון הרשע .
 כעת כבר מאוחר .  אלה ימי פומפיי האחרונים ,  ימים מתקצרים והולכים ,  ימי אחרית שלטונו של צעיר יורשי העצר במזרח התיכון והבטלן שבכולם ,  הנסיך Y.B.S -יאיר בן שרה .  הוא לא ליווה אותה לבית הדין לעבודה ,  אך שם הייתה רק עדה .  נראה אם הוא ,  או אביו ,  יבואו לעודד אותה על ספסל הנאשמים .  

ימי הממלכה מתקצרים :  המשפט של שרה סולל דרך לכתב אישום נגד רה"מ
מני נפתלי יכול להיות שבע רצון :  מערכת המשפט הנתונה להשפעת ראש הממשלה פועלת לפי הדיון והשוויון ,  גם כשהיועמ"ש - שראוי לביקורת שספג - ידוע כמקורבו .  זה יכול היה להסתיים אחרת ,  אבל מבעד לחקירות המשטרה וההמלצות ניתן כבר לראות את הסוף

