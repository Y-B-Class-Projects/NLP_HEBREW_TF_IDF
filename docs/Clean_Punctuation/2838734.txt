בחזרה למציאות :  בתחום המדיני ,  נתניהו עוד יגלה שהצליח יותר מדי
הבליץ של נתניהו בימים האחרונים הביא להצלחה אדירה בקלפי ,  ונתן לו מנדט לממשלת ימין צרה .  אלא שכעת ,  כשאירופה תחזור ללחוץ עליו ,  הפלסטינים בדרך להאג ,  ובוושינגטון עוד מכהן נשיא כועס - צפוי לו כאב ראש לא קטן ,  שעשוי לדחוף אותו למרכז
אתמול בבוקר ,  בשעה שהאזרחים הלכו לקלפיות ,  כתבנו בוואלה חדשות את הדברים הבאים על הניסיון של הרגע האחרון של בנימין נתניהו לפנות למצביעי הימין ,  ולשאוב אל הליכוד את מצביעי נפתלי בנט : " יש סיכוי טוב שזה יצליח ,  ובכך יזכה נתניהו לקדנציה נוספת בלשכת ראש הממשלה ,  אבל המחיר שנתניהו ישלם על כך ביום שאחרי הבחירות הוא גדול ".  כאשר בוחנים כעת את תוצאות האמת ,  שרחוקות כל כך מהסקרים וגם ממדגמי הטלוויזיה ,  ברור שהחלק הראשון של המשפט היה נכון .  כאשר חוזרים לאחור אל התנהלותו של נתניהו בימים שהובילו לבחירות ,  ברור שהחלק השני נכון לא פחות .  
נתניהו ניצח את הבחירות האלה במלחמה ,  כמעט לבדו .  אחרי שהתרגל במשך זמן רב לסמוך על עיתון  " ישראל היום "  שידברר אותו ,  הפיגור בסקרים שלח אותו לסבב ראיונות שכמוהו טרם נראה ,  במטרה לשכנע את מצביעי הימין להתלכד סביבו .  במקביל ,  הוא חידד מסרים וחתך ימינה למחוזות שבהם לא דרכה רגלו מאז שנות ה-90 .  הוא הבטיח שלא תקום מדינה פלסטינית ,  האשים את  " ממשלות סקנדינביה "  בהתערבות בבחירות ,  והגיע לשיא של חוסר-ממלכתיות כאשר התריע אתמול מפני עלייה בהצבעה של ערביי ישראל  ( עלייה שלא התרחשה ,  אגב )  .  
גם אם נגיע למסקנה שהסקרים טעו והטעו ,  אין ספק כי הבליץ של הימים האחרונים עבד לטובת נתניהו הרבה מעבר למשוער .  אבל ביום שאחרי ,  לבליץ הזה יכולות להיות השלכות שליליות ,  ונתניהו החל כבר אמש לנסות ולתקן אותן .  אחרי שההתבטאות האומללה שלו נגד הצבעת הערבים כיכבה בכותרות הראשיות ברחבי העולם ,  הוא ביקש להדגיש בנאום הניצחון שהוא גאה בכל אזרחי ישראל , " יהודים וערבים ".  הוא שם בצד את ההבטחה המפורשת שלא להקים ממשלת אחדות ,  למרות שיש לו אפשרות ברורה להקים ממשלת ימין ,  ואת המילים  " איראן "  ו"מדינה פלסטינית "  לא הזכיר בכלל .  
בחירות 2015 || כותרות אחרונות:בין שמחה לאכזבה :  הדרמה במטות המפלגות בתמונותנתניהו אחרי המדגמים : " ניצחון גדול נגד כל הסיכויים"האלכימאי של המגזר :  ההישג ההיסטורי של איימן עודה 
נתניהו מודע היטב לאתגרים המדיניים שישראל ניצבת בפניהם ,  כבר בשבועות הקרובים .  צרפת ומדינות אחרות באירופה מתכוונת לחדש את הפנייה למועצת הביטחון של האו"ם להקמת מדינה פלסטינית ,  והפעם הסיכוי של ההצעה להתקבל גבוה יותר מאשר בסיבוב הקודם ,  אז נראה היה שהפלסטינים עושים הכל כדי להיכשל .  במקביל ,  בתחילת אפריל הם ינסו לגרור את ישראל לבית הדין הבינלאומי בהאג .  באיחוד האירופי מקדמים החלטות חדשות נגד ההתנחלויות ,  שאמורות לקבל ביטוי מעשי בזמן הקרוב .  לבסוף ,  המשא ומתן בין המעצמות לאיראן נמצא ברגעים קריטיים ואילו בוושינגטון קיים עימות חריף בנושא זה בין שותפיו של נתניהו במפלגה הרפובליקנית ,  לבין הנשיא אובמה ורוב המפלגה הדמוקרטית .  
ח"כ צחי הנגבי ,  אחד האנשים המקורבים ביותר לנתניהו בליכוד ,  אמר אמש כי ישראל תהיה חייבת להציג יוזמה מדינית כדי להדוף את המהלכים הללו .  הנגבי ,  שהפך עם השנים למעין סמן שמאלי בליכוד  ( אמר בעבר שלא יתנגד להיפטר משכונות ערביות מסוימות בירושלים )  ,  לא נכנס לפרטים ,  אבל הבהיר שהצגת תכנית כזו אינה דורשת מהליכוד להקים ממשלת אחדות .  העולם קיבל את אריאל שרון עם ממשלת ימין ,  אמר הנגבי ,  והוא ילמד לעבוד גם עם נתניהו בראשות ממשלת ימין .  
לא בטוח שהנגבי צודק ,  אבל מעניין יהיה לראות כיצד נתניהו ינהג במגרש הפתוח שיש לפניו .  בשתי הממשלות האחרונות שלו הוא העדיף להסתמך על פוליטיקאי בכיר מהשמאל-מרכז כ"מלבין "  בזירה הבינלאומית .  תחילה היו אלה אהוד ברק ולעיתים גם דן מרידור ,  אחר כך ציפי לבני ,  שסייעה לנתניהו רבות בהתנהלות מול אירופה וארצות הברית בממשלה הקודמת .  
כפי שהערכנו גם אתמול ,  אם נתניהו יקים ממשלת ימין ,  המועמד האידיאלי לתפקיד הזה יהיה ד"ר מייקל אורן ממפלגת כולנו ,  שנתניהו עצמו מינה בעבר לשגריר ישראל בוושינגטון .  נתניהו צפוי להסתמך לא מעט גם על יובל שטייניץ ממפלגתו ,  שבקדנציה האחרונה כשר לעניינים אסטרטגיים עסק רבות בסוגיה האיראנית .   אורן תומך באופן מובהק בפינוי התנחלויות מבודדות והתכנסות אל גושי ההתיישבות הגדולים .  הוא עשוי למצוא שפה משותפת עם גורמים רבים בקהילה הבינלאומית שמאסו בניסיונות העקרים לנהל משא ומתן לשלום בין נתניהו ואבו מאזן .  שטייניץ ,  לעומת זאת ,  מייצג לפחות כלפי חוץ את עמדתו החמקמקה של נתניהו בנושא :  בעד מדינה פלסטינית באופן עקרוני ,  אבל נגד מדינה פלסטינית או כל צעד שיקדם אותה ברמה המעשית .  העמדה הזו מתקבלת ברוב העולם בשילוב של חשדנות וחוסר סבלנות .  לא סתם אמר צחי הנגבי שישראל תצטרך בזמן הקרוב להסביר לא רק מה לא ,  אלא גם מה כן .  
בנפרד משיקולי הקואליציה ,  נתניהו יצטרך להחליט מה לעשות עם השגריר שלו בוושינגטון ,  רון דרמר ,  שמכונה בבירה האמריקנית  " שגריר ישראל למפלגה הרפובליקנית ".  אנחנו פה בארץ כבר הספקנו לשכוח את נאום נתניהו בקונגרס ,  אבל בבית הלבן ,  באירגונים היהודיים ובאגף הדמוקרטי של הסנאט ,  לא שכחו .  בכירים אמריקנים הבהירו מפורשות שדרמר  " מחוק "  מבחינתם .  נתניהו עשוי להתעקש להשאיר אותו בתפקידו ,  ובכך להעמיק את המשבר עם הבית הלבן .  לחלופין ,  הוא עשוי להעביר אותו לתפקיד שגריר ישראל באו"ם שמתפנה בעוד כמה חודשים ,  ובכך לפתור את המשבר מבלי לפגוע בדרמר שנחשב לבן חסותו .  השאלה הגדולה היא האם הוא בכלל מעונייין לפתור את המשבר ,  ואת התשובה נגלה רק בתוך כמה שבועות .
 לפניות לכתב אמיר תיבון :  amir.tibon@walla.co.il 

בחזרה למציאות :  בתחום המדיני ,  נתניהו עוד יגלה שהצליח יותר מדי
הבליץ של נתניהו בימים האחרונים הביא להצלחה אדירה בקלפי ,  ונתן לו מנדט לממשלת ימין צרה .  אלא שכעת ,  כשאירופה תחזור ללחוץ עליו ,  הפלסטינים בדרך להאג ,  ובוושינגטון עוד מכהן נשיא כועס - צפוי לו כאב ראש לא קטן ,  שעשוי לדחוף אותו למרכז

