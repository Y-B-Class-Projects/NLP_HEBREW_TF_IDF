נתניהו נחת בישראל : " מרוצה מתוצאות הביקור "
 בתום ביקור מדיני בן ארבעה ימים ,  שב רה"מ נתניהו לישראל לאחר פגישות עם מנהיגי בריטניה וגרמניה . " יש היום באירופה גישה חיובית לטיפול בגרעין האירני "
 ראש הממשלה בנימין נתניהו נחת לפני שעה קלה  ( שישי )  בנמל התעופה בן גוריון ,  בתום ביקור בן ארבעה ימים באירופה .  עוד לפני ההמראה מברלין ,  אמר נתניהו כי הוא  " מרוצה מאוד מתוצאות הביקור ".  לדבריו , " ישראל מוצאת היום באירופה דברים מרכזיים שחשובים לנו ,  ובתוכם גישה כוללת חיובית בהתייחסות של המדינות המובילות לגבי נושאי האיום האירני ".  
בנוסף ,  אמר ראש הממשלה כי  " משתמע שיש נכונות להכיר בתנאי שלנו שהפלסטיניים יכירו בישראל כמדינת העם היהודי ".  ראש הממשלה הבהיר כי דרישתו זו תועלה על ידיו שוב . " אני מרגיש שהתפיסות שלנו זוכות להבנה .  יש שטחים שעדיין אין הסכמה עליהם והם זוכים לתהודה בתקשורת .  אמרתי לקנצלרית גרמניה שעשינו צעדים משמעותיים בהליכה קדימה לקראת התפייסות ואני מרגיש שהפלסטינים הלכו אחורה ,  במיוחד בכל הנוגע להכרתם במדינת ישראל כמדינתו של העם היהודי ".  
בתוך כך ,  גורם אמריקאי בכיר אמר הלילה כי שיחות השלום בין ישראל והפלסטינים יוכלו להתחדש גם ללא הקפאה מוחלטת של הבנייה בהתנחלויות ,  אם הפלסטינים יסכימו לכך .  בכך מגמיש ממשל אובמה את תנאי הפתיחה לחידוש המו"מ ,  שכן בעבר הדגישו בממשל האמריקאי כי רק הקפאה מוחלטת של הבנייה הישראלית בהתנחלויות תביא לחידוש השיחות .
 בטקס קבלת 29 שרטוטים של מחנה ההשמדה אושוויץ נתניהו דיבר באנגלית .  כאשר הוא נשאל מדוע הוא לא נשא את דבריו בעברית ,  משום הסמליות שבכך ,  הוא השיב כי הוא  " לא בטוח שהציבור באירופה ,  שעל שטחה נערך האסון הזה ,  תמיד מודע להשלכותיו ,  המנהיגים כן .  אני חושב שהציבור בישראל הפנים את הלקח וצריך להנחילו גם לאזרחים באירופה ". 
במהלך הביקור נפגש נתניהו עם ראש ממשלת בריטניה ,  גורדון בראון ,  עם שר החוץ הבריטי ועם ראשי הקהילה היהודית במקום .  מעבר לכך ,  נתניהו ניצל את ביקורו באירופה לפגישה ביום רביעי עם השליח האמריקאי למזרח התיכון ,  ג'ורג' מיטשל .  בביקור בן יממה בברלין ,  נפגש נתניהו עם נשיא גרמניה ,  עם שר החוץ ועם קנצלרית גרמניה אנגלה מרקל .
 נתניהו הודה אתמול לגרמניה על עזרתה במשא ומתן לשחרור החייל החטוף גלעד שליט .  בכך ,  למעשה ,  הודה נתניהו בתפקידה של גרמניה בתיווך בין חמאס לישראל .  לדבריו , " אני מודה לגרמניה על הסיוע בניסיון לשחרר את גלעד שליט ,  אני מעלה את עניינו בכל פגישה עם מנהיגי העולם ". 

נתניהו נחת בישראל : " מרוצה מתוצאות הביקור "
 בתום ביקור מדיני בן ארבעה ימים ,  שב רה"מ נתניהו לישראל לאחר פגישות עם מנהיגי בריטניה וגרמניה . " יש היום באירופה גישה חיובית לטיפול בגרעין האירני "
 
