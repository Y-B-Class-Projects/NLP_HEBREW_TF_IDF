נתניהו בארה"ב ;   " אפשר לעבוד עם אובמה כדי למנוע גרעין מאירן "
 הערב יישא ראש הממשלה נאום בעצרת הכללית של האו"ם ,  בו הוא צפוי להציג  " קו אדום ברור "  לתקיפה באירן .  במהלך הטיסה הבטיח נתניהו לעיתונאים : " הנאום לא יהיה משעמם "
 ראש הממשלה ,  בנימין נתניהו ,  נחת בצהריים  ( חמישי )  בארה"ב ,  שם יישא בעוד מספר שעות נאום בעצרת הכללית של האו"ם בניו יורק .  גורם בפמליית ראש הממשלה אמר כי  " נתניהו יאמר בנאום שלארצות הברית ולישראל יש יעד משותף למנוע השגת נשק גרעיני מאירן ,  יעד שנתניהו משוכנע כי ניתן להשיג בשיתוף פעולה בין ארה"ב לישראל ".  עוד אמר הגורם כי  " ראש הממשלה יציג בנאום קו אדום ברור שיסייע להבטיח שיעד זה יושג ".  עם זאת ,  הבהיר , " הקו האדום שנתניהו יציג בנאום לא יעמוד בסתירה לדבריו של הנשיא אובמה .  אובמה אמר שלאירן לא יהיה נשק גרעיני ,  ונתניהו יבהיר מה הדרך להבטיח את זה ".  במהלך הטיסה ,  הבטיח נתניהו לעיתונאים : " הנאום לא יהיה משעמם ". 
שר החוץ ,  אביגדור ליברמן ,  שטס יחד עם נתניהו לניו יורק הדגיש בטיסה כי  " ראש הממשלה חייב לייצג באו"ם את העמדה הישראלית ,  בצורה הטובה והבהירה ביותר .  לא תמיד הוא חופף לעמדה האמריקאית אבל זו לא פעם ראשונה שיש מחלוקת .  זה לא פוגם בין הידידות האמיצה בין ישראל לארה"ב ולמחויבות שלהן אחת כלפי השנייה ".  
נתניהו צפוי להתריע בפני באי העצרת כי הזמן הולך ואוזל לעצירת תכנית הגרעין האירנית ,  תוך שהוא מציג  " קו אדום "  לתקיפה באירן .  הנאום ישמש כתב אישום נוקב נגד טהרן ,  אך גם נגד אזלת היד של הקהילה הבינלאומית ,  שאינה נוקטת בצעדים חריפים וברורים מספיק לעצירת אירן וגרורותיה ,  ואינה נענית לדרישתו של נתניהו להצבת  " קווים אדומים ". 
נתניהו היה אמור להיפגש במהלך הביקור עם שרת החוץ של האיחוד האירופי ,  קתרין אשטון ,  אך הפגישה בוטלה ,  ככל הנראה בשל אילוצי לוח זמנים .  אשטון תיפגש בשולי העצרת עם שרי החוץ של שש המעצמות למשא ומתן עם אירן ,  והם ידונו בהמשך המגעים ובקריאות באירופה להחרפה נוספת של הסנקציות .  עם זאת ,  נתניהו יקיים במהלך הביקור פגישות עם מזכירת המדינה האמריקאית הילארי קלינטון ,  מזכ"ל האו"ם באן קי-מון וראש ממשלת קנדה סטיבן הארפר ,  וייתכן שאף עם ראש עיריית ניו יורק מייקל בלומברג .
 בימים האחרונים עמלו בלשכת ראש הממשלה בקדחתנות על תוכן הנאום ,  ועקבו בדריכות אחר נאומיהם של נשיא ארה"ב ,  ברק אובמה ,  ונשיא אירן מחמוד אחמדינג'ד ,  שנשאו דברים בערב יום כיפור ובמהלך החג .  
עיקר נאומו של נשיא ארה"ב עסק במתח עם העולם המוסלמי ,  והנושא האירני תפס רק חלק קטן מהנאום ;  אובמה עמד בסירובו לדרישת הקווים האדומים של נתניהו ,  ובכל זאת ,  הציג ניסוח חדש הצהיר בתקיפות כי  " ארה"ב תעשה מה שצריך כדי למנוע אירן גרעינית ".  לדברי אובמה , " אמריקה רוצה לפתור את הנושא בדרך דיפלומטית ,  ואנחנו מאמינים שיש עדיין זמן ומרחב לעשות זאת ,  אבל הזמן אינו בלתי מוגבל ",  תוך שהוא חוזר ומדגיש כי  " אירן עם נשק גרעיני אינה אתגר שניתן להכיל אותו ". 
נתניהו עצמו ,  ששימש בתחילת דרכו הפוליטית שגריר ישראל באו"ם ,  נחשב למתורגל היטב בבמה זו ,  ובשנים האחרונות משכו יכולותיו הרטוריות בעצרת הכללית תשומת לב לא מעטה ;  ב-2009 נופף בפרטוקולים מוועידת ואנזה כדי להתריע על הסכנה האירנית ,  ובשנה שעברה - כשהנושא הפלסטיני היה על סדר היום - צרב בתודעה את הביטוי  " lets talk דוגרי ".  עם זאת ,  העימות הפומבי המתוקשר עם הנשיא אובמה בסוגיית הקווים האדומים פגע במעמדו של נתניהו בארה"ב ,  והוא נחת בניו יורק לאחר שבשבועות האחרונים ספג מתקפה חריפה מכיוונם של פרשנים בכירים ,  פוליטיקאים דמוקרטים ופקידים בממשל אובמה ,  שהאשימו אותו ביחס מזלזל ולא מכבד לנשיא ארה"ב ,  ובהתערבות פוליטית חסרת תקדים בקמפיין הבחירות ,  על רקע ידידותו ארוכת השנים של נתניהו עם יריבו של אובמה ,  מיט רומני .  הסגנון הבוטה והתדרוכים הרבים שיצאו מירושלים גרמו אפילו לבכירים ביהדות ארה"ב להרים גבה ,  ובראש השנה הלובי היהודי-אמריקאי אייפא"ק אף הוציא הודעה בה בלטו השבחים למחויבותו של אובמה לביטחון ישראל .
 לפניות לכתבת :  tal_sh@walla.net.il

נתניהו בארה"ב ;   " אפשר לעבוד עם אובמה כדי למנוע גרעין מאירן "
 הערב יישא ראש הממשלה נאום בעצרת הכללית של האו"ם ,  בו הוא צפוי להציג  " קו אדום ברור "  לתקיפה באירן .  במהלך הטיסה הבטיח נתניהו לעיתונאים : " הנאום לא יהיה משעמם "
 
