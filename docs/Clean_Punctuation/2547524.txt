הכותרות המרכזיות שעשו את סוף השבוע
מתח בין נתניהו ומופז בשל מסקנות ועדת פלסנר ,  ידידי סוריה החליטו להגדיל הסיוע למורדים ,  אם ובתה נפצעו בשריפה בחיפה וגל טביעות פקד את הארץ .  אלה היו כותרות השבת
המתח בין ראש הממשלה למשנהו ,  שאול מופז ,  בשיאו :  כחלק מהמאמצים לגבש בזמן חלופה לחוק טל ,  הפטור משירות צבאי לעשרות אלפי תלמידי ישיבה מדי שנה אשר תוקפו יפוג ב-1 באוגוסט בהוראת בג"ץ ,  שוחחו ביום חמישי ראש הממשלה בנימין נתניהו ומופז .  לטענת אנשי נתניהו ,  מופז פנה לראש הממשלה והציע לו להקים צוות פעולה ,  הכולל נציגים מטעם שניהם ,  שיעבוד על הכנת הצעת חוק חלופית לחוק טל ,  על בסיס המלצות ועדת פלסנר ,  שתוגש לאישור הממשלה כבר בתוך שבוע .  נתניהו הציע למנות מטעמו את השרים יעלון ופלד ,  וכן את ראש המטה לביטחון לאומי ,  יעקב עמידרור ,  בטענה שהם מכירים את החוק היטב ,  ו"חושבים שניתן לעשות היסטוריה ".  מופז חשב על הדברים והשיב לנתניהו בהסכמה עקרונית ,  בהתניה שהשניים ינסחו הבוקר הודעה משותפת .  אלא שבינתיים החלו לצאת הדלפות מההסכמה בין השניים ,  וכעת נדמה שהקואליציה ,  שוב ,  במשבר .
 מאוחר יותר בשישי הודיע מופז ,  בצעד חריג ,  כי ישתתף בעצרת המחאה שתיערך במוצאי שבת בתל אביב למען השוויון בנטל .  מופז אף קרא לתומכי קדימה להגיע להפגנה . " התמיכה שלכם במסקנות ובעקרונות הוועדה לשוויון בנטל חיונית כדי לתת לי את הכוח להוביל הסכם היסטורי ",  כתב מופז לתומכיו .  יודגש ,  כי מופז לא ינאם בעצרת .  
היום  ( שבת )  פורסם כי ראש הממשלה ,  בנימין נתניהו ,  יכנס מחר בבוקר את חברי סיעת הליכוד ,  וידון עמם במסקנות דו"ח ועדת פלסנר ,  כצעד ראשון לפיוס אפשרי עם משנהו ,  יו"ר קדימה ,  שאול מופז .
 מאחורי הפיוס שהוביל להבאת דו"ח פלסנר לסיעת הליכוד עומד שר הביטחון ,  אהוד ברק .  השבוע ,  עם שובו לארץ מביקור בניו יורק ,  עשה ברק מאמצים גדולים כדי לשמור על שלמות הקואליציה .  הוא פרסם הודעה בה בירך על חידוש המגעים בין נתניהו למופז ,  בה נאמר כי הוא רואה בחתירה לכינון חוק גיוס חדש  " פתח לשינוי היסטורי בחברה הישראלית ".  עוד נאמר בהודעה כי יש למצות כל סיכוי להעביר חוק שיתחשב באילוצי צה"ל ובהתאמות המתבקשות ,  בהן הסדרת לימודיהם של התלמידים הלומדים ,  ומתן מענה לערבים ולמשתמטים החילונים .  
לחץ נוסף על אסד ?  נציגי המדינות המערביות והערביות שנפגשו אתמול בפריז ,  צרפת ,  כדי לדון במצב בסוריה ,  קראו למועצת הביטחון של האו"ם לנקוט בפעילות קשה יותר לטיפול במשבר במדינה וכן להטיל סנקציות רחבות וקשות יותר על משטרו של הנשיא ,  בשאר אסד .  שרי החוץ והדיפלומטים החברים בקבוצת  " ידידי סוריה "  הסכימו גם להגדיל באופן מאסיבי את הסיוע למורדים נגד משטרו של אסד וכן לספק להם ציוד תקשורת .  
אם ובתה בת השמונה שבילו בצהריי שישי בחנות בגדים בשכונת קריית אליעזר בחיפה נכוו משריפה שפרצה בחנות .  ככל הנראה ,  הבת מדדה שמלה כשלהבות נר שהיה במקום אחזו בה ,  ואמה ניסתה לכבות את האש .  צוותי מד"א שהוזעקו למקום מצאו את השתיים כשהן סובלות מכוויות והבהילו אותן לבית החולים רמב"ם בעיר כשמצב האם מוגדר קל ומצב הבת - קל-בינוני והיא מטופלת בחדר הלם .  משטרת חיפה החלה בחקירת נסיבות האירוע .  
מתקפה ישראלית חריפה על מועצת זכויות האדם של האו"ם :  בעקבות פרסום הרכב הוועדה שמינתה המועצה לבדיקת נושא ההתנחלויות והשלכותיהן על הפרת זכויות האדם של הפלסטינים ,  פרסם בשישי משרד החוץ תגובה נזעמת להצהרה שנתנה מוקדם יותר נשיאת המועצה ,  לורה דופט לסר ,  בדבר שלוש חברות הוועדה שתשוגר לישראל לבדיקת הסוגיה . " בימים שבהם משטרו של הנשיא אסד טובח אלפים מבני עמו ,  מקדישה לו המועצה טיפול סמלי בלבד ,  כדי לצאת לידי חובה ,  אך מפנה את משאביה ,  פעם נוספת ,  לעיסוק ממוקד ואובססיבי בישראל ",  נמסר בתגובה הישראלית ,  הכוללת גם  " קריאת התעוררות למדינות הדמוקרטיות ,  כדי שתתקנה את הקלקולים הקשים של המועצה ולא תאפשרנה את רמיסת זכויות האדם דווקא במקום שבו צריכה הקהילה הבינלאומית להעלותן על נס ".  במקביל ,  מדגישים במשרד החוץ ,  ועדת הבדיקה לא תזכה לכל שיתוף פעולה מצדה של ישראל , " ולא נאשר לחבריה להיכנס לישראל ולשטחים ". 
מוקדם יותר הודיעה בז'נבה נשיאת המועצה לזכויות אדם של האו"ם ,  לורה דופו לסר ,  על הרכב הוועדה שתשוגר לישראל לבדיקת ההתנחלויות ,  בהמשך להחלטת המועצה מחודש מרץ השנה ,  שגררה עמה זעם ישראלי וניתוק של כל הקשרים עם המועצה . " הוועדה תבחן את השפעת ההתנחלויות הישראליות על זכויותיהם האזרחיות ,  הפוליטיות ,  הכלכליות ,  החברתיות והתרבותיות של העם הפלסטיני ",  הגדירה דופו לסר את מטרת הוועדה ,  ופירטה את שלוש חברותיה - נציגה צרפתית בשם כריסטין שנט ,  יוניטי דאו מבוטסואנה והפקיסטנית אסמה דהנגיר .  
גל טביעות החל בשישי בלילה ,  כשילדה בת 12 טבעה למוות לעיני משפחתה בחוף ירושלים שבתל אביב .  צוותי טיפול נמרץ של מגן דוד אדום העניקו לנערה טיפול ראשוני וביצעו בה פעולות החייאה .  הילדה הובהלה במצב אנוש לבית החולים דנה באיכילוב ,  שם ,  לאחר כשעה ,  נאלצו הרופאים לקבוע את מותה .  מחקירה ראשונית של נסיבות האירוע ,  עלה כי הילדה ,  תושבת מזרח ירושלים ,  נסחפה יחד עם ארבעה מבני משפחתה - שחולצו בשלום .  
שני מקרים נוספים אירעו בשבת אחר הצהריים באשדוד .  גבר כבן 40 טבע למוות בחוף ים בעיר .  לאחר שנמשה מן המים ,  פרמדיקים של מגן דוד אדום החלו בביצוע פעולות החייאה ,  אך לבסוף נאלצו לקבוע את מותו .  ככל הנראה ,  הגבר נכנס עם כמה מחבריו לחוף לא מוכרז ,  בצפון העיר קרוב לנמל .  בשלב מסוים ,  חבריו הבחינו שהוא מחוסר הכרה ,  הוציאו אותו מהמים ,  והזעיקו את מגן דוד אדום .  
אירוע טביעה נוסף אירע בנהריה ,  שם נמשתה גופת קשיש בן 83 מחוף גליל ים .  פרמדיקים מתחנת אשר של מגן דוד אדום קבעו את מותו של הקשיש ,  שנעדר מאתמול בצהריים .
 במקביל ,  ילד כבן ארבע נמשה במצב קשה מבריכה פרטית ברחוב לבונטין ,  גם כן באשדוד .  פרמדיקים של מגן דוד אדום העניקו לו טיפול ראשוני ופינו אותו לבית החולים קפלן ברחובות ,  כשהוא מחוסר הכרה ומונשם .  מחקירה ראשונית עולה כי הילד רץ על שפת הבריכה והחליק אל תוך המים .  אז ,  הילד נפגע כנראה מאבני השפה ,  ואיבד את ההכרה .
 עוד דווח כי צוות של מד"א ביצע פעולות החייאה בגבר שטבע הערב בחוף אכדיה בהרצליה .  טרם התברר מצבו .  

הכותרות המרכזיות שעשו את סוף השבוע
מתח בין נתניהו ומופז בשל מסקנות ועדת פלסנר ,  ידידי סוריה החליטו להגדיל הסיוע למורדים ,  אם ובתה נפצעו בשריפה בחיפה וגל טביעות פקד את הארץ .  אלה היו כותרות השבת

