נתניהו המריא : " אהדוף את השקרים נגד ישראל "
 ראש הממשלה המריא הבוקר לניו יורק .  בנאומו בעצרת הכללית ובפגישותיו עם מנהיגים יתמקד ראש הממשלה במאבק הבינלאומי בדאעש ובאיראן .  הנושא הפלסטיני יהיה הפעם שלישי בחשיבותו
צפו בנאומו של אבו מאזן בפני העצרת הכללית של האו"ם ,  שישי 
ראש הממשלה ,  בנימין נתניהו ,  המריא הבוקר  ( ראשון )  לניו יורק כדי להשתתף בעצרת הכללית של האו"ם .  לפני צאתו אמר נתניהו : " אהדוף את השקרים ואגיד את האמת על המדינה שלנו ועל החיילים האמיצים של צה"ל המגנים על כולנו ".  זאת ,  יומיים לאחר נאומו התקיף של יו"ר הרשות אבו מאזן בעצרת ,  במהלכה האשים את ישראל ב"רצח עם מתוכנן נגד העם הפלסטיני "  במבצע  " צוק איתן ". 
נתניהו ישהה בארה"ב במשך חמישה ימים ,  שבמהלכם הוא צפוי לנאום בפני מנהיגי העולם מעל בימת העצרת ,  לפגוש את מזכ"ל האו"ם באן קי מון ,  ולהגיע גם לבירה האמריקנית וושינגטון ,  שם ייפגש עם הנשיא ברק אובמה .  
עוד בוואלה !  חדשות:הציבור ישלם :  נתניהו וליברמן טסים לניו יורק בנפרדחגי נהרג שבוע לפני הטריאתלון : " רוכב זהיר מאוד"מחקר :  מפולת  " בגודל של פריז "  גרמה לצונאמי ביפן
נאומו של נתניהו באו"ם ,  כמו גם פגישותיו עם מנהיגים מהעולם ,  יתמקד במאבק הבינלאומי בטרור .  נתניהו ינסה לקשור בין ארגון  " המדינה האיסלאמית "   ( דאעש )  ,  שהקהילייה הבינלאומית מגויסת למאבק נגדו ,  לבין חמאס והג'יהאד האיסלאמי שישראל נלחמה נגדם בקיץ האחרון בעזה .  כמו כן הוא ינסה להבליט את תפקידה של איראן בתמיכה בארגוני טרור בעולם ,  ויזהיר את שומעיו מפני מתן הקלות למעצמה השיעית ,  תמורת סיוע איראני במאבק נגד הטרור הסוני .  
נתניהו היה מעדיף לדבר מול המנהיגים והמצלמות אך ורק על איראן והטרור האיסלאמיסטי - שני נושאים חביבים עליו במיוחד - אבל הוא ייאלץ לנצל את הבמה גם כדי להשיב לנאום התקיף שנשא אתמול יו"ר הרשות הפלסטינית ,  אבו מאזן .  נתניהו יטען כי ישראל מעוניינת בשלום ,  ינסה להאשים את הפלסטינים בכישלון המשא ומתן בתיווך אמריקני ויתקוף את אבו מאזן על החיבור עם חמאס - למרות שהחיבור הזה מתקבל כיום בהבנה מצד ישראל ,  במיוחד בכל הנוגע לרצועת עזה .  
שתי הפגישות המדיניות המסקרנות ביותר שיערוך נתניהו יהיו הפגישה עם אובמה בבית הלבן ,  שתתמקד במשא ומתן בין המעצמות לבין איראן המתקרב לנקודת הסיום ,  והפגישה עם ראש ממשלת הודו החדש ,  נרנדרה מודי .  בעוד שפגישת נתניהו-אובמה נקבעה ממש  " בדקה התשעים ",  יממה לפני ערב ראש השנה ,  הפגישה עם מנהיג הודו נקבעה מראש לבקשתו של מודי .  
על פי דיווחים בהודו ,  מודי ביקש להיפגש עם נתניהו כדי לקדם שיתופי פעולה כלכליים וביטחוניים בין המדינות .  ישראל מעוניינת מאוד לחזק את יחסיה עם הודו ,  שאמנם תומכת באופן מסורתי בעמדה הפלסטינית  ( הודו הצביעה בעד הקמת ועדת החקירה הבינלאומית למבצע  " צוק איתן ")  ,  אך הממשלה הנוכחית שלה מסתמנת כפרו-ישראלית .  
ביקורו הקודם של נתניהו בארה"ב ,  בחודש מרץ האחרון ,  התקיים כחודש לפני קריסת המשא ומתן הישראלי-פלסטיני בהובלת ג'ון קרי .  האמריקנים ניסו במהלך הביקור לשכנע את נתניהו להסכים לפשרות נוספות במשא ומתן ,  מעבר לנכונותו העקרונית לקבל את  " מסמך המסגרת "  שגיבש קרי .  הפעם ,  הנושא הפלסטיני יהיה רק השלישי בחשיבותו ,  אחרי איראן והמאבק בדאעש .  
גם נתניהו וגם הנשיא אובמה אינם מעוניינים בעת הזו בעימות ,  גלוי או סמוי .  ישראל זקוקה לגיבוי אמריקני אל מול המערכה הבינלאומית נגדה שיובילו הפלסטינים ,  ואילו הממשל האמריקני ממש לא זקוק למשבר מול ישראל חודש בלבד לפני הבחירות לסנאט ולקונגרס .  אולם למרות האינטרס המשותף הזה ,  ההצעות שהעבירה לאחרונה ארה"ב לאיראן בנושא הגרעין ,  והחשש הישראלי מכך ששיתוף פעולה איראני נגד דאעש יוביל להתרככות בעמדת המערב ,  יוצרים פוטנציאל נפיץ .  
לפניות לכתב אמיר תיבון :  amir.tibon@walla.co.il
 ( עדכון ראשון :  27.9.14 ,  23:04 )  

נתניהו המריא : " אהדוף את השקרים נגד ישראל "
 ראש הממשלה המריא הבוקר לניו יורק .  בנאומו בעצרת הכללית ובפגישותיו עם מנהיגים יתמקד ראש הממשלה במאבק הבינלאומי בדאעש ובאיראן .  הנושא הפלסטיני יהיה הפעם שלישי בחשיבותו

