פיוס עם טורקיה :  נתניהו התנצל בפני ארדואן
ראש הממשלה הביע צער על אירועי משט המרמרה ,  בשיחה ראשונה שהתקיימה בין השניים זה ארבע שנים .  בין ההסכמות שהושגו בשיחה :  פיצוי משפחות קורבנות המשט והחזרת השגרירים
פיוס בין ישראל וטורקיה :  ראש הממשלה בנימין נתניהו שוחח אתמול  ( שישי )  בצהריים עם מקבילו הטורקי ,  רג'יפ טייפ ארדואן ,  והשניים הסכימו על השבת הנורמליזציה ביחסים בין המדינות .  גורם מדיני בכיר מסר כי בשיחה התנצל נתניהו על אירועי משט המאווי מרמרה ב-2010 ועל הידרדרות יחסי המדינות מאז ,  ושמע מארדואן התנצלות על אמירותיו נגד הציונות .  בין השניים הוסכם על החזרת השגרירים ,  פיצוי משפחות קורבנות המשט וביטול ההליכים המשפטיים נגד חיילי צה"ל שהשתתפו בהשתלטות על הספינה .  
השיחה בין נתניהו לארדואן התקיימה מנמל התעופה בן גוריון ,  טרם המראתו של נשיא ארצות הברית ברק אובמה לירדן ,  והנשיא האמריקני היה שותף לחלק ממנה .
 לדברי הגורם ,  נתניהו הבהיר בפני ארדואן כי התוצאות הטרגיות של משט המאווי מרמרה לא היו מכוונות ,  התנצל על הטעויות המבצעיות שהיו באירוע הפשיטה על הספינה וכן הביע צער על פגיעה ואובדן חיי אדם .  לאור החקירה הישראלית של התקרית שהצביעה על מספר טעויות מבצעיות ,  הביע נתניהו התנצלות כלפי העם בטורקיה על כל טעות שיכלה להוביל לאובדן חיי אדם .
 כמו כן ,  נתניהו ציין שישראל הסירה כבר כמה מגבלות על תנועת אזרחים וסחורות לטובת העם הפלסטיני ,  לרבות רצועת עזה ,  והדבר יימשך כל עוד השקט יישמר .  שני המנהיגים סיכמו להמשיך ולעבוד על מנת לשפר את המצב ההומניטרי ביהודה ושומרון .  
גורמים בירושלים אמרו אתמול כי ההחלטה של נתניהו להתנצל על אירועי המרמרה נבעה בין היתר מההתרחשויות האחרונות בסוריה ,  וטענו כי למרות שהמגעים בין הצדדים נעשו על רקע ביקורו של הנשיא אובמה ,  לא היה לחץ אמריקני להגיע לפיוס בין הצדדים .  בירושלים הביעו תקווה כי שיחת הטלפון תהווה פתיחת דף חדש ביחסים בין שתי המדינות ,  והבהירו כי הסיכום שאליו הגיעו הצדדים כבר נדון בעבר כמה פעמים ועמד בפני חתימה .  על פי הסיכום ,  הטורקים יפסיקו באופן מיידי את הפעולות המשפטיות כנגד צה"ל ,  לרבות העתידיות .  
מוקדם יותר אתמול ,  זמן קצר לפני המראתו מנמל התעופה בן גוריון ,  אמר אובמה כי נתניהו שוחח בטלפון עם ארדואן ,  במה שלדבריו מהווה תחילת שיקום היחסים בין המדינות .  הדברים פורסמו בצהריים בהצהרה של הבית הלבן ,  טרם המראת אובמה מנמל התעופה בן גוריון לירדן .  מדובר בשיחה הראשונה שהתקיימה בין השניים מאז 2009 .  

פיוס עם טורקיה :  נתניהו התנצל בפני ארדואן
ראש הממשלה הביע צער על אירועי משט המרמרה ,  בשיחה ראשונה שהתקיימה בין השניים זה ארבע שנים .  בין ההסכמות שהושגו בשיחה :  פיצוי משפחות קורבנות המשט והחזרת השגרירים

