עדיף שנוסעי הרכבת ייקחו מונית
המדינה מסבסדת את נוסעי הרכבת בכמיליארד שקל בשנה - מירב ארלוזורוב חושבת שהגיע הזמן לבחון את העניין באופן מקיף
לאנשים יש כל מיני תחביבים שלהם הם מקדישים את זמנם הפנוי .  לראובן גרונאו ,  פרופ' לכלכלה עם התמחות בתשתיות תקשורת ותחבורה ,  יש תחביב לחקור את יעילות הרכבת בישראל .  
את העניין בתחביב פיתח גרונאו ב-2005 ,  כאשר הבחין בתנופת ההשקעה הגדולה של ישראל בפיתוח הרכבת .  לתומו הוא שאל את עצמו אם יש סיבה להתלהבות הגדולה מהרכבת ,  וגילה שלאיש בעצם אין תשובות .  כלומר ,  פרט לתחביב של גרונאו לא נעשה אף מחקר כלכלי מקיף על יעילות הרכבת בישראל .  
פרופ' גרונאו מפורסם בציבור בעיקר במעורבות שלו בתחום תשתיות התקשורת בישראל .  יש כמה ועדות ציבוריות בתחום הנושאות את שמו ,  האחרונה שבהן ועדה מלפני שנה שבה הוא המליץ על שינוי מבנה התחרות בשוק התקשורת .  גרונאו ,  ניתן להבין מכך ,  הוא פרופסור עסוק למדי ,  מה שהותיר לו מעט מאוד זמן פנוי לתחביב שלו .  זאת הסיבה מדוע גרונאו לא השלים עד היום את מחקרו על הרכבת ,  ומדוע אין לו תשובה לשאלה היסודית העומדת בבסיס ההשקעה ברכבת - האם פרישת רשת רכבות כלל ארצית תביא לפריחת התעסוקה וההתיישבות בפריפריה . 
" אין לאף אחד בעולם תשובה מה הרכבת עושה להתיישבות ",  אומר גרונאו ל-TheMarker . " למשל ,  קשה מאוד להעריך מה יעשה הקו המתכונן לירושלים ,  כאשר הוא יסתיים ,  לאיכלוסה של העיר :  האם הוא יאפשר גם לפקידי הממשלה שעובדים בירושלים לעזוב סוף-סוף את העיר ולעבור לגור בתל אביב ,  או שמא הוא יגרום למי שאוהבים את ירושלים לחזור לגור בעיר בשעה שהם ממשיכים לעבוד בתל אביב ".  
על אף שהמחקר שלו עדיין לא הסתיים ,  לגרונאו יש כבר לא מעט תובנות על יעילות הרכבת בישראל .  כולן ,  ללא יוצא מן הכלל ,  לא מחמיאות לרכבת - תוצאה שאינה מפתיעה את גרונאו ,  הידוע בחוסר אהדתו למונופולים  ( ובעיקר מונופולים ממשלתיים )  .  למשל ,  העלות התפעולית של הרכבת יקרה פי 13 עד פי 22 מזו של אוטובוס בקו בינעירוני  ( הבדל בין שעות השיא לשעות השפל )  .  גם כאשר מביאים בחשבון את ההבדלים במספר הנוסעים הממוצע בין רכבת לאוטובוס ,  העלות התפעולית לנוסע יקרה ברכבת בין פי שניים לפי שלושה מזו של אוטובוס .  
המספרים הללו ,  צריך לשים לב ,  מוטים מאוד לטובת הרכבת משתי סיבות .  האחת ,  הרכבת פרושה כיום בעיקר באזור המרכז ,  בעוד אוטובוסים נעים על כל כבישי ישראל .  אם תתתמש התוכנית של ראש הממשלה לפרוש את הרכבת בכל חלקי המדינה ,  שיעורי התפוסה הממוצעים שלה צפויים לרדת ,  ואתם תגדל העלות הממוצעת לנוסע .  שנית ,  העלות הזו היא העלות השוטפת - קרונות ,  דלק ,  נהגים ותחזוקה - ואינה כוללת את עלות הכביש או המסילה .  זהו הבדל חשוב ,  כי אם קו אוטובוס מתברר כלא מבוקש ,  אז אפשר להפסיק את שירות האוטובוס אבל להישאר עם כביש שישמש גם כלי רכב פרטיים .  לעומת זאת ,  אם קו רכבת נכשל ,  נשארים עם מסילה מיותמת .  
לא במדויק .  אם קו רכבת נכשל ,  קרוב לוודאי שנשארים עם רכבת שממשיכה לנסוע ריקה ,  וסובסידיה ממשלתית ענקית המממנת זאת .  גרונאו יצא וחישב כי כבר כיום המדינה מסבסדת את נוסעי הרכבת בכמיליארד שקל בשנה ,  או כ-30 שקל לנוסע  - " עדיף כבר היה לשלוח אותם עם מונית וזהו ",  הוא אומר - וזאת ,  כאשר כיום הרכבת נעה כמעט אך ורק סביב אזורי הביקוש של המרכז .  מה יקרה לגודלה של הסובסידיה כאשר קווי הרכבת יימתחו לאזורים דלילי אוכלוסין כמו קרית שמונה או הערבה ?  
" רכבת כמפריחת השממה היתה נכונה לאמצע המאה ה-19 ,  כאשר הרכבת היתה אמצעי התחבורה הראשון והיחיד שהגיע לאזורי ספר ",  אומר גרונאו .  בתחילת המאה ה-21 ,  לעומת זאת ,  כבר אין יישוב שאינו מחובר לרשת הכבישים ,  ושאין לגרים בו חלופה לנוע ממקום למקום ברכב פרטי או באוטובוס .  לפיכך ,  כדי שהרכבת תחולל מהפכה בפריפריה היא צריכה להיות כדאית בהרבה מהשימוש בכבישים .  מבחינת עלות היא אינה כזאת - לא לנוסעים ולא למטען . " הפריקה וההעמסה על רכבת הן מסובכות ומחייבות שימוש במשאית בכל מקרה .  בשום מקום בעולם לא מובילים מטענים באמצעות רכבת ,  אלא אם מדובר במרחקים של מאות קילומטרים ",  אומר גרונאו .  
גם מבחינת הזמן היא אינה כדאית .  גרונאו ובדק ומצא שפרט לקו המבוקש ביותר - תל אביב-חיפה ,  כל הקווים האחרים של הרכבת נעים במהירות ממוצעת של 70 קמ"ש .  תוסיפו על כך תדירות נמוכה ומרחקים גדולים בין התחנות ,  ותבינו מדוע כמעט שאין סיכוי להסיט נוסעים משימוש בכביש לשימוש ברכבת .  בוודאי שלא באזורי פריפריה ,  שבהם אין בעיה של עומסי תנועה .  
אז מהיכן צמחה האמונה כי הרכבת תאפשר לאנשים להתגורר בקרית שמונה ולעבוד בכרמיאל או בחיפה ?   " זה כנראה עשוי להיות נכון חלקית ,  אבל רק לגבי עובדי צווארון לבן ",  אומר גרונאו . " אדם צריך להיות בעל שכר מאוד גבוה כדי שהוא יעשה את המאמץ לנסוע 100 ק"מ ביום לכל כיוון למקום העבודה שלו .  לעובדי פרי גליל הרכבת לא תסייע ".  
למעשה ,  גם לגבי עובדי צווארון לבן גרונאו לא בטוח עד כמה האמונה הזו היא נכונה ,  וזאת לב הבעיה .  במדינת ישראל ,  מתברר ,  אין מחקרים שבדקו מי נוסע ברכבת ,  לאן הוא נוסע ,  מהי השפעת המחיר או המהירות על הביקוש לרכבת ,  או אפילו אם הרכבת מתחרה באוטובוס או בכלי רכב פרטי .  
כלומר ,  בישראל אין נתונים בסיסיים לקבל החלטות לגבי ההשקעה ברכבת ,  וגם מעט הנתונים שיש לנו הם פרי תחביבו המוזר של פרופ' גרונאו .  זה לא מונע מראש הממשלה לשקול להגדיל את ההשקעה ברכבת בעוד 50 מיליארד שקל .
 
עדיף שנוסעי הרכבת ייקחו מונית
המדינה מסבסדת את נוסעי הרכבת בכמיליארד שקל בשנה - מירב ארלוזורוב חושבת שהגיע הזמן לבחון את העניין באופן מקיף

