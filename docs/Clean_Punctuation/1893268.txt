נתניהו :  אין מקום בישראל לגזענות נגד אתיופים
ראש הממשלה התייחס לסערה הציבורית שהחזירה לכותרות שנים של אפליה עמוקה נגד בני העדה ,  ומסר הצהרה ,  בה אמר כי יועצו יפעל למימוש תכנית חומש לשיפור קליטת העולים מאתיופיה
ברקע הסערה ציבורית שהעלתה לכותרות מחדש את תופעת הגזענות בחברה נגד האתיופים הישראלים ,  ראש הממשלה ,  בנימין נתניהו ,  שובר שתיקה אחרי ימים ארוכים ,  ומתייחס לראשונה לאפליית בני העדה . " אנו מלאי הערכה לעולים מאתיופיה ",  אמר היום  ( רביעי )  נתניהו , " מול מכשולים וקשיים ,  הם עלו ארצה ומשתלבים בחברה הישראלית ,  דבר שאנו מעודדים בכל דרך אפשרית ".  
בהודעה שפרסם ,  אמר נתניהו כי  " תופעות הגזענות מקוממות ,  ואין להן שום מקום בחברה הישראלית .  קיבוץ הגלויות מאתיופיה ,  ומכל מקום בעולם ,  הוא חלק בלתי נפרד ממהותה של מדינת ישראל ".  כמו כן ,  הוא מסר כי הנחה את היועץ לענייני העולים האתיופים ,  אללי אדמסו ,  לפעול למיגור תופעת הגזענות נגד בני העדה ,  והתעדכן עמו על התקדמות תכנית החומש שאושרה בשנה שעברה לשיפור תנאי קליטתם .  
אתמול הפגינו אלפים בקריית מלאכי ,  אחרי שכמה בעלי בתים בעיר סירבו להשכיר דירות לבני העדה וכתובות נאצה רוססו נגד העולים מאתיופיה ,  והבוקר ,  התקיים דיון מיוחד בוועדת העלייה והקליטה בכנסת ,  בנושא גילויי הגזענות כלפי האתיופים בעיר .  בישיבה ,  שהתקיימה בנוכחות נציגים מבני הקהילה האתיופית וארגונים חברתיים הפעילים בה ,  הובע זעם על  " הפקרת "  בני הקהילה על ידי המדינה ,  כלשון הפעילים .  
גדי יברקן ,  פעיל למען בני העדה ,  קרא לעבר הח"כים : " אתם ,  חברי הכנסת - צבועים .  אתם רגילים שאנחנו ממש נחמדים ומנומסים ".  יברקן התלונן על כך שחברי הכנסת לא טורחים לפעול נגד גילויי הגזענות .  
השרה לקליטת עליה ,  סופה לנדבר ,  השיבה בזעם ליברקן : " אתה מגזים ,  אתה צריך להגיד תודה שמדינת ישראל משקיעה בכל עיר ".  גם ח"כ משה גפני לא נשאר חייב ,  ואמר : " הלוואי שהייתי אתיופי ,  הלוואי והייתי שחור ". 
גם בכך ,  לא תמו חילופי הדברים .  לאחר שהשרה לנדבר שאלה את ירדאי אם  " היא לא קיבלה מלגה ממדינת ישראל ",  אמרה לה דוברת האגודה הישראלית למען יוצאי אתיופיה ,  אפרת ירדאי ,  כי  " הגזענות מתבטאת פה .  אני ילידת הארץ ולא קיבלתי מלגה .  מימנתי את עצמי בתואר ראשון ובתואר שני ".  
ח"כ שלמה מולה  ( קדימה )  ,  יוצא העדה האתיופית ,  הוסיף לדברים : " לא צריך להסתובב עם מדבקה על ראש ולומר :  תודה ,  תודה ".  

נתניהו :  אין מקום בישראל לגזענות נגד אתיופים
ראש הממשלה התייחס לסערה הציבורית שהחזירה לכותרות שנים של אפליה עמוקה נגד בני העדה ,  ומסר הצהרה ,  בה אמר כי יועצו יפעל למימוש תכנית חומש לשיפור קליטת העולים מאתיופיה

