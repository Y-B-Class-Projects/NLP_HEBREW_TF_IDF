הדמוקרטיה חזקה מהסרבנות
כמה סימבולי שבדיוק בעת שבה הלך לעולמו אמנון ליפקין שחק ,  הרמטכ"ל ה-15 של צה"ל - בעל שני עיטורי העוז ואיש שמאל שקיים גם את המדיניות של ממשלות ימין - עלו מחדש לכותרות ועל סדר היום הציבורי והפוליטי סוגיות נפרדות אך שלובות זו בזו :  סירוב פקודה וסרבנות לשירות בצה"ל .  אין תמה ששני הנושאים קשורים זה בזה ,  שכן הם מעמידים בקונפליקט שני ערכים נעלים - מצד אחד עומדים שירות המדינה והשמירה על הדמוקרטיה ,  והדבר קריטי לעתידה מדינת ישראל ,  אך מן הצד האחר עומד חופש המצפון ,  שהוא ערך חשוב כשלעצמו .  
סרבנות היא לא תופעה חדשה .  בניגוד למה שנהוג לחשוב היא היתה קיימת גם בשנותיה הראשונות של המדינה .  אפשר לקרוא עליה למשל בספריו של אורי אבנרי המתארים את מלחמת הקוממיות , " בשדות פלשת 1948 "  ו"הצד השני של המטבע ",  שבהם תיאר צעירים הפוקדים את בתי הקפה במקום להילחם עם חבריהם כדי לממש את עצמאות המדינה החדשה שזה עתה קמה .  מלחמת לבנון הראשונה היתה השעה שבה הנושא עלה בכל בית בישראל ,  עת מח"ט השריון אלי גבע ,  שהתנגד למהלכי המלחמה ,  הציע להמשיך כחייל פשוט ולא כמפקד בכיר בשל התנגדותו לאופן שבו מתנהלת המלחמה .  הוא הודח .  סרבנות על רקע אידיאולוגי מצד שמאל התגברה בעת האינתיפאדה הראשונה ,  אך לאחר ההינתקות התפתחו להם סרבנות וסירוב פקודה מהצד האחר של הספקטרום האידיאולוגי - מצד ימין .  
תומכי הסרבנות ,  הן מימין והן משמאל - להלן  " מעגל הקיצונים "  - הם מיעוט המסרב להבין כי העיקרון שבו הם מאמינים הוא עיקרון בעייתי ובמידה רבה לא לגיטימי .  זאת משום שהם לא מוכנים להטמיע במחשבתם את העיקרון הדמוקרטי בארץ שלפיו הדרג המדיני ,  שנבחר מעת לעת ,  הוא-הוא שמכתיב מדיניות ולא להפך .  שבירת העיקרון הזה תוביל להתפוררות הלכידות הלאומית אך גם לפגיעה באותם סרבנים .  
כך למשל אם איש ימין התומך בהתיישבות ביהודה ושומרון יקדם סרבנות ,  הוא עלול להוביל למצב שאיש שמאל יסרב לשמור על אותן התיישבויות שבהן הוא מאמין כמהותיות למדינת ישראל .  ואם איש שמאל יסרב לקיים את המדיניות שעליה החליט הדרג המדיני של מדינת ישראל ,  הרי הוא עלול להוביל למצב שבו איש ימין יסרב לקיים החלטות המתיישבות עם אותם אידיאלים של אותו איש שמאל .  בקיצור - סרבנות עלולה להביא לאנרכיה .  
מכל מקום ,  סוגיית הסרבנות הפכה למטרד ,  שעה שתומכיה על צורותיה השונות הצליחו לחדור אל מפלגות גדולות ,  הן מימין והן משמאל .  אל לנו לשכוח שרצח רבין וההינתקות היו שני אירועים שהוכיחו כי הדמוקרטיה בישראל חזקה יותר מהכל וכי יש לה מעמד מכונן בפני עצמו .  למרות שני אירועים כואבים אלו רובו של הציבור בישראל ,  גם אלו שתוארו באמצעי תקשורת שונים כאויבי המדינה וכמי שלא יקבלו את דין בית הנבחרים ,  רואים בדמוקרטיה ערך עליון .  ראש הממשלה בנימין נתניהו הצהיר שמי שתומך בסרבנות לא יישב בממשלתו .  מוטלת עליו החובה ליישם זאת בעיקר מאחר שזה בנפשנו .  

הדמוקרטיה חזקה מהסרבנות
nan
