העלאת מס הבריאות - מסוכנת ולא ראויה
סגן שר הבריאות רוצה לממן את הרפורמה בסל שירותי הבריאות באמצעות העלאת המס .  לדעת ח"כ רחל אדטו ,  הדבר יוביל רק לעוד מסים . " הקלות בה מוטל מס נוסף עלינו - ראויה לגינוי "
 אשפוז סיעודי חייב להיות חלק מובנה מסל שירותי הבריאות המוענק לאזרחי המדינה ,  בדומה לשירותי אשפוז ולסל התרופות ;  על כך אין מחלוקת ולכך אף כיוון המחוקק עת חוקק את חוק ביטוח בריאות לאומי ב-1995 .
 למרות זאת ,  נותרו תחום בריאות הנפש ותחום הסיעוד מחוץ לסל השירותים הרפואיים .  בריאות השן הוכנסה אך באחרונה למסגרת סל השירותים ,  וגם זאת באופן חלקי .  חולה סיעודי הנזקק לאשפוז או לסיוע בביתו ,  ואין בידו ביטוח סיעודי פרטי ,  עלול להיקלע למשבר כלכלי חמור ולהיות נטל על בני משפחתו הנאלצים לממן את הטיפול .  במצב דברים זה גדל שוק הביטוחים הסיעודיים המשלימים של קופות החולים ושל חברות הביטוח ,  שהניב להם רווחים נאים ,  אך היה נחלתן של השכבות המבוססות יותר .  מעוטי היכולת נותרו ללא מענה ממלכתי וללא פתרון פרטי .
 הרפורמה שמקדם עתה סגן שר הבריאות ,  להכללת האשפוז הסיעודי בסל שירותי הבריאות הממלכתיים היא ראויה ,  אך כוונתו לממן אותה באמצעות העלאת מס הבריאות ב-0.5% היא בעייתית .  אזרחי המדינה עומדים במקום גבוה בעולם בשיעור המס המוטל עליהם ,  והקלות הבלתי נסבלת שבה מוטל מס נוסף על הכתפיים השחוחות ממילא של משלמי המסים ראויה לגינוי .  
על פניו ,  נראה שיעור מס של 0.5% זניח .  ואולם גם בזו הפעם ייפול עיקר הנטל על שכבות הביניים והשכירים ,  מכיוון שבעלי ההכנסות הגבוהות משלמים ממילא מס בריאות בשיעור המקסימלי הקבוע בחוק ,  ואילו בעלי ההכנסות הנמוכות וכאלה שאינם עובדים משלמים מס בריאות בסכום נמוך מאוד ,  כך שתוספת 0.5% לא תהיה משמעותית עבורם .  
יתרה מזו ,  הטלת מס לשם קידום רפורמה ,  כל רפורמה ,  היא תקדים מסוכן שיאפשר בעתיד הטלת מסים על ידי משרדי הממשלה השונים למטרת קידום הרפורמות הראויות בעיני השר הממונה .  תוספת מס בריאות לשם קידום רפורמה במערכת הבריאות היא מדרון חלקלק שיעודד הטלת מסים נוספים לפתרון בעיות אחרות במערכת הבריאות ,  כמו הרפורמה לבריאות הנפש שעדיין לא נמצא לה מקור כספי במסגרת תקציב משרד הבריאות לשנתיים הקרובות ,  או קידום בריאות תושבי הפריפריה באמצעות הטלת תוספת מס בריאות על תושבי המרכז .  
זאת ועוד ,  דומה כי התוספת במס בריאות לא תייתר את ההיזקקות לביטוחים הסיעודיים הפרטיים השונים .  סביר להניח ,  בין היתר ,  לאור מחאותיהם של קופות החולים וחברות הביטוח המגלגלות מאות מיליוני שקלים מהביטוחים הסיעודיים ,  כי הביטוח הסיעודי שיינתן על ידי קופות החולים במסגרת סל השירותים יהיה מינימלי ,  ובכדי ליהנות מביטוח סיעודי רחב ומקיף ייאלץ רוב הציבור לרכוש ביטוח פרטי משלים ,  והנטל הכספי על שכבות הביניים והשכירים יגדל .  
ממשלה המעוניינת לקדם רפורמה - יכולה ואף צריכה למצוא לכך מקור תקציבי הולם ,  ולא באמצעות הדרך הקלה של הטלת מס נוסף על כתפי האזרחים .  
ראש הממשלה ,  שנושא גם בתואר שר הבריאות ,  מנהל מדיניות של הפחתת מסים .  ואולם בעוד מדיניות הממשלה היא להפחית מסים ,  מדיניות משרד הבריאות היא תוספת מס בריאות .  

 * הכותבת היא חברת כנסת מטעם סיעת קדימה וחברת ועדת העבודה ,  הרווחה והבריאות של הכנסת

העלאת מס הבריאות - מסוכנת ולא ראויה
סגן שר הבריאות רוצה לממן את הרפורמה בסל שירותי הבריאות באמצעות העלאת המס .  לדעת ח"כ רחל אדטו ,  הדבר יוביל רק לעוד מסים . " הקלות בה מוטל מס נוסף עלינו - ראויה לגינוי "
 
