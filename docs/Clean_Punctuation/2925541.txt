סאגת הפריימריז המגושמת הסתיימה בדרך הקלה ביותר עבור נתניהו
החלטת בית הדין של הליכוד לא עשתה יחסי ציבור טובים למפלגה ,  אך ביצרה את מקומו של ראש הממשלה .  אם גדעון סער ירצה להחליף אותו ,  הוא יהיה חייב לעשות זאת מבחוץ .  וגם :  מה יקרה אם לא ימונה שר כלכלה עד אחד בפברואר ומה עומד מאחורי המאבק לשקיפות של ח"כ אילטוב ? 
השבוע האחרון בזירה הפוליטית היה מנומנם למדי ,  וגם מי שציפה לאירוע המרכזי של הימים האחרונים  ההכרזה על שיטת הפריימריז בליכוד  התאכזב לגלות שהוא נגמר בכלום .  החלטת בית הדין של הליכוד מיום רביעי וההכרזה שלשום  ( חמישי )  של ועדת הבחירות של המפלגה על ראש הממשלה בנימין נתניהו כמנצח חתמו סאגה מוזרה למדי ,  שלא עשתה יחסי ציבור טובים לליכוד .  ההחלטה לערוך הצבעה מול פתק לבן ,  במקום בפתקי  " בעד "  ו"נגד ",  וביטולה לבסוף תוך הכרזה כי נתניהו ניצח ללא הצבעה הציגו את ההתרחשות הפוליטית במפלגת השלטון באור מביך משהו .
 נתניהו ,  באופן מגושם למדי ,  הצליח בסופו של דבר לזכות בתפקיד יו"ר הליכוד בפעם השביעית ,  ובדרך הקלה ביותר .  בחודש שעבר ,  לאחר שהבהיר כי לא יתמודד ,  כינה זאת השר לשעבר גדעון סער  " תיאטרון בובות ".  כך או כך ,  השורה התחתונה ברורה :  בנקודת הזמן הנוכחית ,  אין לנתניהו מתחרים על הנהגת הליכוד ,  לא באופן פורמלי  בקרב שבוטל על הנהגת המפלגה  וגם לא ממש באופן תיאורטי .
 עוד בוואלה !  NEWS :" אופנה שתחלוף ":  מחנות הפליטים בגדה מסרבים להצטרף לגל הטרוררמי לוי מקים קניון בסמוך לגדר ההפרדה : " כל רמאללה יבואו לשם "" משנים מציאות ":  84 יהודים נעצרו ועוכבו בהר הבית ב-7 חודשים 
אחת מנקודות החוזק של הליכוד ,  להבדיל ממפלגת העבודה ,  היא היציבות .  במקום טקס עריפת ראשו של היו"ר אחת לשנתיים בממוצע ,  שמציעה בשנים האחרונות מפלגת האופוזיציה הגדולה ,  במפלגת השלטון החליפו ארבעה מנהיגים מאז קום המדינה .  כולם מבינים כי התרחיש היחידה שבמסגרתו נתניהו יודח מראשות המפלגה הוא הפסד בבחירות הכלליות .  כל עוד זה לא קורה ,  זה באמת לא משנה אם הפריימריז ייערכו שמונה חודשים אחרי הבחירות או שמונה חודשים לפני הבחירות ,  או אם על הפתק השני יהיה כתוב אורן חזן או לא .  

כעת ,  צצה ועולה מחדש גם שאלת סער .  השר הפופולרי ,  שהגלה את עצמו מרצון לתקופת צינון באזרחות ,  לא יוכל לכבוש את ראשות המפלגה בשנים הקרובות  ( אם הליכוד ינצח בבחירות הבאות ,  יובטח מעמדו של נתניהו בראשות הליכוד עד שנת 2023 )  .  הדלת הזו נחסמה עבורו .  במקום ראשות הליכוד ,  הוא יצטרך לבחור אם לשוב למפלגה בבחירות הבאות כמתמודד מן המניין ברשימה לכנסת ,  או שמא להצטרף למפלגתו של משה כחלון ,  שמדי פעם חוזר על האמירה כי ישמח לראות אותו משתלב ב"כולנו ".  
במערכת הפוליטית עולות מדי פעם הערכות כי שיתוף פעולה שכזה הוא אפשרי ,  אם כי השאלה העיקרית היא מי יעמוד בראש הרשימה ,  ואם השניים ימצאו לכך פתרון יצירתי .  בינתיים ,  סער  בדומה למתמודדים פוטנציאליים שונים במפלגת העבודה שמעריכים שהבחירות הכלליות לא יערכו בשנה הקרובה ,  שומר את הקלפים קרוב לחזה .  
ב-1 בנובמבר אולץ אריה דרעי  " להיפרד בצער ",  כדבריו ,  ממשרד הכלכלה .  באותו רגע ,  סמכויותיו של שר הכלכלה עברו אוטומטית לראש הממשלה ,  ללא הצבעה בכנסת או בממשלה ,  למשך 90 יום .  כך ,  התאפשר לנתניהו לחתום על סעיף 52 לחוק ההגבלים העסקיים ולהוציא לפועל את מתווה הגז .  אלא שבתחילת החודש הבא יפוג פרק הזמן הזה ,  ועד אז יהיה על נתניהו להשלים את סידור העבודה בממשלה :  להחליט את מי הוא משדרג למשרד הכלכלה היוקרתי ,  איזה תיק יקבל יו"ר הקואליציה צחי הנגבי ,  ומי יחליף את הנגבי בכיסא יו"ר הקואליציה ויו"ר ועדת החוץ והביטחון .
 נתניהו ,  כהרגלו ,  היה מעדיף לדחות עוד קצת את הקץ .  לשרים ולח"כים שניסו לבחוש בנושא בשבועות האחרונים ,  השיב ראש הממשלה כי אינו עוסק בכך עד לאחר הפריימריז ,  שהיו אמורים להיערך רק ב-23 בפברואר .  כעת עם ביטול הפריימריז ,  נראה שהסבלנות של חבריו לסיעה מתחילה לפקוע .  אם לא יצליח להשלים את הפאזל עד אחד בפברואר ,  יהיה על נתניהו לקבל מינוי קבע לשר הכלכלה ,  לפחות עד שייתן את התיק למישהו אחר .  
אלא שבשביל מינוי הקבע ,  הוא יידרש לקבל הן את אישור הממשלה והן את אישור הכנסת .  כמה מוטיבציה תהיה לחברי כנסת מאוכזבים ,  שהמינוי שלהם לתפקיד יו"ר ועדת החוץ והביטחון או שר בממשלה מתעכב ,  לבוא ולהצביע בעד מינויו של ראש הממשלה לשר הכלכלה ?  לכן ,  על נתניהו להשלים את המהלך בשבועיים הקרובים ,  והתקופה הזאת תהיה רגישה במיוחד בליכוד ,  מלאה מוקשים פוליטיים וחברי כנסת שמרגישים חופשיים לדרוש מנתניהו שדרוג ,  לאחר שאושרה מועמדותו ליו"ר הליכוד .  
כך ,  למשל ,  שר התיירות יריב לוין חושק בתפקיד שר הכלכלה ,  אולם ההערכות בליכוד מדברות על כך שנתניהו יעדיף דווקא לתת את התיק למקורבו יובל שטייניץ ,  מה שעלול לעורר מתיחות בתוך הסיעה .  סוגיה נוספת היא התיק שיקבל הנגבי .  כל עוד לוין ישודרג ויפנה להנגבי תיק זוטר כמו משרד התיירות ,  צפויים יתר השרים מהשורה השנייה לכבד את החלטת נתניהו .  אולם מינוי של הנגבי לתפקיד בכיר יותר ,  למשל למשרד האנרגיה ,  במקרה שבו שטייניץ יקבל את משרד הכלכלה ,  עלול לפתוח חזית נוספת מול אותם שרים שירגישו שנתניהו דילג מעליהם .  
בשבוע שעבר דחתה ועדת השרים לחקיקה ,  ובהמשך גם מליאת הכנסת ,  הצעת חוק הקובעת כי ראש הממשלה ,  שרים וראשי מפלגות יידרשו לחשוף את הצהרת ההון שלהם .  היוזמה הגיעה מכיוון מפתיע :  חברי סיעת ישראל ביתנו .  יו"ר הסיעה ,  רוברט אילטוב ,  נימק את ההצעה בכך ש"יש חשיבות גדולה שכל מנהיגי הציבור ינהגו בשקיפות וייתנו דוגמה אישית ".  

אילטוב צודק :  חשיפת הצהרות ההון של חברי הכנסת היא צעד חשוב .  בניגוד לטענה כי מדובר באקט חטטני שנועד להיכנס לכיסם של הפוליטיקאים ,  חשיפת הצהרות ההון יכולה לאפשר לציבור פתח להבנת האינטרסים של האנשים שמעצבים את חוקי המדינה .  אם לחבר כנסת מסוים יש חמש דירות ,  לדוגמה ,  הצבעתו נגד חוק שנועד להסדיר את שוק השכירות יכול להיות מובן פתאום באור אחר .  כך גם לגבי כל התחומים הקשורים בהצהרת ההון ,  בהם פנסיה ,  כלי רכב ,  חסכונות ועובר ושב .  עם הפלת הצעת החוק על חודו של קול ,  אמר אילטוב כי  " נתניהו ושאר חברי הממשלה הוכיחו שהם אינם מחויבים לציבור ולא מאפשרים לציבור שקיפות בכל הנוגע להתנהלות האנשים שמקבלים את ההחלטות הנוגעות לחייהם ולכיסם ". 
מאז ,  עבר שבוע ,  ולמרבה הצער דווקא חברי הכנסת מישראל ביתנו בחרו שלא לחשוף את הצהרות ההון שלהם .  אם הצעת החוק הוגשה בתום לב ובידיים נקיות ,  היה עליהם לחשוף את ההצהרות ,  להוות בכך דוגמה אישית ,  ולעודד ח"כים נוספים ללכת בעקבותיהם .  אלא שההתנהלות הזו ,  כמו גם ההחלטה להגיש הצעה שתחול רק על שרים וראשי מפלגות ולא על כל חברי הכנסת ,  מעלים את החשש שמדובר יותר ב"הצהרת חוק ",  שתפקידה לצייר את חברי הסיעה כלוחמים בעד שקיפות  למרות שבעבר התנגדו לשורה של חוקים בנושא  ולא במעשה אמיתי שנועד להצעיד את הנורמות השלטוניות בישראל קדימה .
 מישראל ביתנו נמסר בתגובה : " צר לנו על הניסיון של וואלה לקחת הצעה חיובית ומבורכת ,  שבאה להגביר את השקיפות ואת אמון הציבור בנבחרי העם ,  ולנגח דווקא את המציעים .  יו"ר ישראל ביתנו ,  ח"כ אביגדור ליברמן ,  חשף את הצהרת ההון שלו לפני הבחירות האחרונות והוא חתום על חוק זה כדי שכך יעשו כולם ,  בצורה מסודרת ועל פי חוק ". 
 ( עדכון ראשון :  13:49 )  

סאגת הפריימריז המגושמת הסתיימה בדרך הקלה ביותר עבור נתניהו
החלטת בית הדין של הליכוד לא עשתה יחסי ציבור טובים למפלגה ,  אך ביצרה את מקומו של ראש הממשלה .  אם גדעון סער ירצה להחליף אותו ,  הוא יהיה חייב לעשות זאת מבחוץ .  וגם :  מה יקרה אם לא ימונה שר כלכלה עד אחד בפברואר ומה עומד מאחורי המאבק לשקיפות של ח"כ אילטוב ? 

