ליברמן : " נתניהו מבצע פוגרום במשרד החוץ "
 שר החוץ לשעבר מאשים את ראש הממשלה בהפיכתו של משרד החוץ לגוף חסר כוח וחסר השפעה ,  לאור החלטתו לסגור שבע נציגויות ישראליות ברחבי העולם . " פגיעה קשה ביכולתה של ישראל להגן על עצמה בזירה הבינלאומית "
 יו"ר ישראל ביתנו ושר החוץ לשעבר אביגדור ליברמן פרסם היום  ( שבת )  פוסט בפייסבוק שבו הוא מאשים את ראש הממשלה בנימין נתניהו בהפיכתו של משרד החוץ לגוף חסר כוח וחסר השפעה .  לדבריו ,  ביום שני הקרוב תכונס על-פי בקשתו ועדת החוץ והביטחון על מנת לדון במצבו של המשרד ,  שבראשו עומד נתניהו אשר מכהן כשר החוץ בפועל . " אין צורך להרחיב בנוגע ל'פוגרום' שנעשה על ידי ראש הממשלה במשרד החוץ בחודשים האחרונים ,  מהלכים שבאו בזה אחר זה והחלישו ,  פיזרו וביזרו את משרד החוץ לגוף חסר כוח וחסר השפעה ",  כתב ליברמן .
 ליברמן התרעם על הכוונה לסגור נציגויות של ישראל ברחבי העולם ,  חלקן בערים חשובות . " רק לאחרונה התבשרנו על הכוונה לסגור שבע נציגויות ישראליות ברחבי העולם ",  הוא כתב . " בין הנציגויות הללו נמצאות גם הקונסוליות בפילדלפיה ,  אטלנטה וסן פרנסיסקו .  על רקע המאבק שמנהלת ממשלת ישראל על דעת הקהל בארצות הברית מתקבלת החלטה תמוהה כזו שיש חשש כבד שהיא נובעת משיקולים לא ענייניים של ראש הממשלה נתניהו ".  
שר החוץ לשעבר הדגיש כי כאשר עמד בראש המשרד ,  הצליח למנוע החלטות שכאלה מלצאת לפועל . " בעת שכיהנתי כשר חוץ ,  הצלחתי למנוע החלטה כזו .  גם הכוונה לסגור את השגרירות בקמרון בעיצומו של תהליך התקרבות לישראל ,  וערב הצבעות  ( באו"ם )  שבהן כל קול נחשב ,  מעוררת תמיהות גדולות על כושר השיפוט של מי שמקבל כיום את ההחלטות בנוגע למשרד החוץ ",  כתב וציין באותו הקשר את  " הודעתו החריפה וחסרת התקדים של מזכ"ל האו"ם נגד ישראל בעקבות פיגוע הטרור היהודי בכפר דומא והפאסיביות הזועקת שבה נקטה ארצות הברית בנוגע להודעת הגינוי של מועצת הביטחון לישראל בעניין ".  אלו ,  לדבריו ,  צריכות להדליק את כל הנורות האדומות אצל מי שמבין את חשיבות מעמדה המדיני של ישראל לביטחונה ולכלכלתה של מדינתנו ". 
ליברמן הוסיף : " פעמוני האזעקה צריכים לצלצל חזק במיוחד משום שחודש ספטמבר הקרוב צפוי להיות רווי באתגרים מדיניים עבור ישראל בזירה הבינלאומית .  באמצע החודש יתקיים כינוס הסוכנות הבינלאומית לאנרגיה אטומית  ( סבא"א )  ,  שם תובא להצבעה הצעת ההחלטה של מצרים ומדינות ערביות ומוסלמיות נוספות לפיקוח על מתקני הגרעין של ישראל .  בשנה שעברה הצלחנו לנצח בהצבעה בפער גדול .  עשינו זאת בזכות עבודה מאומצת שהחלה זמן רב לפני מועד ההצבעה והתגייסות של כל צמרת משרד החוץ והנציגויות הרלוונטיות .  פעלנו לשם כך בתיאום הדוק עם ארצות הברית ומול שורה של מדינות באפריקה ,  באסיה ובחבר העמים שחלקן הצביעו אתנו ,  את חלקן הצלחנו לשכנע להימנע ואת חלקן להעדר מההצבעה כדי לא לתמוך בגוש הערבי החזק ".  
בנוסף ,  ליברמן הזהיר מפני קבלת הרשות הפלסטינית כחברה מלאה באו"ם . " אם משרד החוץ המפורק לא יוכל לעשות עבודה דומה השנה ותתקבל ההחלטה האנטי-ישראלית יהיו לכך השלכות קשות ומרחיקות לכת מבחינת ביטחון ישראל ,  שלא כאן המקום לפרטן .  בסוף חודש ספטמבר תתכנס העצרת הכללית של האו"ם שבמסגרתה יתקיימו גם דיונים של מועצת הביטחון .  במהלך הכינוס עשויות לעלות יוזמות כמו אלו של צרפת ,  ניו זילנד והפלסטינים עצמם שעלולות להתקבל ולכפות על ישראל פרמטרים קשים להסדר עם הפלסטינים או שהפלסטינים ישיגו הכרה כחברה מלאה באו"ם .  ישנה סכנה גדולה שהפעם לא יוטל וטו אמריקאי והתרחיש הזה יתממש .  לכן ה'פוגרום' הזה שמבצע ראש הממשלה במשרד החוץ ,  הוא לא רק הבעיה של עובדי המשרד אלא פגיעה קשה בביטחון הלאומי שלנו וביכולתה של ישראל להגן על עצמה בזירה הבינלאומית ".  

ליברמן : " נתניהו מבצע פוגרום במשרד החוץ "
 שר החוץ לשעבר מאשים את ראש הממשלה בהפיכתו של משרד החוץ לגוף חסר כוח וחסר השפעה ,  לאור החלטתו לסגור שבע נציגויות ישראליות ברחבי העולם . " פגיעה קשה ביכולתה של ישראל להגן על עצמה בזירה הבינלאומית "
 
