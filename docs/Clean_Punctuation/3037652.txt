מגייס חזית נגד איראן :  נתניהו יוצא לפגישה עם ראשת ממשלת בריטניה
רה"מ ייוועד מחר לראשונה עם תרזה מיי וינסה לגייסה לתמוך בגישה תקיפה כלפי טהראן .  בעוד שטראמפ מחזיק בעמדה שלילית דומה כלפי הסכם הגרעין ,  בריטניה דווקא מביעה ממנו שביעות רצון .  בסוגיה הפלסטינית - מיי צפויה להצהיר כי  " הבנייה בהתנחלויות מערערת את האמון "
 ראש הממשלה בנימין נתניהו ימריא היום  ( ראשון )  ללונדון ,  שם הוא צפוי להיפגש מחר לראשונה עם ראשת ממשלת בריטניה תרזה מיי ועם שר החוץ בוריס ג'ונסון .  מדובר בפגישתם הראשונה של נתניהו ומיי מאז נכנסה לתפקידה ביולי האחרון ,  בעקבות התפטרותו של ראש הממשלה הקודם דייוויד קמרון .  בראש סדר היום של הפגישה יעמדו סוגיות אזוריות  ובעיקר הסוגיה האיראנית ,  על רקע המתיחות הגוברת בין הממשל האמריקני החדש לטהראן סביב ניסוי הטילים הבליסטיים שביצעה בשבוע שעבר . 
" אנחנו בפתחה של תקופה מדינית משמעותית עבור מדינת ישראל ",  אמר נתניהו הבוקר בפתח ישיבת הממשלה . " אחר הצהריים אני אצא לבריטניה כדי להיפגש עם ראש ממשלת בריטניה ,  תרזה מיי ,  ושר החוץ של בריטניה ,  בוריס ג'ונסון .  אני אדון עמם בהידוק הקשרים המדיניים ,  הביטחוניים ,  הכלכליים והטכנולוגיים בין בריטניה וישראל ,  כולל הידוק שיתוף הפעולה בתחום הסייבר .  
במישור המדיני ,  הדגש שאני מתכוון לשים הוא על הצורך בהתייצבות משותפת נגד התוקפנות המתריסה של איראן ,  שמרימה ראש בימים האחרונים .  צריך לעשות את זה באופן קבוע ,  אבל בייחוד לאור ההתרסות של איראן אל מול הסדר הבינלאומי ". 
לקריאה נוספת:טראמפ בפגישה עם ראשת ממשלת בריטניה : " 100% בעד נאט"ו"גורמים פלסטיניים : " יועצו של טראמפ הבהיר שלא ינהל כרגע מגעים עם הרשות"טראמפ הפירומן נהנה לשחק באש - ומחזק את הקיצונים באיראן 
מיי היתה המנהיגה הראשונה בעולם שפגשה את נשיא ארצות הברית דונלד טראמפ עם כניסתו לבית הלבן .  נתניהו עתיד להיפגש עם טראמפ באמצע השבוע הבא ,  וזו תהיה הזדמנות עבורו לשמוע את רשמיה של מיי מהנשיא החדש ,  כמו גם לדון איתה בחלק מהנושאים שהוא מתכוון להעלות בפגישה עמו ,  ובראשם איראן .  בעוד שטראמפ ונתניהו מחזיקים בעמדה שלילית דומה כלפי הסכם הגרעין שנחתם בין איראן והמעצמות ביולי 2015 ,  בריטניה דווקא מביעה שביעות רצון מהסכם הגרעין וסבורה שהוא תורם ליציבות אזורית .  
עם זאת ,  לונדון תומכת בחיזוק הפיקוח והניטור על איראן ,  ולאור מעורבותה של טהראן במלחמה בסוריה ,  המשך תמיכתה בחיזבאללה וגורמי טרור ,  וכן הניסויים הבליסטיים ,  נתניהו צפוי לנסות לגייסה לתמוך בגישה הקשוחה יותר  המתבטאת בימים אלה בהצהרותיהם של טראמפ ובכירי ממשלו .  כמו כן ,  נתניהו צפוי לדון עם מיי גם בחיזוק היחסים הבילטרליים בין ישראל ובריטניה בעקבות ההחלטה לפרוש מהאיחוד האירופי ולשוחח על חיזוק יחסי המסחר בין המדינות .  
נושא נוסף שצפוי לעמוד במרכז הפגישה הוא הסוגיה הפלסטינית .  מיי נחשבת לתומכת ישראל ידועה ,  והיא נוהגת להתבטא בחום וידידות בנושאים הקשורים לישראל בזירה הבינלאומית .  בחודש שעבר ,  בנאום שנשאה מהלך ביקורה בארצות הברית ,  אמרה כי  " בין אם זה ביטחון ישראל במזרח התיכון או באסטוניה והמדינות הבלטיות - עלינו תמיד לעמוד לצד ידידותינו ובעלות בריתנו במדינות דמוקרטיות שמוצאות עצמן בשכונות קשות ".  
בסוף דצמבר ,  תקפה מיי בחריפות את שר החוץ לשעבר ג'ון קרי ואת הנאום שנשא אחרי החלטה 2334 של מועצת הביטחון של האו"ם .  היא הוציאה הודעת גינוי שבה טענה כי  " ההתנחלויות אינן הבעיה היחידה בסכסוך "  - למרות שבריטניה עצמה היתה מעורבת ואף דחפה מאחורי הקלעים להעברת ההחלטה באו"ם .  בנוסף ,  בריטניה הסתייגה מוועידת פריז בנושא הישראלי-פלסטיני שהתקיימה בחודש שעבר ,  ומלונדון נשלח נציג בדרך נמוך .  כמו כן ,  היא סירבה לחתום על הצהרת הסיכום של הוועידה ,  שעוררה זעם רב בירושלים .  
עם זאת ,  לאור ההכרזות האחרונות של הממשלה בישראל  על בניית 6,000 יחידות דיור חדשות בהתנחלויות והקמת התנחלות חדשה  מיי צפויה למתוח בפני נתניהו ביקורת על המשך הבנייה בגדה המערבית .  דוברת מטעם ראש הממשלה אמרה בשבוע שעבר כי היא  " מתכוונת לפרוש את עמדת הממשלה ,  לפיה המשך הבנייה בהתנחלויות מערערת את האמון בין הצדדים ".  
את פניו של נתניהו במעון ראש הממשלה שברחוב דאונינג 10 צפויים לקבל עשרות מפגינים פרו-פלסטיניים שימחו על הגעתו ,  יחד עם הפגנה נגדית של פעילים תומכי ישראל .  בביקורו הקודם של נתניהו בלונדון ,  בספטמבר 2015 ,  התפתחו עימותים אלימים בין שני הצדדים שאף הובילו למעצרים .  
רגע לפני נסיעתו של נתניהו ללונדון ,  דוח שפורסם בסוף השבוע מגלה כי בשנה החולפת כמות התקריות האנטישמיות בממלכה המאוחדת הגיעה לשיא של יותר מ-30 שנה .  לפי הדוח של  " ארגון הביטחון הקהילתי ",  העוקב ומנטר אחר אנטישמיות בבריטניה מאז 1984 ,  בשנת 2016 אירעו 1,309 תקריות אנטישמיות בממלכה .  מדובר במספר התקריות הגבוה ביותר שנרשם מאז החלו במדידת התקריות ,  ובעלייה של 36% מ-960 תקריות שתועדו במהלך 2015 .
 ארגון הביטחון הקהילתי הוא ארגון המייצג את הקהילה היהודית בבריטניה מול גורמי אכיפת החוק בנושאי אנטישמיות ,  טרור ,  שיטור וביטחון ,  וכן מספק ייעוץ ביטחוני וסיוע לבתי ספר ,  בתי כנסת ומוסדות יהודיים בבריטניה .  הדוח מצביע על כך כי אם בעבר היו  " אירועים מחוללים "  שהובילו לעלייה בתקריות האנטישמיות ,  כמו ב-2009 וב-2014 בעקבות מבצעי צה"ל ברצועת עזה ,  השנה  " אין סיבה אחת ברורה "  למספר הגבוה של התקריות האנטישמיות .  עם זאת ,  הדוח מתייחס לשורה של גורמים מצטברים שעשויים להצביע על העלייה בתקריות ,  כמו לדוגמה סערת האנטישמיות במפלגת הלייבור בשנה שעברה ,  שהובילה להשעייתם של שני פוליטיקאים מהמפלגה ומשאל העם על הברקזיט  שהוביל בכלליות לעלייה בביטויי גזענות ושנאת זרים בתקשורת וברשתות החברתיות .
  ( עדכון ראשון :  10:00 )  

מגייס חזית נגד איראן :  נתניהו יוצא לפגישה עם ראשת ממשלת בריטניה
רה"מ ייוועד מחר לראשונה עם תרזה מיי וינסה לגייסה לתמוך בגישה תקיפה כלפי טהראן .  בעוד שטראמפ מחזיק בעמדה שלילית דומה כלפי הסכם הגרעין ,  בריטניה דווקא מביעה ממנו שביעות רצון .  בסוגיה הפלסטינית - מיי צפויה להצהיר כי  " הבנייה בהתנחלויות מערערת את האמון "
 
