הרב לוינשטיין לא יודח מהמכינה בעלי : " לא נשתף פעולה עם דיקטטורה "
 הרב אלי סדן ,  שותפו של הרב שיצא נגד שירות נשים ביחידות לוחמות ,  דחה בשיחה עם נציגי משרד הביטחון את האולטימטום שהציב שר הביטחון .  בנט האשים את נתניהו : " ברגע האמת ,  זנחת את הציונות הדתית ".  ליברמן : " בנט מונע משיקולים פוליטיים צרים "
 הרב יגאל לוינשטיין לא יעזוב את המכינה הקדם צבאית בעלי ,  בניגוד לדרישת שר הביטחון אביגדור ליברמן  כך הבהיר היום  ( חמישי )  שותפו של לוינשטיין בהנהלת המכינה ,  הרב אלי סדן ,  בשיחה עם נציגי משרד הביטחון . " לא נשתף פעולה עם דיקטטורה ",  אמר סדן ,  בתגובה לאולטימטום שהציב ליברמן :  עזיבה של לוינשטיין ,  שהתבטא נגד שירות נשים ביחידות לוחמות ,  או עצירת התקציב למכינה .
 דרישת השר ליברמן עוררה עימות עם שר החינוך נפתלי בנט ,  יו"ר הבית היהודי ,  שזלג גם לישיבת הממשלה .  בנט האשים את ראש הממשלה ,  בנימין נתניהו ,  בזניחת הציונות הדתית  " ברגע האמת ",  ואמר לו בפניו : " שכחת לדאוג למוסד פאר ,  שתרומתו היא תרומה למדינת ישראל כולה ".  
לקריאה נוספת:סערת הרב לוינשטיין :  המכינות הקדם צבאיות דנות באיום של ליברמןשותפו של הרב לוינשטיין מגבה אותו : " שדה הקרב הוא לא מקום לנשים"המשפחות ששכלו את בנותיהן הלוחמות בצה"ל : " לוינשטיין מביש וקיצוני "  
שר הביטחון ליברמן הגיב לסערה וטען כי בנט מתייצב לצד הרב לוינשטיין בשל שיקולים פוליטיים צרים . " כמי שמכיר בחשיבותן של המכינה הקדם צבאית וישיבת ההסדר בעלי אין לי ספק שחשוב שהן ימשיכו לתפקד ולהכין את הדור הבא של הלוחמים בצה"ל ",  כתב .  
לדבריו , " הדבר האחרון שאני רוצה הוא לפגוע בהן .  מי שרוצה באמת בהמשך הצלחתן ותפקודן התקין של הישיבה והמכינה מבין שזה לא עולה בקנה אחד עם המשך כהונתו של הרב לוינשטיין .  מה שנעשה כרגע הוא שמקריבים את הישיבה והמכינה בעלי על מזבח הפריימריז בבית היהודי ,  וכל זאת בגלל אדם שכבר פעמיים התנצל לאחר שפגע בציבורים שלמים ועכשיו פגע שוב בצורה בוטה ומבזה בחיילות צה"ל ובנשות ישראל .  הצטערתי לראות שבמקום להצטרף אליי בדרישה הזו בחר נפתלי בנט להתייצב לצד הרב לוינשטיין בשל שיקולים פוליטיים צרים .  זה הזמן להתאחד ולשמור על עם ישראל מאוחד ".  
נציגי המשרד נועדו היום עם הרב סדן ,  במטרה להבין את הלך הרוח במכינה ואם הרב לוינשטיין מתכוון להיעתר לדרישת השר ,  או שסדן ידיחו באופן חד צדדית .  סדן ,  מייסד המכינה ,  השיב על כך בשלילה נחרצת .  רב במכינה אמר היום לוואלה !  NEWS בתגובה כי  " מדובר בספין ".  לדבריו ,  היכולת של שר הביטחון לפגוע כלכלית במוסד היא  " מינורית עד אפסית ". 
בנוסף לעמדתו בסוגיית הדחת הרב לוינשטיין ,  הצטרף הרב סדן לקריאת הרבנים מהציונות הדתית שלא לגייס חיילים דתיים ליחידות השדה המעורבות . " קשה מאד לשמור שם על דיני ייחוד ",  אמר הרב לתלמידיו .  על המכתב חתמו שורת רבנים הנחשבנים ,  ובהם גם הרב דוד סתיו ,  ראש ארגון רבני  " צהר ".  
בוועד המכינות הקדם צבאיות קראו היום שלא להתערב בפעילות מוסדות חינוכיים בשל עמדות של איש חינוך בהן ,  וכינו כל ניסיון כזה  " מדרון חלקלק ".  במכתב שפרסמו ראשי הוועד - דני זמיר ,  יוסי ברוך והרב משה הגר - נכתב כי  " ביטויים פוגעניים אינם יכולים להיות חלק משיח חינוכי ",  וכי יש לאפשר לכלל החיילים לשרת  " בכבוד ובהתאם להשקפת עולמם ,  על פי כללי צה"ל ". 
בישיבת הממשלה הבוקר התנער בנט מדברי הרב לוינשטיין וכינה אותם  " חמורים ביותר ",  אך הדגיש כי  " אין כל מקום לשתיקה או הבלגה בעניין הדרישה לסגירת המכינה ".  הוא קרא לראש הממשלה להתערב מיידית במשבר ולמנוע את עצירת התקצוב למכינה בהקדם .
 השר זאב אלקין  ( הליכוד )  אמר במהלך הדיון כי אין בעיה לבקר את דברי הרב לוינשטיין , " אבל אם מאיימים על המכינה בעלי ,  צריך לעצור גם את מסלול העתודה באוניברסיטאות בגלל פרופסורים מהשמאל ".  השר יואב גלנט  ( כולנו )  טען כי איום ליברמן הוא  " איום סרק ". 
 ( עדכון ראשון :  14:00 )  

הרב לוינשטיין לא יודח מהמכינה בעלי : " לא נשתף פעולה עם דיקטטורה "
 הרב אלי סדן ,  שותפו של הרב שיצא נגד שירות נשים ביחידות לוחמות ,  דחה בשיחה עם נציגי משרד הביטחון את האולטימטום שהציב שר הביטחון .  בנט האשים את נתניהו : " ברגע האמת ,  זנחת את הציונות הדתית ".  ליברמן : " בנט מונע משיקולים פוליטיים צרים "
 
