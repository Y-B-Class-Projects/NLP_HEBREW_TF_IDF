איראן גינתה את ביקור נתניהו בעומאן :  מנסה לפלג את העולם המוסלמי
טהראן ,  שמקיימת קשרים קרובים עם הסולטנות ,  אמרה כי אסור לאפשר  " הקמת מרחב לציונים ליצירת בעיות חדשות באזור ".  זאת אחרי שובו של ראש הממשלה מהביקור הנדיר במדינה שעמה אין לישראל יחסים רשמיים .  שליח טראמפ למזרח התיכון : " צעד חיובי עבור מאמצי השלום "
 איראן גינתה הערב  ( שישי )  את ביקורו החשאי של ראש הממשלה בנימין נתניהו בעומאן ,  שנחשף היום עם שובו לישראל ,  ואמרה כי הוא נועד לגרום לפילוג בעולם המוסלמי .  לטהראן ולסולטנות שבחצי האי הערב יש יחסים קרובים ,  והאחרונה אף שימשה מתווכת בין איראן לבין ארצות הברית לפני תחילת שיחות הגרעין ב-2013 . 
" הישות הציונית מנסה לגרום לפילוג בקרב המדינות המוסלמיות ",  נמסר בהודעת משרד החוץ של איראן ,  המתנגדת לכל נורמליזציה של מדינות ערביות ומוסלמיות עם ישראל . " על המדינות המוסלמיות לא לאפשר הקמת מרחב לציונים ליצירת בעיות חדשות באזור ". 
הביקור החשאי של נתניהו ,  שאליו התלווה גם ראש המוסד יוסי כהן ובכירים נוספים ,  התקיים ימים אחדים אחרי ביקור דומה של יו"ר הרשות הפלסטינית אבו מאזן .  לפי הודעת לשכת ראש הממשלה ,  הזוג נתניהו הוזמן לביקור על ידי הסולטן ,  לאחר מגעים ממושכים שהתנהלו בין המדינות .  נתניהו מרבה לומר בתקופה האחרונה כי חלה התקרבות דרמטית בין ישראל לבין מדינות ערביות ,  בצל המאבק המשותף באיראן ובטרור .  
בהודעה המשותפת לסיכום הביקור נמסר כי בפגישה נידונו הדרכים לקידום תהליך השלום במזרח התיכון וכן נדונו מספר נושאים בעלי עניין משותף למען השגת שלום ויציבות במזרח התיכון .  גורם ישראלי שיבח את  " קבלת הפנים החמה שנתניהו קיבל מהסולטן "  והדגיש כי מדובר ב"פריצת דרך מדינית של ממש ". 
עומאן היא גם בעלת ברית קרובה של ארצות הברית ,  הפועלת בימים אלו לגיבוש תכנית שלום חדשה ,  אך מאמציה מוחרמים על ידי הפלסטינים מאז החליט הנשיא דונלד טראמפ להעביר את השגרירות האמריקנית בישראל אל ירושלים .  
שליחו למזרח התיכון ,  ג'ייסון גרינבלט ,  בירך על ביקורו של נתניהו בעומאן ואמר כי הוא מצפה לפגישות נוספות . " אנו מקבלים בברכה את הקשרים המתחממים ואת שיתוף הפעולה הגדל בין ידידותינו באזור ",  מסר שליחו של טראמפ . " זהו צעד חיובי עבור מאמצי השלום שלנו וחיוני כדי לייצר אווירה של יציבות ,  ביטחון ושגשוג בין ישראלים ,  פלסטינים ושכניהם ".  
ישראל קיימה בעבר יחסים בהיקפים מצומצמים עם עומאן - בעיקר בגזרת המודיעין - וכן יחסים מסחריים במשך תקופה קצרה אחרי חתימת הסכמי אוסלו .  בתקופת התחממות זו ראש הממשלה לשעבר יצחק רבין ביקר בעומאן ב-1994 ,  שר החוץ העומאני ביקר בישראל ב-1995 וראש הממשלה שמעון פרס ביקר בעומאן ב-1996 .  ואולם ,  מאז האינתיפאדה השנייה נותקו היחסים ומגעים המשיכו להתקיים בעיקר מאחורי הקלעים ובחשאי .
 ב-2008 ,  שרת החוץ דאז ציפי לבני נפגשה עם שר החוץ של עומאן ,  אך מאז לא התקיימו פגישות פומביות מתוקשרות בין בכירי המדינות .  בנוסף לכך ,  משלחת בכירה מעומאן השתתפה בהלווית הנשיא לשעבר שמעון פרס ב-2016 .  מוקדם יותר השנה שר החוץ של עומאן ביקר השנה בירושלים במסגד אל-אקצא .
 בתקשורת הרשמית בעומאן שידרו בגלוי את הפגישה הנדירה ,  באופן שאינו היה עולה על הדעת במצרים ובירדן - שתי המדינות הערביות היחידות שלישראל יש הסכם שלום עמן .  
 ( עדכון ראשון :  22:50 )  

איראן גינתה את ביקור נתניהו בעומאן :  מנסה לפלג את העולם המוסלמי
טהראן ,  שמקיימת קשרים קרובים עם הסולטנות ,  אמרה כי אסור לאפשר  " הקמת מרחב לציונים ליצירת בעיות חדשות באזור ".  זאת אחרי שובו של ראש הממשלה מהביקור הנדיר במדינה שעמה אין לישראל יחסים רשמיים .  שליח טראמפ למזרח התיכון : " צעד חיובי עבור מאמצי השלום "
 
