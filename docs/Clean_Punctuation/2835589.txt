סיכום שבועי :  זו לא מלחמה על הנאום ,  זאת מלחמת תרבות
על נאום נתניהו בקונגרס שחושף מלחמת תרבות שורשית בין התומכים למתנגדים .  על אלירז שדה ועל הבחירה והאומץ שלו לעשת אמנות .  והמלצה על האלבום  " שחרית "  של שי צברי .  יונתן ברג מסכם את השבוע
עכשיו ,  כשהאבק שקע וראש הממשלה ירד מעל הדוכן וקיפל את הדפים ,  אפשר לראות בבהירות שהעימות בין תומכי הנאום בקונגרס לבין המתנגדים ,  הן בעצם שתי תפיסות עולם שלא מסוגלות ולא יכולות לדבר האחת עם השנייה :  זו שמבטה הוא מבט היסטורי ,  כולל ועתידני וזו שנטועה כל כולה ב"כאן ועכשיו "  ואינה מסוגלת או לא רוצה ,  להביט על ההתרחשויות במבט היסטורי .  ראש הממשלה חווה את נאומו כהתרחשות על בימת ההיסטוריה ,  הוא מבקש לשאוב את הטיעונים שלו מהעבר ולשלוח את המסקנות שלו אל העתיד .  לעומתו ,  יצחק בוז'י הרצוג ,  מבקש להתמקד ,  כמעט באופן מוחלט ב"כאן ועכשיו "  שלנו :  במחירי הדיור ומצב מערכת הרווחה ,  בעוני ובאלימות הגוברת בחברה שלנו ועוד .  
הפרדוקס הוא ,  שאת צדקת הדרך נוכל לבחון רק בעתיד ,  גם לגבי מי שמביט לשם וגם לגבי מי שמתעלם ממה שיש שם ומבקש את ההווה .  אין דרך לדעת האם בעוד כמה עשרות שנים איראן לא תהיה שחקן חלש יותר בזירה הבינלאומית ,  האם אולי תתרחש בה מהפכה נוספת והכוחות הליברליים יעלו שוב או להפך ,  האם לא תתקוף אותנו בנשק גרעיני המשולהב על ידיי חכמי דת ותחושת משיחיות חזקה ותגרום להרס שאת גודלו קשה ונורא לדמיין .
 בפרשת השבוע ,  פרשת כי תשא אנחנו מוצאים את סיפור העגל .  משה עוזב את עם ישראל ועולה לקבל את התורה וכשהוא עומד לרדת העם מאבד את הסבלנות ,  חש נטוש ובודד ,  רחוק מאותה התגלות אלוהית ומפוחד מן האפשרות שהמתווך הרוחני שלו ,  משה ,  נעלם .  העם צריך משהו לראות ,  משהו לעבוד אותו ,  משהו להתאחד סביבו .  הוא מוכן לוותר על הזהב ועל מעמד הר סיני בעבור הבריחה המהירה למשהו מוחשי שירגיע אותו .  
האם העם ברח מהמחשבה על ההווה באמצעות בנייה של משהו נוצץ שבכוחו להסיח את הדעת ?  האם לא יכלו להתמודד עם ה"כאן ועכשיו "  ולכן בנו לעצמם תרחישי אימים על נטישת משה והצורך בתחליף ?  או שאולי העם לא יכול היה לחשוב על העתיד- על משה שירד עם הלוחות ויכניס אותם אל הארץ ומרוב פחד לעמוד מול העתיד ,  להמתין לו גם כשהוא מתעכב ,  הם בחרו לשקוע אל ההווה ולבנות לעצמם עגל זהב שימלא את הימים וישכיח את העתיד לבוא .  
כפי שאפשר להבין את חטא העגל כחטא שנובע מפחד מפני התעסקות בהווה או להפך ,  כבריחה מהתמודדות עם העתיד ,  כך אי אפשר להכריע בוויכוח הישראלי העכשווי .  יש יתרונות וחסרונות לכל גישה .  אבל בדבר אחד אני בטוח לחלוטין ,   ( או נכון יותר ,  מייחל להיות בטוח בו )  :  נתניהו באמת שקוע באותה חשיבה היסטורית ובאמת רואה איום קיומי איראני .  הוא נדחף אל הנאום בקונגרס משיקולים הרי-גורל ולא מהניסיון להרוויח עוד שני מנדטים .  
ומאידך- יצחק הרצוג ,  באמת רואה את כאב הדור הצעיר שאינו יכול לרכוש דירה או ערי הדרום שבהם גואה האבטלה ,  או את האלימות הגזענית שעולה בנו ולא מכה עם הביקורת מול נקודות התורפה של הממשלה האחרונה .  אבל יום לאחר הבחירות כבר יהיה חייב את מקומו לאותה שכבה מבוססת שנמצאת בבסיס מפלגת העבודה .  האמת ,  אני מקווה ,  אבל כלל לא בטוח שאין פה משחק פוליטי קר שאחריו לא יבוא שום שינוי ,  לא מול איראן ולא מול אזרחי ישראל ,  לא עתיד מוגן ולא הווה מתוקן .  
לא חשבתי שאכתוב על אלירז שדה בדמות השבוע ,  ובטח לא חשבתי שאכתוב עליו לחיוב .  נתוני הפתיחה שלו עובדים לרעתו ,  לפחות לטעמי .  הנכס העיקרי שלו הם פנים יפות ואיזה ביטחון עצמי ישראלי מאוד ,  שמשלב חוצפה יחד עם שנינות ובוטות ,  חומר יקר ערך לתוכניות הראליטי הרדודות שלנו .  הוא גם המשיך באותו קו- זוגיות פוטוגנית ונוכחות מתמידה באתרי הרכילות ,  השתתפות בתוכניות חסרות וסרות טעם בערוצים המסחריים ,  בקיצור ,  הוא היה בדרכו הבטוחה למצות את חמש עשרה דקות התהילה ,  לקבל הארכה לחצי שעה של תהילה ולנדוד אל בית קברות הבידור- תרבותי שלנו ,  אבל נדמה שהוא בחר אחרת .
 שדה מככב בימים אלו בסרט חדש , " בן-זקן "  סרטה של אפרת כורם ,  אני מתוודה מיד- טרם ראיתי את הסרט- אבל האומץ של שדה לצעוד קדימה ולשחק אב חד-הורי ,  המתגורר בדרום הארץ ומסה לגדל את ביתו ,  מעורר בי הערכה רבה .  הסיכון ששדה לקח על עצמו גדול ,  הכניסה למים העמוקים של המים הדרמתיים ,  המשחק והחשיפה הנפשית שבאה עמו .  קל יותר להתפנק במים הרדודים של הבידור ,  ללכת מהשקה להשקה ,  להרוויח כסף בקלות ,  לא להיכנס לקו האש של המבקרים ולא לחוות כישלון .  בדומה אולי לנינט ,  שוב יש לנו דמות שלא מוכנה להיכנס לקופסה שהכנו עבורה ,  שנלחמת ,  גם אם זה יגרום לה לשלם מחיר להפוך לדמות עגולה ומלאה יותר .  אני מבטיח לראות את הסרט בקרוב ולדווח האם לצד האומץ יש גם כישרון .  
שי צברי מוכר כבר זמן רב כזמר הליווי של ברי סחרוף וכפרפורמר מעולה בפני עצמו .  הוא המתין זמן רב ,  הוציא שירים לרדיו וכעת מוציא אלבום שלם  - " שחרית ".  האלבום הזה משרטט מהלך ששי שותף לו ,  אבל הוא רחב ומתרחש במקומות שונים בתרבות הישראלית - יצירה שנוגעת בפצעים ובקונפליקטים הישראליים ,  ויוצרים שמגויסים בכול כוחם לשינוי פוליטי וחברתי אבל לצד כך לא שוכחים את כוחה של היצירה לעורר שמחה והנאה ,  ריקוד ושכחה לשעה קלה של אותם פצעים .
 ועוד זרם מעמקים זורם גם אצל צברי לצד יוצרים אחרים - כבוד רב למסורת התרבותית שלנו ,  זו הדתית וזו החילונית ,  כך אפשר למצוא אצל צברי התייחסות לפיוט ושירת ספרד לצד התייחסות לשירה עברית החדשה .  כל זה יוצר אלבום בעל פנים רבות ,  מגוון ומרענן ומלא השפעות ,  הן במוזיקה והן בפן המילולי ,  אלבום שמחבר חיבורים ,  שיוצר גשרים ,  וכולנו זקוקים לגשרים מול התהום ההולכת ונפערת בנינו לבין השכנים שלנו ,  ברחוב ובעיר ובמזרח התיכון .  

סיכום שבועי :  זו לא מלחמה על הנאום ,  זאת מלחמת תרבות
על נאום נתניהו בקונגרס שחושף מלחמת תרבות שורשית בין התומכים למתנגדים .  על אלירז שדה ועל הבחירה והאומץ שלו לעשת אמנות .  והמלצה על האלבום  " שחרית "  של שי צברי .  יונתן ברג מסכם את השבוע

