הצבר הגלותי - איזו מוטציה אומללה
בעיניים כלות קוננו נתניהו ולפיד על אובדן  " הדוד מאמריקה "  פרנקל ,  שניאות להקדיש מזמנו לנתינים בקולוניה המזרח-תיכונית .  מהו ישראלי ?  ב-2013 ,  ישראלי הוא עבד של וול סטריט
ככל שפרשת פרנקל - כבר אפשר לקרוא לסיפור הזה  " פרשה "  - התארכה ,  התפתלה והסתבכה ,  כך התברר שמה שנגלה לעינינו היה ,  מבחינות רבות ,  רק קצהו של הקרחון .  כעת ,  לאחר פרישתו ממועמדות לתפקיד נגיד בנק ישראל ,  כבר די ברור שההסתבכות בדיוטי פרי של הונג-קונג איננה הסיפור הגדול .  הסיפור המהותי הוא עולמם הפנימי והערכי של כוכבי הפרשה :  פרנקל עצמו ,  ראש הממשלה בנימין נתניהו ושר האוצר יאיר לפיד .  התחושה שהשלושה יצרו בהתנהלותם היא שאנחנו ,  בעצם ,  קולוניה של וול-סטריט .  יש מישהו משם ,  ששייך לעולם הגדול ,  שיפתח לנו דלתות ,  שמוכן לוותר למעננו על משרות מתגמלות - ואנחנו ,  הנתינים הפרובינציאליים ,  לא יודעים להעריך זאת .  
האזנה נוספת לראיון שהעניק יעקב פרנקל לערוץ 2 ,  בעקבות החלטתו להסיר את מועמדותו מן הנגידות ,  חושפת את יחסו האדנותי של האיש המדיף כולו ניחוח בינלאומי ,  אל חגבים שכמותנו ,  ומלמדת על יוהרתו .  המדובר דווקא בעניינים שאינם קשורים לתיק לנשיאת חליפות ,  שנגנב או לא נגנב - בנושא זה הותיר אותנו הראיון בערפל והזכיר את סיפורי  " שולמן ישלם "  - אלא בתיאורים שמסביב לאירוע ,  שדווקא אותם מקפיד פרנקל להדגיש : " הייתי בכנס בינלאומי בסין ,  כשראש הממשלה ביקש ממני לקחת על עצמי את תפקיד הנגיד ";   " נכנסתי לדיוטי פרי של הונג-קונג ,  בדרך חזרה מוועידה בינלאומית בווייטנאם ";   " הייתי בחו"ל ולא התייחסתי לעניין דוח מבקר המדינה בנושא תגמולי החופשה ";   " אני נמצא בהונג קונג עשר פעמים בשנה ;  אני מסודר ,  ויתרתי על כל עיסוקיי מעבר לים כדי להצטרף למאמץ הלאומי ". 
אם נוסיף לכך את הדגשתו של פרנקל ,  בהתייחסו לפני כמה ימים לפרשת התיק ,  כי מדובר ב"תיק יוקרתי "  - לא ,  חלילה ,  תיק רגיל לחליפות - אולי נבין את הנתק שלו מן הנעשה ,  את חוסר יכולתו להבין על מה הצעקה שקמה בעקבות מינויו ,  את התחמקותו ממתן הסברים מפורטים בפרשת התיק ,  בפרשת התגמולים ,  בהצגת עצמו כמי ששיקם את חברת AIG ולא גם כמי שיש לו יד במפולת המיליארדים שלה .
 מעניין כי את הסלחנות שתובע פרנקל לעצמו כמורם מעם ,  הוא ושכמותו מעולם לא גילו כלפי דלת העם .  תשאלו את חייבי המשכנתאות המגורשים מדירותיהם בידי חבריו של פרנקל לאלפיון .  
פרנקל הוא מיקרו-קוסמוס של אליטה עסקית שחיה בעולם משלה ,  ברמת חיים משלה ,  מרוחקת מההתרחשויות סביבה ,  מנותקת ,  מדושנת ובזבזנית ;  זו אליטה המרבה להטיף להידוק חגורה ,  ל"משמעת תקציבית ",  לקבלת תכתיביהם של השווקים הפיננסיים ;  אליטה שדרכה ניתן להבין עד כמה העולם הפיננסי ,  שנועד לתת שירותים למגזר היצרני-תעשייתי ,  לעסקים הקטנים ,  לרוכשי הדירות ,  הפך לרודן שלהם ועשה אותם לנושאי כליו ולמפרנסיו .
 החלק האחר של הקרחון הם לפיד ונתניהו ,  שבעיניים כלות קוננו על האבידה ,  על זה שהציבור  " לא ידע להעריך "  את גודל הוויתור שעשה פרנקל למענו ,  על כך שתושבי הקולוניה לא רצו בנציב שייבאו להם ,  שהמונח  " הדוד מאמריקה "  כבר לא עושה להם את זה .  
מה צריכים לחוש אזרחי מדינה בת 65 כשמסבירים להם כמה מישהו מקריב מעצמו כדי שיקבלו אותו כנגיד בפעם השלישית ,  שעה שיש בקרבם די כלכלנים וכלכלניות שיכולים למלא את התפקיד ?  מה הם צריכים לחשוב כשאומרים להם שזהו גיוס מילואים ?  שהם במצור ?  !  שהם במצב חירום ?  !  שאין בקרבם מושיע ?  !  
מה מעיד על עצמו יאיר לפיד - פעם פרזנטור של בנק הפועלים - כשהוא אומר שפרנקל  " החליט לוותר על הון תועפות ולבוא לעשות מילואים ",  וש"הוא לא צריך את זה ,  אנחנו היינו צריכים את זה "?  מה זה אומר עליו ?  מה זה מלמד על האופן שבו הוא רואה אותנו ?  האם יש בעיניו חשיבות למשהו ,  זולת הכסף ?  ומה עם היושרה ?  ומה עם הכבוד העצמי ?  ומה עם עמידה על האמת ?  ומה עם הביטחון העצמי והשליטה בגורלנו ? 
כעיתונאי ,  הרבה לפיד לעסוק בשאלה  " מהו ישראלי ".  ירשום נא לעצמו ,  שהוא ונתניהו ,  שני ילידי הארץ ,  בראו בהתנהלותם מול הגביר מאמריקה זן חדש של צבר :  את הצבר הגלותי .  איזו מוטציה אומללה .  
עזרא דלומי הוא עורך במכון ממר"י לחקר תקשורת המזרח התיכון ,  חבר ביסו"ד  ( ישראל סוציאל-דמוקרטית )  וב"כוח לעובדים "
 לכל הטורים של עזרא דלומי בוואלה ! 
מעוניינים לפרסם מאמר במדור הדעות ?  כתבו לנו למייל op-ed@walla.net.il 

הצבר הגלותי - איזו מוטציה אומללה
בעיניים כלות קוננו נתניהו ולפיד על אובדן  " הדוד מאמריקה "  פרנקל ,  שניאות להקדיש מזמנו לנתינים בקולוניה המזרח-תיכונית .  מהו ישראלי ?  ב-2013 ,  ישראלי הוא עבד של וול סטריט

