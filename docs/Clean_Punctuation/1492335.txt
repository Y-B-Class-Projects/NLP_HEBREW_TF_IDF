ליידי הג"א
חשבתם שהתשדיר של פיקוד העורף חמוד ולא מזיק ?  תחשבו שוב - מדובר בפצצת הדחקה והשלמה עם המלחמה הקרבה .  ניב הדס מרחב מוגן
כל הסימנים המטרימים מלמדים שאנחנו נמצאים מרחק פסיעה משואה גרעינית .  אביב 2009 מתאפיין בהצלחה המפתיעה של  " הדרך "  של קורמק מקארתי  סיפורם של אב ובן שהולכים בין כבישים הרוסים ,  שמיים שחורים ,  גשם חומצתי וקניבלים ;  יציאתו של  " שליחות קטלנית 4 "   הסרט הפוסט-אפוקליפטי הכי טוב מאז  " מקס הזועם 2 ";  ניסויי הטילים של צפון קוריאה שקוראים תגר על העולם הדמוקרטי ;  והאיומים ההדדיים של מחמוד אחמדינג'ד ובנימין נתניהו  שני אנשים שמאמינים שגורל עמם מונח על כתפיהם השחוחות .  אחד מאוד רוצה נשק גרעיני ,  לאחר כבר יש .  רק חסר עכשיו שסטינג ישיר איזה משהו על הרוסים ,  או האיראנים במקרה זה ,  וכמה הם אוהבים את הילדים שלהם כדי שנדע שהחורבן באמת בפתח .  
אבל יותר מכל אלה ,  האירוע העכשווי שמעלה את סף החרדות הוא התשדיר הלכאורה לא מזיק של פיקוד העורף ;  תשדיר שמבקש להכין אותנו לתרגיל הכלל-ארצי שייערך בשבוע הבא ואוכל את הראש כבר למעלה מחודשיים בווריאציות משתנות בכל פלטפורמה אפשרית .  על פניו ,  אין כל פסול בעידוד המודעות לתקנות לשעת חירום ,  הרי אף פעם אי אפשר להיות מוכנים מדי במדינה קטנה ומוקפת אויבים כמו ישראל .  הרי בכל דור ודור יש מי שבא עלינו לכלותינו .  השאלה היא איך עושים את זה .
 בפיקוד העורף  להזכירכם ,  אלה אותם חבר'ה שנתפסים בכל מלחמה עם המכנסיים למטה עם אזעקות שלא פועלות ,  אזעקות שווא ,  ערכות מגן שמסייעות להגן בעיקר על כיסיו של היצרן ,  מקלטים ציבוריים מוזנחים ומרחבים כאילו מוגנים - החליטו ללכת הפעם על טקטיקת ההפחדה החייכנית .  לצורך המשימה הם גייסו שני ילדים חמודים ומוקדנית כוסית  ( על תקן רננה רז בפרסומת של חברת חשמל )  והפכו את כל הסיטואציה לאיזו מהתלה קלילה ,  שבה הילדים מתקשרים בכיף  לרגע אפשר לחשוב שהם נמצאים במפגש מעריצים עם יובל המבולבל מרוב שכיף להם - לקו החם של פיקוד העורף ומקבלים עצות מהחיילת הסבלנית .  מה רע ?  
האמת שקשה לדעת מאיפה להתחיל .  ראשית ,  התשדיר השמח של פיקוד העורף הוא מוצר של פרסומאים מנותקים ומודחקים מאזור המרכז ,  חסרי מושג לגבי עומק הטראומה של התנהגות אזרחים תחת התקפת טילים .  ב"מועדון קרב "  לגלגו על האופן הפסטורלי שבה מוצגת בחוברות ההדרכה התרסקות מטוס ,  וגם בפיקוד העורף מנסים ליצור אשליה של נינוחות וצחוקיה בזמן מצוקה .  כאילו במשך תשע שנים לא ממשיכה להתקיים בדרום עיר ישראלית ,  שסופגת טילים על בסיס יומי ,  עם משפחות הרוסות ,  ילדים שמרטיבים את מיטותיהם ,  חרדות קיומיות ,  מערכת חינוך מרוסקת ,  כלכלה משותקת וחברה הרוסה .  אף ילד משדרות לא מתקשר לפיקוד העורף ,  ובטח לא בסבבה .  מאידך ,  אפשר לתפוס את התשדיר כהמשך היחס המתנשא כלפי ישובי הדרום ,  שכל עוד איום הטילים היה עליהם בלבד ,  אף אחד בכלל לא טרח להפיק תשדיר של פיקוד העורף .  אולי זו גם הסיבה שהילדים בתשדיר כל כך מצודדים ,  מהסוג שניתן למצוא במרכז שמאוים פתאום .
 התשדיר גם מבטא את היחס הישראלי לסוגיה האירנית .  מרבית הישראלים מקבלים את האפשרות של מלחמה בין ישראל לאירן כעובדה מוגמרת .  הרי ביבי אומר כל הזמן שגרעין לאירנים הוא כמו שואה ,  ועם המילה הזאת הישראלים לא מתווכחים .  ולא שאין טיעונים טובים נגד :  אלפי ישראלים יקפחו את חייהם כתוצאה ממלחמה אפשרית מול אירן ;  ייתכן שהפצצות שיש לישראל במרתף הן שמעודדות את פיתוח הנשק הגרעיני באירן ;  כלל לא בטוח שתקיפת מתקני הגרעין תצליח ;  אם תצליח ,  יוכלו האירנים לשקם את יכולותיהם במספר שנים .  אבל בישראל דממה .  מדחיקים את הקטסטרופה הצפויה ומעדיפים לנצל כל רגע עד בוא הבום .  אנחנו עסוקים בעניינינו ,  אז אולי נשלח את הילד הדוגמן שלנו כדי לדבר עם פיקוד העורף ולבדוק מה נסגר עם התרגיל הזה .
 אבל השמחה בתשדיר היא לא רק תולדה של הדחקה ואטימות כלפי המציאות .  היא המציאות העגומה  זו שבה כל כך טבעי שבין פרסומת ליוגורט בטעמים לפרומו של  " 1 נגד 100 "  תשתרבב גם המלצה לטאטא את המקלט - בעצמה .  יש כאן שירות של מנגנון הרבה יותר משומן ומסוכן ;  של המשך ההתנכרות לאופציה של שלום . " חלון ההזדמנויות "  של יצחק רבין ,  שהפך לביטוי גנאי של הימין כנגד הכמיהה לשלום  שמטרתו היתה לכונן שלום עם מדינות ערב לפני התגרענות אירן  נסגר .  טרקנו אותו לעצמנו בפרצוף ,  ועכשיו כל מה שנותר לנו הוא להפוך את המלחמה לאירוע נאיבי ,  ילדותי ובלונדיני להחריד .  כשייפול לכם משהו על הראש  ( ואתם הרי יודעים ששום מרחב מוגן לא באמת יעזור )  אף אחד כבר לא יצחק .
 
ליידי הג"א
חשבתם שהתשדיר של פיקוד העורף חמוד ולא מזיק ?  תחשבו שוב - מדובר בפצצת הדחקה והשלמה עם המלחמה הקרבה .  ניב הדס מרחב מוגן

