דיפלו-בלוף :  מה עומד מאחורי מעבר שגרירות ארצות הברית לירושלים
ההכרזה המקושקשת של טראמפ תעמיס על כביש מספר 1 שיירה עמוסה בשטחיות מדינית ,  חוסר הבנה אסטרטגי ומחיאות כפיים קרתניות - כשהמשמעות האמיתית שלה ממתינה מעבר לפינה המזרחית

שר התחבורה ישראל כץ יכול ,  בתוך דקות וכמעט ללא עלות כספית ,  להעניק לירושלים נמל תעופה בינלאומי .  אין צורך בהפקעת קרקעות ,  בפינוי תושבים ,  בעבודות עפר ,  בבינוי מסלולים ומיתקנים .  האתר כבר מוכן ,  והעלות היחידה כרוכה בהדפסת שלטים ומסמכים חדשים .  כץ יידרש רק להכרזה שנתב"ג הוא מעתה נמל ירושלים-תל אביב,JTL אוTLJ במקום TLV ,  בערך באמצע הדרך בין שתי הערים ,  כמו דאלאס/פורט וורת בטקסאס  ( DFW )  ומיניאפוליס/סיינט פול במינסוטה  ( MSP )  .  הוקוס-פוקוס ,  וירושלים שוב ,  בשותפות אך בגדול ,  על מפת התעופה העולמית ,  שם הייתה ( JRS )  בימים הרחוקים של קלנדיה-עטרות כשדה פנים-ארצי ואף בינלאומי .
 זה ,  בעצם ,  מה שדונלד טראמפ עשה בהודיעו על העתקת מקומה של השגרירות האמריקאית בישראל מתל אביב לירושלים .  זה בלוף .  דיפלומטי ,  אך עדיין בלוף .  כך הסתמן מהרגע הראשון ,  לפני שלושה חודשים ,  ועכשיו ,  עם ההכנות המזורזות לקראת יום העצמאות ,  אין עוד ספק שהחזית החיצונית מסתירה ריק .
 זה אינו מפליא ,  כשזכויות היוצרים שייכות לטראמפ ,  שהשתמט משירות חובה בצבא האמריקאי במלחמת וייטנאם ,  כשניתנה לו הזדמנות לממש את שגיונות הגבורה הקרבית שלו ,  אבל בטוח שהיה מסתער לתוך זירת ירי בבית ספר גם בידיים חשופות .  לא מפתיע גם שהנזקקים נואשות לחיזוק פוליטי ,  טראמפ עצמו  ( שהשיק השבוע את מטה הבחירות שלו ל-2020 )  ובנימין נתניהו ,  התמוגגו מאושר ,  כאילו משה היכה בסלע ויצאו ממנו מים .  מתמיהה - ואולי לא ,  בהתחשב בשיטחיותם - נכונותם של אישים האמורים לבדוק לפני שהם מדברים להריע למחווה ריקנית .  
השגריר דייויד פרידמן יקבע את מושבו ,  או אחד ממושביו ,  בבניין ירושלמי השייך למשרד החוץ האמריקאי ,  בשכונת ארנונה .  זה יהיה חידוש קטן מאוד .  כשקודמיו של פרידמן העדיפו להישאר בין פגישות מתוכננות בבירה ולא להיטלטל בכביש הלוך ושוב ,  עמדו לרשותם חדרים במרכז התרבות האמריקאי ברחוב קרן היסוד ,  בסמוך למלון דן פנורמה .  השגרירות יכולה תמיד לעשות שימוש מינהלי במערכת החדרים המוקצית לה ,  בהסדר רב-שנים ,  במלון המלך דויד .
 המבנה העיקרי של השגרירות ,  ברחוב הירקון בתל אביב ,  ישמור על ייעודו ועל מאות אנשיו ,  גם כשפרידמן ,  אישית ,  יישב בשלוחה הקדמית ,  הירושלמית .  חשוב לא פחות וטעון במשמעות מדינית :  אין למימשל טראמפ כל כוונה לבטל את הקונסוליה הכללית בירושלים או להכפיף אותה לשגרירות .  זה המבחן האמיתי - לא היכן תמוקם לשכת השגריר ,  אלא האם ישתנה במשהו תיפקודו של הקונכ"ל .  מאחר שהתשובה לשאלה השנייה שלילית ,  המופע כולו הוא דיפלו-בלוף .  
קונסוליות הן לרוב נציגויות רשמיות אך נטולות משימות דיפלומטיות .  הן עוסקות בקטנות למדינות אם גם גדולות לאזרחיהן ולכן גם לנבחריהם השומעים את קובלנותיהם - בהנפקת דרכונים ,  בהסדרת אשרות ובבדיקת זכאות לקיצבאות .  כמוהן כמחלקות הקונסולריות בשגרירויות ,  בהבדל גיאוגרפי פעוט - הן נמצאות בערי השדה ,  כדי לא להטריח אוכלוסיות מרוחקות עד לבירה .  מעמדו השונה של הסגל הקונסולרי מהדיפלומטי משתקף גם בלוחות הזיהוי של רכב הנציגות,CC ולא CD ,  אף שלשליחים בקונסוליה ,  להבדיל מקונסולי הכבוד המקומיים ,  יש חסינות דיפלומטית מכוח הסכמים עם המדינות המארחות .
 בשירות החוץ הישראלי מצפים מהקונסוליות גם לפעילות הסברה ולקשר עם קהילות יהודיות ותושבים ,  אורחים או טיילים ישראלים .  תוצר לוואי יכול להיות טיפוח של פוליטיקאי מקומי העשוי לעלות לגדולה לאומית ,  כגון מושל טקסאס ג'ורג' וו' בוש ,  שאובחן בקונסוליה הכללית ביוסטון כהשקעה כדאית  ( לא תגלית ברמת פרס נובל ,  בהתחשב ברקעו המשפחתי )  ,  אם ארגון יהודי או תומך פוליטי לא הקדים ליזום מסע מצולם שלו ארצה .
 לקונסוליה הכללית בניו יורק מעמד מיוחד ,  המתחרה בזה של השגרירות בוושינגטון ושל הצלע הנוספת במשולש ,  הנציגות באו"ם .  הקונכ"ל בניו יורק מחובר לארגונים היהודיים החשובים שם ,  לעיתונים הנחשבים  ( ניו יורק טיימס ,  וול סטריט ג'ורנל ,  כתבי-עת )  ולרשתות הטלוויזיה .  התיאום בינו לבין שכניו לבניין - הנציג באו"ם וראש משלחת משרד הביטחון ,  לפנים תפקיד מרכזי וכיום טכני - אפסי ,  וכולם גם יחד אינם סרים למרותו של השגריר בוושינגטון .  לא אחת עיניהם לפוליטיקה ,  כי הם נמצאים בפסק זמן מדומה ממנה ,  המנוצל לסימון תורמים ותומכים .  השפעת נציגים אלה על המדיניות הישראלית קלושה ,  אלא אם הם נאמניו האישיים של ראש הממשלה .
 לא כך בנציגויות האמריקאיות בישראל .  התחרות בין הקונסוליה בירושלים לשגרירות בתל אביב דומה רק בסממניה החיצוניים לזו שבין הקונכ"ל בניו יורק לשגריר בוושינגטון .  במהות ,  יש ביניהם פער רעיוני רחב ,  הניתן לגישור רק בנסיבות מסויימות וחולפות .  

הקונסוליה האמריקאית בירושלים קדמה להקמת מדינת ישראל בכ-100 שנה .  היא שם מאז אמצע המאה ה-19 ,  יחד עם נציגויות דומות של מעצמות שקיימו הדדיות קונסולרית עם העותומנים - בריטניה ,  צרפת ,  רוסיה ,  בלגיה ,  יוון וגם הוותיקן  ( ומאז סוף מלחמת העולם הראשונה ,  טורקיה )  .  בתקופת המנדט הבריטי חלשה הקונסוליה בירושלים על שתי גדות הירדן ,  לפני ההכרה האמריקאית בעצמאות ישראל וירדן וממילא לפני הקמת הנציגויות ,  תחילה במעמד של צירות ובהמשך של שגרירות ,  בתל אביב ובעמאן .  
לירושלים ,  שהחלטת החלוקה של האו"ם מנובמבר 1947 חתרה לעצב כיישות נפרדת  ( יחד עם בית לחם ,  בגלל המקומות הקדושים לשלוש הדתות )  ,  אין ראש מדינה .  לכן אין לנציגויות שם למי למסור כתב האמנה ,  או ממי לבקש את מקבילי הקונסולרי ,  כתב הסמכה .  לפני יוני 1967 נהג הקונכ"ל להתייצב בפני ראש העיר במערב ומושל המחוז במזרח .  
המציאות המסובכת של 1948-49 הולידה יצורי כלאיים .  כשהמלחמה חילקה את ירושלים ,  הקונסוליה האמריקאית פיצלה את פעולותיה לשתי המחציות ופקידיה סבבו מבעד לשער מנדלבאום בין המבנה הראשי  ( ומעון הקונכ"ל )  ברחוב אגרון לבין הבניין המזרחי ,  לא הרחק משער שכם .  הם תימרנו בין פיגועים ,  מוקשים וצלפים ,  שאחד מהם - אלמוני ,  אך החשד האמריקאי התמקד בישראלים - חדר לבית שחיו של הקונכ"ל תומס ווסון ,  בקצה אפוד המגן שלבש ,  והרג אותו .
 באסופת זכרונותיהם של ותיקי הקונסוליה מובאים סיפורים על הקשרים עם מפקד חטיבת מחוז ירושלים ,  סגן-אלוף משה דיין ,  רעייתו ואחותו ,  שאחד מפקידי הקונסוליה חיזר אחריה  ( פרט תמוה ;  אביבה דיין גפן היתה אז רעייה ואם )  ;  על הצבת אנשי סי-איי-אי בנציגות במסווה של ספרנים ;  על היחסים ההדוקים עם משקיפי האו"ם ומפקדיהם בארמון הנציב ,  ערוץ חשוב לקונסוליה וממנה לוושינגטון ,  במיוחד במלחמת יום הכיפורים ,  כשהמשקיפים המשיכו לדווח מתצפיותיהם בגדת הסואץ על המצב האמיתי בחזית ישראל-מצרים ;  ועל שכניהם ממאה שערים .  
פקיד הקונסוליה דניאל ניוברי ,  שהתרועע עם משפחת דיין ,  הסתייג מהבטים מסויימים באורחות  " הלקוחות "  שלו - כך כינה אותם - מהעדה החרדית ,  אזרחים אמריקאים שהתקשו לתקשר איתו ,  השתמטו מקשר עין ופנו אליו באידיש .  הוא ענה בגרמנית שלמד במכללה ונופף לעברם באישורים שביקשו לקבל ,  עד שמישהו הושיט יד לקחתם .
 וזה עוד היה החלק הנסבל בחוויה - ובזכרונות .  ניוברי מתאר אותם כ"קריקטורות ".  קיצוניים באדיקותם הדתית ,  שחורי מגבעות ומעילים כבדים ,  מתולתלי פיאות , " באו אלי לאחר שטבלו במקווה ,  אבל מעולם לא כיבסו את בגדיהם .  בחום של ירושלים ,  אי אפשר היה לשאת את הריח בחדר ,  כשהם נכנסו אלי .  נאלצתי לעמוד ליד החלון ולדבר איתם ממרחק .  זה היה נורא ".  כמעט 20 שנה אחר כך נרתעה מאותו ריח גם פקידת הקונסוליה מרגרט ברנהארט .  הזכרון שניוברי איפיין כ"חריף "  הציק גם לה .  

ייחודה של הקונסוליה הכללית בירושלים ,  לבדה בעולם כולו למעט הונג קונג ,  היה ועודנו מעמדה העצמאי .  היא מדווחת במישרין לוושינגטון ,  שומרת בקנאות על אי-תלותה בתל אביב והקונכ"ל חייב להרשים את ראש האגף הממונה עליו - עוזר שר החוץ למזרח הקרוב  ( התיכון )  ,  החותם על ההערכה התקופתית שלו - ולא את השגריר .
 זאת גם עצמאות מעמאן ,  מהשגרירות בירדן .  עוד לפני מלחמת ששת הימים התמחתה הקונסוליה בירושלים ,  בנוסף למזרח העיר ,  במצב בגדה המערבית .  מאז 1967 היא למעשה השגרירות לפלסטין ,  אף שנחסמה בשערי עזה ,  בתקופת השלטון המצרי בגלל סירובו לאפשר לה לפשפש בנעשה שם ובשנות השלטון הישראלי משום שעזה נכללה בתחום השיפוט של תל אביב .
 בניגוד למשתמע מהתרברבותו של טראמפ ,  השגרירים המוצבים בתל-אביב ,  סגניהם ויועציהם נהגו דרך שגרה לבקר במשרד החוץ ,  בכנסת ובמוסדות רשמיים אחרים בבירה .  לא כך הקונכ"ל ועוזריו .  מגעיהם עם משרד החוץ הצטמצמו לראש הטקס ולאגף הקונסולרי .  אגף צפ"א ,  צפון-אמריקה ,  המופקד על הצד המדיני של היחסים עם וושינגטון ,  לא טיפל בהם .   ( צפ"א הוא קיצור קר ומאולץ מהתקופה שלאחר משה שרת .  בימי שר החוץ הראשון שפעו רגשות חמימים מהכינויים .  מחלקת ארצות הברית היתה אה"ב ומשרד החוץ האמריקאי ,  מחלקת המדינה - מחמ"ד )  .
 השגרירות בתל אביב נחשבה פרו-ישראלית ,  הקונסוליה בירושלים פרו-ערבית ולאחר הודעת המלך חוסיין על הינתקותו מהגדה המערבית - פרו-פלסטינית .  פקידי הקונסוליה סיירו בגדה ואספו חומר על ההתנחלויות .  הם שניסחו את הפרק על יחסה של ישראל לפלסטינים בדו"ח השנתי על זכויות האדם .  הנשיא ג'ימי קארטר ,  במיוחד ,  קרא בעניין רב את מברקי הקונסוליה ,  שסיפקו זווית אחרת ,  חותרת לאיזון ,  מול זו של תל אביב .
 לאחר תקופות ארוכות של נתק וניכור בין ראשי שתי הנציגויות ,  הופשרו היחסים בשמונה שנותיו של סם לואיס בתל אביב .  לואיס ,  הבולט והמשפיע בנציגים האמריקאים בישראל בכל 70 שנותיה ,  היה מעורב במינוי הקונכ"לים שכיהנו בתקופתו .  הם היו ידידיו ,  מעריציו או יוצאי השגרירות בתל אביב ;  שוחחו איתו תכופות ,  שיתפו אותו בטיוטות מברקים בטרם שיגורם ;  והחלו להתארח בדיונים שבועיים של מטה השגרירות ,  לעידכון הדדי ולתיאום ציפיות ,  בלי לוותר על הבדלי הגישות .
 בשנים הדחוסות של תהליך השלום הישראלי-מצרי ,  מביקור סאדאת וקמפ דייויד ועד לביקור קארטר וחתימת ההסכם והמסעות הבאים של שרי החוץ סיירוס ואנס ,  אל הייג וג'ורג' שולץ ,  עקרה חבורת הפיקוד הקידמית של לואיס לירושלים ונשענה על מיתקני הקונסוליה ומשאביה .  לכל תכלית מעשית ,  היתה אז שגרירות אמריקאית בבירת ישראל ,  בלי תופים וחצוצרות ,  בלי טראמפ ובלי נתניהו .  כך היה גם אחר כך ,  בביקורי נשיאים ושרי חוץ .  
שגריר אמריקאי בדימוס אמר השבוע שהצלחת לואיס היתה נדירה ונבעה מתכונותיו האישיות ומהשתייכותו לסגל הקבוע של שירות החוץ ,  כמו הקונכ"לים שנרתמו לסייע לו ,  בניגוד למסורת .  כמינוי מקצועי בעצמו ,  התירו לו בוושינגטון להשפיע על המינוי המקצועי של הקונכ"ל ;  וכשגריר מצויין בעליל ,  הקשיבו לו בבית הלבן ובמשרד החוץ .  שני התנאים לא התקיימו במקרים אחרים .  שגרירים פוליטיים ,  אנשי אמונם של הנשיאים או בעלי חובם ,  לא היו אהודים על המקצוענים ,  ולפקידים אפורים בתל אביב לא היה משקל רב .  המינוי הפוליטי של ברק אובמה ,  דן שפירו ,  לא הוזמן להביע את עמדתו לקראת מינוי הקונכ"ל הנוכחי ,  דונלד בלום .
 ההחלטה האמיתית של טראמפ בסוגיית הנציגויות בירושלים ,  בהנחה המאתגרת שהוא מודע לדקויות ,  אינה להכריז על העתקת השגרירות ,  אלא להימנע מביטול הקונסוליה הכללית כמיותרת או מהכפפתה לשגרירות .  הקונסוליה עודנה השגרירות לפלסטין ,  בהכנה לתזוזה למזרח העיר .  בשיקלול גורמים אלה ,  שווי-השוק האמיתי של המעבר המדומה מאזור חיוג 03 ל-02 קרוב לאפס .  

דיפלו-בלוף :  מה עומד מאחורי מעבר שגרירות ארצות הברית לירושלים
ההכרזה המקושקשת של טראמפ תעמיס על כביש מספר 1 שיירה עמוסה בשטחיות מדינית ,  חוסר הבנה אסטרטגי ומחיאות כפיים קרתניות - כשהמשמעות האמיתית שלה ממתינה מעבר לפינה המזרחית

