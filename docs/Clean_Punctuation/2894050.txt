נתניהו : " אנו גינינו את הפיגוע בדומא ,  מה פשר השתיקה מרמאללה ?  "
 בתדרוך לעיתונאים שערך ראש הממשלה בניו יורק הוא אמר כי  " ההסתה הפרועה "  ברשות הובילה לפיגוע הירי בשומרון .  הוא אף ציין כי אם אבו מאזן  " ימשיך בהסתה ",  הוא יאבד את מעמדו כפרטנר לתהליך המדיני
אחרי הפיגוע שאירע אמש בשומרון ,  שבו נהרגו בני הזוג איתם ונעמה הנקין ,  הטיל הלילה  ( שישי )  בנימין נתניהו את האשמה ב"הסתה הפרועה ",  לדבריו ,  ברשות הפלסטינית .  בתדרוך לתקשורת ,  שנערך במלון שבו מתאכסן ראש הממשלה במרכז מנהטן ,  הוא הפנה אצבע מאשימה ברורה לעבר יו"ר הרשות הפלסטינית ,  אבו מאזן ,  וקרא לו ולהנהגתו לגנות באופן מידי את האירוע .  נתניהו שוחח במהלך הלילה עם שר הביטחון ,  הרמטכ"ל וראש השב"כ בנוגע לצעדים שיש לנקוט כעת לאחר הפיגוע .  
נתניהו הדגיש בתדרוך כי הוא מאוכזב מכך שהרשות הפלסטינית לא מיהרה להוציא הודעת גינוי ,  ועד כה לא עשתה זאת . " כאשר היה מקרה יחסית נדיר של רצח משפחה ערבית בכפר דומא ,  משפחת דוואבשה ,  כל המנהיגות הישראלית יצאה נגד זה ",  אמר נתניהו . " אני בעצמי התייצבתי בבית החולים .  עשינו כל שביכולתנו כדי לסייע למשפחה .  אז מה פשר השתיקה הרועמת הזו מרמאללה ?  ".  
נתניהו הוסיף כי אם אבו מאזן  " ימשיך להסית נגד ישראל ולהימנע מלחזור למשא ומתן ",  הוא יאבד את מעמדו כפרטנר לתהליך המדיני .  עם זאת ,  נתניהו אמר כי הוא מעדיף לתת עוד הזדמנות למאמצים לחידוש תהליך השלום מאשר להכריז מראש שאבו מאזן אינו פרטנר .  נתניהו לא ציין זאת בשיחה ,  אולם הוא יודע היטב שבהיעדר חידוש המשא ומתן ,  מדינות העולם ,  ובעיקר מדינות אירופה ,  יקדמו יוזמות חד-צדדיות לטובת הפלסטינים ,  שישראל מתנגדת להן בתוקף .  
נתניהו נשאל במהלך התידרוך אם יאשר כעת בנייה חדשה בהתנחלויות בעקבות הפיגוע ,  אולם הוא השיב בצורה עמומה ואמר : " אם יהיה לנו מה להודיע ,  נודיע על זה ".  בתשובה לשאלת וואלה !  NEWS על התקרית המביכה שבה הייתה מעורבת סגנית שר החוץ ,  ציפי חוטובלי ,  יחד עם שר החוץ הירדני ,  אמר נתניהו כי  " אני לא מאמין בלשתוק כאשר משמיצים אותנו ומעלילים עלינו ".  דבריו מהווים גיבוי לסגנית השר ,  אם כי נתניהו הודה כי טרם למד את כל פרטי התקרית .  
לאחר התדרוך לתקשורת ,  נפגש נתניהו לשיחה סגורה עם מנהיגי ארגונים יהודיים בארצות הברית ,  שהוקדשה ברובה לכישלון של ישראל ושל הלובי הפרו-ישראלי בניסיון לעצור את הסכם הגרעין עם איראן .  היום ייפגש נתניהו עם שר החוץ האמריקני ,  ג'ון קרי ,  לדיון שיתמקד כעת ,  לאחר נאום אבו מאזן שלשום והפיגוע הקשה אמש ,  בדרכים למניעת הסלמה רחבה בטווח המידי .  
בתוך כך ,  מחלקת המדינה האמריקנית גינתה הלילה את הפיגוע . " ארצות הברית מגנה בחריפות את מתקפת הטרור שאירעה אמש בגדה המערבית ",  נכתב בהודעת מחלקת המדינה . " אנו מביעים את צערנו בפני משפחת הקורבנות וקוראים לשני הצדדים להימנע מהסלמת המצב ולפעול יחד כדי להביא את המפגעים לדין ".  

נתניהו : " אנו גינינו את הפיגוע בדומא ,  מה פשר השתיקה מרמאללה ?  "
 בתדרוך לעיתונאים שערך ראש הממשלה בניו יורק הוא אמר כי  " ההסתה הפרועה "  ברשות הובילה לפיגוע הירי בשומרון .  הוא אף ציין כי אם אבו מאזן  " ימשיך בהסתה ",  הוא יאבד את מעמדו כפרטנר לתהליך המדיני

