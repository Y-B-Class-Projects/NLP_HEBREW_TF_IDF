מה חושבים על נתניהו ולפיד בתחום הנדל"ן ? 
חברת מחקרי השוק Meidata חושפת עבור  " גלובס "  את עמדות הגולשים כלפי מחירי הנדל"ן ואת האחראים להם .  ומה הם חושבים על שר השיכון ? 
מנהיגי המדינה כבר אינם צריכים להשתמש בתכסיס העתיק של המלך שהתחפש לאיש קשה יום וירד אל העם כדי לשמוע את רחשי לב הציבור .  חייהם קלים יותר ,  הכול נמצא ברשתות החברתיות - שם ניתן לגלות מה העם ,  כמעט כולנו ,  חושבים על  " המצב "  בכלל ועליהם בפרט .  
מחקר של חברת Meidata למחקרי שוק עבור  " גלובס נדל"ן "  מספק תובנות כמותיות ואיכותיות מהגיגים שנכתבו בשלושת החודשים האחרונים בנוגע למשבר הדיור .  לשם כך נותחו דיונים בנושא בפייסבוק ובפורומים רלוונטיים ,  על ידי מנהלת תחום המדיה החברתית בחברה ,  נטע יעקובי רג'ואן .  
ראש הממשלה הוא הקברניט שסובל מהדימוי השלילי ביותר ברשת בדיונים בנושא דיור :  89% מהאזכורים שלו הם בהקשר שלילי ,  ורק 11% בהקשר חיובי .  נתניהו נתפס כמי שבורח אל הנושאים הביטחוניים - איראן והמתנחלים - על מנת לא לעסוק בבעיות הבוערות של חיי היום יום .
 הנה ציטוט שלילי מייצג על פי Meidata : " במקום לדבר ולפזר הבטחות ,  שיתחיל לעבוד ולהציג תוצאות .  היינו כבר בסרט הזה עם ביבי ב-2011 .  כלום לא יצא מכל הדיבורים ".  
התגובות המעטות שתומכות בנתניהו ,  או ליתר דיוק מרחיקות ממנו את האשם למתרחש בשוק הדיור ,  גורסות כי הוא נתון ללחצים ומתנהל על פי חוקי הכלכלה .  אך כאמור רוב התגובות הן שליליות ,  וראש הממשלה נתפס כמי שאחראי למשבר לאור מדיניות כלכלית ארוכת שנים ,  וכמי שאינו פועל למציאות פתרון .
 רבע מכלל התפיסות בנוגע אליו קשורות למידת האמינות שלו  ( "אי אפשר להאמין לו ")  ,  ועוד רבע להיותו מנותק ממעמד הביניים .  כמו כן ב-18% מהשיחות מוטלת עליו ,  במישרין ,  האחריות למשבר .
 מעט נחמה יכולים אנשי נתניהו לשאוב מכך שבחלק מהדיונים הוא מוצג  " כרע במיעוטו ",  או כמי שמתמודד עם משבר בשוק העולמי ויש מי שאפילו מעלים באוב את חטאי ממשלת אולמרט .  אך כיוונים אלו מקיפים ,  כאמור ,  רק חלק קטן מאוד מהשיח .  
שר האוצר נבדק בשני שלבים - לפני השקת תוכניתו להחלת מע"מ 0% לרוכשי דירה ראשונה ,  ואחריה .  בתחילה ,  69% מהסנטימנט סביבו היה שלילי ו-31% חיובי .  לאחר מכן נרשם שיפור קל :  65% מהסנטימנט היה חיובי ,  ו-35% שלילי .  
לפיד הוכיח ללא ספק את כישוריו התקשורתיים - תוכנית מע"מ 0% שינתה את השיח הציבורי :  לפניה 86% מהשיח הנדל"ני עסק בהגדלת היצע הדירות ו-14% בהורדת מחיריהן .  ואילו אחריה לא פחות מ-57% מהשיחות נסבו סביבה - משמעויותיה ומי ייכנסו להגדרות הזכאות - ועוד 30% התעסקו בחקיקה להגבלת שכר דירה .
 השינוי המשמעותי ביותר כלפי לפיד הוא התייחסות אליו כאל מישהו שעבר מדיבורים למעשים .  לפני הצגת תוכניתו ,  68% הביעו ספקנות ואכזבה כלפי פעולותיו  ( "מבטיח ולא מקיים ")  ואחריה התפיסה הפופולריות ביותר בנוגע אליו - שקשורה ל-33% מכלל האזכורים - היא שהוא לפחות מנסה  ( "פועל להשגת היעדים ,  סוף סוף יש מישהו שעושה משהו ,  יש תקווה ")  .
 זה גם אומר שצדה השני של המשוואה  " מסוכן "  ללפיד - אם תיכשל התוכנית ,  היא עלולה לגרור אותו עמה למטה .  
שר הבינוי והשיכון מתברג באמצע - בין נתניהו לבין לפיד - מבחינת הסנטימנט הנדל"ני :  76% מנפח השיח שלילי ,  ו-24% חיובי .  אז אמנם דימויו חיובי בהשוואה לנתניהו ,  אך הוא עדיין מעורר בשיח תגובות אמוציונליות מאוד .
 התפיסה הרווחת ביותר בנוגע אליו ,  38% מהאזכורים ,  היא שהוא מנותק מהעם - אבל לא בשל היותו עשיר אלא בגלל האידיאולוגיה .  הנה שני טקסטים מייצגים : " אני בעד בנייה בגושים והייתי מצפה מאורי אריאל שיאפשר לבנות במאות יישובים שיושבים בגבולות ובפריפריה "  מול  " אל תאמינו לו ,  הוא עסוק בבנייה בהתנחלויות - זה כל עניינו ". 
התפיסה השנייה בעוצמתה בנוגע אליו ,  עם 23% מהאזכורים ,  הוא שהוא עושה את העבודה ופועל להשגת היעדים .  וכאן נביא דוגמא חיובית דווקא : " אורי אריאל ,  לפחות מההתרשמות שלי ,  עושה רושם של בולדוזר ביצועיסט בדומה לאריאל שרון בזמנו כשר השיכון ".  
נגידת בנק ישראל מוזכרת פחות בשיח הנדל"ני ,  וגם כשכן - היא מעוררת פחות אמוציות ;  78% מהסנטימנט סביבה שלילי ,  11% חיובי ועוד 11% ניטרלי .  אגב ,  הקטגוריה האחרונה כלל אינה מופיעה ביחס ליתר קודקודי שוק הדיור .
 בהחלט ייתכן שרבים בציבור הפנימו את ההסברים שסיפק קודמה ,  סטנלי פישר ,  וגם היא עצמה .  שני הכלכלנים הבכירים בישראל חזרו וטענו שבנק ישראל אינו הכתובת לטיפול במשבר הדיור - בטח לא באמצעות כלי הריבית - להוציא את ניסיונות הצינון של שוק המשכנתאות ,  וגם אז מדובר בנושא שנוגע קודם כל למערכת הבנקאית .
 בדיקת התפיסות הרווחות בשיח המדיה החברתית כלפי פלוג מגלה כי 35% מסך האזכורים כוללים אכזבה מכך שלא פרצה דרך בתחום הדיור ,  לעומת 43% סבורים שהיא פועלת בראש ובראשונה למען יציבות הבנקים או שהורדת מחירי הדירות כלל אינו נמצא בתחום אחריותה .  
ניתוח השיח במדיה החברתית ,  בפייסבוק ובפורומים מקצועיים בשלושת החודשים האחרונים מעלה ממצא מפתיע :  גם אחרי שמחירי הדירות עלו בכ-80% בשנים האחרונות ,  הסיבה הבולטת ביותר לחיפוש דירה דווקא עכשיו - כזו שמרכזת 33% מסך השיח בנושא דיור - היא החשש שהמחירים ימשיכו לעלות .
 בכלכלה מבוססת ציפיות יש לכך משמעות רבה ;  ב-Meidata מסבירים כי ברוב השיחות ההתייחסות לרמת המחירים הנוכחית אינה כאל בועה ,  אלא כבעיה אמיתית שנובעת מפערים בין ביקוש להיצע .  הנה מובאה מייצגת : " ברגע שעוברים סף מסוים הוא הופך לנורמה ולנקודת ייחוס חדשה .  היום לאנשים נראה נורמלי לגמרי שדירה ישנה בבניין רכבת עולה 300-400 אלף שקל ,  למרות שלא מזמן היא עלתה חצי ". 
לפני המשך הפילוח כדאי להגיד מילה לגבי זהות הגולשים :  לפי נתוני Meidata ,  כ-80% מהישראלים גולשים ברשתות חברתיות ,  ואפילו בקרב קבוצת בני 65 ומעלה מגיע שיעורם ל-50% .  מבחינת הזיקה לדת ,  אחוזי הגלישה עומדים על 90% בקרב הציבור היהודי-חילוני ,  יורדים ל-75% בקרב הציבור היהודי המסורתי-דתי ומגיעים ל-36% אצל החרדים .
 מחפשי הדירות ,  על פי ניתוח השיח ,  נמצאים בתחילת דרכם הכלכלית :  24% מהם רווקים ועוד 31% נשואים טריים ללא ילדים .  מבחינה כלכלית שכרם הממוצע של המחפשים שפעילים ברשתות עומד על 13 אלף שקל נטו לחודש למשפחה ,  והם מתעניינים בעיקר בדירות 3 חדרים .  המחיר הממוצע בשיח לדירה הוא 1.3 מיליון שקל .
 גם הנתונים הבאים מדגישים את הסברה שהפעילות ברשת מוטה לכיוונם של מי שהכי לחוצים לקנות דירה - רווקים וזוגות צעירים .  כך למשל כמעט 70% מנפח השיח מתייחס לקניית דירה ראשונה ,  ורק 30% למשפרי דיור .  באופן דומה רוב השיח ,  67% מהנפח ,  מתמקד באזור המרכז ,  עוד 24% באזור הצפון ורק 9% בדרום .  

מה חושבים על נתניהו ולפיד בתחום הנדל"ן ? 
חברת מחקרי השוק Meidata חושפת עבור  " גלובס "  את עמדות הגולשים כלפי מחירי הנדל"ן ואת האחראים להם .  ומה הם חושבים על שר השיכון ? 

