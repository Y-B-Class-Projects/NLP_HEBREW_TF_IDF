נתניהו באירופה :  חיבוקים לצד ביקורות
נתניהו שב אמש מביקורו הראשון באירופה .  באיטליה זכה לחיבוק חם ,  בצרפת לתמיכה מהוססת .  על דבר אחד מסכימים בבירור באירופה :  להפסיק הבנייה בהתנחלויות
תחילתו של הביקור של ראש הממשלה בנימין נתניהו באירופה השבוע לא נראתה מלבבת .  עם נחיתתו בשדה התעופה פיומיצ'ינו באיטליה ,  פורסם כי שר החוץ האיטלקי אמר לאחד העיתונאים הזרים שעל ישראל להפסיק את הבניה בהתנחלויות .
 האמירה הזו לא חריגה בנוף האירופאי שמצטרף לעמדה הנחרצת שמייצגת ארצות הברית ,  הדורשת את הפסקת הבניה בהתנחלויות ,  כולל הגידול הטבעי .  אבל כמארח אתה לא אמור לקבל את פני האורח שלך בביקורת .
 ההמשך כבר היה שונה .  האווירה הנינוחה הורגשה כבר בדרך מנמל התעופה למשרד ראש הממשלה האיטלקי סילביו ברלוסקוני .  המשטרה עצרה את תנועת הרכבים בכביש הראשי ,  בו עברה שיירת 20 הרכבים של ראש הממשלה ,  הפמליה והמכובדים האיטלקיים .  הפקקים האזרחיים השתרכו על פני קילומטרים .  אחד האישים שליוו את הפמלייה הסביר כי לכבוד כזה זוכים רק נשיא ארצות הברית וראש ממשלת ישראל .
 פגישת השניים היתה לבבית וחמה ,  כך על פי עדותו של נתניהו .  ברלוסקוני אף הכריז כי הוא מקבל את שני התנאים של ראש הממשלה להקמת מדינה פלסטינית :  מדינה מפורזת והכרה בישראל כמדינתו של העם היהודי .  יו"ר הפרלמנט האיטלקי היה נחרץ אף יותר באמירותיו הפרו ישראליות .  נתניהו הצליח לרתום את האיטלקים גם לסוגיה האירנית . " נתקשה להשיג ידיד גדול יותר ממנו ",  אמר נתניהו על ברלוסקוני .
 אווירה אוהדת נשבה גם בעיתונים המרכזיים באיטליה ביום רביעי בבוקר .  כותרות החוץ של העיתונים נעו מהדרישה של נתניהו להפעיל סנקציות קשות יותר על אירן ועד הכותרת המחבקת של  " לה רפובליקה "    " עם ישראל נגד האטום הגרעיני ".  
מן הסתם ,  ראש הממשלה והמשלחת לא היו מתנגדים להישאר כמה ימים נוספים ברומא ,  ולאו דווקא בשל המוזיאונים הרבים שלה .  היחס המלטף של האיטלקים רחוק משהו מהיחס לו הוא זוכה ברוב מדינות אירופה ,  ואפילו בארצות הברית .  ראיה לכך היא הסכמתו של ברלוסקוני לאופציה של בניה לגובה בהתנחלויות  דבר השובר את האמירה הקבועה בעולם של עצירה מוחלטת של הבניה ביו"ש .
 שעה וחצי .  זה משך הטיסה בין פריז לרומא .  מחוגי השעון לא זזו הרבה ,  אבל האווירה דווקא כן .  זה לא שבפריז קיבלו את נתניהו בקרירות .  ממש לא .  הטקס היה אפילו מרשים יותר מרומא ,  אבל ,  איך לומר בעדינות ,  נתניהו היה מעדיף שנשיא צרפת ניקולא סרקוזי יאמץ את עמדות האיטלקים במלואן ,  במיוחד בנושא הבניה בהתנחלויות .
 את מרבית הזמן בפגישתם ,  ביום רביעי בצהרים ,  נתניהו הקדיש לנושא האירני .  הדרישה הצרפתית לעצירת הבניה בהתנחלויות עלתה ,  אולם לטענת נתניהו היא היתה בשולי השיחה .  גם סרקוזי וראשי הממשל האחרים הסכימו כי הגיע הזמן לפעול בנושא התגרענותה של אירן .
 סרקוזי תמך במרבית העקרונות שנתניהו חשף בנאום בר אילן ,  אבל עם הסתייגויות .  ראשית ,  הוא תבע לעצור את הבניה בהתנחלויות באופן מוחלט ,  דבר שנתניהו כמובן לא יוכל להסכים לו .  לנתניהו יש את חבריו לליכוד ולקואליציה שלא ממש יתנו לו לעצור את הבניה ,  והוא גם לא רוצה לעשות את זה .
 ההסתייגות השניה של הצרפתים היא בעניין הפירוז .  ראש הממשלה הסביר לאחר פגישתו שסרקוזי השתמש במונח שהתקרב לכך ,  אבל בשורה התחתונה הוא לא אמר מפורשות את העניין .  עם זאת ,  יש בכך אולי כדי לרמוז שעם הזמן ,  כאשר סרקוזי יתרגל לרעיון המדינה המפורזת ,  יהיה לו קל יותר להסכים לכך .  לעומת זאת ,  היתה הסכמה מצד הממשל הצרפתי לדרישה הישראלית מהפלסטיניים להכיר בישראל כמדינתו של העם היהודי .
 אם היחס של הממשל הצרפתי היה קריר לעומת שכניהם האיטלקים ,  יהודי צרפת חיפו על כך בחיבוק החם שהם העניקו לראש הממשלה .  ביום רביעי בערב ,  נתניהו השתתף באירוע של הקהילה היהודית המקומית .  כמעט כל משפט שיצא מפיו זיכה אותו במחיאות כפיים סוערות מהקהל המרוגש .  נתניהו הרבה להשתמש בנאומו בפתגמים יהודיים מתוך מסכת אבות . " אם אין אני לי מי לי ,  וכשאני לעצמי מה אני ,  ואם לא עכשיו אימתי ".  את הפירוש למשנה הזו הוא השליך על דרישותיו המדיניות הן בנוגע לפלסטיניים והן בנוגע לאירן .
 בניגוד לתוצאה בארצות הברית ,  ביקורו הראשון של נתניהו באירופה הסתיים בהצלחה לא מוחלטת ,  אבל כהתחלה זה הרבה .  בעוד חודש נתניהו ימריא שוב ליבשת ,  והפעם הוא יבקר בגרמניה ובבריטניה .  עד אז הוא שב לקלחת בישראל  לביקורת של האופוזיציה ולדיונים המרתונים על התקציב שבעוד כשבועיים יועמד לאישור המליאה בקריאה שניה ושלישית .
 
נתניהו באירופה :  חיבוקים לצד ביקורות
נתניהו שב אמש מביקורו הראשון באירופה .  באיטליה זכה לחיבוק חם ,  בצרפת לתמיכה מהוססת .  על דבר אחד מסכימים בבירור באירופה :  להפסיק הבנייה בהתנחלויות

