נתניהו יקצץ 5% מהתקציב ,  למעט הצבא ,  החינוך והרווחה
ראש הממשלה יביא לאישור החלטה לבצע קיצוץ במשרדי הממשלה השונים ,  ממנו יוחרגו שלוש המערכות . " ניהול הכלכלה זה כמו לנהל משק בית .  חייבים לבחור .  לא רוצה מאות אלפי מובטלים "
 על רקע גל הקיצוצים והגזרות הכלכליות עליהם הכריז ,  קיים היום  ( רביעי )  ראש הממשלה ,  בנימין נתניהו ,  דיון כלכלי ,  בהשתתפות שר האוצר ,  יובל שטייניץ ,  לקראת ישיבת הממשלה הקרובה ,  בה תובא להצבעה תכנית הקיצוצים בתקציב 2012 .  לפי המסתמן ,  הקיצוץ שיובא להחלטת הממשלה בשבוע הבא יהיה קיצוץ רוחבי בשיעור 5% מתקציבי הבסיס של כל משרדי הממשלה ,  ולא כולל פגיעה בתכניות התקציביות השונות .  לפי הנחיית ראש הממשלה ,  הקיצוץ לא יפגע במערכות הרווחה ,  החינוך והצבא . 
" ניהול הכלכלה הלאומית זה כמו ניהול משק בית .  אתה חייב לאזן בין הוצאות להכנסות ,  אתה לא יכול להוציא על הכול ,  אתה חייב לבחור ",  אמר נתניהו בישיבה ,  בה השתתפו גם מנכ"ל משרד ראש הממשלה ,  הראל לוקר ,  מנכ"ל משרד האוצר ,  דורון כהן ,  ראש המועצה הלאומית לכלכלה ,  פרופ' יוג'ין קנדל ,  וראש אגף התקציבים באוצר ,  גל הרשקוביץ .  
בתוך כך ,  מליאת הכנסת אישרה בקריאה שניה ושלישית את הגדלת הגירעון ל-3% בתקציב 2013 ,  אך עם השנים הוא ישוב לרדת עד ל-1.5% גירעון בשנת 2019 ואילך .  נכון להיום אחוז הגירעון לשנת 2013 היה צריך לעמוד על 1.5% ,  ומשנת 2014 הוא היה צריך לעמוד על 1% .  כאמור ,  העלאת אחוז הגירעון מתבצעת ימים ספורים לפני אישור קיצוצים נרחבים במשרדי הממשלה .
" בחרנו להשקיע בשנה האחרונה בעצירת המסתננים ,  הצלחנו במידה רבה לעצור את הגל ששטף את המדינה .  החלטנו להשקיע בכבאות ,  כולל כבאות אווירית ,  במידה רבה הצלחנו .  אנחנו מכבים את כל השריפות ,  עיניכם רואות ",  הוסיף ראש הממשלה בישיבה . " אנחנו מטפלים באתגרים ביטחוניים לאור המציאות המשתנה .  כל זה עולה כסף .  אנחנו לא יכולים להוציא גם על זה וגם על כל שאר הדברים ".  
נתניהו הדגיש כי הקיצוצים לא יפגעו בחינוך וברווחה ,  והוסיף כי  " קודם כל מאזנים את התקציב ,  לא לחרוג מהתקציב ,  זה דבר ראשון .  הדבר השני הוא גם לשמור על המסגרת הכוללת של ההכנסות ,  כי בדרך הזאת אנחנו שומרים שהמשק הישראלי ,  בניגוד למה שקורה באירופה ובמקומות אחרים בעולם ,  רק נשרט מהמשבר הכלכלי העולמי .  הוא עדיין לא נפגע ולא ניתן לו להיפגע .  כתוצאה מזה ,  שיעור המועסקים במשק הישראלי הוא גדול כמעט מכל מדינה מערבית אחרת ,  שיעור האבטלה שלנו נמוך .  אנחנו לא רוצים מאות אלפי מובטלים ,  אנחנו רוצים שהישראלים יעבדו ויתפרנסו ,  וזה מה שאנחנו נעשה במדיניות אחראית כפי שזה יתבטא ביום שני הבא בממשלה ". 
שר האוצר שטייניץ הוסיף בדיון : " מזה שלוש שנים ,אנחנו נאבקים במשבר הכלכלי הגלובלי בהצלחה ומצליחים לשמור על כלכלת ישראל ועל אזרחי ישראל בפני הקטסטרופה שאנחנו רואים באמריקה ,  באירופה ובמקומות אחרים ".  לדבריו ,  בימים שרואים שאפילו דירוג האשראי של גרמניה מתחיל להתערער עם תחזית שלילית ,  על אחת כמה וכמה צריך לדאוג לכלכלת ישראל . " לכן ,  אנחנו נביא כבר ביום שני הקרוב מספר צעדים שיגדילו את הכנסות המדינה במיליארדי שקלים ,  חלקם מידיים וחלקם ב-2013 .  חבילה בסיסית שמשדרת לכל העולם ,  לחברות הדירוג ,  למשקיעים ,  לזירה הבינלאומית שאנחנו מתכוונים למה שאנחנו אומרים .  אנחנו העלנו את יעד הגירעון מ-1.5% ל-3% ,  ואנחנו ננקוט את כל הצעדים כדי לעמוד ביעד הגירעון החדש ",  ציין שר האוצר . " אלמלא עדכנו את יעד הגירעון ,  היינו צריכים להשית עוד 15 מיליארד מסים מעבר למה שאנחנו מתכוונים לעשות .  מזה נמנענו ,  אבל את המינימום ההכרחי ,  את החבילה הבסיסית אנחנו נחיל ואני רוצה לומר - זה קו ההגנה על כלכלת ישראל ועל אזרחי ישראל ".  

נתניהו יקצץ 5% מהתקציב ,  למעט הצבא ,  החינוך והרווחה
ראש הממשלה יביא לאישור החלטה לבצע קיצוץ במשרדי הממשלה השונים ,  ממנו יוחרגו שלוש המערכות . " ניהול הכלכלה זה כמו לנהל משק בית .  חייבים לבחור .  לא רוצה מאות אלפי מובטלים "
 
