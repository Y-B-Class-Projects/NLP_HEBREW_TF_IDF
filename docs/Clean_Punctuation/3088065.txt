גם למשטרה עומדת חזקת החפות - עד שיוכח אחרת
טוב תעשה משטרת ישראל אם תשכיל לא ללבות את אש התמיד של התקשורת בכל הקשור לחקירות נתניהו .  המשטרה אמנם לא יכולה לכנס אירוע תומכים בגני התערוכה ,  אך היא יכולה לזכות באמון הציבור אם תדע לשמור על גישה ממלכתית ומאופקת
בחודשים האחרונים ,  מהדורות החדשות נפתחות בכל ערב עם פרטים חדשים מחקירות נתניהו .  היקף הסיקור גבוה ,  אך לא חריג .  כך היה גם בפרשות דומות ,  שסוקרו בעצימות גבוהה גם כן .  אך גם בפרשות אלו ,  התעורר פער מתעתע ,  בין הזירה התודעתית-תקשורתית ,  לבין הראיות הקיימות בתיקי החקירה .  הדבר משרת ומפרנס רבים  גם אם לתקופה קצרה .
 לזירה התקשורתית כללים וקצב משלה .  ספינת החקירה שטה באיטיות וביציבות יחסית ואילו הסיקור הבלתי פוסק והפרסומים ,  נעים במהירות שיא .  המהירות לעיתים גוברת על העובדות .  הדבר נובע בעיקר מהתחרות הבלתי נגמרת בין אמצעי התקשורת ,  ומאג'נדות מנוגדות ,  שמניעות מהלכים רבים מאחורי ולפני הקלעים .
 אמש בגני התערוכה ,  טען נתניהו כי החקירות המתנהלות עוסקות ב"זוטות ".   " הכנת כוס תה לאדם צדיק בן 97 !  חמגשיות אוכל ,  החלפת נורה !  ",  טען ראש הממשלה בנאומו .  אם אכן פרשות נתניהו יסתכמו בכמה סיגרים ,  בקבוקי שמפניה ופגישה עם מו"ל של עיתון ,  אז נתניהו צודק לחלוטין .  גם בטענותיו שהמשטרה מדליפה ומלבה את הזירה התקשורתית יש ממש .  הדבר בא לידי ביטוי בתרומתה  " השקטה "  של המשטרה להמולה התקשורתית .  בהוצאת הבקשה למתן צו איסור הפרסום בנוגע להסכם וחקירת עד המדינה החדש ,  ארי הרו ,  ציינו החוקרים את החשדות נגד נתניהו .  ייתכן והדבר נעשה בתום לב ,  וייתכן שנעשה בכוונת מכוון ,  אך התוצאה הישירה הייתה להבה תקשורתית גדולה ממה שידענו בשבועות האחרונים .  
היבט נוסף הוא הפרסומים המעצימים והמלבים מטעמה של המשטרה ,  תוך התכסות מאחורי  " גורמי אכיפה "  ו"גורמים המעורים בפרטים .  המשטרה צריכה להימנע עד כמה שניתן מהיגררות לזירה התקשורתית באופן הזה ולשמור על קו ממלכתי ומאופק .  על המשטרה לצאת לתקשורת רק עם הודעות רשמיות ,  להוות כתובת ברורה לשאלות ,  ולהתמיד בגישתה זו עד הסוף  והוא עוד עלול להיות רחוק מאוד .
 המשטרה יודעת לקחת את ההכפשות בפרופורציות המתאימות .  את הביקורת ,  את חוסר הפירגון וההערכה .  זה חלק מהDNA המשטרתי .  זה בוודאי לא נעים ,  העימותים הפומביים מול אישי ציבור כמו ראש הממשלה ושרים מכהנים .  אך אי הנעימות אינה משפיעה על הדרך .  על קיומה של חקירה נקיה ,  חפה משיקולים זרים או אידיאולוגיים והשפעות זרות ,  מלבד הגעה לחקר האמת ,  שתשרת את טובת הציבור בלבד .
 רק מי שלא מכיר היטב את התנהלות החקירות בלהב 433 עלול ליפול לקונספציה שחוקרים שם באופן מגמתי ואישי ,  ומתפיסות אידיאולוגיות כדי להפיל ראש ממשלה מכהן או מפלגת שלטון .  הייתי שם כמה שנים טובות ,  כדובר שסיפק מידע בפרשיות רבות ,  שסוקרו בפרופיל גבוה לא פחות ,  הקונספציות הללו רחוקות מן האמת .  
גם למשטרה עומדת  " חזקת החפות ",  עד שיוכח אחרת .  יתכן ויפלו פגמים בחקירות המשטרה ,  אך מכאן ועד מניעים פסולים- המרחק רב ביותר .  תדמיינו לכם שמערכת אכיפת החוק הייתה מארגנת כנס דומה בגני התערוכה .  כנס בו מנדלבליט ואלשיך מציגים בשעה שמונה בערב ,  בשידור חי ,  את תוצרי החקירה מול מאות פרקליטים וחוקרים ,  בהשתתפות זמר מפורסם שינעים את זמנם של המשתתפים .  
בחקירות שמספרן הסידורי עשוי להגיע ל6000 ,  אולי יש דבר ,  או חצי דבר .  מה שבטוח  ההישגים בקרב אינם ערובה לניצחון במלחמה .  הסבלנות עשויה להשתלם .  הרך עודנה ארוכה ,  מורכבת ומפותלת .  כעת עוד רב הנסתר על הגלוי  ומה שגלוי ,  לא בהכרח משקף את האמת .  
תת ניצב  ( בדימוס )  רפי יפה שימש דובר משטרת ישראל 

גם למשטרה עומדת חזקת החפות - עד שיוכח אחרת
טוב תעשה משטרת ישראל אם תשכיל לא ללבות את אש התמיד של התקשורת בכל הקשור לחקירות נתניהו .  המשטרה אמנם לא יכולה לכנס אירוע תומכים בגני התערוכה ,  אך היא יכולה לזכות באמון הציבור אם תדע לשמור על גישה ממלכתית ומאופקת

