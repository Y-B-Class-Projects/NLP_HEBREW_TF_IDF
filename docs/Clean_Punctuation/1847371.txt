מחאת האוהלים :  הזדמנות לשינוי השיח
הפוליטיקאים תופסים את גל המחאות השוטף את הארץ כמשבר וחוששים ממנו .  גיא רולניק סבור שכמו בכל מקום אחר משבר הוא גם הזדמנות - הזדמנות לשנות את השיח כדי שיכלול את כל האזרחים
כל מנהל ויזם יודע שמשבר הוא הזדמנות .  
עבור רבים ממקבלי ההחלטות במדינה ,  החל בראש הממשלה ,  עבור בשר האוצר וכלה בפוליטיקאים ובאנשי עסקים ,  אירועי הימים האחרונים הם משבריים .  הם התעוררו בוקר אחד וגילו שבישראל חי ציבור גדול שמרגיש שנשאר מאחור ,  שנשאר בחוץ ,  שהוא נמצא בשוליים ואינו שותף להתלהבות של הצמרת הכלכלית מהביצועים הנפלאים של המשק .  
המהירות שבה יצאו כל הפוליטיקאים ,  אנשי הציבור ואלה המכנים את עצמם  " ראשי המשק "  בהצהרות תמיכה במפגינים וביושבי האוהלים משקפת גם פחד :  הם מבינים שהשיח הציבורי בישראל מתחיל להשתנות ,  הם מבינים שיש קבוצה ענקית של אנשים שעד היום לא היו לה קול ,  פנים וכוח - ולראשונה היא מרימה את ראשה .  
השיח הציבורי בישראל נשלט במשך שנים ארוכות על ידי קבוצות חזקות ומאוגדות ,  כמו מערכת הביטחון ,  המונופולים הגדולים ,  צמרת הקבוצות העסקיות הגדולות והממשלה .  לצד מאות אלפי משקי בית אלה נמצאה קבוצה נוספת ,  גדולה יותר ,  של הבלתי מחוברים .  קראנו להם בלתי מחוברים ,  כי הסיכוי שלהם ליהפך אי פעם למחוברים למוקדי הכוח ולמרכז השיח היה קטן מאוד .
 מחאת האוהלים היא הפעם הראשונה שבה כמה עשרות אלפי בלתי מחוברים התעוררו ,  התאחדו והחליטו להשמיע את קולם .  הם הבינו לפתע שמאחורי מסך העשן הביטחוני ,  הוויכוח בין ימין לשמאל ובין דתיים לחילוניים מסתתרים החיים האמיתיים שלהם ,  העתיד הכלכלי והחברתי שלהם .  הם הבינו שהסיפור של  " סטארט-אפ ניישן ",  של ההיי-טק כמנוע של מוביליות חברתית וצמיחה הוא חשוב ומלהיב - אבל רלוונטי רק לחלק קטן של האוכלוסיה .  
הבלתי מחוברים יצאו נגד מחירי הדירות ,  נגד מחיר הקוטג' ,  נגד מחיר הסלולר ,  נגד רמת שירותי הרווחה והבריאות .  אבל הם בעצם יוצאים נגד דבר גדול אחד :  הם גילו שהם נדחקו ונדחקים החוצה ,  מה שנקרא בכלכלה crowding out .  מה שדחק אותם החוצה הוא הפערים המתרחבים בחברה הישראלית ,  ומה שהוציא אותם לרחובות היה הבולטות דוקרת העין של הפערים ,  שהתפתחה בשנים האחרונות .  
לבלתי מחוברים אין מנהיגות ,  ולא בטוח שתצמח להם מנהיגות מגובשת .  יהיה להם הרבה יותר קשה לגבש לעצמם רשימת דרישות ויעדים ,  משום שבניגוד למחוברים - האינטרסים של הבלתי מחוברים רחבים ומגוונים .  באופן אבסורדי ,  כל הגדלה משמעותית בהוצאה התקציבית של הממשלה תבוא בסופו של דבר על חשבונם - כי הם אלה שמממנים את הממשלה ,  שנושאים בנטל ולא מחוברים לעטין שמזרים להם הכנסה קבועה .  
אבל השבר החברתי שנחשף החודש באוהלי המחאה יכול להיות הזדמנות גדולה :  הזדמנות לבלתי מחוברים ,  הזדמנות לאנשים שרוצים לראות כאן כלכלה מתקדמת יותר וחברה צודקת יותר ,  הזדמנות למנהיגים שרוצים לקדם את הכלכלה ואת החברה למקומות טובים יותר - אבל התקשו לעשות זאת באקלים ששרר כאן בשנים האחרונות .  
ההזדמנות הגדולה היא בשיח הציבורי :  שיח ששם במרכז את הכלכלה ואת החברה ,  שיח שלא מבחין בין ימין לשמאל ,  שיח שממוקד באינטרסים רחבים ומגוונים ולא באינטרסים פרטניים .  
אפשר לפטור את השיח החדש הזה כ"דיבורים "  ולהגיד שרק  " התכל'ס ",   " המעשים ",  קובעים .  אבל זאת טעות שיעשה מי שלא מכיר את מערכות קבלת ההחלטות הכלכליות והפוליטיות בישראל .  לשיח יש השפעה אדירה על מקבלי ההחלטות ועל התמריצים שלהם .  גם אלה שרוצים לעשות את הדברים הנכונים ,  המקצועיים ,  ארוכי הטווח - נחסמים לעתים קרובות על ידי השיח והאווירה הציבורית .  
ככל שהנתח של הבלתי מחוברים בשיח הציבורי בישראל יגדל ,  כך ייאלצו או יוכלו מקבלי ההחלטות לפעול למענם .  
אבל מאחר שהבלתי מחוברים הם מאות אלפי ,  אולי יותר ,  משקי בית ,  הפתרונות יכולים להיות רק מבניים ועמוקים .  לא מדובר כאן רק במשחק סכום אפס - לקחת מקבוצה אחת ולתת לשנייה - אלא גם בהגדלה של העוגה ובחלוקתה מחדש .  החלוקה מחדש אינה רק מטרה ,  אלא אמצעי :  כשחלק הולך וגדל של האוכלוסיה מרגיש שהוא נדחק החוצה ,  לא יכולות להיות לאורך זמן צמיחה ועלייה באיכות החיים .  
עד היום ,  רוב תגובותיו של ראש הממשלה בנימין נתניהו למחאה לא היו מוצלחות .  שליפות של תוכניות מהירה ,  הגדלת תקציבים נקודתיים בתחומים מסוימים או שינוי מיידי במדיניות המיסוי הם לא הדרך .  
ראש הממשלה צריך להישיר מבט אל הציבור ולהגיד את האמת :  הקטנת אי השוויון במשק ,  העלאת איכות החיים ופתרון רוב הבעיות דורשים תוכניות ארוכות טווח ,  החלטות קשות וויתורים כואבים .  ומה שקשה יותר להגיד - אבל מתקרב הרגע שבו לא תהיה ברירה אלא להגיד את הסוד הגדול הזה :  חלק גדול מהמחוברים יצטרכו לשלם מחיר כדי לשפר את מצבם של הבלתי מחוברים .  
השיח הציבורי מתרכז כרגע בעיקר בשינויי מס ,  חלקם מתבקשים וראויים .  ראש הממשלה כבר הבין שחלק מהתיאוריות שעליהן בנה את מערכת המס בעשור האחרון לא מחזיקות מים .  אבל הקטנת אי השוויון במשק והגדלת התוצר ואיכות החיים עוברות דרך שינויים הרבה יותר ארוכים וקשים משינוי תקנות מס :  מדובר בשינוי האפקטיביות של המגזר הציבורי ,  בהגברת התחרותיות של המשק מול העולם ,  בטיפול במערכות החינוך והבריאות ובשילוב החרדים והערבים בשוק העבודה .  
ראש הממשלה והמפגינים טועים כשהם מסמנים את המגזר העסקי כאשם בתהליך הדחיקה שלהם ובאי השוויון במשק .  עשרה טייקונים ששולטים בכספי ציבור אינם המגזר העסקי .  הציבור בישראל מעריך את המצליחים ,  את היזמים ואת אנשי העסקים ומפרגן להם .  הוא לא אוהב ,  ובצדק ,  את שחקני ההון-שלטון-פיננסים ,  שלא בונים מפעלים אלא מקבלים הטבות מהממשלה .  
הוועדה להגברת התחרותיות שהקים נתניהו לא צריכה להביא רק להורדת מחירים ,  אלא בעיקר להפיכת המשק לתחרותי והוגן יותר .  משק תחרותי והוגן יותר מחזק לא רק את הצרכנים ,  אלא בעיקר את העסקים ואת העובדים .  
מחאת האוהלים היא הזדמנות אדירה לשינוי השיח בישראל :  משיח של אינטרסים של קבוצות בודדות חזקות - לשיח של הקבוצה הגדולה ביותר בישראל ,  הבלתי מחוברים ;  משיח פוליטי - לשיח כלכלי וחברתי ;  משיח של משחק סכום אפס - לשיח של שינויים מבניים והגדלת העוגה ;  משיח אידיאולוגי - לשיח מקצועי ;  משיח על תקנות - לשיח על ערכים ;  משיח מפלג - לשיח מאחד .  
הקושי של הבלתי מחוברים למצוא להם מנהיג ,  רשימת דרישות ,  תוכנית פעולה וכיוון הוא מבני והוא מובן - התהליך הזה יכול להימשך חודשים או שנים .  אבל דבר אחד בטוח :  אסור לבלתי מחוברים לתת לנציגי הארגונים של המחוברים להשתלט עליהם או לנהל עמם משא ומתן .  כל מי שמנסה לחבור אליהם עכשיו ,  להושיט להם יד - מנסה להרוג אותם ברכות .  הם לא זקוקים לו .  הם הקבוצה הגדולה ביותר באוכלוסיה - ורק הם יכולים לעזור לעצמם .
 
מחאת האוהלים :  הזדמנות לשינוי השיח
הפוליטיקאים תופסים את גל המחאות השוטף את הארץ כמשבר וחוששים ממנו .  גיא רולניק סבור שכמו בכל מקום אחר משבר הוא גם הזדמנות - הזדמנות לשנות את השיח כדי שיכלול את כל האזרחים

