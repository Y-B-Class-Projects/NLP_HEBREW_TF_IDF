בימין תוקפים :  החלטת הרשות - סחיטה באיומים
סערה בימין ובשמאל בשל המלצת הוועד הפועל של אש"ף להקפיא את המו"מ הישיר .  מועצת יש"ע : " ההתנהגות של אבו מאזן היא סחיטה באיומים ".  שלום עכשיו : " נתניהו הפקיר את האינטרסים של המדינה "
 המערכת הפוליטית סוערת בעקבות המלצת הוועד הפועל של אש"ף להקפיא את השיחות הישירות בשל חידוש הבנייה בהתנחלויות .  יו"ר מועצת יש"ע דני דיין תקף אמש  ( שבת )  בחריפות את ההחלטה . " להתנהגות של אבו מאזן קוראים במשטרה 'סחיטה באיומים' .  ידוע שהדרך להתמודד עם סחטנות אינה לפייס את הסחטן אלא לדחות את תביעותיו ,  אחרת מנציחים את הסחטנות ",  אמר דיין .  
לדבריו , " האקדח של אבו מאזן ריק .  המו"מ הוא אינטרס פלסטיני יותר מישראלי ואם הוא רוצה לפרוש שיפרוש ".  בקדימה קראו בתגובה לראשי המתנחלים לתמוך בראש הממשלה ולאזן בין האינטרס הלאומי של השיחות והאינטרסים של ההתיישבות .
 בתוך כך ,  הצדיקו קולות נוספים בימין את מהלכו של נתניהו .  ח"כ אריה אלדד  ( האיחוד הלאומי )  אמר כי  " על ראש הממשלה לנצל את ההזדמנות שגילגלו הערבים לידי ישראל ,  כדי להיחלץ ממלכודת השיחות שלתוכה הכניס את המדינה "  אלדד הוסיף כי  " השיחות ,  שהיו אמורות להביא להקמתה של מדינה ערבית בלב הארץ ,  מסכנות את קיום מדינת ישראל ולכן חובה לנצל את נתיב המילוט שנפתח ."  
גם יו"ר הבית היהודי ,  השר דניאל הרשקוביץ ,  הגיב להצהרה הפלסטינית ואמר כי , " שיטת השלבים הפלסטינית היא המכשול לשלום ולא נושא ההקפאה .  מי שלא נקף אצבע במשך עשרה חודשים ,  לא יכול להפנות אצבע מאשימה ולדרוש כהרגלו עוד ועוד ". 
ראש המועצה האזורית שומרון ,  גרשון מסיקה התייחס גם להתפתחויות ,  ואמר : " לא אל אבו מאזן וחבריו המחבלים עלינו לבוא בטענות ,  אלא רק לעצמנו ,  שהבאנו אותם מתוניס ,  נתנו להם רובים ואנו מנשימים אותם הנשמה מלאכותית - רק כדי שירקו עלינו שוב ושוב ,  ירצחו יהודים ויוסיפו להסית ולחתור תחת קיומה של המדינה .  בדיוק על זה נאמר במקורות היהדות וגם במקורות האיסלאם :  'הזורע רוח יקצור סופה' ".  
ומנגד ,  בשמאל נשמעו קולות הפוכים .  שר הרווחה יצחק  ( בוז'י )  הרצוג פנה במכתב לראש הממשלה ודרש לקיים דיון בקבינט על המשך המשא ומתן . " אנו מצויים בנקודת זמן קריטית בכל הנוגע לעתיד ערוץ השיחות עם הפלסטינים "  כתב הרצוג . " לא יתכן כי סוגיות כה גורליות לעתידנו לא ילובנו באופן כלשהוא בדרג של קבינט מדיני-ביטחוני או ממשלה ". 
יו"ר מרצ ,  ח"כ חיים אורון ,  אמר כי  " להבדיל מחידוש הבניה בהתנחלויות ,  חידוש השיחות הישירות עם הפלסטיניים והנעת תהליך מדיני רציני הוא אינטרס אסטרטגי של ישראל ".  אורון קרא לברק ולבני להתנות את תמיכתם בנתניהו בהמשך השיחות ובפיטוריו של שר החוץ ליברמן .  חברו של אורון למפלגה ,  ח"כ אילן גילאון ,  קרא לאבו מאזן שלא לנטוש את השיחות .  גילאון אמר כי  " צעד זה יעניק ניצחון לאויבי השלום ,  כמו השר ליברמן ,  שעניינם למקש את השטח ". 
גם בתנועת שלום עכשיו הפנו את האצבע המאשימה למועצת יש"ע  .  מזכ"ל הארגון יריב אופנהיימר הצהיר כי  " נתניהו הפקיר אינטרסים ביטחוניים ומדיניים של ישראל לטובת הכניעה למועצת יש"ע וראשי המתנחלים ".  אופנהיימר קרא לקיים הפגנה גדולה השבוע ,  במידה ויתפוצצו השיחות בגלל סיום ההקפאה .
 עדכון ראשון :  21:20

בימין תוקפים :  החלטת הרשות - סחיטה באיומים
סערה בימין ובשמאל בשל המלצת הוועד הפועל של אש"ף להקפיא את המו"מ הישיר .  מועצת יש"ע : " ההתנהגות של אבו מאזן היא סחיטה באיומים ".  שלום עכשיו : " נתניהו הפקיר את האינטרסים של המדינה "
 
