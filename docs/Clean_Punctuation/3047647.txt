גורמים פלסטיניים אופטימיים אחרי השיחה : " טראמפ נחוש להגיע להסכם "
 ברמאללה מצפים בכליון עיניים לפגישת אבו מאזן ונשיא ארה"ב בבית הלבן .  הנשיא ,  שהימין ציפה כי יאפשר בנייה בהתנחלויות ,  הזניק בשיחה עם יו"ר הרשות את מעמדו הפוליטי של האחרון והוא עשוי עוד להפגיש אותו עם נתניהו בוושינגטון
 ( אבו מאזן בוועידת הפתח ברמאללה : " אם טראמפ יהיה הקול השפוי ,  אז ברוך הבא ")  
ברמאללה נשמעים ביממה האחרונה קולות אופטימיים מאוד לקראת פגישתו של יו"ר הרשות הפלסטינית אבו מאזן ונשיא ארצות הברית דונלד טראמפ .  גורמים פלסטיניים אמרו לוואלה !  NEWS כי טראמפ  " יצא מגדרו "  בשיחתם כדי לתת לאבו מאזן תחושה חיובית . " זו לא הייתה סתם הזמנה רשמית לבית הלבן .  הוא הדגיש כי הוא רוצה שאבו מאזן יהיה האורח שלו ",  אמרו .  לדבריהם ,  טראמפ חזר בשיחה כמה פעמים על המילים : " אני רוצה עסקה ",  בהתייחסו להסכם ישראלי-פלסטיני .  
המסר שהובן ברמאללה הוא חד משמעי ,  והם מעריכים כי הנשיא לא משחק משחקים ובא לעבוד בכל הנוגע לסכסוך .  לפי המקורות ,  שיחות עם בכירים אמריקניים בשבועות האחרונים העלו כי הנשיא לא מעוניין לכפות פתרון על הצדדים ,  אך מנגד הוא לא מתכוון לישראלים או לפלסטינים לכפות פתרון משלו .  כלומר ,  בתור התחלה אפשר לשכוח ממהלכים חד-צדדיים של הרשות או מבנייה ישראלית בגדה וסיפוח שטחים .
 לפי הרושם שנותר ברמאללה ,  הנשיא החדש מתעניין במידה רבה בכלכלה הפלסטינית .  טראמפ ואנשיו הרבו להיפגש מאז כניסתו לתפקיד עם אנשי עסקים פלסטינים ,  בהם המיליארדר עדנאן מג'אלי שכנראה היה ערוץ תיווך בין הבית הלבן והמוקטעה ,  ונחשב כמועמד להתמנות לראש הממשלה הפלסטיני .  
נראה שטרמפ ממשיך להצדיק את המוניטין שלו כאיש עסקים ,  באופן בלתי צפוי ,  גם בזירה הפלסטינית .  בניגוד לכל התחזיות ולכל הערכות הפרשנים ,  טראמפ רחוק מלהיות האור הירוק שקיוו שיהיה בימין הישראלי .  אמנם הוא נחמד יותר לראש הממשלה בנימין נתניהו ,  ולשגריר רון דרמר יש קו ישיר לחתן ג'ראד קושנר ולא מעט רמיזות הופרחו לאוויר על כך שלא במקרה התקשר טראמפ לנתניהו ממש בזמן חקירתו ,  אך זה עדיין לא אותו טראמפ שהבטיח להעביר את השגרירות האמריקנית לירושלים ובטח לא אותו מועמד לנשיאות שרבים קיוו שיאפשר בנייה בהתנחלויות ויחסל במו ידיו את פתרון שתי המדינות .  על פי כל הסימנים ,  השגרירות האמריקנית תישאר ברחוב הירקון בתל אביב לפחות בשנים הקרובות .  ואולי חשוב מכך ,  לפי שר הביטחון אביגדור ליברמן ,  ישראל קיבלה מסר ברור מהממשל שלא לספח את מעלה אדומים או כל שטח אחר שחככה בדעתה לספחו ,  אם בכוונתה לשמר על יחסים תקינים עם הממשל האמריקני .
 דווקא טראמפ הוא שמחזיר את אבו מאזן למרכז הבמה והוא ש"מחיה "  את הסוגיה הפלסטינית ואת יו"ר הרשות - שנחשב גמור פוליטית .  זהו אותו אבו מאזן ש"אינו פרטנר ",   " אינו רלוונטי ",   " אינו רוצה בשלום ",  ושאר התבטאויות שהושמעו עליו בישראל .  הפעם ,  אי אפשר רק לטעון שרק ישראל מתייחסת כך כלפי הנשיא הפלסטיני .  גם מצרים של עבד אל פתח א-סיסי ,  שהיה הראשון לברך את טראמפ על נצחונו ,  עושה כבר כמה חודשים כל מה שרק אפשר כדי לפגוע במעמדו של אבו מאזן .  קהיר חותרת תחתיו בגלוי ומסייעת ככל שניתן למוחמד דחלאן לחזק את מעמדו על חשבון אבו מאזן ואפילו מתקרבת לחמאס במטרה להפיל את יו"ר הרשות .  
טראמפ ,  במידה רבה ,  מעניק לאבו מאזן חבל הצלה פוליטי ומדיני ומחלץ אותו מבידודו היחסי .  קשה יהיה לטעון כלפי אבו מאזן שהוא אינו רלוונטי בזמן שהוא מבקר בבית הלבן ונועד שם עם הנשיא טראמפ .  שליחו של טראמפ ,  ג'ייסון גרינבלט שלמד בישיבת הר עציון ,  יבקר ביום שלישי ברמאללה ובירושלים ,  כפי שפורסם לראשונה בוואלה !  NEWS .  זאת ,  לאחר שראש ה-CIA כבר פגש את אבו מאזן ואת אנשיו .  ועל פי רמזים מסוימים ,  לא ניתן לפסול את האפשרות שבתו של הנשיא איוונקה ובעלה ג'ראד קושנר יבקרו בקרוב באזור ויתארחו אצל אבו מאזן .  הוא זוכה לסיוע מסיבי מצד בית המלוכה הירדני ,  שעושה לו לובי בוושינגטון ,  ולא לחינם טראמפ הזמין את אבו מאזן לביקור .  המלך עבדאללה שוחח פעמיים ביממה האחרונה עם אבו מאזן - אירוע חריג לכל הדעות - בעקבות השיחה עם טראמפ .
 כל ההתפתחויות הללו מעלות חשד מובהק שהממשל החדש חותר להבקעה בנושא שנחשב ממזמן למלכודת מוות פוליטית לכל מי שעסק בו - תהליך השלום .  אולי דווקא מאחר שהסוגיה הזו נחשבת למשימה בלתי אפשרית ,  מנסה טראמפ לייצר בה הישג .  בסופו של דבר ,  לא נדרש כאן יותר מדי :  אין מדובר בהגעה להסכם שלום ,  בשלב הראשון אפילו מפגש בין שני המנהיגים ,  נתניהו ואבו מאזן ,  על מדשאות הבית הלבן ,  ייחשב לאירוע יוצא דופן .  לכל אחד מהם זה אמנם יעלה במחיר מסוים מבית ,  אבל אם תבוא בקשה מצד טראמפ להתייצב במועד כזה או אחר בוושינגטון ,  ייתכן שיהיה מדובר בהצעה שאף אחד מהם לא יוכל לסרב לה .  

גורמים פלסטיניים אופטימיים אחרי השיחה : " טראמפ נחוש להגיע להסכם "
 ברמאללה מצפים בכליון עיניים לפגישת אבו מאזן ונשיא ארה"ב בבית הלבן .  הנשיא ,  שהימין ציפה כי יאפשר בנייה בהתנחלויות ,  הזניק בשיחה עם יו"ר הרשות את מעמדו הפוליטי של האחרון והוא עשוי עוד להפגיש אותו עם נתניהו בוושינגטון

