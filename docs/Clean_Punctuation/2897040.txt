הדרך היחידה לייבש את ביצת הטרור
על הממשלה להכריז באופן ברור :  לעולם לא יהיה כל מו"מ על נסיגה משטחי ישראל .  מדינה פלסטינית היא איום קיומי על תושבי ישראל ,  והמדינה תילחם למנוע אפשרות זו כפי שהיא נלחמת בפצצת אטום ביד אויבי ישראל .  כך מייבשים את הביצה ,  ולא רק עוסקים בריסוס יתושים
אין צורך להיות מומחה ברפואה כדי להבין ,  שכאשר אדם חולה  ( לא-עלינו )  ,  יש אמנם תרופות ופעולות שונות שניתן לעשות כדי למנוע או להפחית את הכאב ,  לאשפזו כדי למנוע את התפשטות המחלה והתדרדרותה וכך הלאה ,  אבל דבר לא יעזור אם לא ייבדק לעומק מניין נובע הכאב ,  מהו שורש המחלה ,  כדי לטפל בבעיה עצמה ולא בסימפטומים .
 כל הפעולות שנקטה בהם הממשלה  הכול נכון וישר :  שינוי נוהל הפתיחה באש ,  החמרת הטיפול והעונשים למסיתים ,  הריסת בתי מחבלים ,  כל אלו חשובים מאד ,  וודאי שיש להמשיך ולהחמיר בהם ,  להנחית יד קשה על משפחות המחבלים ,  ולהגיע למצב של  " הבא להרגך "   כבר בשלב התכנון   " השכם להרגו "  ללא כל שהיות .
 אבל כל זה אינו הטיפול במחלה עצמה .  מניין באה לאלפי צעירים פלסטינים המוטיבציה והרעיון לקחת סכין וללכת לדקור יהודים ?  הרי  " הלכה בידוע עשיו שונא ליעקב "  קיימת מאז ומעולם ,  מדוע כמעט שלא ראינו דברים כאלו לפני 30 שנה ? 
התשובה פשוטה :  כי ממשלות ישראל לדורותיהן הראו להם שזה ''משתלם'' ;  שיש בידם הכוח ,  על-ידי אבן וסכין ,  או בקבוק תבערה וירי ,  לקדם את האינטרס שלהם ,  לדחוק את ישראל עוד ועוד ,  ללחוץ ולהכניע אותה פעם אחר פעם .  הלחץ והמלחמות גורמים לתגובת שרשרת שבסופה תמיד ישראל יושבת למשא ומתן על עוד הסכמים וכניעות .  אחרי האינתיפאדה הראשונה הגיע אוסלו ,  אחרי פיגועי התופת הייתה הנסיגה מחברון ואחרי האינתיפאדה השנייה והפצמ"רים באה ההתנתקות .
 כאשר פלסטיני יודע שבגלל הלחץ והפיגועים ,  רעיון  " שתי המדינות "  ונסיגות נוספות עומד על הפרק ,  והוא שומע את הצד הישראלי שטוען שכל הבעיה היא ש"אין פרטנר ",  אזי ברור לו שעוד סבב של טרור ''יכריח'' את ישראל למצוא פרטנר .  תשאלו כל פלסטיני בזכות מה יש להם אוטונומיה ברמאללה ,  שליטה חמאסית בעזה ,  מעמד בינלאומי מכובד  בזכות המשא ומתן ?  בזכות ה''גמישות המדינית'' ?  לא .  הכל בזכות ה"נער הפלסטיני הגיבור "  עם הסכין והאבן ,  בזכות הדם היהודי שנשפך לא רחמנא ליצלן .  
ראש הממשלה מכריז שוב ושוב ש"אנחנו נראה להם שהם לא ינצחו אותנו ",  הכרזה נכונה וחשובה ,  אבל מצד שני גם הם רוצים  " להראות לנו "  שלא מנצחים אותם .  והם מוכנים להקריב למען מטרה זו את בניהם ואת בנותיהם באכזריות .  כמה אומלל היה נאומו של ראש ממשלה באו"ם ,  הנאום התחיל מצוין ,  עם מיטב הכישרון הרטורי שחנן אותו הקדוש ברוך הוא ,  שבו הוכיח לעולם כולו מי האויב ומי הקרבן ,  מי רוצה במוות ומי בחיים ,  אך למרבה הצער בשורות האחרונות של הנאום הוא  " בעט בדלי "  והרס את כולו ,  כאשר אמר  " אנחנו מוכנים ל''שתי מדינות לשני עמים'' .  אם אתה מוכן לסגת ,  אז אתה הכובש ,  ויש עלייך לחץ מאסיבי עד לנסיגה .  והלחץ אכן הגיע מיד  יום לאחר נאומו של נתניהו באו"ם החל גל הטרור הנורא .  
ההלכה הידועה בשלחן ערוך  ( אורח חיים סימן שכ"ט )  קובעת ברורות  גם אם נדבר איתם רק על  " עסקי קש ותבן "  טריטוריאליים ,  הם מצידם יראו זאת ש"נפתחה הארץ ליכבש בפניהם ".  חד וחלק .  אין שום חכמות ופרשנויות בהגיון הברזל הזה ,  שמוכיח את עצמו פעם אחר פעם .  בפסק הדין ההלכתי של כל רבני ישראל המבוסס על הלכה זו ,  קוראים רבני ישראל לממשלה שוב ושוב ,  כבר קרוב ל-25 שנה ,  ליישם סוף סוף את ההלכה היהודית ולעשות סוף למעגל הדמים :
 על ממשלת ישראל להכריז באופן ברור ומוחלט  לעולם לא יהיה כל מו"מ על נסיגה משטחי ישראל ,  בכל סיטואציה ובכל תנאי שהוא .  ישראל חוזרת בה מכל הסכם של נסיגה וויתור שהיו בעבר .  מדינה פלסטינית היא איום קיומי על תושבי ישראל ,  וישראל תילחם למנוע אפשרות זו כפי שהיא נלחמת בפצצת אטום ביד אויבי ישראל .
 כך מייבשים את הביצה ,  ולא רק עוסקים בריסוס יתושים .  כל רגע שישראל איננה מכריזה זאת באופן ברור הוא פיקוח נפשות ממש .  אין ספק שיש כרגע הרבה עבודה חשובה לכוחות הביטחון ,  לשמור ולהגן על עם ישראל ,  ללכוד ולחסל כל מפגע עוד בטרם יצא לבצע את זממו .  אך עבודה זו תצליח ותביא שקט לטווח ארוך אך ורק אם תעביר ישראל את המסר הזה לפלסטינים ולעולם כולו ,  המסר הברור והאמיתי של  " תורת חיים ".  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

הדרך היחידה לייבש את ביצת הטרור
על הממשלה להכריז באופן ברור :  לעולם לא יהיה כל מו"מ על נסיגה משטחי ישראל .  מדינה פלסטינית היא איום קיומי על תושבי ישראל ,  והמדינה תילחם למנוע אפשרות זו כפי שהיא נלחמת בפצצת אטום ביד אויבי ישראל .  כך מייבשים את הביצה ,  ולא רק עוסקים בריסוס יתושים

