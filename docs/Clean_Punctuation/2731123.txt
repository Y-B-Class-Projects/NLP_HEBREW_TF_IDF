דנון מורד ,  נתניהו מאיים - ובנט מביט מהצד בחיוך
בזמן שסגן שר הביטחון הודיע שיתפטר אם ישוחררו עוד אסירים וראש הממשלה מגלה סימני יאוש ,  יו"ר הבית היהודי מוריד הילוך מההתנגדות למו"מ .  וגם :  המבוכה של ח"כ מיכאלי במליאה
הכנסת יצאה אתמול  ( רביעי )  לפגרה באקורד סיום צורם במיוחד .  הלכידות הקואליציונית שעליה עמל ראש הממשלה בנימין נתניהו בשנה האחרונה ,  נראתה שברירית מתמיד אל מול מפגן השרירים שזכה לו מצד הבית היהודי בנושא חוק הגיור ,  מה שגרם לו להזיע כהוגן עד שצלח את הצעות אי האמון שהגישה האופוזיציה .
 סיעת יחיד - לכל הטורים הקודמים של עמרי נחמיאס
גם שר האוצר ויו"ר יש עתיד יאיר לפיד גרם לו לא מעט כאבי ראש עם ההצהרה על תכנית חדשה לביטול המע"מ על דירות לזוגות צעירים ,  ובטוח שהצעת החוק הטרייה לחייב את  " ישראל היום "  לגבות כסף עבור גיליונות העיתון לא שיפרה את מצב הרוח שלו .  על ההצעה חתומים חבר הכנסת איתן כבל  ( העבודה )  וכמה מראשי הסיעות ,  בהם איילת שקד  ( הבית היהודי )  ורוברט אילטוב  ( ישראל ביתנו )  וכן חבר הכנסת יואל רזבוזוב ,  שלא ברור מדוע דווקא הוא מכל סיעת יש עתיד בחר להצטרף אליה .  למרות שבלשכתו הכחישו כי קיבל הוראה מלמעלה לתמוך בחוק ,  ניתן לשער מה תהיה עמדת יו"ר המפלגה שלו כאשר ההצעה תעלה לדיון .  אולם ,  מי שהצליח להכעיס את נתניהו יותר מכל ,  כך עושה רושם ,  הוא סגן השר דני דנון .  
לנתניהו נמאס מדנון .  בחודש האחרון לא החליפו ראש הממשלה וסגן שר הביטחון מילה ביניהם .  כמעט אין סיבוב תקשורתי שדנון לא עשה על הגב של נתניהו :  מהאיום שמי שימסור שטחים מקומו לא בליכוד ,  שזימן לו שיחת נזיפה ,  דרך תביעות משפטיות שהגיש נגד ראש הממשלה בעניינים פרוצדורליים הקשורים לליכוד ,  ועד שורת מכתבים פומביים בענייני הקפאה ושחרור אסירים שמטרתם הייתה לצבור הון פוליטי על גבו של נתניהו .  הסיבוב שעשה אתמול ,  עת כינס מסיבת עיתונאים בה הכריז כי שחרור אסירים יגרום לו להתפטר מתפקידו ,  היה סיבוב אחד יותר מדי :  לפי פרסום בערוץ 2 מאמש ,  מתכוון נתניהו לפטר את דנון עוד לפני שיתפטר .
" זו אינה הפעם הראשונה שהמסרים האלה מגיעים .  גם כשאמרתי שמי שיאמץ את מתווה קרי מקומו לא בליכוד ,  קיבלתי מסרים דרך עיתונאים ",  אומר דנון ומסביר : " אני לא אשמח לסיים את תפקידי .  הדבר האידיאלי הוא שלא תהיה פעימה ושבמקביל אשאר בתפקיד ". 
נראה שהסיכויים לכך לא גבוהים .  נתניהו התייאש מזה שאתה תוקף אותו מתוך הממשלה ?  
" אני לא תוקף את ראש הממשלה אישית ,  אבל לא אסכים איתו .  מתנהל מאבק אידיאולוגי בתנועה .  הוא רוצה להשתיק אותו ואני בין מובילי המאבק ,  אני מניח שזו דרך להשתיק ". 
ובכל זאת ,  זו אינה הפעם הראשונה שאתה מאיים על נתניהו .
" לגיטימי שיש לך דעה שונה ואתה מביע אותה .  יש קולות נוספים שמתנגדים לפעימה הרביעית .  בנט דיבר בשבוע שעבר נגד שחרור ערביי ישראל והציע ש'אף אחד לא יבחן אותו' .  גם ליברמן אמר משהו דומה .  אם הוא  ( נתניהו ,  ע"נ )  הולך על פעימה רביעית יכול להיות שהוא רוצה להקדים תרופה למכה .  לפי דעתי ,  אם לא תהיה פעימה ,  יהיה לי חלק בזה ". 
בצעד של נתניהו ניתן לראות גם מכת מנע המכוונת כלפי יתר חברי הממשלה ,  לקראת האפשרות של שחרור האסירים בפעימה הרביעית .  הסיכויים שפעימה זו אכן תצא לפועל פחתו השבוע במידת מה ,  אבל ראש הממשלה מבקש לאותת לשרים לא להשתולל בשבועות הקרובים .  מי שמתכוון להוריד הילוך בעניין הוא דווקא שר הכלכלה ויו"ר הבית היהודי נפתלי בנט .  עושה רושם שבנט מסתכל מהצד על התהליך המדיני המקרטע ,  ומבין שלפי שעה אין צורך לצאת לקרב מול לבני .  העסק מתפרק לבד .  הוא עשוי להוריד פרופיל בסוגיה הזו בשבועות הקרובים .  אם התהליך המדיני אינו מתקדם ,  אין לו צורך להצטייר כמי שתוקע מקלות בגלגלים .  
לא מעט אנשים בקואליציה נשמו אתמול לרווחה ,  עם נעילתו הרשמית של מושב החורף .  רגע לפני הבאזר ,  הספיקו בבית היהודי לעשות שריר אחד אחרון .  בגלל מחאה על קידומו של חוק הגיור ,  נעדרו ביום שני כל חברי הסיעה ,  רגע לפני הצבעת אי האמון .  יו"ר הקואליציה ,  יריב לוין ,  שהיה במבוכה וניסה לגייס רוב ,  השליך לזירה את האיש למשימות מיוחדות ,  השר יובל שטייניץ ,  ששתיקה אינה אחת התכונות הבולטות שלו ,  בלשון המעטה .  
שטייניץ עלה למשוך זמן ,  בעוד שבמקביל ניסו לוין ונתניהו להגיע לפשרה עם בנט על החוק .  בשלב מסוים ,  לשטייניץ כבר נגמרו הרעיונות ,  והוא התחיל לדבר ,  כמה רלוונטי ,  על התגלית המדעית מתחילת השבוע בנוגע למפץ הגדול . " במהלך הנאום שלי עלו שאלות על מהות הקיום של העולם ",  הסביר הדוקטור לפילוסופיה את הקשר בין הדברים ובין נושא הדיון .  בסופו של דבר התרצו בבית היהודי ונכנסו להצביע ,  רק כדי לחזור 24 שעות מאוחר יותר עם אותו התרגיל בדיוק .
 בתום דיון מיוחד בהשתתפות ראש הממשלה ,  נערכה הצבעה בה התבקשו חברי הכנסת להביע תמיכה בתוכן נאומו של נתניהו .  גם הפעם ניסה נתניהו לשכנע את בנט להצביע בעד .  בסופו של דבר שרי הבית היהודי נכנסו לתמוך כדי שלא יעמדו בסכנת פיטורים ,  וחברי הכנסת נעדרו מהמליאה .  הקואליציה ניצחה את ההצבעה בקושי ,  בפער של ארבעה קולות .  
לוין רתח מזעם על בנט .  הוא טען כי הבית היהודי הפרה סיכום מפורש לפיו לא תמנע את קידום חוק הגיור ,  ובתגובה הוריד מסדר היום את כל הצעות החוק של הסיעה ,  כולל חוק המזון ,  ה"בייבי "  של בנט .  בערב כבר נתפרה פשרה שאומרת כי במקביל יקודם חוק של הבית היהודי ,  וכי כל התקדמות תיעשה בתיאום עם ראש הממשלה ,  אבל האופן בו סיימה הקואליציה את המושב הנוכחי לא מבשר טובות לגבי היכולת של חבריה לעבוד בשיתוף פעולה בהמשך .
" הם שגו שגיאה גדולה ",  אומר לוין . " הכלל הבסיסי הוא שסיכומים צריך לכבד .  כאשר ברגע האחרון רוצים לחזור מהסיכום ,  זה מצב לא מקובל .  זה נובע מההרכב של הסיעה שלהם ,  שהוא צירוף של שתי סיעות  ( הבית היהודי ותקומה ,  ע"נ )  .  בכל פעם שמישהו אינו מרוצה ,  יש תגובת שרשרת שמביאה את הסיעה למקום שאני חושב שהם לא מתכננים להיות בו מלכתחילה .  העבודה מולם הייתה לא פשוטה מאז תחילת הקדנציה ,  וקשה לי לראות את זה משתנה ". 
אתה מסיים את התפקיד שלך בסוף המושב .  זה קשור בעובדה שאתה חושב שיהיה בלתי אפשרי לשלוט בקואליציה במושב הבא ?  
" זו קואליציה מאוד קשה לניהול בגלל הרבה סיבות .  היא השיגה הישגים בשנה אחת של עבודה שלא היו הרבה ממשלות שהשיגו .  זה לא סוג ואופי הדברים שרציתי לעשות .  לקחתי את זה בגלל הבקשה של ראש הממשלה לשנה ,  אני לא צריך לעזוב את התפקיד ,  כהונתי הסתיימה ".   " במושב הבא ",  אומר לוין , " אני רוצה להתעסק בעניינים מהותיים ולא במסעות תיווך אינסופיים .  אני רוצה להתמקד במערכת המשפט ,  לא היה לי זמן לנושא הזה ונראה את זה במושב הבא .  כדי לקדם שינויים במערכת המשפט ,  העמדה של יו"ר קואליציה מפריעה ".  
חיבוק הדוב של יו"ר ש"ס ,  אריה דרעי ,  כלפי יו"ר הקואליציה ,  יצחק  ( בוז'י )  הרצוג עורר לא מעט ביקורת בקואליציה ,  אבל רק בודדים באופוזיציה העזו לצאת נגדו .  השניים היחידים שהתבטאו באופן פומבי נגד המהלך ,  כמה מקרי ,  הם קודמיהם של הרצוג ודרעי בראשות העבודה וש"ס ,  שלי יחימוביץ' ואלי ישי .  בעוד יחימוביץ' אמרה כי יש לשתף פעולה עם החרדים  " אך להיזהר מחיבוקי דוב ",  ישי אמר אתמול כי תמיכת העבודה בחוק הגיור  " לא פחות חמורה מתמיכה בחוק הגיוס ".  מעניין אם ההתנגדות קשורה לכך ששניהם מבקשים ,  כל אחד במפלגתו ,  לרשת את היו"ר המכהן .  
אחד הסיוטים הגדולים של כל חבר כנסת הוא להתבלבל בנאום במליאה .  אתמול זה קרה לחברת הכנסת מרב מיכאלי  ( העבודה )  .  לרוע מזלה ,  לא היה זה סתם נאום ,  אלא נאום ביקורת על ראש הממשלה ,  שגם ישב והאזין לדבריה .  אחרי כמה רגעים בהם לא מצאה את הדף הנכון ממנו רצתה לקרוא ,  היה זה דווקא נתניהו שנחלץ לעזרתה . " תאלתרי ",  הוא אמר והוסיף בחיוך : " זה קרה גם לברז'נייב ".  
לפניות לכתב עמרי נחמיאס - omri_n@walla.net.il 

דנון מורד ,  נתניהו מאיים - ובנט מביט מהצד בחיוך
בזמן שסגן שר הביטחון הודיע שיתפטר אם ישוחררו עוד אסירים וראש הממשלה מגלה סימני יאוש ,  יו"ר הבית היהודי מוריד הילוך מההתנגדות למו"מ .  וגם :  המבוכה של ח"כ מיכאלי במליאה

