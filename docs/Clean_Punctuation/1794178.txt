נתניהו לנסראללה :  מי שמסתתר בבונקר ,  שיישאר בבונקר
ראש הממשלה השיב למזכ"ל חיזבאללה ,  שאיים על בכירי מערכת הביטחון בישראל ואמר : " שאף אחד לא יפקפק בכוחה של ישראל או ביכולתנו להגן על עצמנו "
  ( צילום :  גדעון צנטנר .  עריכה :  עידן גוראל ) 
ראש הממשלה ,  בנימין נתניהו ,  הגיב אמש  ( רביעי )  לדבריו של מזכ"ל חיזבאללה חסן נסראללה ,  שאיים לפגוע בראשי מערכת הביטחון של ישראל . " נסראללה הצהיר היום שהוא יכבוש את הגליל - יש לי חדשות בשבילכם - הוא לא ",  אמר נתניהו במהלך נאום שנשא בוועידת הנשיאים בירושלים .  נתניהו הוסיף כי  " כל מי שמסתתר בבונקר שיישאר בבונקר ".  נתניהו רמז למזכ"ל החיזבאללה ואמר : " שאף אחד לא יפקפק בכוחה של ישראל או ביכולתנו להגן על עצמנו .  יש לנו צבא חזק ,  פנינו לשלום אך צה"ל ערוך ומוכן להגן בעוצמה על ישראל ",  אמר ראש הממשלה .
 בנאום שנשא בביירות אמר מזכ"ל חיזבאללה להנהגה הביטחונית והצבאית בישראל כי פעילי חיזבאללה ערוכים ומוכנים לכבוש את הגליל . " שר הביטחון ברק אמר לחיילים הישראלים שעליהם להיות מוכנים למלחמה משום שאם היא תפרוץ ,  הם יתבקשו להיכנס ללבנון .  אני רוצה לפנות לרמטכ"ל הנכנס גנץ ,  לרמטכ"ל היוצא אשכנזי ולשר הביטחון ברק :  אם ישראל תכפה מלחמה על לבנון ,  אבקש מלוחמי חיזבאללה לכבוש את הגליל ". 
במלאת שלוש שנים לחיסולו של בכיר הארגון עימאד מורנייה הבטיח נסראללה לנקום את מותו : " הישראלים עדיין מודאגים ומפוחדים ,  בעיקר כשיום השנה למותו של מורנייה מתקרב .  אני רוצה להבהיר שההחלטה  ( לנקום  נ.י )  עדיין קיימת .  הנקמה תצא לפועל במועד המתאים .  למנהיגים הישראלים אני רוצה לומר שייזהרו בכל מקום שאליו הם הולכים בעולם .  הדם של מורנייה ירדוף אותם ". 
בהמשך נאומו בפני ועידת הנשיאים הדגיש נתניהו כי אף שגם אירן וגם המערב תמכו במפגינים בקהיר ,  רצה כל אחד מהם את התוצאה ההפוכה .  משום כך , " איש אינו יודע מה יביא בכנפיו העתיד במצרים .  הן בוושיגנטון והן בטהרן לא יודעים .  גם בעלי טורים בניו יורק טיימס לא יודעים ",  אמר נתניהו ,  שהוסיף כי  " כיוון שלא ניתן לחזות את העתיד ,  עלינו להתכונן לאפשרות הגרועה יותר .  אני אחראי לביטחונם של שבעה מיליון אזרחי ישראל וחלק מההכנה לאפשרות הגרועה יותר היא לומר למנהיגי העולם מה הסכנה העלולה להתפתח .  ההיסטוריה של העם היהודי לימדה אותנו שעלינו להתכונן לאפשרות הגרועה ". 
נתניהו הסביר כי  " מעל לכל אנו רוצים שממשלה מצרית עתידית תישאר מחויבת לשלום עם ישראל .  50 מיליון מצרים לא מכירים כיצד היו החיים לפני הסכם השלום ,  אבל אני זוכר ".  על הפלסטינים והמשא ומתן המדיני אמר נתניהו כי  " מסמכי ויקיליס הראו שהדאגה העיקרית של מנהיגים באזור אינו העניין הפלסטיני ,  אלא האירני .  אירועי הימים האחרונים הראו שלא העניין הפלסטיני עומד בראש מעייני האזרחים ,  אלא המצב הכלכלי .  אך יש אמת אחת שנשארה - זו לא ישראל שאינה רוצה שלום ,  אלה הפלסטינים שלא רוצים לשאת ולתת .  אני מקווה שזה ישתנה ואני מקווה שאבו מאזן יבוא לשאת ולתת .  אנשים יכולים היום להבין טוב יותר את מה שאמרנו - שהביטחון הוא הערובה לשלום .  השלום לבדו אינו ערובה לשלום .  עלינו לצרף לו שגשוג כלכלי ,  אך מעל לכל - ביטחון .  צריך להתחיל כדי להשיג שלום בטוח .  יש היום אנשים רבים בעולם שמבינים טוב יותר את מה שאני אומר ".  ראש הממשלה התייחס גם לאירן ואמר כי  " יש כוח שימנע שלום באזור ,  וזה אם אירן תשיג נשק גרעיני .  אירן מנסה לבנות פצצה גרעינית ואם היא אכן תשיג נשק גרעיני זו תהיה מכה לשלום וליציבות .  מותר לנו להיות אופטימיים ,  כיוון שההיסטוריה היהודית לימדה אותנו שעלינו להכיר באיומים בזמן אמת ועלינו להכין את עצמנו לאיומים ". 
עדכון ראשון :  20:19

נתניהו לנסראללה :  מי שמסתתר בבונקר ,  שיישאר בבונקר
ראש הממשלה השיב למזכ"ל חיזבאללה ,  שאיים על בכירי מערכת הביטחון בישראל ואמר : " שאף אחד לא יפקפק בכוחה של ישראל או ביכולתנו להגן על עצמנו "
 
