יומן בחירות | סקר :  הליכוד מגדיל את הפער מהמחנה הציוני
וינשטיין מתנגד לפסילת מרזל וזועבי | נתניהו שוקל להיענות לעימות טלוויזיוני עם הרצוג ולבני | הרשימה המשותפת השיקה קמפיין בעברית | כחלון פרסם הצהרת הון .  עדכונים שוטפים בוואלה חדשות
על רקע הקריאות לקיים עימות טלוויזיוני בין ראש הממשלה בנימין נתניהו ליתר ראשי המפלגות המתמודדות בבחירות לכנסת ה-20 ,  פרסמה הערב מפלגת הליכוד הודעה המעידה על שינוי בתפישה של מפלגת השלטון .
" ראש הממשלה בנימין נתניהו עסוק בימים אלה בבלימת ההסכם המסוכן המתגבש עם איראן ,  בהכנות לנסיעתו לארצות הברית ובניהול ענייני המדינה .  ראש הממשלה ישקול את ההצעה לקיים עימות טלוויזיוני עם מועמדי השמאל להרכבת הממשלה הבאה ,  הרצוג ולבני ,  עם שובו מארצות הברית ",  נכתב בהודעה מטעם הליכוד .  
אילו הבחירות היו נערכות היום ,  הליכוד הייתה זוכה ל-27 מנדטים - כך עולה הערב מתוצאות סקר שערך ערוץ 1 .  מפלגת המחנה הציוני ,  בראשות יצחק הרצוג וציפי לבני ,  זוכה ל-23 מנדטים .
 עוד עולה מהסקר כי הרשימה המשותפת ,  שהשיקה הערב את קמפיין הבחירות שלה בעברית ,  זוכה ב-12 מנדטים .  הבית היהודי אחריה עם 11 מנדטים .  המפלגה החמישית בגודלה היא יש עתיד עם 10 מנדטים .  יהדות התורה עם תשעה מנדטים ,  ואילו כולנו של משה כחלון וישראל ביתנו של השר אביגדור ליברמן זוכות לשמונה מנדטים כל אחת .  
ש"ס בראשות אריה דרעי מקבלת שישה מנדטים .  מרצ ,  כך לפי הסקר ,  זוכה בחמישה מנדטים .  
יו"ר כולנו משה כחלון פרסם הערב הצהרת הון ,  ממנה עולה כי שוויו הכולל מוערך בכ-4.2 מיליון שקלים .  לפי הצהרת ההון ,  ברשותו של כחלון מכונית מדגם סיאט איביזה שנת 2011 ,  שעלותה מוערכת ב-63 אלף שקלים .  הוא מתגורר בדירה שכורה בחיפה ,  בדירה ובה ארבעה חדרים ,  ומשלם על כך שכירות של 4,000 שקלים בחודש .  במקביל ,  הוא בונה בית בעיר ,  ששוויו מוערך ב-2.5 מיליון שקלים .  הפרטים פורסמו לראשונה ב"תכנית חיסכון "  בערוץ 2 .  
הרשימה המשותפת ,  הכוללת נציגים מהמפלגות חד"ש ,  בל"ד ורע"ם-תע"ל ,  השיקה הערב את קמפיין הבחירות שלה בעברית במסיבת עיתונאים בתל אביב . " נקבל 15 מנדטים בכנסת ,  רק בזכות זה נצליח לפסול את כל החוקים הגזענים ",  אמר יו"ר הרשימה איימן עודה . " ידינו מושטת לכל האוכלוסיות המוחלשות בישראל :  ליוצאי עדות המזרח ,  לאתיופים ,  לחולים במסדרונות בתי החולים שאולי לא שמעו עלינו ,  אולי לא יצביעו לנו ,  אבל אנחנו עם 15 המנדטים שלנו נעבוד בשבילם ".  
אחרי שמוקדם יותר הודיע כי אין לפסול את מועמדותו של ברוך מרזל לכנסת ,  הגיש היועץ המשפטי לממשלה ,  יהודה וינשטיין ,  את חוות דעתו בעניין עתירה דומה לגבי ח"כ חנין זועבי ,  ואמר כי אין לפסול את מועמדותה במסגרת הרשימה המשותפת .  
נשיא המדינה ראובן ריבלין אומר בתגובה לדברי נתניהו מול תלמידי המכינה בעלי ,  שלפיהם מלאכת הרכבת הממשלה תוטל על המפלגה הגדולה ביותר ,  כי  " הדברים אינם מוכרים לבית הנשיא ".  בהודעה שנמסרה מטעמו של ריבלין נאמר כי  " כל השערה בדבר החלטת הנשיא על זהות מרכיב הממשלה בזמן הרלוונטי ,  נתונה לאחריות המשער בלבד ".  
ראש הממשלה בנימין נתניהו ערך היום ביקור במכינה בעלי יחד עם סגנית שר התחבורה ,  חברת הכנסת ציפי חוטובלי ,  ראש מטה יהודה ושומרון של הליכוד ,  שאף יזמה את הביקור במקום .  בין היתר נפגש נתניהו עם ראשי המכינה ויו"ר מועצת יש"ע ,  אבי רואה ,  ונאם לאחר מכן בפני תלמידי המוסדות של עלי ונציגי האזור .  בנאום הסביר יו"ר הליכוד לתלמידים מדוע חשוב שיצביעו לליכוד ולא לבית היהודי .  לדבריו ,  הנשיא יטיל את הרכבת הממשלה על המפלגה הגדולה ביותר - וגודל הגוש לא ישנה .
 במהלך דבריו עקץ נתניהו את מבקריו על פרשת הבקבוקים ,  ביקש בקבוקי מים ,  הצביע עליהם אמר : " זה הליכוד ,  וזה השמאל או העבודה או איך שהם קוראים לעצמם עכשיו .  צריך ללכת על המפלגה שקו המים שלה יותר גבוה .  אם מפלס המים בבקבוק הזה יורד ,  ובמפלגת השמאל המפלס יהיה גבוה יותר - תקום ממשלה שלא ידעה את יוסף ,  ממשלה שיכולה פשוט להיכנע לכל אורך הדרך ".  חוטובלי הוסיפה : " רק מפלגה כללית שמייצגת את כלל העם יכולה להנהיג את המדינה ". 
רואה אמר לנתניהו בביקור כי  " אני מבקש ממך להמשיך ולחזק את ההתיישבות לאחר שתיבחר שוב לראשות הממשלה ".  הוא ביקש מנתניהו לפעול  " ליישום דוח השופט אדמונד לוי ,  שאתה הזמנת ומינית אותו לתפקיד ולהחזיר לעבודה סדירה את ועדת התכנון לקידום תכניות בנייה ביהודה ושומרון ובקעת הירדן ,  וחידוש מכרזי בנייה ".  
היועץ המשפטי לממשלה יהודה וינשטיין הגיש לפני זמן קצר את עמדתו בעניין עתירת תנועת הליכוד נגד מפלגת העבודה ,  מפלגת התנועה ,  ארגון V15 ואחרים .  עניינה של העתירה הוא בבקשת תנועת הליכוד כי יו"ר ועדת הבחירות המרכזית ,  שופט בית המשפט העליון סלים ג'ובראן ,  יוציא צו מניעה  " בשימוש בתרומות לצרכי תעמולה בניגוד לחוק הבחירות ולחוק מימון מפלגות ".  על כך השיב היועץ כי יו"ר ועדת הבחירות המרכזית אינו בעל הסמכות להוציא צו למניעת מעשה עבירה לפי חוק מימון מפלגות ,  ולכן הוא אינו הכתובת לבירור הפרות לכאורה של הוראות חוק מימון מפלגות .  
צעירי מרצ ,  מלווים בחברת הכנסת תמר זנדברג ,  הפגינו בצהריים בהתנחלות עלי בשומרון בעת ביקורו של ראש הממשלה נתניהו במקום ובפגישתו עם תלמידי המכינה הקדם צבאית . " ראש ממשלת המתנחלים מראה בדיוק מי חשוב לו ומי לא ",  אמרה זנדברג . " נתניהו מגיע לבקר את פלג האוכלוסייה החביב עליו ,  את הבנים היקרים לו ,  את מי שטיפח ושימן לאורך כל שנות שלטונו באינספור העברות תקציביות .  אנחנו באים כדי למחות ולהזכיר לנתניהו את 95% מתושבי ישראל שחיים בתוך גבולות המדינה ,  שנאנקים תחת יוקר המחיה ומשבר הדיור - 95% מהאזרחים שיודעים שנתניהו לא רואה אותם ".  
היועץ המשפטי לממשלה יהודה וינשטיין השיב לעתירה לפסילת ברוך ברזל מהתמודדות לכנסת ה-20 ,  וקבע כי אין במעשיו של האחרון כדי למנוע ממנו את הזכות להיבחר . " לא הונחה ,  במסגרת הבקשה שהוגשה ,  תשתית ראייתית מספקת לכך שבהתבטאויותיו של מרזל יש לשלול את מרכיביה הגרעיניים של מדינת ישראל כמדינה דמוקרטית ,  או כדי לעלות כדי הסתה לגזענות ,  באופן שיצדיק את מניעת התמודדותו בבחירות לכנסת ",  נימק וינשטיין בחוות דעתו .  
יו"ר ש"ס ,  אריה דרעי ,  שיגר טלפונים שחורים בצירוף מכתב לראשי המפלגות השונות ,  ובו כתב : " בימים האחרונים אנו עדים לוויכוח המסורתי והמתוקשר בין ראשי המפלגות השונות- מי יענה לטלפון האדום ?  ,  ואני תוהה מי יענה לטלפון השחור של שני מיליון האנשים השקופים ?  !  שאין להם עונה ואין להם מענה כיום ".  עוד כתב כי דרעי כי ברצונו להעניק לרשימת המחנה הציוני את את הטלפון השחור   " שיש בו כדי לתת מענה לכל אותם ציבור השקופים .  בתקווה שתשכילו להצטרף אליי ,  בכדי שנקדם יחדיו את צרכיהם של הציבור הנזקק והגדול הזה בממשלה ובכנסת הבאה ".   
" המטרה שלנו היא שתוך עשר שנים ישראל תחזור להיות אחד מעשרת המקומות הראשונים בעולם בחינוך ",  כך אמר יאיר לפיד כשהציג את רפורמת החינוך של מפלגתו . " אנחנו צריכים ליצור מערכת חינוך שמכוונת גבוה .  מערכת חינוך שלוקחת אחריות על הילדים .  על כל הילדים .  גם על הקטנים ".  עיקרי התכנית ,  שהוצגה בבית ספר בליך ברמת גן ,  כוללים ריכוז תכני החינוך מגיל 0 ועד בגרות תחת קורת גג אחת ,  הקמת מרכזי טיפול לגיל הרך ,  גני ילדים של שעות אחר הצהריים ,  הרחבת ההכשרות המקצועיות של הגננות והסייעות והוספת סייעת לגני הילדים מגיל 3-6 .  
התכנית לפתרון משבר הדיור בישראל ,  בה התגאה משה כחלון זה זמן רב ,  נחשפה במסיבת עיתונאים שערכה מפלגת כולנו בכפר המכביה ברמת גן .  התכנית ,  הנושאת את השם  " דירה נטו ",  מציעה לאחד את רשויות הדיור תחת משרד אחד ,  הכוללת את פירוק מנהל מקרקעי ישראל והגברת קצב הבנייה . " קם בישראל מעמד חדש ,  מעמד ההומלסים ,  75 אלף משפחות מחוסרות בית משלהם ",  אמר יו"ר כולנו ,  שחזר על שאיפתו להיות שר האוצר הבא של מדינת ישראל והצהיר בשנית כי כחלק מתפקיד זה יפרק את מונופול מנהל מקרקעי ישראל . " הקרקעות שייכות לכולנו ,  הן שלנו ,  ומגיעות לנו לא למנהל ,  לא לטייקונים ,  לא לספקולנטים ,  ולא למשקיעים זרים ".  
הרצוג ולבני מעלים הילוך :  חודש לפני הבחירות ,  החליטו במטה המחנה הציוני לעבור למתקפה על ראש הממשלה .  הקמפיין ,  עליו יחתמו  " צעירי המחנה הציוני "  ויכלול שילוט חוצות ופרסום באינטרנט עם סיסמאות כמו  " אחד מכל שלושה ילדים בישראל רעב ,  והוא קונה ארוחת בוקר ב-20 אלף שקל "  ו-"הוא קונה גלידה ב-10,000 שקל ולך אין כסף לקוטג ".  עד כה נשמעה ביקורת רבה מתוך המפלגה על דרך ניהול הקמפיין החיוורת ואמש פוטרו מי שניהלו את קמפיין הרשימה עד כה .
 מבוכה במחנה הציוני :  פיטרו את מנהלי הקמפיין  ופרסמו הכחשה 

יומן בחירות | סקר :  הליכוד מגדיל את הפער מהמחנה הציוני
וינשטיין מתנגד לפסילת מרזל וזועבי | נתניהו שוקל להיענות לעימות טלוויזיוני עם הרצוג ולבני | הרשימה המשותפת השיקה קמפיין בעברית | כחלון פרסם הצהרת הון .  עדכונים שוטפים בוואלה חדשות

