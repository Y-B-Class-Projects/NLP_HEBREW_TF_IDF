מופז : " נתניהו שרטט תרשים יפה ,  אבל לא אפקטיבי "
 באופוזיציה תקפו את נאומו של ראש הממשלה הערב באו"ם : " שכנע את המשוכנעים ,  ולא סיפק תקווה מדינית ".  השר ישי : " יש לקוות שהנאום יהווה תקיעת שופר להתעוררות העולם "
 באופוזיציה מתחו הערב  ( חמישי )  ביקורת על הנאום שנשא מוקדם יותר ראש הממשלה ,  בנימין נתניהו ,  מול העצרת הכללית של האו"ם . " נתניהו שרטט תרשים יפה ,  אבל לא שרטט מפת דרכים בינלאומית ואפקטיבית לעצירת תכנית הגרעין של אירן ",  אמר יו"ר האופוזיציה ,  שאול מופז ,  בהתייחסו לתרשים הפצצה הגרעינית שהציג נתניהו להמחשת  " הקו האדום "  שיש להציב לאירן . " ראש הממשלה שכנע את המשוכנעים ,  ולא סיפק תקווה מדינית ".  
לדבריו ,  הבעיה אינה בהמתנה לאביב או לקיץ הבא ,  בו תצליח אירן לדברי נתניהו להגיע לפצצה ,  אלא בהתרחקות המערב מהתמיכה בישראל בהנהגתו . " ההישג המתבקש הוא להגיע להסכמה על קווים אדומים בתיאום דיסקרטי ושקט עם ארצות הברית .  הצבת הקו האדום באופן חד צדדי מסנדלת את מרחב התמרון הישראלי ותורמת לבידוד האיום כבעיה יהודית ולא עולמית ".  בהתייחסו לדברי אבו מאזן באו"ם ,  אמר מופז : " יש לגנות את הדברים בכל תוקף ".  
יו"ר מרצ ,  זהבה גלאון ,  אמרה כי נתניהו הטיל  " פצצה "  באו"ם ,  שעד הקיץ תהיה לאירן פצצה . " בהינף טוש אדום ,  נתניהו שרטט דיאגרמה שקדישמן היה מחוויר לידה ",  אמרה גלאון . " אצל נתניהו הכלכלה מתמצה בדיאגרמות ,  האבטלה קיימת בדיאגרמות ,  ועכשיו גם ההתגרענות האירנית .  הכול כשר כדי להלך אימים על העולם - גימיקים ,  דיאגרמות ,  ולהטוטים של יחסי ציבור לצורכי פוליטיקה פנימית ,  במקום ניהול דיפלומטיה עם אובמה בחדרי חדרים ". 
יו"ר סיעת העבודה ,  ח"כ יצחק הרצוג ,  טען מצדו כי נאום נתניהו היה נאום טוב ,  ויצר תשתית הגיונית להגדרת קו אדום בנושא הגרעין האירני .  עם זאת ,  לדבריו ,  ההגדרה שהציג איננה באמת ברורה והיא סובלת מערבוב ומערפול מונחים . " כעת על נתניהו לגבש חזית לאומית מוסכמת בהגדרת קו אדום ,  וחבל שהוא ועמיתיו בזבזו אנרגיה ,  זמן ומשאבים יקרים בעימות פומבי מול ארה"ב בנושא זה ",  אמר . " בנוסף ,  נתניהו החמיץ הזדמנות לצאת ביוזמה מדינית בתחום הפלסטיני ,  שהייתה מחזקת את יכולת התמרון שלו בנושא האירני ולנטרל את המאמץ הפלסטיני החד צדדי ".  
בקואליציה גיבו את דבריו של נתניהו באו"ם . " ראש הממשלה הבהיר באופן ברור את הסכנה הטמונה במשטר האירני בכלל ואת הסכנה הטמונה במשטר האירני עם יכולת גרעינית-צבאית בפרט ",  אמר השר לעניינים אסטרטגיים ,  משה יעלון . " ראש הממשלה הבהיר את הדחיפות לפעול מול האירנים לנוכח התקדמות פרויקט הגרעין הצבאי ,  ואת חשיבות שילוב הידיים של העולם המערבי ,  בראשות ארצות הברית ,  כדי למנוע מהמשטר הסורר הטהרן להשיג נשק גרעיני-צבאי שיאיים על שלום העולם ועל יציבתו ".  על נאום אבו מאזן ,  הוסיף יעלון : " הנאום הזה משקף את התחמקותו של אבו מאזן מאפשרות לנהל משא ומתן מול ישראל .  הוא מעולם לא הכין את עמו לשלום עם ישראל ,  ונאום השטנה שלו הערב באו"ם הוא הוכחה נוספת לכך שאין בכוונתו לעשות זאת ". 
יו"ר ש"ס ,  השר אלי ישי ,  הביע תקווה שנאום נתניהו יהווה  " תקיעת שופר "  להתעוררות העולם . " יש לקוות כי נאומו של ראש ממשלת ישראל יעורר את העולם להבנה כי האיום האירני הינו איום אמיתי .  על האומות המאוחדות למלא את תפקידם ההיסטורי ,  ולמצוא את הדרך לעצירת התגרענותה של אירן בטרם אפשרות שכזו לא תהיה יותר בנמצא ",  אמר ישי .
 יו"ר צוות התגובות של הליכוד ,  ח"כ אופיר אקוניס ,  הוסיף : " עכשיו העולם כולו יבין כמה מסוכנת אירן גרעינית .  נאומו של ראש הממשלה באו"ם הבהיר בצורה הברורה ביותר לכל אומות העולם שאירן מתקרבת במהירות לפצצה גרעינית שתעמיד בסכנה את שלום העולם ".  
מפלגת  " יש עתיד "  של יאיר לפיד מסרה בהודעה כי היא תומכת בעמדה שהציג נתניהו בנאומו באו"ם . " דבריו הבהירו את מה שידע ואמר כל בר סמכא בסביבתו של נתניהו :  יש עוד חלון הזדמנויות לעצירת הגרעין האירני ",  נמסר מהמפלגה .  יחד עם זאת ,  הבהירה כי חבריה רואים בדאגה רבה את מצב היחסים בין ארצות הברית לישראל ,  ואת המשך חידוד העימות בין השתיים .  יו"ר המפלגה לפיד אמר כי  " תיאום עמדות עם בעלת בריתנו הגדולה ארה"ב הוא מרכיב חיוני ביותר בעצירת פרויקט הגרעין האירני ".  
בהכנת הידיעה השתתפה טל שלו
עוד באותו נושא:נתניהו עם תרשים פצצה באום :  קו אדום לאירן - העשרה ל-90%אבו מאזן באו"ם : " ישראל מכינה נכבה חדשה לעמנו"אחמדינג'ד : " הציונים הלא-מתורבתים מאיימים על אירן "  

מופז : " נתניהו שרטט תרשים יפה ,  אבל לא אפקטיבי "
 באופוזיציה תקפו את נאומו של ראש הממשלה הערב באו"ם : " שכנע את המשוכנעים ,  ולא סיפק תקווה מדינית ".  השר ישי : " יש לקוות שהנאום יהווה תקיעת שופר להתעוררות העולם "
 
