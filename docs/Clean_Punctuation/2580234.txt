ועידת הליכוד אישרה ברוב עצום את האיחוד עם ישראל ביתנו
למרות מאמצי השר מיכאל איתן ,  קיימה ועידת הליכוד הצבעה גלויה על האיחוד עם ליברמן ,  ואישרה את ההצעה .  נתניהו : " האיחוד לא ישנה את הליכוד ,  אך ישנה את מדינת ישראל "
 מחטף בוועידת הליכוד ?  למרות מאמציו של השר מיכאל איתן לאסוף די חתימות כדי לכפות הצבעה חשאית בעניין איחוד הרשימות עם ישראל ביתנו ,  הפתיע הערב  ( שני )  ראש הממשלה ,  בנימין נתניהו ,  והחל לנאום בפני הוועידה בגני התערוכה כבר בשעה 18:30 ,  במקום כשעה מאוחר יותר .  על כן ,  לא הספיק השר איתן להגיש את רשימת השמות ,  ההצבעה הייתה הגלויה  והצעת האיחוד אושרה ברוב עצום .  השר איתן ,  מצדו ,  טוען כי לא מדובר במחטף ,  שכן בית הדין אישר את דבר הגשת החתימות עד 17:30 ,  בלא ידיעתו .  על כן ,  לדבריו ,  אין בכוונתו לערער על ההחלטה . 
" באתי היום כדי לבקש מכם להצביע בעד ליכוד חזק ,  בעד ראש ממשלה חזק ,  בעד ממשלה חזקה ובעד מדינת ישראל חזקה ",  אמר נתניהו בפתח נאומו בוועידה . " הליכוד יישאר מפלגה עצמאית .  האיחוד יאפשר לנו להמשיך להנהיג בעצמה כשאנחנו נשענים על גוש גדול של המחנה הלאומי המלוכד .  הליכוד ימשיך להיות מפלגה לאומית וליברלית ,  תנועה של כל אזרחי ישראל ". 
לדבריו , " ההצבעה היום בעד איחוד הרשימות לא תשנה את הליכוד ,  אבל היא כן תשנה את מדינת ישראל כי באיחוד הכוחות השגנו את הכוח לשנות ולהנהיג בעוצמה את מדינת ישראל ".  הוא ביקש להדגיש : " אני מתכוון להמשיך להנהיג את מדינת ישראל עוד הרבה שנים ,  והליכוד ימשיך להנהיג את מדינת ישראל עוד הרבה שנים .  בעזרכם ובעזרת השם נזכה שוב לאמון העם להנהיג את ישראל בעצמה ".  
שר החינוך ,  גדעון סער ,  אמר לוואלה !  חדשות כי הוא היה הראשון בקרב השרים וחברי הכנסת שהתבטא בנושא ,  וכי אין שאלה לגבי מהי עמדתו . " אני חושב שאנו צריכים להתלכד סביב הצעת ראש הממשלה .  יש חששות ,  יש ספקות ,  יש קשיים ,  אבל ברגע זה גם אלה שיש להם ספקות חייבים להבין שנסיגה מהמהלך תגרום נזק כבד ",  ציין סער . " אנחנו נשמור על האופי שלנו כתנועה דמוקרטית ,  עממית ,  מרכזית ומסורתית ". 
השר להגנת הסביבה ,  גלעד ארדן ,  אמר בהגיעו לגני התערוכה לוואלה !  חדשות כי הוא חד משמעית בעד ההסכם . " תפקידי אינו לחלק ציונים לראש הממשלה .  בסוג העבודה שלנו אי אפשר לשתף הרבה מאוד אנשים בכל דבר .  הליכוד הוא המפלגה הדמוקרטית ביותר בישראל ,  חברי הוועידה עושים את כל מאזן השיקולים .  אני לא אגיד שאין גם חסרונות אבל אני חושב שהיתרונות גוברים וכשאנחנו רוצים להסיר את המסכות מלפיד ומיחימוביץ' ,  כשאנחנו רוצים שהמחנה הלאומי יתאחד ,  סך היתרונות גוברים על החסרונות ". 
לדבריו ,  המערכת הפוליטית עברה עשרות שינויים . " זה לא בהכרח אומר שזה יבוא על חשבון הליכוד ,  הרי כל ההסכם הזה הוצג לציבור ביום חמישי בערב ",  ציין השר ארדן . " יש מחלוקות בינינו לישראל ביתנו .  כאשר הקמפיין יעלה ,  יהיה ברור יותר על מה יהיה שיתוף פעולה עם ישראל ביתנו .  לדעתי זה יעבור ברוב גדול ".  
סגן השר איוב קרא ציין באזני וואלה !  חדשות כי גם הוא תומך בהסכם האיחוד . " הליכוד היא מפלגה מאוד דמוקרטית ,  מאוד מיוחדת .  בכל לשון של רצינות ,  אנחנו היום נעבור את המשוכה הזאת ,  נלך לדרך חדשה ",  אמר סגן השר . " ראש הממשלה הוא אחד האנשים החכמים שהכרתי ,  ובטח הוא עשה בדיקות עומק לגבי משמעות האיחוד הזה .  אני מעריך כי אילו הוא לא היה מעריך שזה יביא את מה שהוא רוצה ,  הוא לא היה הולך למהלך הזה ".  
יו"ר ישראל ביתנו ,  אביגדור ליברמן ,  הגיב לאישור המהלך ,  ואמר : " האישור שנתנו היום חברי ועידת הליכוד לריצה המשותפת עם ישראל ביתנו הוא צעד היסטורי וחשוב שמוביל לחיזוק מדינת ישראל ולהובלתה על ידי הנהגה מנוסה ומאוחדת .  הוא יאפשר להקים לאחר הבחירות ממשלה יציבה וחזקה שתוכל להתמודד בצורה הטובה ביותר עם האתגרים הניצבים בפני מדינת ישראל .  צעד זה יחזיר את יכולת המשילות וייצור חוסן פנימי ועוצמה כלפי חוץ .  אני מברך את חברי הליכוד .  ביחד אנו יוצאים לדרך משותפת למען מדינת ישראל ואזרחי ישראל ".  
ההסכם לריצה המשותפת בין הליכוד לישראל ביתנו חולק בכניסה לוועידת הליכוד הערב ,  וכולל סעיף אחד בלבד של ריצה משותפת ,  המשלבת באופן פרופורציונלי את הסיעות לפי מצבן כיום :  27 מנדטים לליכוד ו-15 מנדטים לישראל ביתנו .
  ( עדכון ראשון :  17:04 )  
בהכנת הידיעה השתתף יהושע בריינר

ועידת הליכוד אישרה ברוב עצום את האיחוד עם ישראל ביתנו
למרות מאמצי השר מיכאל איתן ,  קיימה ועידת הליכוד הצבעה גלויה על האיחוד עם ליברמן ,  ואישרה את ההצעה .  נתניהו : " האיחוד לא ישנה את הליכוד ,  אך ישנה את מדינת ישראל "
 
