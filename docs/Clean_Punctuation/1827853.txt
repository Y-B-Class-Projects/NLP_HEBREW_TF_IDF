זעם בשלטון המקומי : " לא שותפנו ברפורמה בתיכונים "
 במרכז השלטון המקומי מתחו ביקורת על משרד החינוך ,  בטענה שנציגיו לא שותפו במו"מ על הרפורמה בבתי הספר התיכוניים . " המדינה מייצרת כותרת ,  ואולי היא מצפה מאיתנו להדפיס כסף "
 הרפורמה בתיכונים נחתמה ,  אך הוויכוחים טרם הסתיימו :  במרכז השלטון המקומי הביעו הערב  ( ראשון )  זעם על שר החינוך גדעון סער ועל מנכ"ל המשרד ,  ד"ר שמשון שושני ,  וטענו נגדם כי נציגי השלטון המקומי לא שותפו במו"מ על רפורמת  " עוז לתמורה "  בבתי הספר התיכוניים .  לפי הרפורמה ,  שנחתמה אחר הצהריים בירושלים ,  המורים בבתי הספר התיכוניים יעברו מ-24 שעות עבודה בשבוע ל-40 שעות ,  תמורת תוספת של כ-50% לשכרם .  הצדדים הסכימו ,  כי בתחילת השנה הבאה ייכנסו 50 בתי ספר לפיילוט .
 במרכז השלטון המקומי מסבירים ,  כי הרפורמה שנחתמה אינה מהווה בשורה ,  משום שהרשויות המקומיות יצטרכו לקצץ בהשקעותיהן בחינוך כדי לממן את תוספות השכר למורים .  זאת מפני שהשלטון המקומי הוא המעסיק הישיר של המורים . " זה ביטוי נוסף לתופעה של קבלת החלטות הקשורות ישירות בשלטון המקומי מבלי להתייחס להיבט התקציבי ",  טוענים גורמים בשלטון המקומי .  לדבריהם , " רפורמת השכר מצטרפת לעוד הסכמי שכר שהונחתו על קופת הרשויות המקומיות ,  כמו העלאת שכר המינימום ותוספת לעובדים הסוציאליים ,  ללא כל כיסוי תקציבי ". 
יו"ר מרכז השלטון המקומי ,  שלמה בוחבוט ,  מלין ,  כי  " זו הפכה להיות אופנה .  המדינה מייצרת כותרת ,  ואולי היא מצפה מאיתנו להדפיס כסף .  בשנתיים האחרונות אנו מנהלים מגעים מקצועיים עם משרד החינוך ,  בהם הוכחנו שיש פער תקציבי של מיליארד שקל בתקציב החינוך ,  שהרשויות ללא כל הסדרה מממנות ,  ואין לנו היכולת לעשות זאת .  הרשויות המקומיות לא יוכלו לקיים את ההסכם ,  עד שנושאי התקציב לא יוסדרו ויימצא פיתרון לכלל הסוגיות שהעלינו :  שיפוץ בתי ספר ,  הסעות ,  תקציבי בטיחות ,  ליווי לחינוך המיוחד ועוד .  אנו תומכים בכל רפורמה שתחזק את מערכת החינוך ,  אולם במקרה הזה היא תחליש אותה ,  כי הרשויות המקומיות יקצצו בהשקעותיהן בחינוך ,  משום שאחרת גירעונן יגדל ".   בוחבוט ציין ,  כי זה שנתיים מתנהלת הידברות מקצועית בין משרד החינוך לבין הרשויות המקומיות ,  כדי להסדיר מספר סוגיות תקציביות משמעותיות ,  אך אלה טרם הוסדרו .   יו"ר מרכז השלטון המקומי הוסיף : " אני תומך בתכנית 'עוז לתמורה' וסייעתי למהלך .  עם זאת ,  הבהרתי לשר החינוך בשיחה שקיימנו כי ראוי שנסדיר סוף סוף את נושא תקצוב מערכת החינוך בין הממשלה לשלטון המרכזי .  חוסר הסדרה זה יוצר את הפערים הקשים ברמת החינוך בין הערים במדינה .  יש לנו ערוץ הידברות מצוין עם שר החינוך ,  ואני מאמין שהוא יפעל למניעת המשבר ולמציאת פתרון ". 
מארגון המורים נמסר בתגובה : " אין אנו מבינים כלל על מה מלין מר בוחבוט .  הוא כועס על שר החינוך מסיבה כלשהי ומחליט להעניש את ילדי הישובים ,  חינוכם ויכולת ההורים ,  תושבי הישובים לקדם ילדיהם .  דומה הדבר למי שכועס על החזן ולא אומר קדושה .  משרד החינוך מממן את שכר המורים כולו .  משרד החינוך אף יממן בניית תשתיות ,  פינות עבודה וכו' .  השרתים ,  מזכירות וכו' ממילא מועסקים עד שעה 16:00 .  העיריות תקבלנה משאב אדיר של תקציבים שחסר להן היום וכך יוכלו לשפר את מערכת החינוך בערים .  מה גם שאם עד כה נתנו תגבורים לתלמידים על חשבון הארנונה ,  כעת יקבלו תקציב לכך ממשרד החינוך ותקציבים נוספים יתפנו ". 
לפניות לכתב :  bobi1979@walla.com

זעם בשלטון המקומי : " לא שותפנו ברפורמה בתיכונים "
 במרכז השלטון המקומי מתחו ביקורת על משרד החינוך ,  בטענה שנציגיו לא שותפו במו"מ על הרפורמה בבתי הספר התיכוניים . " המדינה מייצרת כותרת ,  ואולי היא מצפה מאיתנו להדפיס כסף "
 
