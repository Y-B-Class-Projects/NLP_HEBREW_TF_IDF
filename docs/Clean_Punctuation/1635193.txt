נתניהו לרשות :  די לבזבז זמן ,  שובו למו"מ
התנצחות ישראלית-פלסטינית על רקע ביקור השליח מיטשל .  ראש הממשלה נתניהו קרא לרשות  " לא להציב תנאים שלא הציבו לאף ממשלה בעבר ".  וברשות האשימו את ישראל בטרפוד המגעים
ראש הממשלה בנימין נתניהו הגיב אמש  ( שישי )  להאשמות הרשות הפלסטינית לפיהן ישראל מטרפדת את המשא ומתן בין הצדדים . " הפלסטינים מטרפדים את המו"מ בכך שהם מעמידים תנאים שלא העמידו בפני אף ממשלה בעבר ",  נכתב בהודעה שפרסמה לשכת נתניהו , " במקום לבזבז את הזמן ,  עליהם לחזור מיד לשולחן המו"מ ,  כדי להבטיח שלום וביטחון לשני העמים ". 
ההודעה פורסמה על רקע פגישתו של יו"ר הרשות אבו מאזן ברמאללה עם השליח האמריקאי למזרח התיכון ג'ורג' מיטשל .  יו"ר צוות המשא ומתן הפלסטיני ,  ד"ר סאיב עריקאת ,  אמר בתום הפגישה כי המשך הבנייה בהתנחלויות ויצירת עובדות בשטח מכשילות את מאמצי הנשיא אובמה והסנטור מיטשל לחדש את המגעים .
 לדברי עריקאת ,  אבו מאזן אמר למיטשל כי על הממשל האמריקאי ללחוץ על ראש הממשלה בנימין נתניהו לוותר על תנאיו אם הוא רוצה לחדש במהרה את המשא ומתן . " השיחה עם מיטשל נסבה בעיקר סביב חידוש המשא ומתן .  הממשל האמריקאי רוצה לחדשו מיד ואנחנו גם כן רוצים לחדשו ,  אולם על הממשל האמריקאי לשכנע את נתניהו לוותר על תנאיו .  בנושא זה אנחנו והאמריקאים חלוקים ",  אמר .
 עריקאת הסביר מהם תנאיו של נתניהו ,  שאינם מאפשרים את חידוש המגעים : " נתניהו עומד על כך שהבנייה בהתנחלויות תימשך ,  שההקפאה לא תכלול את ירושלים ושהמשא ומתן לא יחודש מהנקודה שבה הופסק .  נתניהו גם דורש שבקעת הירדן תישאר תחת שליטה ישראלית ,  שירושלים לא תעלה לדיון במשא ומתן ,  שהמדינה הפלסטינית תהיה מפורזת ושנכיר בישראל כמדינה יהודית .  כל התנאים הללו הוציאו את הרכבת של אובמה ממסלולה .  זוהי האמת ". 
לדברי עריקאת ,  אבו מאזן הבהיר למיטשל כי הפלסטינים מוכנים לחדש את המשא ומתן עם ישראל ללא תנאים מוקדמים ,  אולם  " מי שרוצה לחדש את המגעים חייב לשכנע את נתניהו לוותר על תנאיו ".  הוא הוסיף כי מיטשל אמר לאבו מאזן שאובמה מחויב להשקיע את מירב המאמצים לחידוש המגעים עד שתוקם מדינה פלסטינית עצמאית .  הוא סיפר עוד כי מיטשל לא נשא עימו הבנות או מסמכים כלשהם .
 
נתניהו לרשות :  די לבזבז זמן ,  שובו למו"מ
התנצחות ישראלית-פלסטינית על רקע ביקור השליח מיטשל .  ראש הממשלה נתניהו קרא לרשות  " לא להציב תנאים שלא הציבו לאף ממשלה בעבר ".  וברשות האשימו את ישראל בטרפוד המגעים

