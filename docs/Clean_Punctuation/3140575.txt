תיק 117 :  ניר חפץ פתח חזית ביטחונית שעשויה להצמיח פרשה חדשה
לפי הפרסומים עומד עד המדינה החדש למסור מידע על התערבותם של בני משפחת נתניהו בהחלטות ביטחוניות .  אם אכן קרה הדבר ,  מדובר בעבירה שעונשה עד שלוש שנות מאסר ,  ושמחייבת את היועמ"ש להיכנס לעובי הקורה
לכאורה ,  ניר חפץ הוא רק שמו של אדם מסוים ,  אך למעשה מדובר במותג ,  המסמל את דוברם של בנימין ושרה נתניהו ,  ללא קשר לזהותו של ממלא התפקיד ברגע נתון .  כמו  " סי ",  כינויו של ראש שירות הביון הבריטי MI6 ,  העובר מראש לראש ,  עשרות שנים לאחר פרישתו של ראשון המשתמשים בו .  
תמציתה של ה"נירחפציות "  היא תגובה מרפרפת ,  גובלת באמת - לא תמיד ברור מאיזה צד - ומיועדת להשתיק את השואל או המפרסם באופן שיסיט את הדיון ממשפחת נתניהו ואף ילבה קטטה שתשכיח את תכלית השיח .  
למשל ,  כשאחד העיתונים הפנה לחפץ בספטמבר אשתקד שאלה כלשהי על יאיר נתניהו ,  התקבלה התגובה הבאה בשם בנו של ראש הממשלה : " על הכתבה הזאת תוכלו לקבל את פרס פוליצר לפייק ניוז .  יחד עם זאת ,  אני מעדיף שהעיתון ימשיך להשקיע משאבים בלהכפיש אותי ואת משפחתי .  ככה לפחות יתפנה מעיסוקו הקבוע בלהכפיש את חיילי צה"ל ומדינת ישראל ".  
עוד בנושא בוואלה !  NEWS:עד מדינה שלישי נגד נתניהו :  חתימת חפץ מסמנת דרך ברורה לפרקליטות ניר חפץ יעיד :  רה"מ פעל באירועים ביטחוניים בהשפעת רעייתו ובנו הזרוע השנייה בפרשת בזק :  עד המדינה חפץ עשוי לסגור את תיק 4000 
פטריוט לתפארת ,  המסוכך בגופו על צה"ל והמדינה ,  בהקרבה שלבסוף התישה גם את הדובר המשפחתי ,  כי יותר ויותר דחקו אותו יאיר וחבריו מתנועת נוער נתניהו ,  עד שבאוקטובר נשבר .  והנה ,  במצוקתו ,  העדיף את טובתו האישית על זו של מעסיקו לשעבר ,  והתברר ש"הנירחפציות "  חיה וקיימת גם בלעדיו ,  ואף נגדו .  לשמע הדיווח על התערבותם של שרה ויאיר נתניהו בענייני ביטחון ומדיניות ,  נמסר מטעמו של נתניהו כי  " כבר למעלה משבע שנים שניר חפץ ממודר לחלוטין ממידע מודיעיני ,  מדיני או ביטחוני ומקבלת החלטות בתחומים אלה ". 
זהו תרגיל מרהיב באחיזת עיניים ,  שלא היה מבייש גם את ניר חפץ בשיאו ,  כי ההכחשה המדומה אינה מתייחסת כלל לטענות חפץ .  הנוסח הנכון צריך להיות : " כבר למעלה משבע שנים/מאז ומעולם ממודרים שרה ויאיר נתניהו לחלוטין ממידע מודיעיני ,  מדיני או ביטחוני ".  זאת הרי ליבת הסיפור - חוצפתם של קרובי ראש הממשלה ,  המעזים להתערב בענייני הממלכה ,  ורפיסותו של נתניהו ,  הנכנע להם ובכך מועל בחובתו .  לנתניהו הייתה הזדמנות להכחיש שהחלטותיו הושפעו מרעייתו ומבנו .  הוא ניצל אותה רק על דרך השלילה - כדי להסיח את הדעת מהם ומעצמו אל חפץ .  
נתניהו נלחם על חייו ואינו מדקדק בקטנות .  תגובתו על עריקת חפץ מגוחכת כמו הטענות נגד המשטרה על שגייסה שלושה עדי מדינה .  מה קרה למשחק ההוגן ,  מתמרמרים חסידי נתניהו .  מדוע המשטרה אינה מצליחה להוכיח עבירות - שנתניהו טוען שלא היו - בלי סיוע של שותפים להן  ( המסגירים כחלקם בעסקה גם עבירות נוספות ,  בל נודעו )  .  ובכן ,  אם תומכי נתניהו רוצים לשחק בשוטרים וגנבים לפי התקנון הרגיל ,  עליהם ללחוץ על היועץ המשפטי לממשלה לאשר גם האזנות סתר לנתניהו וחיפושים במחשביו ,  במשרדו ובמעונו .  
עדי המדינה שחסרו בתיקי אביגדור ליברמן ,  ושיקוליהם עמם ,  גרמו ליועמ"ש הוקדם יהודה וינשטיין לסגור את תיקו .  זו תכונה אנושית :  לפעמים שתיקה שווה לא רק זהב ,  אלא גם בריאות .  אגף החקירות והמודיעין ויחידת להב 433 למדו את הלקח .  החוקרים הרי מוכרחים לדלג על משוכת היועץ ,  כדי להגיע עם כתבי אישום לבית המשפט .  
כתוספת לעדויותיו בתיקים הקיימים פתח חפץ חזית חדשה - ביטחונית .  אם הוא יכול להוכיח את טענותיו ,  מזדקר כאן תיק 117 ,  על שם סעיף 117 בחוק העונשין ,  האוסר על עובד ציבור למסור ללא סמכות מידע שהגיע אליו מתוקף תפקידו לאדם שלא היה מוסמך לקבלו .  העונש :  שלוש שנות מאסר .  
נתניהו אינו מוסמך לשתף את בני משפחתו במידע שהגיע אליו מתוקף תפקידו כעובד ציבור ושהם אינם מוסמכים לקבלו .  הם לא עברו הליך של זיכוי ביטחוני ,  הנחוץ לקבלת סיווג .  בשם הדמוקרטיה ,  השב"כ אינו משעבד להליך כזה שרים וחברי כנסת .  זאת פרצה משוועת ,  שהגורם האחראי על אבטחת המידע ,  שב"כ ,  העדיף עד כה להתעלם ממנה - אך לא יוכל להמשיך בכך במצפון מקצועי נקי בעקבות דברי חפץ בחקירתו .  
התערבות בני משפחה במינויים ממלכתיים ובמהלכים מדיניים וביטחוניים היא הזניה של תהליכי העבודה בדרג הבכיר .  היועמ"ש אביחי מנדלבליט יהיה שותף למגמה זו ,  אם יעצום עין למראה הדברים - בהנחה שזה חידוש מרעיש לו ,  למרות שנותיו כמזכיר ממשלת נתניהו והיחשפותו לשתלטנות המשפחה ולהשפעתה על ראש הממשלה .  
כידוע ,  נוהגים להשמיץ את הקיסר הרומי קליגולה ,  ללא ראיות מפלילות  ( כי לא היו עדי מדינה )  ,  כאילו העניק לסוסו האהוב אינקיטטוס דרגת קונסול .  לא קונסול כבוד ,  כמו רני רהב והרופא המשפחתי הרמן ברקוביץ' ,  אלא קונסול ממש .  גם אם יש ממש באגדה ,  ראוי לומר להגנתה של אותה בהמה שהיא הסתפקה בתואר ,  ולא התערבה במינויים ובמבצעים .  

תיק 117 :  ניר חפץ פתח חזית ביטחונית שעשויה להצמיח פרשה חדשה
לפי הפרסומים עומד עד המדינה החדש למסור מידע על התערבותם של בני משפחת נתניהו בהחלטות ביטחוניות .  אם אכן קרה הדבר ,  מדובר בעבירה שעונשה עד שלוש שנות מאסר ,  ושמחייבת את היועמ"ש להיכנס לעובי הקורה

