מתוך מבול החקירות :  נתניהו מגיע להשפיע על תוכנית השלום של טראמפ
הזוג נתניהו ,  הוד חשודותם ,  יגיעו יחד לוועידת איפא"ק ,  שם ייצג נתניהו את הישראלים המבוישים ,  כששתי המלצות משטרה עומדות נגדו .  בינתיים ,  בוועידה ,  יברחו הנוכחים לנושאים כהזזת השגרירות והמו"מ שעבר עם הכרזת טראמפ מהמקרר למקפיא
זוג רגיל ,  אילו נחקר בחשד לעבירות פליליות ,  ולא בתיק הראשון ,  אלא בתיק החמישי  ( הוא )  או השלישי  ( היא )  ,  היה נחבא בביתו בכלימה וממעט להראות את פרצופו ברבים .  לא בנימין ושרה נתניהו ,  חשודים סדרתיים זה שני עשורים .  יממה לאחר שהוא נחקר בירושלים והיא בלוד ,  הם בדרך לוושינגטון שבארצות הברית ,  לוועידת איפא"ק ולפגישה עם נשיא ארצות הברית דונלד טראמפ .
 סיבת התעקשותה להצטרף לכל מסע שלו היא מהתעלומות המשעממות ביותר ביקום .  רק מפני שבזמן הטיסה האלכוהול זורם כדלק ומשום שלקראת ההמראות מנמלי תעופה זרים אפשר לאלץ את המארחים לשלוח את כל המטוסים האחרים למעגלי המתנה ,  בעוד הפמליה המתוסכלת מחכה לגמר הסידורים במלון או בעיר - אלה אינם הסברים מספקים .  בכנס הביטחון במינכן שבגרמניה ,  בחודש שעבר ,  התרעם דיפלומט ותיק על הופעתם המשותפת ,  הצורמת בחריגותה .  כבוד גדול אין בהפגנות זוגיות אלה .  אולי ההתרסה והדווקאיות הם המסר .  
הפער בין הדימוי העצמי ,  רודף ההכרה ,  לבין הרושם החיצוני ,  לא היה מעולם גדול כמו עכשיו .  לבירה האמריקנית מגיע נתניהו לא כשמעליו ענן שחיתות ,  כמו לאורך השנה האחרונה ,  אלא בתוך מבול .  הישראלים זכאים להתבייש בראש ממשלתם ,  היוצא לייצג אותם כששתי המלצות משטרה להעמידו לדין בעבירות שוחד נמצאות בתהליך החלטה בפרקליטות ותיק נוסף מצטייר כמתגבש לאותו כיוון ;  וברעייתו ,  שנגדה תלוי ועומד כתב אישום ,  בכפוף לגמר השימוע שנערך לסניגוריה .
 והרי ברור להוד חשודותם שבכל דיווח תקשורתי על הביקור יצויין שוב ושוב ההקשר המביך של החקירות הפליליות ;  שלעומת הלימוזינות של השיירה המאובטחת בדרכה לבית הלבן תוצג מכונית המשטרה עם לוחית הרישוי  " מ-68 ",  של תת-ניצב אלי אסייג מהיחידה לחקירות כלכליות ,  בשער המעון בבלפור .  מי שאמר שתמונה אחת שווה אלף מילים לא ידע שתמונה טובה או שלוש ,  של אישה מקושרת אחת ,  שווה מיליארד שקלים ואולי גם שנות מאסר .  
בוועידת איפא"ק יבחרו ,  או יברחו ,  למליצות על העברת השגרירות לירושלים .  שניים מהמתמודדים על ראשות המפלגה הרפובליקנית בתקופה שלאחר טראמפ ,  סגנו מייק פנס והשגרירה לאו"ם ניקי היילי ,  יתחרו על קציר התשואות .  שגריר המתנחלים דייוויד פרידמן יתמוגג .  הקהל יתלהב .  מה אכפת לו ,  שהתהליך המדיני עבר גם הוא ,  בעקבות הכרזת טראמפ - מהמקרר אל המקפיא .  הם שם ,  במרחקים .  ההתפוצצות כאן לא תפגע בהם .
 התלקחותן של גזרות נוספות במזרח-התיכון דחקה את הסכסוך הישראלי-פלשתיני מהכותרות ,  אך לא מתודעת הממשל .  בשבוע שעבר העיד בקונגרס גנרל ג'וזף ווטל ,  מפקד סנטקו"ם ,  פיקוד המרכז ,  החולש על ארצות ערב ואיראן .  זאת עדות שנתית ,  שנוסחאותיה מלוטשות בקפידה .  קודמיו של ווטל ,  ביניהם שר ההגנה הנוכחי ג"יימס מאטיס והגנרל דייוויד פטראוס ,  ידידים מובהקים של ישראל כמוהו ,  לא מחקו מהעדות שנכתבה למענם קריאה לפתרון הסכסוך .  גם ווטל ,  שהוזמן לדבר על איראן  ( ואישר שהיא מצייתת להתחייבויותיה בהסכם הגרעין )  ,  הזהיר ש"הסיכסוך הישראלי-פלסטיני הנמשך זה דורות רוחש מתחת לפני השטח ומכביד על שותפויות ועל תיאום ".  ובתרגום ישיר :  רוצים שיתוף פעולה עם סעודיה ומדינות מתונות אחרות נגד איראן ?  תרמו את חלקכם לפתרון הסכסוך .  
ואגב הצבא האמריקני ,  הרבנים המבועתים למחשבה על חיילות בתפקידי לחימה יזדעזעו לשמוע שהצי השישי ,  כוח המהלומה של חיל-הים האמריקאי באזור ,  על צוללותיו ,  משחתותיו ,  נושאות המטוסים והנשק הגרעיני שלו ,  נתון מעתה לפיקודה של קצינה ,  האדמירלית ליזה פרנקטי .  היא גם מי שאוניות הטילים שלה ,  המשתתפות בשבועות אלה בתרגיל המשולב  " ג'וניפר קוברה ",  אמורות להשתתף בהגנת ישראל מפני תקיפה איראנית .
 ייתכן שנתניהו מקווה להשפיע על תוכנית השלום של טראמפ ,  אך הנשיא אינו יכול להרשות לעצמו להופיע כמי שקיבל תכתיב ישראלי ערב חשיפת התוכנית ,  בין השאר בגלל אותה הכרזת ירושלים שקלעה אותו למצב של חוב לפלסטינים .  עוצמתה המופגנת של השדולה ,  ששריקה שלה מביאה לאולם חצי קונגרס ,  עלולה לגרום לטראמפ להפעיל כוח נגדי .  מי שהעז לפתע לצאת נגד תעמלני הנשק NRA ,  הצמודים לאיפא"ק בראש טבלת השדולות ,  עשוי גם לומר לציבור ,  כפי שעשו קודמיו בעימותים דומים עם ישראל ותומכיה ,  שחובתו העליונה להגן על שלומה ,  ביטחונה ורווחתה של ארצו .  אמריקה תחילה ,  גם מול בעלות ברית .  
לפי  " וושינגטון פוסט ",  ישראל אחראית חלקית לנפילתו של החתן הנשיאותי ,  ג'ארד קושנר ,  שאיבד את סיווגו הביטחוני העליון גם מפני שהמודיעין האמריקני יירט שיחות של בכירים בה ובשלוש מדינות נוספות ,  שזממו לתמרן אותו .  לאחר שטראמפ נבחר אך בטרם הושבע ,  שלח נתניהו לכאורה בפזיזותו את אנשיו ,  בהם השגריר בוושינגטון רון דרמר וראש המוסד יוסי כהן ,  לשיחות בניו יורק עם קושנר ועם היועץ לביטחון לאומי המיועד מייקל פלין .  היכן ,  בדיוק ,  ריגלו האמריקנים אחר הזרים שדיברו על קושנר ?  לא פורסם .  מסקרן לשמוע מה יש לנתניהו ,  מכר ותיק של משפחת קושנר ,  לומר בנושא זה לעיתונאים סקרנים ,  אם יישאר להם פנאי לכך לאחר השאלות על חקירותיו .
 כשנתניהו מגיע לוושינגטון מתוך תיקי השוחד ,  מתאיידים שרידי היומרה לעצב את ישראל כאור לגויים - אלא אם הכוונה לאור הכפול של תיק בזק ,  הנחקר אור אלוביץ' והחוקרת אור רובין .  

מתוך מבול החקירות :  נתניהו מגיע להשפיע על תוכנית השלום של טראמפ
הזוג נתניהו ,  הוד חשודותם ,  יגיעו יחד לוועידת איפא"ק ,  שם ייצג נתניהו את הישראלים המבוישים ,  כששתי המלצות משטרה עומדות נגדו .  בינתיים ,  בוועידה ,  יברחו הנוכחים לנושאים כהזזת השגרירות והמו"מ שעבר עם הכרזת טראמפ מהמקרר למקפיא

