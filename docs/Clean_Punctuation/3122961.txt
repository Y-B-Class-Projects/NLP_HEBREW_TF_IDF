הלוויתנים כבר שחו ,  הסרדינים עוד סובלים :  מה רוצה ישראל מבועז הרפז ? 
שבע שנים לאחר שבנימין נתניהו זכה בהזדמנות נדירה להשפיע על כל הצמרת הביטחונית של ישראל ,  נותרו בשטח ממורמרים ושבעי רצון  אך גם אדם אחד שהמערכת לא מוותרת לו

בבית משפט השלום בתל אביב יתחדש בקרוב משפטו של סגן-אלוף במילואים בועז הרפז ,  המואשם בזיוף ובקבלת דבר בנסיבות מחמירות .  נשמע כמו פשע המאה ,  או לפחות העשור ,  ואכן ההליכים בתיק מאיימים לחצות עשורים ;  ותיאור העבירות המיוחסות לנאשם מעלה בדמיון ארכי-נוכל המתדפק על שערי בנק ישראל ומערים על כספר תמים בהגישו לו פתק בחתימת קרנית פלוג , " נא לתת למוכ"ז מיליון שקלים בשטרות רחל המשוררת ". 
הבעיה של הרפז היא בתרגום שמו לאידיש  גולדנברג .  עו"ד טוני גולדנברג מפרקליטות מחוז תל-אביב הושארה מאחור כשהגייסות הגדולים שהתכתשו במלחמת העולם חזרו הביתה ,  התאוששו מהלם הקרב ולרוב גם התקדמו .  זה שיכלול המקרה הידוע של הקצין היפני הממשיך להסתתר במעבה הג'ונגל ,  כי לא הגיעה אליו בשורת הכניעה  כאן אורבת לו מתחת לעץ גם קצינה אמריקאית ,  המנותקת כמותו מההתפתחויות החדשות .
 באוגוסט 2010 פירסם ערוץ 2 מסמך שהרפז העביר ללשכת הרמטכ"ל דאז ,  גבי אשכנזי .  עד כאן אין מחלוקת .  הרפז לא יזם את הפרסום ולא רצה בו ,  כי כל כוחו של המסמך היה בהימנעות מחשיפתו לאור השמש השורפת .  לכן רופפת מאד טענת התביעה שבייצור המסמך זמם הרפז לחולל פעולה כלשהי .  למעשה ,  לכל היותר היה במסירתו לאשכנזי ,  באווירת סתרים ,  כדי לתחזק את תחושתו הקודמת של הרמטכ"ל שהוא נתון בתנועת מלקחיים בין שר הביטחון אהוד ברק לבין האלוף יואב גלנט ,  שנתפש  נכונה ,  כפי שהוכח במהרה  כמועדפו של ברק לתפקיד הרמטכ"ל הבא .  
הפרשה המתישה שנולדה באותו פרסום  להבדיל מאותו מסמך  שיגעה מדינה שלמה וסיפקה פרנסה טובה לשני מבקרי מדינה ,  עשרות חוקרי משטרה ומצ"ח שנעזרו ברב-טוראיות  ( או שמא ,  כמנהג הזמן ,  רבות-טוראי )  לתימלול שיחות אלופים וגדודי עיתונאים .  היחיד שפרנסתו קופחה ועדיין נפגעת הוא הרפז .  ממנו ממשיכה הפרקליטות לתבוע את הליטרה שתשביע את הרעב לצדק .
 מיותר לדוש שוב בכל פרטי הפרשה ,  אך חיוני למסגר אותה .  שנת 2010 סיפקה לבנימין נתניהו ,  שחזר לראשות הממשלה באביב הקודם ,  הזדמנות נדירה להשפיע על כל הצמרת הביטחונית והמשטרתית .  באותה שנה התבקשו החלטות על איוש תפקידי הרמטכ"ל ,  מפכ"ל המשטרה וראשי המוסד והשב"כ .
 חקירות נתניהו נמצאו אז בשבתון ,  אך לא בוגר מצולק כמוהו של פרשיות שנות ה-90' יהיה אדיש למינוי מפכ"ל .  השר לביטחון הפנים יצחק אהרונוביץ ,  שליחו של אביגדור ליברמן למשטרה ,  התלבט בין שני ניצבים  שחר איילון ויוחנן דנינו .  איילון ,  הוכח גם אחר כך ,  מיומן בכיבוי דליקות ,  אבל דנינו פיקח יותר ויודע איך לא להצית אותן .  זה השוטר שנתניהו רצה ושאהרונוביץ מינה .
 על מינוי ראשי המוסד והשב"כ ריחפה סוגיית איראן .  נתניהו השתוקק להפציץ .  בין המפריעים העיקריים לו היה ראש המוסד מאיר דגן .  אחד משותפיו של דגן להתנגדות להפצצה היה ראש השב"כ יובל דיסקין .  כהונות שניהם עמדו לפקוע בתחילת 2011 ,  דגן אחרי שמונה שנים ודיסקין לאחר שש ,  עם זיקה אפשרית בין שני המינויים שעל הפרק  אם דיסקין יהיה יורשו של דגן במוסד .  

זאת ,  בדיוק ,  היתה המלצת דגן .  אחד מתחביביו של דגן היה מינוי-פינוי של סגנים .  הביא ,  הוציא ,  החזיר ;  לא הכין יורש מובהק מבפנים ;  איש לא היה די טוב להתיישב אחריו בכסאו .  למעלת ראש המוסד נדרש דרג מקביל ,  ידידו דיסקין .  נתניהו השים עצמו מקבל את עצת דגן .  סוף-שבוע אחד היה דיסקין לרמס"ד המיועד ;  בחוג דגן-דיסקין כבר הורמו כוסות .  ויהי מוצ"ש ויהי שבוע ותמיר פרדו ,  אחד מאותם סגני דגן שיצאו לגימלאות בעודו שם ,  התבשר להפתעתו שהוא הרמס"ד .  
בשולי המינוי הסתבר שפרדו לא יהיה פרש בודד ושלא על סוס הושיב אותו נתניהו ,  כי אם על גמל דו-דבשתי .  לנתניהו היה חבר ,  ארנון מילצ'ן שמו ,  ולמילצ'ן היה חבר נוסף ,  יוסי כהן מהמוסד .  לכן דרש נתניהו מפרדו להביא איתו את כהן כסגן ,  תיכף ומיד .  פרדו נאבק למען הסגן הטרי למדי ,  רמי בן-ברק ;  נאבק אך לא נלחם ,  והשיג לו רק חודשים מעטים .  המועמד של מילצ'ן ,  אפשר לומר התכשיט של מילצ'ן ,  היה בדרכו מעלה-מעלה .
 נתניהו ,  מסתבר ,  לא השתוקק לשנה תשיעית עד 15 של דגן בדמות דיסקין ,  וכפי שהמלצת דגן על דיסקין הזיקה למומלץ ,  כך גם המלצת דיסקין על סגנו ,  יצחק אילן .  לא לשמר את אסכולת דגן-דיסקין רצה נתניהו ,  אלא להיפטר ממנה .  מה לראש השב"כ היוצא ולהמלצה על ראש השב"כ הבא .  טבעי הרבה יותר להקשיב לרב חיים דרוקמן ,  ששידל את נתניהו בהצלחה למנות את חניכו לשעבר ,  יורם כהן  ( השבוע הוביל דרוקמן את חוליית רבני נתניהו ,  שהובאה אליו לגיוס תמיכה בו לעת המלצות המשטרה להעמידו לדין .  רק יצאו הדרוקמנים מנתניהו ובפיהם תלונה על קמצנותו בתיגבור ההתנחלויות  ומהאוצר נשפכו על ההתנחלויות 40 מיליון שקלים .  זאת אינה עבירה של תן-וקח ,  חלילה ,  רק שיח ענייני בין שליחי ציבור ;  בכך אין טוני גולדנברג והממונים עליה בפרקליטות רואים עילה לחקירה פלילית )  .
 וכמו דגן ודיסקין ,  גם החלוץ המרכזי בנבחרת המתנגדים להפצצת איראן ,  הרמטכ"ל .  חזקים ותקפים ככל שיהיו ראש הממשלה ושר הביטחון ,  בלי רמטכ"ל אין מלחמה יזומה .  אילו קיבל היועץ המשפטי לממשלה יצחק זמיר ב-1981 את התלונה על המשמעות העבריינית בפעולותיו העצמאיות של רפאל  ( רפול )  איתן בלבנון ,  ללא אישור הדרג המדיני ,  לא היתה לאחר שנה מלחמת לבנון .  בלי אשכנזי לא היה בכוחם של נתניהו וברק לצאת למלחמת איראן .  מכאן גם שלא רצו במומלצו של אשכנזי ,  יהיה מי שיהיה ,  ואילו היה אשכנזי תכסיסן ותחבולן ,  היה מתקומם ומתקוטט במהומה גדולה נגד האלוף שבעצם העדיף ,  גדי איזנקוט .  
זה שאשכנזי האמין שהמתאים מכולם הוא איזנקוט ,  היה ברור מאז שביקש למנותו לסגנו ,  בעוד שברק רצה בגלנט ומהתיקו נהנה בני גנץ .  ברק הפציר בגלנט להישאר בפיקוד הדרום והבטיח שמועמדותו לרמטכ"ל לא תיפגע מחסימת הסגנות בפניו .  זאת לא היתה התחייבות לתמוך בו ,  אך הקיריולוגים ,  שכמו הקרמלינולוגים בעידן הסובייטי פיענחו שפת גוף ותזוזות במושבי ההנהגה בבמה המרכזית בככר האדומה ,  ניחשו ולא טעו שגלנט יהיה המועמד של ברק לרמטכ"ל .  

באווירה העכורה של יחסי ברק-אשכנזי היה להרפז ,  במינוי התנדבותי לסוכן מידע והשפעה ,  תפקיד משני לחלוטין .  הוא לא שינה את המציאות ,  אלא רק שיקף אותה .  גם הפרקליטות מודה שהפירוט במסמך שלו ,  כולל שיבוצי הקצינים ,  עובדתי ,  רובו ככולו .  הטענה כלפיו היא שלקח אמת שנאמרה ,  משמע אוזניים ,  ויצק אותה על הנייר ,  עיטר אותו בלוגו לא-לו והציגו כמסמך .  הוא זייף רק את המתכונת ,  לא את התוכן .  אם למעשה לא צותת באקראי לשיחות שהתנהלו בסמיכות לו ,  אלא שאב את המידע ממחשב כלשהו של אחד ממקורבי ברק וגלנט ,  לא הודה בכך ואין לכך ראייה .
 בעצם ,  לפי תיאור זה ,  פעל הרפז ,  שהיה קצין האג"ם של סיירת מטכ"ל ושל מערך האמצעים המיוחדים באמ"ן ,  כמו בעבודה מודיעינית או עיתונאית ,  אבל להיפך .  שגור שעיתונאי נחשף למסמך בתנאי שיבסס עליו דיווח אך לא יראה אותו ברבים .  נהוג גם שחומר רגיש של מקור אנושי או יירוט אלקטרוני מפורק לרכיבים ,  בטרם יופץ לצרכניו ,  כדי שלא ייבש המעיין .  כאן היה התהליך הפוך :  הרפז קלט נתונים ,  כך או אחרת ,  והעביר אותם מהמדובר אל הנייר .
 הוא עשה זאת ,  כמדומה ,  משום שלא היה ביכולתו ,  במצג שלו כלפי אשכנזי ככל-יודע ועתיר מקורות ,  לסגת מהתרברבותו ולהודות ששמע אך לא קרא .  חולשה אנושית ,  לא שקר שנועד לשמש כן-שיגור לטיל בין-יבשתי .  משום מה ,  מכל היועצים המתקראים  " אסטרטגיים "  ומשרדי עיצוב התודעה התקשורתית בחר להגברת אמינותו בזה של איל ארד .  לכך ניתן לייחס תיחכום ואף זדון ,  כי ארד הוא אויב מוצהר של נתניהו מאז שדרכיהם נפרדו בגלל מישהו או מישהי .  הוא סייע לאריאל שרון ,  שגלנט היה מזכירו הצבאי  פרט שלגלנט לא היה אז עניין באיזכורו ,  לקראת הצורך באישור נתניהו להמלצת ברק על מועמדו לרמטכ"ל .  רק יוודע לנתניהו שארד עוזר לגלנט ,  והרמטכ"ל הבא יהיה כל אלוף מלבדו .  אבל טענה זו יכולה להיות תקפה רק אם מסירת המסמך לאשכנזי נועדה להביא להצגתו לנתניהו ,  והרי הרפז חרד מפני אפשרות שהמיסמך יוצג והזיוף יתגלה .  
בעת שהפרקליטות השתהתה בהליכים נגד הרפז ,  הוא ניהל בהצלחה משפט דיבה וזכה בו ברבבות רבות של שקלים ,  שהסכם הכניעה של הנתבעים טרח להטיל עליהם חסיון .  מהצד האחר של המתרס ,  רגע לפני שפקעו שבע שנות הדיבה ,  תבע אותו איל ארד .  ההליך האזרחי מפריע למיקוח בין הרפז לפרקליטות בהליך הפלילי ,  אף שלדעת התביעה אין ביניהם קשר ,  כי ארד אינו זקוק להודאה של הרפז במסגרת הסדר טיעון  זמינה לו הודאה בחקירת המשטרה  וקשה להוכיח שנגרם נזק למשרד שעיסוקו השפעה ממסמך כוזב המתיימר להציג משרד שעיסוקו השפעה .  ארד התלונן במשטרה למחרת השידור ,  התלונה היא שהניעה את החקירות כולן ,  ויהיה עליו להראות שזרם הלקוחות למשרדו פחת בעקבות הפירסום ובגללו .
 פרשיות כאלה מולידות בהכרח צירופי מקרים וגילויי עריות .  פרקליטו של הרפז בתיק הפלילי הוא עו"ד עמית חדד ממשרד יעקב וינרוט ,  סנגורו של נתניהו ;  ואילו פרקליטו של ארד הוא אחיו ,  עו"ד דרור אילון-ארד ,  שבגילגול קודם של ספיחי הפרשה ,  כאשר אחד החשודים היה הפרקליט הצבאי הראשי לשעבר ,  אלוף אביחי מנדלבליט ,  כיהן כיו"ר ועדת האתיקה של לשכת עורכי-הדין ושמע מגולדנברג מילה רעה או שתיים על מי שהיה אז מועמד ליועץ המישפטי לממשלה .  לגולדנברג הוסבה אז מבוכה ,  כשעורכי-דינו של מנדלבליט כללו את המובאה שסיפק להם אילון-ארד בעתירה לבג"ץ ,  שיקבע כי תיקו של מנדלבליט נסגר מחוסר אשמה .  כמיטב אסכולת  " חברי המלומד "  התפייסו מאז החבר מנדלבליט עם החברה גולדנברג והחברה גולדנברג עם החבר אילון-ארד .  

הסיפור כולו הוא סרט באורך של  " חלף עם הרוח "  ועם מידה דומה של עכשוויות .  ברשימת היוצרים והמשתתפים ,  הרפז ראוי לאותיות בינוניות ,  לכל היותר .  הוא אינו הבמאי ,  המפיק ,  התסריטאי או שחקן ראשי ;  יותר מניצב ,  אבל רק שחקן-מישנה .  ואליו לבדו נטפלת הפרקליטות .
 הבדידות ,  היא שמרסקת את הרפז .  כשסוגרים תיק לגדול ,  סוגרים גם לקטנים ממנו .  ב-2004 הגישה הפרקליטות טיוטת כתב-אישום נגד היזם דוד אפל ,  בגלל קשרי המושחתים ,  לכאורה ,  עם אריאל  ( וגלעד )  שרון .  אף נקבעה שופטת :  יהודית אמסטרדם ,  במחוזי בתל-אביב .  המשפט הוקפא עד שהיועץ המשפטי יחליט מה דינו של השותף לשחיתות הנטענת .  כאשר מני מזוז סגר את תיקו של שרון ,  בוטל גם תיקו של אפל ;  הוא הורשע אחר כך בתיק אחר .  כך גם אביגדור ליברמן .  כשהיועץ יהודה וינשטיין הצליף בו בלשונו ,  כמבוא לסגירת תיקו ,  נחלצה גם כל הפמלייה .  כשמוותרים ללווייתנים ,  הסרדינים נהנים .  אילו תיקו של הרפז נכלל בתיק גדול יותר ונגזר ממנו ,  היה זה שנתיים-שלוש חופשי ומאושר ,  כמנהג המדינה שסגרה את תיקי הבכירים .  אבל הוא הופרד מהם מלכתחילה  החקירה בעניינו הסתיימה עוד בקיץ 2010 - וכך גם היחס כלפיו .
 אין מחלוקת על כך שהרפז חטא .  הוא אומר זאת במו פיו ,  בבקשו מתורמים סיוע במימון הגנתו .  הדיון כמותי  עד כמה חטאו גדול ועד כמה ,  אחרי שבע שנים  ( זמן שמאפשר לאסיר-לשעבר כמו אריה מכלוף דרעי לחזור לממשלה )  ,  ראוי להעניש אותו גם להבא .
 הפרקליטות דוחקת את הרפז אל הקיר .  הוא דורש חומרי חקירה שלטענתו עשויים לסייע לו  ואיך יידע שלא כך ,  אם לא יקבל אותם לעיונו  ויזמין תהלוכה גדולה של עדים בכירים .  בפרקליטות מתפלאים ,  מוחים ,  על הצגתה כנוקשה .  מה פתאום ,  אין רכה וחומלת ממנה ,  אם כי לא במחיר התרופפות השמירה על החוק והציבור .  כתב-האישום קורצף ואף כוסח עד למיזער .  אם ידולל עוד ,  יהפוך להמלצה לפרס ישראל .
 בניפוי כל האותיות הזעירות ,  נותר נושא אחד המונע הסדר טיעון :  רשיון היצואן הביטחוני של הרפז .  אם ההסדר יכלול הרשעה ,  כהתעקשות הפרקליטות ,  נובעת ממנה פגיעה ברשיונו ,  כלומר בפרנסתו ,  אולי גם ביכולתו להוון את קשריו ונסיונו בארץ במקום לעקור לחו"ל .  פגיעה קדימה ,  בנוסף לזו של השנים האחרונות ,  לא תהיה מידתית .  גם בפרקליטות מבינים זאת ,  אבל טוענים לחוסר אונים ,  כי בייצוא ביטחוני ,  הריבון הוא משרד הביטחון ובתוכו אגף הפיקוח על הייצוא  ( אפ"י )  .  אמנם מתייעצים גם עם גורמים נוספים ,  כגון הממונה על הביטחון במערכת הביטחון  ( מלמ"ב )  ואגף הסיוע הביטחוני  ( סיב"ט )  ומשפטני המשרד ,  אבל ההחלטה הסופית היא של ראשת אפ"י ,  רחל חן .
 דוברת משרד הביטחון נשאלה אתמול מהו המחירון או התקנון של אפ"י ,  בשנות רשיון ייצוא ביטחוני ,  להרשעות מהסוג שהפרקליטות מבקשת מבית המשפט להשית על הרפז .  הדוברת אישרה רק כי  " מתקיים שיח בין הפרקליטות ,  משרד הביטחון ונציגי הרפז "  וסירבה לפרט .
 ומאחר שלטוני גולדנברג אין ולו קמצוץ השפעה על רחלי חן ,  יהיה משפט ,  כמקווה עסיסי ,  עם השחקנים הראשיים בעדויות וחקירות נגדיות ומסמכים מאלפים מתוך חומרי החקירה ;  ולהרפז לא יותר בינתיים להציע ללקוחות את מרכולתו ,  בעוד שר הביטחון ,  הבוס הגדול של אפ"י ,  הוא לקוח ותיק של מערכת החוק ,  עם סידרת תיקים סגורים בנימוק זה או אחר ,  זיכוי אחד וגם הרשעונת פעוטה בתקיפת ילד .
  ( עדכון ראשון :  28.12 ,  17:00 )  

הלוויתנים כבר שחו ,  הסרדינים עוד סובלים :  מה רוצה ישראל מבועז הרפז ? 
שבע שנים לאחר שבנימין נתניהו זכה בהזדמנות נדירה להשפיע על כל הצמרת הביטחונית של ישראל ,  נותרו בשטח ממורמרים ושבעי רצון  אך גם אדם אחד שהמערכת לא מוותרת לו

