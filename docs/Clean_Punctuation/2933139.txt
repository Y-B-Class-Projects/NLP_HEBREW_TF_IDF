בתום דיון של שעות :  חוק העמותות אושר בקריאה ראשונה בכנסת
אחרי שבועות של דחיות חוזרות ונשנות אושר החוק השנוי במחלוקת ברוב של 50 ח"כים מול 43 מתנגדים .  נתניהו הבהיר כי הוא תומך בחוק : " שכל דולר וכל שקל שמדינה זרה מעבירה לעמותה ידווח "
 בתום דיון של שעות אישרה הלילה  ( שלישי )  הכנסת בקריאה ראשונה את  " חוק העמותות "  ברוב של 50 מול 43 מתנגדים .  החוק השנוי במחלוקת עלה להצבעה אחרי שבועות של דחיות חוזרות ונשנות ,  הן בוועדת השרים לחקיקה והן במליאת הכנסת .
 לפי הצעתה של שרת המשפטים איילת שקד ,  שעוררה ביקורת חריפה בקרב סיעות האופוזיציה ,  כל עמותה שמקבלת מימון ממדינה זרה בהיקף של יותר מ-50% מן התקציב תצטרך לציין את זהות המדינות התורמות בכל פרסום או נייר עמדה שלה .  בנוסף ,  נציגי אותן עמותות יצטרכו לציין את המימון שהם מקבלים ממדינות זרות בכל פניה לנבחר ציבור או בכל דיון שבו נערך פרוטוקול .  
החוק עבר ריכוך מסוים ,  לאחר ששקד החליטה לוותר ,  לבקשת ראש הממשלה בנימין נתניהו ,  על החובה של נציגי העמותות להסתובב עם תגי זיהוי בכנסת .  בנוסף ,  הבטיחו בסיעת כולנו כי יתמכו בחוק רק אם יושמט ממנו הסעיף שקובע כי אי-עמידה באחד הסעיפים יכול להביא לסנקציה כספית על אותן עמותות בשווי 29 אלף שקל .
 עוד כתבות בנושא :  וואלה ,  הבנתי :  שקיפות או סימון פעילי שמאל ?  הכול על חוק העמותותנתניהו :  מתנגד לחיוב נציגי עמותות להסתובב עם תגי זיהוי בכנסתשקד לשגריר האמריקני : " ארה"ב לא צריכה להתערב בחקיקה פנימית "  
במהלך הדיון שקדם להצבעה אמרה שקד : " אחרי שנים שהשמאל הפך את השקיפות 'קרדום לחפור בו' וכלי מנהלי לעשות בו שימוש פוליטי נגד הימין - התחלתם לחשוב שהשקיפות זו נחלה שירשתם ;  התחלתם לנהוג בשקיפות 'מנהג בעלים' .  כאילו השקיפות היא נכס שהיה רשום בטאבו על שם אבא שלכם .  כאילו אתם 'בנים ממשיכים' .  אתם בשמאל הרי מזדעקים על עצם השימוש של הצעת החוק בביטוי 'שקיפות' כאילו לקחו מכם משהו ששייך לכם . 
" השקיפות לא שייכת לכם ולא ירושה שלכם .  ומסתבר שתצטרכו לקבל את זה שלפעמים הנושא החשוב הזה מקודם על ידי חברים ממפלגות השמאל ולפעמים על ידי חברים ממפלגות הימין .  טוהר המידות ,  שקיפות ומנהל תקין אינם עניינים שמקודמים על ידי צד אחד בלבד באולם הזה .  אלה ערכים שכולנו צריכים לשאוף אליהם .  גם אם לעיתים זה פחות נעים לכם ",  הוסיפה שקד .  חברי הכנסת עיסאווי פריג' ותמר זנדברג ממרצ הוצאו מהמליאה לאחר שקראו קריאות במהלך נאומה של שקד .  
יו"ר מרצ ,  זהבה גלאון ,  אמרה : " שרת המשפטים נשאה את שם השקיפות לשווא .  את מדברת בשם השקיפות ?  למה לא דיווחת לנו על זהות התורמים העלומים שלך שאחד מהם חשוד בסחר בסמים ובנשק כפי שנחשף בתחקיר מולד ?  אתם אומרים נכה בשמאל ונסית את תשומת הלב מהביצה הממאירה ששם גדלה הצעת החוק הזו .  זו לא שקיפות זו רדיפה פוליטית .  מי שמוציא את דיבתה של ישראל בעולם זה איילת שקד והחברים המתנחלים שלה .  העולם שונא את ישראל לא בגלל מה שהארגונים מפרסמים אלא בגלל הכיבוש ".  
יו"ר יש עתיד ,  יאיר לפיד ,  אמר כי החוק מחטיא את המטרה . " אני נלחם בעמותות האלה הרבה לפני אלה שהתעוררו עכשיו ",  אמר . " אתם מחזקים את עמותות השמאל ההזויות האלה ונותנים להם לגיטימציה של ממשלות אירופאיות ועושה אפקט הפוך .  זה מקל עליהם לאסוף תרומות והופך אותם לארגונים לגיטימיים בחסות ממשלות אירופאיות .  זה חובבנות .  אם אתם באמת מחנה לאומי ,  הוא לא נותן לגיטימציה לארגוני שמאל הזויים ".  
יו"ר הרשימה המשותפת ,  איימן עודה ,  אמר כי  " אנחנו נמצאים במדרון חלקלק של כרסום המרחב הדמוקרטי .  אם מדברים על נאמנות חשוב לחשוב האם לממשלה יש נאמנות כלפי אזרחיה גם העניים וגם הערבים או שאין לה כלל וכלל נאמנות .  ראש המסיתים הוא ראש הממשלה נתניהו ,  שעושה דה לגיטימציה לכל מי שחושב אחרת רק בשביל לשמור על השלטון שלו .  
גם ח"כ חנין זועבי נשאה דברים לפני ההצבעה והתייחסה לסערה סביב הפגישה שקיימה יחד עם שניים מחברי סיעתה עם משפחות מחבלים . " הפליאה והזעם צריכים להיות מופנים כלפי יתר חברי הכנסת שלא מוצאים לנכון אף פעם לנחם משפחות שכולות פלסטיניות .  המפריד בין דם לדם הוא גזען מסוכן ואכזר ".  הדברים עוררו סערה במליאה .  זועבי המשיכה לדבר גם לאחר שזמנה תם וסירבה לרדת מהדוכן .  לבסוף הורדה ממנו על ידי סדרנים .  
יו"ר המחנה הציוני ,  יצחק הרצוג ,  אמר : " מוטלת עליכם האחריות .  אתם לא בחנתם את משמעות החוק הזה על מצבה של ישראל בפורומים החשובים ביותר ואין לכם מושג איזה נזק הוא גורם לידידי ישראל ואלה שמגינים עליה .  אני קורא לכם ,  תעצרו את החקיקה הזו שמפלה ארגונים מזרם אחד לארגונים מזרם אחר ".  
בישיבת סיעת הליכוד שקדמה לדיון במליאה התייחס נתניהו לחוק ואמר : " אנחנו בעד שקיפות .  אני בעד שכל דולר וכל שקל שמדינה זרה מעבירה לעמותה ,  מימין ומשמאל ,  ידווח .  שקיפות בסיסית ".  
בשבוע שעבר הוסרה ההצעה מסדר היום של הכנסת ברגע האחרון בנימוק של  " סדר יום עמוס ".  באופוזיציה טענו אז כי גרירת הרגליים בנוגע לאישור החוק מעידה על כך שנתניהו החליט שלא לקדמו ,  אך ראש הממשלה הבהיר בשבוע שעבר כי הוא מתייצב מאחורי שקד ותומך בקידום החוק .  
בישיבת סיעת הליכוד ביום שני שעבר אמר נתניהו : " אני מנסה לדמיין מצב שבו מדינת ישראל הייתה מממנת עמותות שתומכות בתנועות הבדלנות של הבאסקים ,  או בקורסיקה או במקומות אחרים .  הייתה קמה זעקה נוראית .  כשאנחנו באים ,  בסך הכול להביא שקיפות לפעולה של ממשלות בתוך הדמוקרטיה שלנו ,  הדבר הזה נתקל בטענות דווקא מצד אלה שבדרך כלל מצדדים בשקיפות .  החוק הזה נכון ,  דמוקרטי והחוק הזה נחוץ ויעבור ".  
שרת המשפטים שקד התייחסה אף היא לביקורת מהאופוזיציה ,  ותקפה בשבוע שעבר מעל בימת הכנסת את חברי יש עתיד שטענו כי הצעד אינו דמוקרטי . " כנראה שהידע הנרחב שלכם במשפט חוקתי הוא שמאפשר לכם להתייצב מאחורי האמירה חסרת האחריות הזו ",  אמרה שקד בלעג . " כך ,  למרות העובדה שהחוק מקודם כהצעת חוק ממשלתית של משרד המשפטים ,  ולמרות העובדה שהחוק נבחן תחת עדשת המיקרוסקופ של היועץ המשפטי לממשלה שלא זיהה כל פריצה של המסגרת החוקתית של הצעת החוק ,  ולמרות שההצעה לא שוללת ולא פוגעת ,  אפילו לא בקצה הציפורן ,  בחופש הביטוי או בחופש ההתאגדות  מבחינתכם מדובר בחוק 'אנטי-דמוקרטי' .  ואתם כמובן נזעקים להגן על ישראל מפני מה שצפוי לה בחו"ל אם נמשיך לקדם חוק נוראי שכזה ". 
לקראת אישורו של החוק ,  פרסמו שורה של 20 ארגונים שהחוק עשוי לחול עליהם גילוי דעת משותף ,  ובו ביקשו למנוע את קידומו .  מאחורי המכתב עומדים ארגונים כמו  " אמנסטי ישראל ",   " שתיל ",   " סיכוי ",   " מרכז אדווה ",   " האגודה לזכויות האזרח ",   " בצלם ",   " שוברים שתיקה ",   " יש דין ",   " עדאלה ",   " המשמר החברתי "  ואחרים . 
" אנו קוראים לשרים ולחברי הכנסת שיצאו נגד 'קמפיין השתולים בתרבות' להצביע נגד חוק הסימון המביש של ממשלת ישראל ,  שכל מטרתו לנסות ולהוציא אל מחוץ למסגרת הלגיטימית של השיח כל ביקורת נגד מדיניות הממשלה ולפגוע בערכי הדמוקרטיה הבסיסיים ביותר ",  נכתב . " במיוחד מבקש החוק לפגוע בארגוני זכויות אדם ובארגונים לשינוי חברתי אשר פועלים לתיקון החברה בישראל ומשמיעים את קולם של הקבוצות החלשות הפגיעות ".  

בתום דיון של שעות :  חוק העמותות אושר בקריאה ראשונה בכנסת
אחרי שבועות של דחיות חוזרות ונשנות אושר החוק השנוי במחלוקת ברוב של 50 ח"כים מול 43 מתנגדים .  נתניהו הבהיר כי הוא תומך בחוק : " שכל דולר וכל שקל שמדינה זרה מעבירה לעמותה ידווח "
 
