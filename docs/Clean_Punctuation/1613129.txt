 " שחררו את רוצחי אבי עבור גלעד שליט "
 בתו של דוד אביזדריס שנרצח בפיגוע בקפה הלל בשנת 2003 בירושלים מבקשת מראש הממשלה לשחרר את רוצחי אביה תמורת שליט . " בואו נתעסק בחיים ולא במתים "
 רעות אביזדריס ,  בת ה-17 ממבשרת ציון ,  בתו של דוד אביזדריס שנרצח בפיגוע בקפה הלל בירושלים בספטמבר 2003 שלחה היום  ( שלישי )  מכתב לראש הממשלה בו היא מבקשת לשחרר את המחבלים שרצחו את אביה תמורת שליט . " בעבר עסקתי ברגשות הנקם שיש לי כלפיהם והרצון שלי שיסבלו וימותו ",  כתבה רעות במכתב , " כיום אני מבינה שאבא שלי לא יחזור ".  
" אני מוכנה לשחרר את המחבלים שרצחו את אבי תמורת גלעד שליט ",  נכתב , " הוא חייל ,  הוא חי ,  שיצא להגן עלינו ויש להשיבו בכל דרך ".  רעות מתארת במכתבה את אהבתה הרבה לאביה שאובדנו היה  " בלתי ניתן לעיכול ",  ושהקשר איתו היה  " הדבר הכי חזק וחשוב לי בחיים ".  היא מוסיפה כי לעולם לא תבין את אותם מחבלים ש"החליטו לקחת את החוק לידיים ,  ולגזול ממני את אבא שלי ".  
" בוא נתעסק במי שחי ולא במי שמת ",  כתבה רעות . " אני כותבת בשמי ובשם כל משפחתי  תעשה את הצעד האמיץ ותשחרר את אותם מחבלים שאולי הם אלו שהרגו את אבי ותחזיר את גלעד הביתה !  אני ומשפחתי מאחוריך !  ".  היא מוסיפה בסוף המכתב כי היא  " בטוחה שאם אבי שומע את כל מה שמתרחש כאן למטה הוא היה גאה בי ובמשפחתי על ההחלטה ,  והיה חושב בדיוק כמוני ". 
מוקדם יותר היום ,  עתרו ארגון אלמגור ומשפחות שכולות שקרובי משפחתן נרצחו בפיגועים לבג"ץ נגד ראש הממשלה בנימין נתניהו ונגד הצנזורה הצבאית בדרישה לפרסם את הקריטריונים לשחרור אסירים ביטחוניים פלסטינים במסגרת עסקת שליט .  העותרים הם רון קרמן ,  אביה של טל ויוסי מנדלביץ אביו של יובל ,  שנרצחו בפיגוע בקו 37 בחיפה ,  וכן יוסי צור ,  אביה של נועה שנרצחה בפיגוע בכפר סבא .

" שחררו את רוצחי אבי עבור גלעד שליט "
 בתו של דוד אביזדריס שנרצח בפיגוע בקפה הלל בשנת 2003 בירושלים מבקשת מראש הממשלה לשחרר את רוצחי אביה תמורת שליט . " בואו נתעסק בחיים ולא במתים "
 
