 " צניחת שער הדולר קריטית לקיומם של עסקים רבים "
 על רקע השפל הגדול של שער הדולר ,  השר שמחון פנה לראש הממשלה והתריע - קריסת חברות תביא לשינוי מהותי לרעה בהיקפי היצוא ובמספר המועסקים
שר התמ"ת ,  שלום שמחון ,  פנה בתחילת השבוע לראש הממשלה ,  בנימין נתניהו וביקש ממנו לקיים בממשלה דיון בנושא עתיד התעשייה הישראלית .  שמחון ביקש את הדיון בהמשך להתחייבותו בכנס החירום שערכו התעשיינים בנושא השחיקה בשער החליפין של הדולר וכתוצאה מכך השחיקה בכוח התחרות שלהם .  בכנס נמתחה ביקורת על משרד האוצר שאינו עושה די כדי לתמוך בתעשיה במשבר הדולר .  
במכתב לראש הממשלה כתב שמחון ,  כי  " מזה זמן רב נושא השחיקה בשער החליפין של הדולר עומד על סדר יומה של התעשייה בישראל .  אם תימשך המגמה ,  אנו עלולים להיות עדים להשלכות קשות וארוכות טווח על התעשייה הישראלית .  נושא שער החליפין הינו קריטי להמשך קיומם של עסקים רבים במדינה .  מהיבט הממשלתי- קריסת חברות ,  בהן מרכיב היצוא הדולרי הינו משמעותי ביותר ,  תביא לשינוי מהותי לרעה בהיקפי היצוא ,  במספר ההזמנות לייצוא ובמספר המועסקים בתעשייה ".  
שמחון הציע לבחון בדיון את כלי הסיוע שהממשלה יכולה להעמיד לטובת היצואנים והוסיף כי  " למרות הנתונים הכלכליים המשובחים שלנו ,  אסור להיתפס לשאננות .  הצמיחה של מדינת ישראל גדלה מרבעון לרבעון ,  אך אל לנו להסיק כי פני הדברים יישארו כך ושהיסודות האיתנים של המשק שהונחו כאן במרוצת השנים יהיו רלוונטיים בעתיד ". 
שמחון כתב עוד כי  " התעשייה הישראלית זקוקה למדיניות ממשלתית מכוונת .  היתרון שלנו כמשק קטן ,  טמון במדיניות נכונה שתיצור תוואי להצלחה .  העולם כיום משתנה ללא הכר .  מכל עבר  ,  מדינות שנחשבו נחשלות ובלתי מפותחות ,  עוברות הליכים ושינויים ובעזרת תכנון מוקדם ובחירת יעדים ,  דוהרות קדימה אל דרך המלך .  כדי להבטיח שקטר הצמיחה של המשק הישראלי ימשיך לדהור בגאון ,  אנו חייבים להשקיע בתכנון לטווח ארוך ".  
הדולר נסחר היום ביציבות ברמת 3.36 דולרים לשקל ,  ואילו היורו מוסיף כ-0.1% לרמה של 4.94 יורו לשקל .  בעולם נסחר היורו בעלייה של 0.3% וברמה של 1.46 יורו לדולר בשעות אלו .  
ביום המסחר האחרון בשוק המט"ח  ( יום ג' )  הגיע הדולר לשפל של 3 שנים ונסגר בירידה של 0.6% ברמה של 3.36 דולר לשקל ,  והיורו אף הוא ירד ב-0.2% לרמה של 4.93 יורו לשקל .  
הערכות בשוק המט"ח אומרות כי בשל העובדה שיום ג' היה יום מסחר מקוצר ,  הסחירות בשוק היתה דלילה ביותר ,  בימים כאלו אפשר בקלות יותר למשוך את הדולר לכאן או לכאן ",  אמר גורם הפעיל בשוק .  לדבריו ישנה אפשרות כי הפעילות באותו יום נבעה מספקולנטים .

" צניחת שער הדולר קריטית לקיומם של עסקים רבים "
 על רקע השפל הגדול של שער הדולר ,  השר שמחון פנה לראש הממשלה והתריע - קריסת חברות תביא לשינוי מהותי לרעה בהיקפי היצוא ובמספר המועסקים

