המינוי שמוכיח כי אובמה לא ויתר על הסכם ישראלי-פלסטיני
שעות לאחר הדלפת המסמך שבו הסכים מקורבו של נתניהו להקמת מדינה פלסטינית על בסיס גבולות 67' ,  מינה הנשיא את רוב מאלי ליועצו לענייני המזרח התיכון ,  ולא מדובר בצירוף מקרים .  כעת ,  יעמוד לצדו מי שעבד גם עם קלינטון והיה מעורב בוועידת קמפ דייויד
ביום שישי בערב ,  כמה שעות אחרי הסערה הגדולה שהתחוללה בישראל בעקבות פרסום מסמך ההבנות הסודי שבו הסכים מקורבו של ראש הממשלה בנימין נתניהו להקים מדינה פלסטינית על בסיס גבולות 1967 ,  התפרסמה בתקשורת האמריקנית ידיעה צנועה הרבה יותר ,  אבל מעניינת לא פחות :  ממשל אובמה החליט למנות את המזרחן רוב מאלי ליועץ המיוחד של הנשיא לענייני המזרח התיכון .  ניתן להניח ,  על פי ההיסטוריה של רוב מאלי כי שני האירועים  הדלפת המסמך וההודעה על המינוי באותו היום  אינם בגדר צירוף מקרים .  
מאלי הוא דמות ותיקה ב"תעשיית השלום "  הישראלית-פלסטינית ,  אבל הרקע המזרח-תיכוני שלו חורג הרבה מעבר לביצה הקטנה שלנו .  הוא נולד בשנות השישים למשפחה ניו-יורקית שחיה את האזור שלנו :  אביו ,  סימון מאלי ,  היה עיתונאי יהודי-מצרי שדיווח ממטה האו"ם עבור עיתונים שונים במצרים ונהנה מידידות אישית עם נשיא מצרים המיתולוגי ג'מאל עבד-אל נאצר ,  ואמו הייתה פעילה במאבק לשחרור אלג'יריה מהכיבוש הצרפתי .  במהלך לימודי הדוקטורט שלו בבית הספר למשפטים באוניברסיטת הרווארד ,  אחד משותפיו לספסל הלימודים היה סטודנט שאפתן בשם ברק אובמה .
 עוד ידיעות בוואלה חדשות:גדול ,  אך לא סוחף :  מפגן הכוח של השמאל - הצלחה חלקית בלבדארגון הטרור הניגרי בוקו חראם נשבע אמונים לדאעש"סעי יא מפגרת ":  איומים וקללות לעיני ילדים בראשון לציון 
אחרי שעסק במשך שנים בכתיבה אקדמית על הסכסוכים השונים במזרח התיכון ,  הצטרף מאלי בשנת 1994 לממשלו של הנשיא ביל קלינטון כיועץ בתחום מדיניות החוץ .  הוא שימש תחילה כעוזרו של היועץ לביטחון לאומי ,  סנדי ברגר ,  תפקיד שבמסגרתו עסק במגוון רחב של נושאים ,  אולם ב-1998 הוחלט להסיט את פעילותו לתחום שהיה קרוב ללבו מאז ומתמיד :  הסכסוך הישראלי-פלסטיני .  מאלי מונה ליועץ מיוחד של הנשיא קלינטון ל"עניינים ישראלים-ערביים ",  תפקיד שבו כיהן עד לעזיבת קלינטון את הבית הלבן .  
במסגרת תפקידו כיועץ הנשיא ,  מאלי היה מעורב בוועידת קמפ דייוויד בשנת 2000 ,  שכישלונה סימן את קיצו של תהליך אוסלו .  רוב בכירי הממשל האמריקני האשימו לאחר הוועידה את יו"ר הרשות הפלסטינית ,  יאסר ערפאת ,  בכישלון ,  אולם מאלי סבר שהאחריות רובצת על שני הצדדים .  כשנה לאחר כישלון הוועידה ,  כאשר האינתיפאדה השנייה כבר השתוללה ברחובות ,  מאלי פרסם מאמר מקיף תחת הכותרת  " קמפ דייוויד :  טרגדיה של טעויות ",  שבו טען כי טקטיקת המשא ומתן שנקט אהוד ברק לאורך הוועידה ,  תרמה רבות לכישלונה .  
גם כיום ,  כמעט 15 שנים אחרי כישלון הוועידה ,  המאמר נותר מעניין ,  כמו גם תגובתו של אהוד ברק אליו ,  שפורסמה במאמר תגובה .  אבל מעניינת עוד יותר ,  זהותו של האדם שהיה חתום על המאמר יחד עם מאלי :  חוסיין אגא ,  פרופסור באוניברסיטת אוקספורד ויועץ קרוב לאבו מאזן ,  שהשתתף בוועידה כחבר המשלחת הפלסטינית .  אגא הוא גם זה שייצג את אבו מאזן בערוץ השיחות החשאי עם נתניהו ,  שבמסגרתו גובש המסמך המביך  עבור נתניהו  שפורסם בסוף השבוע .  
המאמר על הכישלון בקמפ דייוויד היה רק יריית הפתיחה לסדרה ארוכה של מאמרים משותפים שפירסמו מאלי ואגא בנושא המזרח התיכון .  דוגמה אחת מיני רבות לכושר הניתוח של השניים :  בנובמבר 2012 ,  שנה וחצי לאחר האביב הערבי וחודשים ספורים לאחר השתלטות האחים המוסלמים על מצרים ,  פרסמו מאלי ואגא מאמר תחת הכותרת  " זו אינה מהפכה ",  שבו חזו כי הצבא המצרי עשוי לחזור בקרוב לשלטון במדינה .  השניים הותקפו על ידי מזרחנים ומומחים שטענו כי הכוחות שהודחו במהפכת  " האביב הערבי "  לא ישובו עוד לשלוט בעולם הערבי .  כעבור שמונה חודשים ,  הופתע העולם כולו כאשר הגנרל המצרי האלמוני עבד אל-פתאח א-סיסי ,  עלה לשלטון במצרים והדיח את הנשיא מורסי .  
בשנת 2001 ,  כאשר מאלי ואגא האשימו את ברק ולא את ערפאת בכישלון ועידת קמפ דייויד ,  הם הצליחו להרגיז רבים בוושינגטון ובירושלים .  בשנת 2009 ,  לעומת זאת ,  הם פרסמו מאמר בו הצדיקו ,  אם כי בצורה מסויגת ,  את הדרישה הישראלית מהפלסטינים להכיר בישראל כמדינת הלאום של העם היהודי .  מקורביו של ראש הממשלה נתניהו דאגו אז להעביר את המאמר לעיתונאים ופרשנים בארץ ובחו"ל .  אגא ,  יש לציין ,  הלך עם הגישה הזו צעד נוסף קדימה ,  כאשר במסגרת המשא ומתן החשאי שניהל עם שליחו של נתניהו ,  עו"ד יצחק מולכו ,  הוא הסכים להכרה עקיפה בזהותה היהודית של ישראל ,  בתמורה להקמת מדינה פלסטינית על בסיס גבולות 1967 .  
לפני כשנה וחצי ,  13 שנים אחרי שעזב את הבית הלבן וחזר לאקדמיה ,  מאלי מצא את עצמו שוב עובד עבור נשיא ארה"ב ,  לאחר שחברו מימי הלימודים ,  ברק אובמה ,  החליט למנות אותו ליועץ מיוחד לענייני המפרץ הפרסי .  מאלי עסק ,  מתוקף תפקידו ,  בעיקר בנושא האיראני ועמדותיו בנושא איראן לא יסבו נחת רב לראש הממשלה הבא של ישראל :  מאלי טוען כי בעקבות התהפוכות במזרח התיכון ,  לאיראן ולארה"ב יש כיום אינטרסים משותפים ,  כצן המאבק נגד ארגון  " המדינה האיסלאמית "   ( דאעש )  ,  שמהווה אויב של שתי המדינות .  על הרקע הזה ,  הוא תומך בהפגת העוינות בין המדינות והחזרת איראן לחיק האומות ,  כמובן ,  בכפוף לוויתור מצידה על השאיפה לנשק גרעיני .  
כעת ,  כאשר נראה שהסכם הגרעין עם איראן קרוב מתמיד ,  הודיע ממשל אובמה כי בשנתיים שנותרו לאובמה בתפקיד ,  מאלי ישמש כיועצו המיוחד לענייני המזרח התיכון .  משמעות המינוי עבור ישראל היא כפולה .  ראשית ,  אפשר להסיק מכך שאובמה לא מתכוון לוותר על הסכסוך הישראלי-פלסטיני ,  וכי בשנתיים הקרובות הממשל שלו יחדש את המאמצים להביא להסכם קבע בין הצדדים .  רמז לכך אפשר היה למצוא בדברים שאמרו בסוף השבוע בכירים בממשל לעיתון  " הארץ ",  על כך שאובמה נחוש לחדש את עיסוקו בנושא לאחר הבחירות .  
המשמעות השנייה ,  והמעניינת יותר ,  היא שהסבב הבא של השיחות בין ישראל לפלסטינים יכלול מעורבות עמוקה יותר של מדינות ערב המתונות .  מאלי שייך לקבוצה ההולכת וגדלה של דיפלומטים ואנשי מקצוע ,  הסבורים כי משא ומתן ישיר בין ישראל לפלסטינים אינו יעיל ,  ויש להחליף אותו במשא ומתן רחב יותר בין ישראל לבין העולם הערבי .  במאמר שפרסם יחד עם חוסיין אגא בשנת 2007 בנושא  " יוזמת השלום הערבית ",  כתבו השניים כי  " משא ומתן תחת המטרייה של יוזמת השלום הערבית ,  יצמצם את המכשולים שכובלים את הפלסטינים ,  ובמקביל יגדיל למקסימום את הרווחים שישראל יכולה לקבל ".  למאלי תהיה הזדמנות להוכיח את נכונות התזה הזו ,  אבל רק לאחר שיסתיימו הבחירות בישראל .
 לפניות לכתב אמיר תיבון :  amir.tibon@walla.co.il 

המינוי שמוכיח כי אובמה לא ויתר על הסכם ישראלי-פלסטיני
שעות לאחר הדלפת המסמך שבו הסכים מקורבו של נתניהו להקמת מדינה פלסטינית על בסיס גבולות 67' ,  מינה הנשיא את רוב מאלי ליועצו לענייני המזרח התיכון ,  ולא מדובר בצירוף מקרים .  כעת ,  יעמוד לצדו מי שעבד גם עם קלינטון והיה מעורב בוועידת קמפ דייויד

