בליכוד כבר פתחו את  " בורסת השמות ":  מי יקבל מנתניהו את תיק התקשורת ? 
ראש הממשלה אמנם טרם ויתר על  " הבייבי "  שלו ,  אבל החרב של בג"ץ כבר הונפה וייתכן שיעשה זאת בקרוב .  רגב תשמח לכתוש את האליטה העיתונאית ,  הנגבי כבר קיבל את הטיפול בבזק וגמליאל מאמינה ש"אין טובה ממנה "  לתפקיד  אך כלל לא בטוח שהתיק הנחשק יגיע לבסוף לליכוד
ההערכה הגוברת במערכת הפוליטית לפיה ראש הממשלה בנימין נתניהו ייאלץ בקרוב לוותר על תיק התקשורת ,  מכניסה בימים האחרונים את הליכוד לתזזית .  מדובר בתיק שהוא בבת עינו של ראש הממשלה ,  אך החשש מבג"ץ עשוי לאלצו לוותר עליו ,  ולא מעט שרים וח"כים מתחרים על האפשרות לגעת ב"בייבי "  של נתניהו ולהחזיק בעמדת מפתח יוקרתית שמאפשרת מאבק מתמיד באחד האויבים הפוליטיים יקרי הערך בימין הישראלי  העיתונאים וכלי התקשורת .  מירי רגב וצחי הנגבי רואים עצמם מועמדים מובילים לתפקיד ,  וגם גילה גמליאל וציפי חוטובלי הכניסו את עצמן למרוץ .  נתניהו עצמו היה במגעים גם עם יריב לוין בנושא ,  אבל לא ברור אם האחרון בכלל מעוניין .
 בתקופת השיא שלו ,  נתניהו החזיק ,  בנוסף להיותו ראש ממשלה ,  בחמישה תיקים :  חוץ ,  תקשורת ,  בריאות ,  כלכלה ושיתוף פעולה אזורי .  ואולם ,  בחודשים האחרונים החל אט אט להעביר אותם לשרים אחרים ,  לאור קביעה של בג"ץ שלפיה אין מניעה חוקית בהחזקת התיקים הנוספים אך  " מדובר במציאות שאינה תקינה ".  את תיק הבריאות העביר לשר יעקב ליצמן ואת תיק הכלכלה לידי משה כחלון ,  שבאחרונה מינה את אלי כהן כשר במשרד .  בסוף השנה שעברה מינה את צחי הנגבי כשר לשיתוף פעולה אזורי .  
עד כה ,  הוא מיאן להיפרד מתיק התקשורת ,  המאפשר לו שליטה על נושאים החביבים עליו כמו תאגיד השידור הציבורי ופיצול ערוץ 2 ,  אבל החרב של בג"ץ הונפה בחודש שעבר ,  בעקבות עתירה שהגיש יו"ר האופוזיציה יצחק הרצוג נגד יושבו של נתניהו בתיק התקשורת בשל ניגוד עניינים בגלל יחסיו של נתניהו עם המיליונר ארנון מילצ'ן .  במערכת הפוליטית מעריכים שהיועץ המשפטי לממשלה ,  אביחי מנדלבליט ,  יבקש מנתניהו לוותר על התיק לקראת הגשת תשובת המדינה בעתירה בעוד כשבוע וחצי .
 נתניהו עוד לא שש לוותר על התיק ,  אבל המרוץ לתפקיד כבר החל .  גורמים בליכוד אומרים ששרת התרבות והספורט ,  מירי רגב ,  מעוניינת מאוד לקבל את תיק התקשורת ,  ובשבועות האחרונים היא מקיימת מגעים שוטפים עם לשכת נתניהו ומפעילה לחצים בנושא .  רגב נוהגת באחרונה לחרוך את אולפני הטלוויזיה ומהדורות הרדיו בהגנה על ראש הממשלה - מיוזמתה וביוזמת לשכתו - בכל פעם שנתניהו זקוק לחיזוק בזירה התקשורתית ,  ונחשבת לאחת השרות המקורבות לראש הממשלה ורעייתו .  אחרי שטלטלה את עולם התיאטרון ,  הקולנוע והאמנות הישראליים היא מוכנה למטרה הבאה  כתישת האליטה העיתונאית .  אם תמונה לתפקיד ,  המטרה הראשונה של רגב תהיה לתאגיד השידור הציבורי ,  שלגביו כבר הביעה עמדה נחרצת בעבר בציטוט הבלתי נשכח : " מה שווה התאגיד אם אנחנו לא שולטים בו ".  
אבל לא רק עתיד התאגיד נמצא על סדר יומו של שר התקשורת ורגב אינה השרה היחידה שזוכה לאמונו של ראש הממשלה וגם לא היחידה שהתייצבה להגן עליו באולפנים .  גורמים בליכוד אומרים כי מועמד מוביל נוסף הוא השר לשיתוף פעולה אזורי ,  צחי הנגבי ,  שכבר קיבל מידיו של נתניהו את העיסוק באחד התיקים המרכזיים של משרד התקשורת  הטיפול בקבוצת בזק ,  שממנו נתניהו מנוע לעסוק גם כן בשל ניגוד עניינים וחברותו עם שאול אלוביץ' ,  בעל השליטה בקבוצה  ( ובוואלה !  NEWS )  .
 במקביל ,  נתניהו ניסה לשכנע את שר התיירות ,  יריב לוין ,  לקחת לידיו את התפקיד ,  אך הוא לא ממהר לעשות כן ומביע שביעות רצון גבוהה מהתיק הנוכחי בו הוא מחזיק .  לוואלה !  NEWS נודע כי אחת האפשרויות שהועלו בלשכת ראש הממשלה בשבועות האחרונים הייתה לפצל את תיק התקשורת ,  כך שייתכן שהנגבי ימשיך לעסוק בנושא בזק ואילו סמכויות נוספות יחולקו בינו ובין שר אחר  רגב או לוין ,  או אופיר אקוניס ,  שבעבר  עם הרכבת הממשלה - הביע רצון לקבלת את התיק ,  אך לא נאבק עליו בימים אלה .  
שלושת השמות החמים בלשכת נתניהו הם של רגב ,  הנגבי ולוין ,  אבל יש בליכוד עוד אנשים שהיו שמחים לקבל שדרוג .  השרה לשוויון חברתי גילה גמליאל אמרה אתמול בערוץ הכנסת : " אין טובה ממני לקבל את תיק התקשורת .  בעת הזאת אני צריכה לקבל את התיק בנוסף למשרד שאני אמונה עליו ,  של השוויון החברתי .  בתיק התקשורת לא צריך להיות ממושמעים .  אני יכולה למלא את התפקיד ".  גם סגנית שר החוץ ציפי חוטובלי הביעה עניין בתיק ,  והעלתה אתמול את הדרישה לקבל אותו בפגישה עם נתניהו .
 האפשרות שרגב ,  לוין או הנגבי יעזבו את תפקידם הנוכחי לטובת משרד התקשורת פותחת את הקלפים לרוטציה בין השרים ואולי אף לשדרוג לאחד הח"כים .  יו"ר הקואליציה דוד ביטן ,  שנחשב לאחד מנאמניו הגדולים של נתניהו בקואליציה הנוכחית - בטח כשהמבחן הוא התייצבות באולפנים - היה שמח לקבל תואר שר ,  ואף הביע מורת רוח בשבועות האחרונים לנוכח מינויו של איוב קרא כשר בלי תיק .  נתניהו ,  ככל הנראה ,  לא ימהר לוותר על שירותיו המוצלחים של ביטן בניהול ענייניו בכנסת ,  וגם לא בטוח שהקואליציה תאפשר לו .  
המפתח המפלגתי בקואליציה גם כך נוטה לטובת הליכוד :  אחרי מינויו של קרא לשר בלי תיק ,  לליכוד יש 11 שרים מתוך 22 ;  מדובר בשר לכל 2.72 חברי כנסת .  לעומת זאת ,  לכולנו יש שלושה תיקים על עשרה חברי כנסת ,  משמע שר לכל 3.33 חברי כנסת .  תוספת של שר נוסף לליכוד תרחיב אפילו עוד יותר את יחס השרים למנדטים של הליכוד ,  וכחלון ושותפים אחרים בקואליציה צפויים להתנגד לכך .  

בליכוד כבר פתחו את  " בורסת השמות ":  מי יקבל מנתניהו את תיק התקשורת ? 
ראש הממשלה אמנם טרם ויתר על  " הבייבי "  שלו ,  אבל החרב של בג"ץ כבר הונפה וייתכן שיעשה זאת בקרוב .  רגב תשמח לכתוש את האליטה העיתונאית ,  הנגבי כבר קיבל את הטיפול בבזק וגמליאל מאמינה ש"אין טובה ממנה "  לתפקיד  אך כלל לא בטוח שהתיק הנחשק יגיע לבסוף לליכוד

