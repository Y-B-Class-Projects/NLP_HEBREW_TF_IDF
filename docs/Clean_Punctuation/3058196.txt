כתם שחור על דגל כחול-לבן בבית המחוקקים
להקת המעודדות של ראש הממשלה הפכה דיון טעון בהשתתפות משפחות שכולות לביזיון שמעולם לא נראה כמותו .  דווקא שבוע לפני השבוע הכי ישראלי בלוח השנה ,  נרמסו הערכים המשותפים שעליהם קמה מדינת ישראל .  דעה
אתמול ,  בוועדה לביקורת המדינה בכנסת ישראל ,  נשבר משהו במערכת היחסים בין נבחרי ומנהיגי העם ,  למשפחות שכולות .  משהו במרקם החיים המשותף שלנו כאן התנפץ לרסיסים .  
אחד ממערכי השיעור שלומדים בבית הספר לקצינים בה"ד 1 מדבר על התנהגות מצופה מקצין כאשר נפגשים עם משפחות שכולות .  בעגה הצבאית ,  קוראים לזה  " הכלה של המשפחה ".  מסבירים לקצין לעתיד ,  בבה"ד 1 ,  שלמשפחה שכולה מותר לומר הכול ואתה צריך להפוך את עצמך לספוג .  אתה אמור להקשיב ,  לשמוע ולהכיל .  בעיקר להכיל .
 ראש הממשלה בנימין נתניהו הוא קצין כבר יובל שנים ,  ואח שכול כבר כמעט 41 שנים .  את הקודים הללו הוא מכיר היטב .  הוא יודע שכאשר משלחת קצין העיר דופקת על דלת של בית בישראל כדי לבשר למשפחה את הבשורה הקשה מכל ,  אז באופן מידי מקבלת המשפחה את הזכות לומר את כל מה שעל לבה במרחב הציבורי שלנו .  ועלינו להקשיב ,  להאזין ולהכיל .
 סערת המשפחות השכולות בכנסת - עוד כותרות:אמו של גולדין הטיחה בנתניהו : " הפכת אותנו לאויבי העם"האב השכול שח"כ ביטן כינה  " שקרן ":   " הדיון היה ביזיון "  
בדיוק מכיוון שנתניהו הוא מי שהוא ,  מביך היה לצפות בלהקת המעודדות שלו הופכת דיון טעון בהשתתפות משפחות שכולות לביזיון שמעולם לא היה פה .  לח"כים דוד ביטן ולמיקי זוהר אין שום זכות להגן על ראש הממשלה מול משפחות שנתנו את הדבר הכי יקר להן להגנת המדינה .  נתניהו ,  להערכתי ,  כלל לא זקוק להגנה ההיקפית הזו .  ואפילו אם ראש הממשלה כן היה זקוק להגנה ,  לתקוף משפחה שכולה זה עדיין משהו שלא יכול לקרות .  בטח שלא בין כותלי כנסת ישראל .  בעצם לא בשום מקום במרחב הציבורי .
 להגיד שהופתעתי ?  לא .  הרי בתוך עמי אני חי .  ועדיין ,  זה רגע עצוב שכדאי לעצור בו ,  להתעכב ולא להמשיך כל כך בקלות הלאה .  כי משהו יסודי נשבר ,  ערכים משותפים נרמסו והדברים הקטנים שהופכים אותנו מבודדים שדואגים רק לעצמם לכאלה ששמים את המדינה לפני הכול ,  פשוט נכחדו .  
תרבות השיח הקלוקלת של נבחרי העם מלווה אותנו לאורך כל הקדנציה הנוכחית .  ומי שתורם הכי הרבה להידרדרות השיח במרחב הציבורי הישראלי הם חברי כנסת ושרים ,  שעבור כותרת או רווח נקודתי של הון פוליטי מוכרים פעם אחר פעם את הערכים והקודים המשותפים שעליהם מדינת ישראל קמה והתבססה .
 עצוב לכתוב את הדברים האלה רגע לפני השבוע הכי ישראלי בלוח השנה .  השבוע שבין יום השואה ליום הזיכרון ויום העצמאות .  אבל משהו בכנסת אתמול נשבר ,  ועכשיו יש כתם שחור על דגל הכחול-לבן שמתנוסס מעל בית המחוקקים שלנו .
 הכותב הוא המנהל המקצועי של  " פרו אסטרטגיה ",  המלווה בהתנדבות מלאה את משפחתו של סגן הדר גולדין .  

כתם שחור על דגל כחול-לבן בבית המחוקקים
להקת המעודדות של ראש הממשלה הפכה דיון טעון בהשתתפות משפחות שכולות לביזיון שמעולם לא נראה כמותו .  דווקא שבוע לפני השבוע הכי ישראלי בלוח השנה ,  נרמסו הערכים המשותפים שעליהם קמה מדינת ישראל .  דעה

