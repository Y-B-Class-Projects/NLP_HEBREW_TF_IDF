לשכת נתניהו מבהירה :  לא נפר את ההתחייבות כלפי מפוני עמונה
מהלשכה נמסר כי ההבטחה להקים התנחלות חדשה עבור מפוני המאחז עומדת בעינה ,  וכי ליו"ר מטה המאבק למען עמונה נאמר כי  " נעשים כל המאמצים למצוא פתרון מוסכם ".  תושבי עמונה : " עד שלא נקבע מזוזה ,  לא נוכל לברך בפה מלא "
  ( בווידאו :  תושבי עמונה הפגינו נגד משרד ראש הממשלה )  
לשכת ראש הממשלה בנימין נתניהו הבהירה היום  ( שני )  כי אין כל כוונה להפר את ההתחייבות שניתנה למפוני עמונה ,  המאחז שפונה לפני כשלושה שבועות ,  ולפיה תוקם התנחלות חדשה עבורם בגוש שילה .  לפי הודעת הלשכה ,  ראש הסגל יואב הורוביץ שוחח עם יו"ר מטה המאבק בעמונה ,  אביחי בוארון ,  ואמר לו כי  " נעשים כל המאמצים על מנת למצוא פתרון מוסכם ואיננו חוזרים בנו מן ההתחייבות ".  
ראש הממשלה אמר אתמול בישיבת הקבינט המדיני-ביטחוני ,  שבה עדכן על פגישתו עם נשיא ארצות הברית דונלד טראמפ ,  כי לנוכח הדרישה של הממשל לרסן הבנייה בהתנחלויות עלול להתעורר קושי בהקמת היישוב שהובטח למפונים ,  וכי ייתכן שיידרש פיתרון אחר .  
נתניהו אמר לשרים כי יש חשיבות עליונה לתיאום האסטרטגי מול ממשל טראמפ בנושא איראן וכי סוגייה זו נמצאת בעדיפות עליונה .  בזמן הישיבה ,  הפגינו עשרות מתושבי המאחז מול משרדו של נתניהו בדרישה מהממשלה לקיים את ההבטחה .
 עוד בנושא:הבית היהודי לנתניהו :  קיים את הבטחתך להקים יישוב חלופי למפוני עמונהמפוני עמונה מחכים לנתניהו בעפרה : " לא נסכים לעבור ליישוב זמני"נתניהו : " סיכמתי עם טראמפ על הקמת צוותים לבחינת ההתנחלויות "  
במטה עמונה אישרו את הודעת לשכת נתניהו ומסרו כי הם מברכים על ההבהרה . " יחד עם זאת ,  נדגיש כי אנחנו למודי אכזבות ושבעים ממפחי נפש ",  הוסיפו במטה . " ממקום מושבנו בפנימייה בעפרה אנחנו אומרים בכאב שעד שלא יעלו טרקטורים לשטח ועד שלא נקבע מזוזה בביתינו החלופי ,  לא נוכל לברך בפה מלא .  זו מחוייבות ראש הממשלה והדרג המדיני כולו לזרז את כל ההליכים הקשורים לבניית הישוב החדש ,  הן מול ארצות הברית והן בממשלה ". 
עוד נמסר ממטה עמונה : " נזכיר כי על פי ההסכם שנחתם ,  הקמת היישוב החדש ואתר המגורים הזמני בו צריכים להתבצע עד 31 במרץ 2017 ,  כולל קבלת סמל יישוב .  יחד עם הציבור כולו ,  נצפה ונתפלל שאכן כך יקרה ושראש הממשלה ושריו יעמדו בהתחייבותם .  נשמח מאוד לראות אותם גוזרים את הסרט ביישוב החדש ".  
הבוקר התייחס שר החינוך נפתלי בנט ,  שדרש לקיים את ההבטחה למפונים במהלך ישיבת הקבינט ,  לפגישתם של טראמפ ונתניהו ,  ואמר כי על ישראל להיות בהירה בעמדותיה אך פתוחה לדיאלוג .  לדבריו ,  הוא  " שמח לראות שנתניהו וטראמפ מוכנים לבחון רעיונות חדשים אחרי 24 שנים של אותו דבר .  נתניהו הבטיח למתיישבי עמונה שיקים להם ישוב חדש .  הוא חתם על הסכם אתם .  אני בטוח שנתניהו יעמוד במילתו ". 
בסוף השבוע התייחס בנט לפרסום כי נתניהו בוחן מחדש את האפשרות להקים התנחלות חדשה למפוני עמונה ,  וכי האפשרות הועלתה בפני גורמים בממשל טראמפ . " התחייבות צריך לקיים ,  ראש הממשלה חתם על הסכם להקים יישוב חדש לתושבי עמונה ",  צייץ אז בחשבון הטוויטר שלו .  גם שרת המשפטים איילת שקד התייחסה לנושא וצייצה : " הממשלה מחויבת להסכם שנחתם מול תושבי עמונה ואין לנו שום כוונה להפר אותו .  יוקם ישוב חדש לתושבי עמונה כפי שהתחייבנו ". 
בשבוע שעבר פורסם בחדשות ערוץ 2 כי נתניהו בוחן מחדש את ההבטחה להקים לתושבי עמונה התנחלות חדשה .  גורם ישראלי אישר כי בניית ההתנחלות החדשה נבחנת בדיונים בין ישראל וארצות הברית ,  מעט לאחר שהנשיא החדש דונלד טראמפ ביקש מראש הממשלה לרסן את הבנייה ביהודה ושומרון .  
מפוני המאחז מסרבים בימים אלו לעזוב את המדרשה בהתנחלות הסמוכה עפרה לטובת מגורים זמניים .  רבים מהם חוששים כי הממשלה תשכח מהם אם יסכימו לפתרון זמני ,  וממשיכים לדרוש מנתניהו ומהממשלה כולה לעמוד בהתחייבות להעבירם ליישוב חדש כמקשה אחת .
 שבוע לאחר פינוי עמונה ,  החליטו התושבים בהצבעה כי ידרשו להקים את המאחז מחדש על אדמות מדינה בגוש שילה .  בהודעה שפרסם מטה המאבק למען עמונה לאחר ההצבעה נכתב כי  " על פי התחייבות הדרג המדיני בהסכם עם תושבי עמונה ,  אמור ישוב הקבע לקום בחודשיים הקרובים תוך מתן צו אלוף להקמת אתר מגורים זמני בישוב הקבע עליו יוחלט ". 
בהמשך נמסר כי  " שבענו אכזבות ושבענו הבטחות .  אין לנו עניין בדיבורים אלא במעשים .  אחרי המכה הכואבת שספגנו ,  ואחרי העוול שנעשה בהחרבת היישוב שלנו ,  התיקון המתבקש הוא הקמת יישוב חדש ושיקום הקהילה ". 
 ( עדכון ראשון :  18:00 )  

לשכת נתניהו מבהירה :  לא נפר את ההתחייבות כלפי מפוני עמונה
מהלשכה נמסר כי ההבטחה להקים התנחלות חדשה עבור מפוני המאחז עומדת בעינה ,  וכי ליו"ר מטה המאבק למען עמונה נאמר כי  " נעשים כל המאמצים למצוא פתרון מוסכם ".  תושבי עמונה : " עד שלא נקבע מזוזה ,  לא נוכל לברך בפה מלא "
 
