אופוזיציה לוחמת :  קדימה מקימה צוותי צללים
שבוע לפני פתיחת מושב הקיץ בקדימה נערכים לקרב עם ממשלת נתניהו .  לבני : " יש לתרגם את המילים אופוזיציה לוחמת למעשים "
  ( צילום :  נעם כהן ,  עריכת וידאו :  רן צימט ) 
שבוע לפני פתיחת מושב הקיץ של הכנסת קדימה מתכוונת להקים צוותי צללים באופוזיציה שיהוו חלופה לממשלתו של בנימין נתניהו .
 יו"ר האופוזיציה ציפי לבני אמרה היום  ( חמישי )  בישיבת הסיעה בפתח תקווה כי  " עלינו להתכונן לקראת מושב הקיץ ולתרגם את המילים 'אופוזיציה לוחמת' למעשים .  קדימה תקים במהלך המושב צוותים שיעבדו לא רק כביקורת על עבודת הממשלה אלא ייצרו אלטרנטיבות ורעיונות חלופיים ".  לבני הוסיפה ואמרה כי  " באופן אישי ,  אני אוביל את שינוי שיטת הממשל ".  
בתוך כך קיימה היום לבני פגישת עדכון עם ראש הממשלה בנימין נתניהו לקראת נסיעתה לוושינגטון .  הפגישה נועדה על מנת לתאם עמדות בין ישראל לארה"ב במספר נושאים וביניהם התמודדות עם סוגיית הגרעין האירני וארגון חמאס .  בישיבת קדימה התייחסה לבני לפגישתה עם נתניהו ואמרה כי  " ביקשתי לקיים היום את הפגישה כי אני יוצאת לשליחות ממלכתית בארצות הברית בוועידת איפא"ק .  אמרתי לראש הממשלה כי בכל מה שנוגע לאיומים והסדרים ביטחוניים שבפניהם עומדת ישראל בכוונתי להיות נציגתה של ישראל ולא נציגת האופוזיציה ".  
יו"ר סיעת קדימה דליה איציק אמרה בישיבה כי  " אופוזיציה לא מפילה ממשלה ,  הממשלה בדרך כלל מפילה את עצמה אם היא לא פועלת נכון .  ישנה סבירות שהממשלה הנוכחית לא תתנהל נכון ובתוספת האנרגיה שלנו נעשה את זה ". 
מהליכוד נמסר בתגובה למהלך : " כדאי שצוות הצללים שהקימה לבני יתחיל בבדיקה יסודית של מחדלי הממשלה הקודמת של קדימה שרק לפני פחות מחודש סיימה את תפקידה .  הירושה הקשה שקדימה השאירה מעמידה בפני הממשלה החדשה אתגרים גדולים מאוד לשיפור מצבה הביטחוני והכלכלי של ישראל ". 

אופוזיציה לוחמת :  קדימה מקימה צוותי צללים
שבוע לפני פתיחת מושב הקיץ בקדימה נערכים לקרב עם ממשלת נתניהו .  לבני : " יש לתרגם את המילים אופוזיציה לוחמת למעשים "
 
