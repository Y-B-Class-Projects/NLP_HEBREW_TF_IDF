המהלכות הלבנות :  מה לבשו מלניה ואיוונקה ביום השני לביקור בישראל ? 
מפגן אופנתי מוצלח התקיים גם היום :  מלניה לבשה שמלה בהירה בגוון שנהב בעיצוב רוקסנדה אילינצ'יץ' ,  בעלות 2,730 דולרים .  איוונקה הלכה על לבן של ממש ,  ושוב במראה צנוע למדי ,  עם שמלת כותנה ומשי מבית אוסקר דה לה רנטה ,  בעלות 5,690 דולרים

לאחר ביקור היסטורי בן יממה וקצת ,  נשיא ארצות-הברית טראמפ ושתי הנשים החשובות בחייו עזבו אותנו והמשיכו לוותיקן ברומא ,  התחנה הבאה במסגרת סיור בן שמונה ימים ,  ראשון מחוץ לארצות-הברית מאז כניסת טראמפ לתפקיד .  אנחנו כמובן לא נשכח במהרה את מפגן האופנה המופלאה שהשתיים הציגו פה .  והיום היה מוצלח במיוחד .  
לביקור ביד-ושם ,  שכלל הנחת זר באוהל יזכור ובמוזיאון ישראל ,  לבשה מלניה טראמפ שמלה בגזרת A ,  באורך אמצע השוקיים וחושפת כתפיים בעיצוב רוקסנדה .  השמלה שנראתה ממבט ראשון לבנה ,  הייתה למעשה בגוון שנהב ,  ובמבט מקרוב ניתן היה להבחין בדיגום המתואר בבית האופנה כ"לוחות אור זוויתיים ".  היא אובזרה עם עקבי סטילטו בגוון ניוד של מנולו בלניק .  עלותה כפי שאפשר לראות באתר הרשמי של המעצבת עומד על 2,730 דולרים .  
רוקסנדה אילינצ'יץ' היא מעצבת ילידת סרביה ,  בוגרת סנטרל סיינט מרטינס ,  קולג' לאמנות ועיצוב בלונדון .  ב-2005 היא השיקה מותג משל עצמה .  עיצוביה ,  הכוללים לרוב שמלות משי וסאטן נשיות ואלגנטיות ברוח רטרו ,  ידועים בתפירת-על הכוללת עבודת יד הנעשית על ידי תופרות בבלגרד ,  בירת מולדתה .  בבעלותה היום בוטיק לונדוני יחיד ,  והיא חביבה על כוכבות ונשות מלוכה רבות כמו קייט מידלטון ,  מלכת ירדן ראניה ,  מלכת ספרד לטיציה ,  קייט הדסון ,  רוזמונד פייק ועוד .  ב-2012 זכתה בפרס מועצת האופנה הבריטית בקטגוריית השטיח האדום .  מלניה טראמפ לבשה מספר פעמים בעבר דגמים של רוקסנדה .  זכורה במיוחד השמלה הלבנה שהיא לבשה לוועידה הרפובליקנית בקיץ שנה שעברה ,  בה נשאה את  " הנאום המועתק ".  
איוונקה טראמפ הלכה על לבן של ממש ועל מראה צנוע למדי .  שמלת הכותנה והמשי שלה ,  עם שלוש מדרגות ושרוולים ארוכים רחוקים מהגוף ,  היא מבית אוסקר דה לה רנטה ,  ומאפיינת את העדפות הביגוד שלה מאז גיורה האורתודוכסי .  כידוע ,  בתו של טראמפ התגיירה עם נישואיה ב-2009 לג'ארד קושנר  ( שהוריו שומרי המסורת לא היו מוכנים לקבל גיור רפורמי עבור הכלה המיועדת שלהם ,  כל שכן לא יהודיה )  .  מי שהפכה להיות יעל ,  מקפידה מאז על לבוש בלתי חושפני ובאותו זמן גם מלא שיק .  סטייל שללא ספק מאוד מוצא חן בעיני קייט מידלטון .  בכלל נראה שהשתיים הללו צריכות לחלוק אופנה .  עלות השמלה 5,690 דולרים .  איוונקה טראמפ לבשה רבות ביגוד מבית אופנת-העל האמריקאי ,  כולל בטקס השבעת הנשיא בינואר השנה ,  אז היא בחרה בחליפת מכנסיים וז'קט א-סימטרי בצבע לבן .  

המהלכות הלבנות :  מה לבשו מלניה ואיוונקה ביום השני לביקור בישראל ? 
מפגן אופנתי מוצלח התקיים גם היום :  מלניה לבשה שמלה בהירה בגוון שנהב בעיצוב רוקסנדה אילינצ'יץ' ,  בעלות 2,730 דולרים .  איוונקה הלכה על לבן של ממש ,  ושוב במראה צנוע למדי ,  עם שמלת כותנה ומשי מבית אוסקר דה לה רנטה ,  בעלות 5,690 דולרים

