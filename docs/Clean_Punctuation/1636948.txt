יום הזיכרון לגרעין האירני
נתניהו ופרס יכולים להשוות בין האירנים לנאצים במשך 363 ימים בשנה .  בימי השואה ,  הישראלי והבינלאומי ,  עליהם לעזוב את הקישור הציני בין העבר לעתיד ולהתמקד בזיכרון
בדיבור איטי ,  מלא כוונה ,  עם פרצוף חרוש קמטים ועיניים מצועפות ,  מתחרים ראשי המדינה בימים האחרונים מי מצליח יותר להשוות בין גרמניה הנאצית לאירן המתגרענת .  אחד אחד הם עולים לדוכן הנואמים .  ברקע הנשר התלוי במרכז הרייכסטאג או אדמת אושוויץ הקפואה .  הם אינם מהססים לרגע .  מציגים בפני הקהל ומצלמות הטלוויזיה השוואות ברורות בין אחמדינג'ד להיטלר ,  בין האיום על העם היהודי אז ובין האיום על מדינת ישראל היום .  פרס ונתניהו אינם מקפידים בפרטים ובעצם ,  מדוע שיעשו זאת ?  האיום הגרעיני על ישראל הוא חמור ומדאיג כל כך שאין צורך להתעכב על עובדות מציקות .  אז מה אם הנאצים איימו על העם היהודי כולו ואילו אירן מאיימת על מדינת ישראל ,  בה מתגורר רק מיעוט מהיהודים בעולם .  אז היו היהודים פזורים בגולה ונטולי הגנה או מסגרת לאומית ,  השנה תציין ישראל הדמוקרטית והחזקה 62 שנים לקיומה .  אז הלכו חלק מהיהודים כצאן לטבח ,  היום מחזיקה מדינת ישראל במאזן אימה חיובי כלפי מדינות ערב .  
ייאמר מיד :  האיום האירני על מדינת ישראל שריר ,  קיים ומטריד .  אלא שהקשר שלו לשואה רופף .  מדובר במאבק בין שתי מדינות ריבוניות ורבות עוצמה .  היהודים אזרחי מדינת ישראל כבר מזמן אינם קורבן .  הצבא שלהם נחשב אחד החזקים בעולם והמדינה שלהם מצוידת  על פי פרסומים זרים  בנשק גרעיני .  ובכל זאת ,  מקפידים מנהיגיה לנצל כל הזדמנות כדי לגרוף הון פוליטי ולרתום את זכר השואה לצורך גיוס דעת הקהל העולמית למאבק באירן ,  תוך הצגת מדינת היהודים כקורבן חסר ישע .
 קשה לדרוש מבנימין נתניהו ,  שהפך לקריירה את הזיקה שמגולמת במשפט החביב עליו , " השנה היא 1938 ",  לחדול ממנהג שכבר הפך ללחם חוקו .  אם ישראל מאמינה שהקשר בין השואה לאירן יקדם את האינטרסים שלה  אף שנראה שכרגע היא משכנעת בעיקר את המשוכנעים  שתמשיך לעשות זאת במשך 363 ימים בשנה .  אלא שביום השואה הבינלאומי וביום השואה הישראלי יש להגות יום וליל באירוע עצמו .  מה ילמד על השואה ילד שרק עתה עומד על דעתו אם ינסה לאסוף אינפורמציה מנאומיהם של נתניהו ופרס ?  הוא עוד עלול להאמין שהיא מתרחשת בעצם הימים אלה באירן .  דווקא כשניצולי השואה הולכים ומתמעטים ,  חובה להזכיר את הפרטים המזוויעים ואת המספרים הבלתי נתפסים ,  ולהניח לעולם  ולאזרח הישראלי  להסיק את מסקנותיו בעצמו ,  בלי לדחוף לפיו עם כפית את הקישור האירני .  
אלא שנראה שישראל כבר לא מסוגלת לכך .  יום השואה הבינלאומי הראשון ,  ב-2006 ,  צוין במטס מעל אושוויץ .  מאז נדמה שהתקומה מנצחת בנוק אאוט את השואה ,  אולי כי התעייפנו כבר לנבור באירוע הטראומתי ,  אולי כי אנחנו מעדיפים להדחיק ,  אולי כי אנחנו מעדיפים לראות את עצמנו גאים וזקופים ולא אומללים וחסרי אונים .  אלא שכאן נכנס לתמונה הטוויסט האירני :  דווקא אותו מטס אמור להזכיר לנו ישראל היא מדינה חזקה דיה כדי להתמודד עם האיומים עליה וכדי שתוכל לעסוק בהם בלי יללות קורבניות .  לפחות ליומיים ,  אפשר להפסיק לרגע לחשוש מהעתיד ,  ולהישיר מבט אמיץ אל העבר ,  מזוויע ככל שיהיה .
 
יום הזיכרון לגרעין האירני
נתניהו ופרס יכולים להשוות בין האירנים לנאצים במשך 363 ימים בשנה .  בימי השואה ,  הישראלי והבינלאומי ,  עליהם לעזוב את הקישור הציני בין העבר לעתיד ולהתמקד בזיכרון

