סגירת רשות השידור תידחה לתחילת 2018
ראש הממשלה : " רוצים לראות יכולת מלאה של שידור טלוויזיה לצד שידורי רדיו ,  וכרגע זה לא מתכנס .  לא יעשו קול ישראל מחוץ לירושלים ".  יו"ר ההסתדרות ומנכ"ל משרד התקשורת : " התאגיד החדש עדיין לא ערוך לתחילת השידורים "
 יו"ר ההסתדרות אבי ניסנקורן ומנכ"ל משרד התקשורת סיכמו הערב כי סגירת רשות השידור תידחה מאוקטובר הקרוב ל-2018 ,  מכיוון שהשידור הציבורי החלופי בתאגיד החדש עדיין לא ערוך לתחילת השידורים .  זאת בהמשך לדבריו של ראש הממשלה ,  בנימין נתניהו ,  שאמר כי  " אנחנו רוצים שידור ציבורי רציף וזמין .  קבענו שאנחנו רוצים לראות יכולת מלאה של שידור טלוויזיה לצד שידורי רדיו ,  וכרגע זה לא מתכנס .  אנחנו מנסים לברר למה זה לא מתכנס - אבל זה לא מתכנס .  קבענו גם שקול ישראל מירושלים יהיה בירושלים .  לא יעשו קול ישראל מחוץ לירושלים .  זה ערך .  כולנו מחוברים לזה ". 
בתגובה לשאלה של ח"כ יגאל גואטה  ( ש"ס )  - מדוע אין ייצוג של מזרחים בתאגיד - נתניהו אמר כי  " אני מקבל הרבה מאוד תלונות על התאגיד החדש ואני קשוב לזה .  לגבי ייצוג ,  אני מקווה שיהיה ייצוג הולם .  אני רוצה את זה בכלל בתקשורת .  אני כל הזמן שומע איך אני שולט בתקשורת .  אני לא מאמין בשליטה בתקשורת ,  אני מאמין בביזור .  אני רוצה עוד תחנות .  יש ריכוזיות גדולה מדי בתקשורת ". 
מההסתדרות נמסר כי  " מתוך חשיבות שלא לייצר שום נתק בשידור הציבורי ולייצר שידור ציבורי רציף ומלא ,  על דעת יו"ר ההסתדרות ומנכ"ל משרד התקשורת ,  תידחה סגירת רשות השידור לתחילת 2018 .  יש עוד לוודא שהשידור הציבורי יהיה כפי שגם ציין ראש הממשלה ,  שידור מירושלים ,  כבר מיום השידורים הראשון ". 
דחיית סגירת הרשות ופתיחת התאגיד דורש שינוי חקיקה ,  ואולם בהסכמת הצדדים הדבר יכול להיעשות מהר .  לא ברור מה הדבר אומר לגבי לוחות הזמנים של התאגיד ,  והעובדים שכבר התקבלו אליו .
 מתאגיד השידור נמסר : " אנחנו כאן ומתקדמים .  תאגיד השידור הישראלי יקום ויעניק לעם ישראל  ,  שידור עצמאי ,  איכותי ומגוון כפי ששידור ציבורי צריך להיות ".  
ח"כ אילן גילאון ,  שהגיש את הצעת החוק לביטול הרפורמה ברשות השידור ,  תקף את ההחלטה לדחות את המהלך : " משרד התקשורת בתמיכת ההסתדרות הפכו את עתידם התעסוקתי של מאות מעובדי רשות השידור למשחק ציני ובזוי .  העובדים נאלצים לשלם מחיר כבד מנשוא על כישלונם המקצועי בלשון המעטה ,  של קברניטי המהלך ובראשם ראש הממשלה ושר התקשורת ,  השר ארדן ומש"תפיהם למזימה לעקר ולאלף את השידור הציבורי למרותם ".  גילאון הודיע על כוונתו לדרוש דיון דחוף בוועדה לביקורת המדינה ,  ולתבוע את הגעתו של נתניהו לוועדה .
 ח"כ נחמן שי מסר : " זהו כישלון אישי מהדהד של נתניהו .  הוא החריב את רשות השידור הקיימת לטובת רעיון הזוי ולא מעשי .  עכשיו נשארנו עם שני בתים ;  האחד הרוס למחצה והאחר בנוי למחצה .  חרפה ".  כתב חדשות 2 עמית סגל צייץ בטוויטר : " הממשלה וההסתדרות קברו הערב את תאגיד השידור הציבורי .  רק מטורף יחתום עכשיו אחרי שראה את חבריו הופכים מובטלים לשנה ". 
זאת לא הפעם הראשונה שמועד סגירת הרשות ופתיחת התאגיד נדחה :  תאגיד השידור היה אמור להתחיל לפעול באפריל האחרון ,  ואולם ברגע האחרון הוחלט על דחייה של חצי שנה לאוקטובר - יעד שכאמור היום הוחלט על דחייתו .
 סוגייה נוספת מלבד דחיית התאריך היא מיקום התאגיד :  לפני כשבוע בג"ץ העניק צו על תנאי להוצאת התאגיד מחוץ לירושלים וביקש מהנהלת התאגיד ומהמדינה לנמק בתשובתם את הסיבות למעבר למודיעין ואת אפשרות השימוש במתקני רוממה של רשות השידור המצויים בבעלות המדינה לתקופת הביניים או במתקן הלני המלכה עד לכינון משכן קבע .  את העתירה נגד הוצאת התאגיד מירושלים הגישו עיריית ירושלים ,  חברי הכנסת אראל מרגלית ,  רועי פולקמן ונחמן שי ואגודת העיתונאים בירושלים .
 סגן ראש עיריית ירושלים ,  עופר ברקוביץ ,  מסר : " דחיית סגירת רשות השידור היא ניצחון למאבק שלנו לשארית תאגיד השידור הציבורי בירושלים .  ההפגנות ,  המאבק הציבורי והלחצים הפוליטיים והמשפטיים עשו את שלהם .  יש שומרי חומות היום בירושלים שישמרו על חוסנה הכלכלי של העיר ועל מעמדה .  כולי תקווה שממשלת ישראל תתחיל מכאן בהשבת משרדי ממשלה נוספים לעיר ותבין את יכולת השפעתה במעשים על ירושלים ".  

סגירת רשות השידור תידחה לתחילת 2018
ראש הממשלה : " רוצים לראות יכולת מלאה של שידור טלוויזיה לצד שידורי רדיו ,  וכרגע זה לא מתכנס .  לא יעשו קול ישראל מחוץ לירושלים ".  יו"ר ההסתדרות ומנכ"ל משרד התקשורת : " התאגיד החדש עדיין לא ערוך לתחילת השידורים "
 
