נתניהו : " תשובת וינשטיין על פשרת האולפנה - תוך יממה "
 ראש הממשלה דחה את הביקורת על החלטתו להעתיק את בתי השכונה בבית אל וטען כי על כל יחידת דיור שתפונה ,  יבנו עשר יחידות אחרות .  מחוץ לישיבת הממשלה הפגינו עשרות נגד המהלך
 ( צילום :  גדעון צנטנר ,  עריכה :  יאיר דניאל )  
ראש הממשלה ,  בנימין נתניהו ,  התייחס היום  ( ראשון )  בישיבת שרי הליכוד לפתרון המוצע בגבעת האולפנה ,  לפיו חמשת המבנים יועתקו . " המדיניות שלנו היא לחזק את ההתיישבות תוך שמירה על החוק .  תמיד אפשר ללכת לפתרון של חקיקה אך יש לזה מחירים ,  כולל בזירה הבינלאומית ",  הסביר ראש הממשלה .  
ראש הממשלה הסביר כי כדי להימנע מחקיקה דרושים שלושה דברים :  העתקת הבתים ,  הרחבת הבנייה והגנה מתביעות עתידיות . " אם שלוש הנקודות הללו יקבלו את האישורים הנדרשים בימים הקרובים נהיה במצב טוב ".   
" זה דבר שאני ממתין לקבל עליו תשובה מהיועץ המשפטי לממשלה ",  אמר נתניהו ,  והדגיש גם את עניין ההגנה המשפטית מול החשש מתביעות אפשריות .  הכוונה היא להביא את שלוש הנקודות יחד ,  בכפוף לאישור היועץ המשפטי לממשלה ,  יהודה וינשטיין . " זה נותן מענה לסבך המשפטי ,  מענה לדיירים ,  מענה ליישוב בית אל ,  וגם מענה נגד ניסיונות להשתמש בחוק בצורה הזאת ",  הסביר ראש הממשלה וציין כי התשובה מהיועץ המשפטי תגיע תוך 24 שעות .  נתניהו הדגיש בפני השרים : " נמתין בסבלנות לתשובות היועץ המשפטי כדי שאפשר יהיה לקבל החלטה מושכלת ".  חוות הדעת שצפוי להגיש וינשטיין אמורה לכלול ערובה ופתרון משפטי שיוביל לכך שמקרה בית אל  " לא יהיה מדרון חלקלק ",  ובמידה שיהיו עתירות נוספות המדינה תוכל להגן עליהם .  
בישיבה הסביר נתניהו כי העתקת הבתים תתבצע באמצעות פעולת ניסור למרחק של כמה מאות מטרים  ( לא באמצעות גרירה כמו בתי הטמפלרים )  ,  בעלות נמוכה בהרבה ממה שמתפרסם  ( פחות מעשרות מיליוני שקלים )  .  כמו כן ,  הדגיש לשרים כי חיזוק ההתיישבות והרתעה של עתירות נוספות תעשה על ידי בנייה של עשר יחידות דיור על כל יחידה שתפונה . " מדובר על תוספת של יותר מאלף מתיישבים לבית אל .  זה מרכיב יסודי נגד אלה שרוצים להרוס ".  
בתוך כך ,  התאספו עשרות מפגינים הבוקר מחוץ לישיבת הממשלה בירושלים ,  רבים מהם בני נוער ,  במחאה נגד החלטת ראש הממשלה בנושא גבעת האולפנה . " חוק ההסדרה הוא הפתרון ",  קראו המפגינים .  
במקום הוצב טרקטור עליו נכתב : " לא תהיה התנתקות שניה ",  ובשלטים נוספים שהניפו נכתב : " תומכים בחוק ההסדרה ",   " נתניהו אל תעקור נטוע ",   " מילה של משה כחלון - תומכים בחוק ההסדרה ",   " רק הליכוד יכול להחריב את הכל ",   " השר סילבן שלום הצבע בעד "  וגם  " מחוקקים חוק - עוצרים את ההרס ". 
המשנה לראש הממשלה ,  השר שאול מופז התבטא היום לראשונה בנוגע לפתרון המוצע של ראש הממשלה להעתקת בתי גבעת האולפנה . " ביטחונה ועתידה של ישראל תלוי בהסדרה מדינית ולא בהסדרת הבלתי חוקי ",  אמר מופז , " רק בהסדרה מדינית נוכל להבטיח את עתידם של רוב רובם של המתיישבים ביהודה ושומרון ".  מופז הוסיף :  אנחנו מחויבים לפסיקת בג"צ ולשלטון החוק הקובע חוק אחד לכולם ". 
במקביל ,  בפתח ישיבת הממשלה אמר שר האוצר ,  יובל שטייניץ ,  כי הוא מתכוון לתמוך בכל מדיניות עליה יורה ראש הממשלה בנוגע לחוק ההסדרה ,  אך הדגיש כי הוא סבור שיש למצוא פתרון משפטי שיסדיר את הבנייה . " עדיין יכול להיות שלא יהיה מנוס מחקיקה כי אנחנו רוצים למנוע מקרים עתידיים .  הבעיה היא לא רק שכונת האולפנה .  אנחנו צריכים הסדרה משפטית למצב הבלתי נסבל הזה שבו אנחנו הורסים בתים שנים אחרי שנבנו .  אני מאוד סומך על ראש הממשלה ועל כוונותיו לחזק את ההתיישבות ". 
השר מיכאל איתן הוסיף כי ראש הממשלה לא רוצה להחליש את ההתיישבות ,  אבל לא יכול לפגוע בשלטון החוק . " חוק ההסדרה לא יפתור שום דבר ,  חוקי ישראל לא חלים שם אלא ממשל צבאי .  זה מקסם שווא .  נקבל גינויים בקהילייה הבינלאומית ובג"ץ יקבע שהוא לא ישים .  אם רוצים ללכת למהלך מרחיק לכת זה מחייב חקיקה ממשלתית ודיון בטחוני ומדיני רחב מאוד ,  ולא להיגרר להצעת חוק של חבר כנסת ". 
השר דניאל הרשקוביץ הביע תקווה שהשכונה תישאר במקומה . " אני מתכוון לבקר היום במאהל השובתים .  אני חושש מסחף פניות לבג"ץ ,  כי האולפנה זה לא מקרה יחידי בו מערערים על בנייה יהודית ,  הדרך היחידה לעצור את זה היא חקיקה מתאימה .  אני מקווה שראש הממשלה ייתן חופש הצבעה לשרים ".  
" אני מברך על משב הרוח המרענן שהממשלה חזרה לבנות ביהודה ושומרון אחרי שלוש שנים ,  שבגלל בעיות בינלאומיות לא בנו באריאל ובמעלה אדומים ",  אמר השר עוזי לנדאו ,  שהתנגד להריסת הבתים בשכונה . " לא מתקבל על הדעת .  צריך פסק דין ספציפי .  אם זה היה קורה בתל אביב אף אחד לא היה הורס את הבית בלי פסק דין ".  
טרם ישיבת הממשלה התייחס לסוגייה השר דן מרידור ,  ואמר כי אפשרות החקיקה לא קיימת במקרה זה . " צריך לפעול בהנחה שאי אפשר לחוקק כי החוק הבינלאומי והחוק הפנימי לא מאפשרים את זה ",  אמר מרידור בראיון לגלי צה"ל . " הליכוד נמצא בפני בעיה דומה - פסק דין של בית משפט ציווה להוריד את היהלום שבכתר ,  באלון מורה ,  בימי בגין .  כשהיה דיון בהחלטה אחד השרים הציע לא לכבד את פסק הדין ,  בגין התנגד .  יחד עם זה ,  נבנתה אלון מורה החדשה על אדמות מדינה ולא אדמות פרטיות .  הליכוד צריך להיות אותו ליכוד .  אפשר לחזק את ההתיישבות ולבנות .  יש אדמה בתוך בית אל מאות מטרים ספורים מאותו מקום שהן אדמות ציבור ולא פרטיות שאפשר לבנות עליהן ". 
מרידור אמר כי צריך לבנות בתוך הגושים והתייחס לדברי שר הביטחון על התהליך המדיני ,  על כך שיש לשקול מהלך חד צדדי . " השאלה איפה נכון להתיישב היא שאלה חשובה .  אסור להפסיק את ההתיישבות ,  בעולם כבר לא מדברים על קווי 67' .  לו דעתי הייתה נשמעת היינו בונים בתוך הגושים ולא מחוץ להם .  ההתיישבות צריכה להיות הגיונית ותואמת את המדיניות שלנו .  אם אפשר לעשות צעדים על פי הצעת ברק שיקדמו חיים ביחד גם בלי הסדר מדיני ,  אני בעד .  הפלסטינים התנגדו לכל הסדר ביניים שאינו הסדר מלא .  אני לא חושב שאפשר באופן חד צדדי להתנתק ,  כאשר אתה משאיר את הצבא ,  לא התנתקת .  אי אפשר להוציא את הצבא בלי הסכם ". 

נתניהו : " תשובת וינשטיין על פשרת האולפנה - תוך יממה "
 ראש הממשלה דחה את הביקורת על החלטתו להעתיק את בתי השכונה בבית אל וטען כי על כל יחידת דיור שתפונה ,  יבנו עשר יחידות אחרות .  מחוץ לישיבת הממשלה הפגינו עשרות נגד המהלך

