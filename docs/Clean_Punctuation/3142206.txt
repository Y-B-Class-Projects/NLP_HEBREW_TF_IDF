מחפשים סימנים בסקרים :  נתניהו הוא באמת האחרון שמפחד מבחירות
ליברמן ,  מי שמואשם בדרדור המדינה לבחירות ,  נחלש בסקרי הבחירות של ערוצי הטלוויזיה בעוד שרה"מ נותר השליט הבלתי מעורער בשכונה .  באופוזיציה ,  לפיד שומר על יציבות ובמחנה הציוני ממש אין סיבה לחגיגה .  המנצחת הגדולה היא אורלי לוי - אבקסיס שמסתמנת כהפתעת הבחירות
בעוד בכנסת מתכוננים לליל שימורים ועוקבים בחרדה אחר  " המאמץ האחרון "  של ראש הממשלה לפתור את משבר הגיוס/חקירות ,  ערוצי הטלוויזיה בישרו אמש  ( שני )  על סקרים חדשים .  האופטימיים האחרונים במסדרונות ,  אלה שעוד נותר בהם שבב של תקווה שהמשבר הקואליציוני יבוא על פתרונו והמדינה תימנע מבחירות ,  מצאו בהם ניצוץ קטן של אור בקצה המנהרה .  מי שמסומן כעת כאחראי למשבר ומואשם על ידי אנשי ראש הממשלה בדרדור המדינה לבחירות ,  הוא שר הביטחון אביגדור ליברמן ,  שלא נמצא במצב טוב ,  בלשון המעטה .  בסקר חדשות עשר הוא זכה ל-6 מנדטים ,  בדיוק כמו בבחירות האחרונות ,  אך בסקר חדשות 2 ,  הוא כמעט ונמחק ,  ועובר בקושי את ערוץ החסימה .  בקואליציה יש מי שקיווה שבשעות הגורליות הקרובות זה יגרום לו לשנות כיוון ולעשות אחורה פנה .  
מלבד נתניהו ,  ליברמן הוא האניגמה הגדולה השנייה של המערכת הפוליטית בימים אלה ,  וכבר שבועיים אנשים מנסים להבין מה שניהם עושים ומה בדיוק הם רוצים .  נכון לעכשיו ,  נראה שהטיפוס של ליברמן על עץ משבר הגיוס אינו נותן את אותותיו בציבור ,  אך נתניהו - כפי שהתברר שוב אמש ,  רק נהנה .  למרות החקירות ולמרות הפרשות ,  הליכוד בראשותו ממשיך לצמוח ולפתוח פער גדול - כך שהוא באמת האחרון שצריך לפחד מבחירות .  למרות המאמצים שהשקיעו שותפיו לקואליציה בחשיפת העובדה שמשבר הגיוס הוא רק תירוץ ,  נתניהו היה ונותר השליט הבלתי מעורער של השכונה ,  ועם 29-30 מנדטים ,  אין באמת פלא למה יש כאלה שחושבים שזה התזמון המושלם שלו ללכת לבחירות .  לכן ,  בזמן שהאופטימיים עוד מחשבים את הסיכויים שליברמן יסכים לסגת מהאיום שלו לפרוש מהממשלה אם חוק הגיוס יעבור קריאה שניה ושלישית ,  הסקרים מבססים גם את ההנחה הנגדית שהלכה והתפשטה אתמול בכנסת עד שהפכה בעיני רבים כמעט לאמת בלתי נמנעת :  הבחירות כבר בדרך .  
משבר הגיוס | לקריאה נוספת בוואלה !  NEWS:16 השעות הגורליות : " החרדים עשו ויתורים ,  ליברמן הוא הבעיה"נתניהו : " לא חוששים מבחירות ,  אבל אנחנו עדיין לא שם"נתניהו לראשי הסיעות : " הישארו בממשלה ";  ליברמן : " נצביע נגד "  
ובכל זאת ,  סימני השאלה מעל הכוונות והמטרות של נתניהו וליברמן מקשים בשלב זה לחזות כיצד המשבר הזה יסתיים .  נותרו פחות מ-18 שעות דרמטיות ,  במהלכן ,  לכאורה ,  נתניהו יעשה מאמץ אחרון להביא את ליברמן להתחייבות לישיבה בממשלה .  חלק מבכירי הקואליציה מוכנים להישבע שנתניהו וליברמן מתואמים לאורך כל הדרך ,  ואם כך הדבר ,  לסקרים שפורסמו הערב אין באמת חשיבות לדינמיקה של המשבר ,  שבהכרח מובילה אותנו לבחירות .  אך אם נאמין להכחשות שני הצדדים ונקבל את ההנחה ההפוכה - שהם ממש לא מתואמים ,  הם אכן עשויים לשנות את התמונה .  מה שבטוח הוא שמלבד נתניהו ,  כמעט לאף שחקן בקואליציה לא היו הרבה סיבות להתרגש מהנתונים שפורסמו אמש ,  ויש להם את כל הסיבות להמשיך להתנגד לבחירות מוקדמות .  שר האוצר משה כחלון ,  עם שישה מנדטים בשני הסקרים ,  צריך עוד זמן להתאושש ותקציב 2019 יכול להיות ממתק מצוין כדי להתחיל במלאכה .  יו"ר הבית היהודי נפתלי בנט ,  שהכריז השבוע שאם נתניהו ילך לבחירות מיותרות ישקול להתמודד מולו על ההנהגה ,  יתקשה מאוד לעשות את זה עם 11 מנדטים ,  ויו"ר ש"ס ,  אריה דרעי ,  מגרד את אחוז החסימה .  כל אלו עובדים בחריצות בימים האחרונים בניסיון למצוא מוצא מהפלונטר ,  אך כמו בסקרים ,  כך גם במציאות ,  השליטה לגמרי בידיו של נתניהו .  
גם על מצבה של האופוזיציה ניתן ללמוד מהסימנים בסקרים .  יש עתיד ויאיר לפיד שומרים על יציבות חיובית ,  ועם 24-21 מנדטים כנקודת ההתחלה יכולים לצאת עם אנרגיות חיוביות לקרב ראש בראש על ההנהגה .  בשלב זה לפיד עוד רחוק מאוד מיכולת פרקטית להתחרות בנתניהו על ראשות הממשלה ,  אך בבחירות כמו בבחירות ,  המגמה הזו עשויה להשתנות .  גם מרצ ,  נעה בין שבעה לתשעה מנדטים ורגע לפני הפריימריז על ראשות המפלגה ,  יכולה להתייצב בראש מורם לבחירות מוקדמות .  לעומת זאת ,  במחנה הציוני ממש אין סיבות לחגיגה :  אם הבחירות היו נערכות עכשיו המפלגה הייתה מאבדת כמחצית מכוחה הנוכחי ,  ויורדת מ-24 מנדטים בכנסת הזו ל-13-11 .  זו גם הסיבה שהנהגת המחנה הציוני התגייסה והצטרפה לחלק מהשותפים בקואליציה במאמץ לכפות על נתניהו את דחיית הבחירות למועד מאוחר יותר מיוני הקרוב .  עוד כמה חודשים של עבודה ,  מקווים במחנה הציוני ,  יכולים לשנות את התמונה .  גם הרשימה המשותפת ,  עם 12-13 מנדטים קבועים ,  מתנגדת לבחירות ביוני ,  כמו שנתניהו רוצה ,  אבל זה לא קשור לסקרים ,  אלא לחודש הרמדאן .  
כך או אחרת ,  בליכוד מעריכים כי בזכות יש עתיד ומרצ הם יצליחו לגייס רוב לכל תאריך בו נתניהו ירצה .  ככלל ,  המאמצים להשתלט על הספינה ולנווט אותה לעבר תאריך בחירות שיהיה פחות נוח לראש הממשלה נראים די קלושים ;  בשבועיים האחרונים הוכח מעל כל צל של ספק שנתניהו מלהטט במערכת הפוליטית כמו בובות על חוט ,  ואין יסוד לחשוב שבתאריך הבחירות זה יהיה אחרת .  
המנצחת הגדולה בסקרים אמש היא אורלי לוי-אבקסיס ,  ששבוע אחרי שהכריזה רשמית על הקמת מפלגה חדשה זוכה לחמישה מנדטים .  עמיתים של לוי ששוקדים על מהלכים דומים ,  כמו שר הביטחון לשעבר משה יעלון והשר לשעבר אלי ישי ,  יכולים רק להתקנא בתוצאה כל כך אופטימית ,  שהיא אולי רק הסנונית הראשונה של מי שעשויה להתגלות כהפתעת הבחירות .  לוי-אבקסיס לקחה סיכון פוליטי עצום כשפרשה לפני שנתיים מישראל ביתנו ,  ואחרי חודשים בהם הסוקרים התעלמו מקיומה ,  הערב היא יכולה לראשונה לנוח  ( קצת )  על זרי הדפנה :  העמודה של מפלגת לוי-אבקסיס בסקר חברת החדשות היתה גבוהה יותר מזו של הבוס שלה לשעבר ליברמן ,  במה שבוודאי יוסיף לשמחה ולצהלה ,  וליברמן עוד עשוי להתחרט על כך שלפני שנתיים הוא החליט שלא למנות אותה לשרה .  לכולם ,  מנתניהו ועד אחרון החכים במחנה הציוני כדאי לזכור שסקרים הם רק סקרים ,  וצריך לקחת אותם עם קורט מלח ,  אולי אפילו יותר ,  אבל התחזית האופטימית לגבי לוי גם מזכירה שבמערכות בחירות לפעמים רב הנסתר על הצפוי ,  ויכולות להיות לא מעט הפתעות ,  חיבורים ,  צירופים ועריקות שיטלטלו את הספינה .  

מחפשים סימנים בסקרים :  נתניהו הוא באמת האחרון שמפחד מבחירות
ליברמן ,  מי שמואשם בדרדור המדינה לבחירות ,  נחלש בסקרי הבחירות של ערוצי הטלוויזיה בעוד שרה"מ נותר השליט הבלתי מעורער בשכונה .  באופוזיציה ,  לפיד שומר על יציבות ובמחנה הציוני ממש אין סיבה לחגיגה .  המנצחת הגדולה היא אורלי לוי - אבקסיס שמסתמנת כהפתעת הבחירות

