להמשיך במצור הימי
היוזמה הישראלית להקל על המצור הימי לרצועת עזה תאפשר מעבר תחמושת מצד אחד ,  ותמשיך לתת לעזתיים רק פירורים של צדקה מהצד השני .  שרית מיכאלי מציעה להסיר את קוד המכס בנמל אשדוד ,  לטובת שני הצדדים
בעקבות פרשת המשט ,  והתסבוכת שבעקבותיו ,  אנחנו מתבשרים שממשלת ישראל תשקול להקל מעט את המצור הימי על הרצועה .  דווח כי הדרג המדיני וראש הממשלה מגבשים הצעה ,  לפיה כוח בינלאומי יחליף את חיל הים בבדיקת אוניות הסיוע ההומניטרי לתושבי הרצועה .  
מדובר בהחלטה הגרועה ביותר מכל החלופות האפשריות לתושבי עזה ,  כמו גם לאזרחי ישראל .  עבורנו הישראלים הסכנה ברורה :  מאות ספינות שינסו להגיע לרצועת עזה ,  עמוסות בציוד שייכנס לרצועה בלי בדיקה ישראלית .  עבור העזתים ,  מדובר בהמשך של חיים על פירורי סיוע הומניטרי וצדקה ,  ללא סיכוי להיחלץ מהעוני וההקצנה .  אכן ,  אין בעזה משבר הומניטרי כהגדרתו בעולם המתפתח .  מוצרי מזון בסיסיים מסופקים לאוכלוסיה על ידי ארגוני הסיוע ,  אבל המצור הביא לסגירת רוב המפעלים ,  לאבטלה כרונית ולקריסת הכלכלה .  
הפתרון כל כך פשוט .  לא להסיר את המצור הימי .  להסיר את החסימה שהטילה ישראל על קוד המכס של עזה במחשבי נמל אשדוד .  קוד זה נחסם בשנת 2007 ,  אחרי השתלטות חמאס על השלטון ברצועה .  מאז ,  אי אפשר לייבא לעזה דרך ישראל שום מוצר .  ישראל מאפשרת להכניס רק רשימה עלומה של כ-150 סחורות  " הומניטריות ".  סחורות אחרות שיש להם ביקוש ברצועה מוברחות במנהרות ,  יחד עם משלוחים נדיבים של נשק ותחמושת .  הסחורות נמכרות בשווקים במחירים גבוהים יחסית ,  שרק חלק מהאוכלוסייה יכול להרשות לעצמו .  ממשלת חמאס שולטת במנהרות וגובה מיסים ממפעיליהן .  כך היא מעצימה את שליטתה ברצועה ומרוויחה מהמצור .
 ספינות המשא צריכות להגיע אל חופי ישראל ,  לא אל חופי עזה .  הן יעגנו כחוק בנמל אשדוד ,  ויפרקו את הסחורה שהזמינו סוחרים עזתיים .  במכולות .  ממש כפי שהיה לפני יוני 2007 .  המוצרים יועברו לרצועת עזה דרך מעברי הגבול בפיקוח ביטחוני ישראלי .  החומר יעבור שיקוף ובידוק ,  שלא יאפשר להבריח לרצועה נשק וחומרים תומכי לחימה ,  אלא רק מוצרים המיועדים לצרכי תעשייה ,  מסחר וכלכלה .  כאשר יגיעו הסחורות לרצועה ,  הן יועברו אל הסוחרים ואנשי העסקים שהזמינו אותן ,  לא אל גובי המיסים של חמאס .  באותו האופן ייוצאו סחורות ותוצרת חקלאית מן הרצועה ,  תחת פיקוח בטחוני ישראלי הדוק .
 מפעלים ששבתו מעבודה בשל המחסור בחומרי הגלם ואי-היכולת לייצא את התוצרת יחזרו להעסיק תושבים ,  הכלכלה תחזור לחיים ,  המנהרות יפסיקו להיות עורק החיים היחיד של הרצועה וממשלת חמאס תפסיק להיות היחידה שמרוויחה מכל המצב .  מיליון וחצי איש יוכלו לחזור לחיות חיים יצרניים ,  לעבוד ולהתפרנס ,  ולהפסיק לפשוט יד ולהיות סמוכים על שולחנם של ארגוני סיוע .  וישראל תוכל להיות סמוכה ובטוחה שלא יוברחו לרצועה דרך מעבריה כלי נשק וטילים משום שהיא תהיה אחראית על הבידוק הביטחוני ,  לא המצרים או גורם בינלאומי כלשהו .
 אז ביבי ,  אל תסיר את המצור הימי על הרצועה .  אם תפעל לפי המתווה שפורט כאן ,  לוחמי צה"ל לא יצטרכו לעצור משטי סיוע הומניטרי המגיעים אל חופי הרצועה משום שלא יהיו משטים כאלה .  אם תאפשר לרצועת עזה לקיים סחר חוץ נורמלי ,  לייבא סחורה ,  חומרי גלם וחלקי חילוף ולייצא תוצרת חקלאית ואת תוצרי התעשייה של הרצועה ,  תוכל להוציא את הרוח באחת ממפרשיהם של כל משטי הסיוע ההומניטריים .  
 *  הכותבת חברה בארגון  " בצלם ". 

להמשיך במצור הימי
היוזמה הישראלית להקל על המצור הימי לרצועת עזה תאפשר מעבר תחמושת מצד אחד ,  ותמשיך לתת לעזתיים רק פירורים של צדקה מהצד השני .  שרית מיכאלי מציעה להסיר את קוד המכס בנמל אשדוד ,  לטובת שני הצדדים

