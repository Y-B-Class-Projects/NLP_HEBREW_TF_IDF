נתניהו ייפגש עם מזכ"ל האו"ם - ויציג מודיעין על התעצמות איראן
אנטוניו גוטרש הגיע לביקור בן שלושה ימים בישראל וברשות הפלסטינית ,  במסגרתו ייפגש עם ראש הממשלה ועם אבו מאזן .  גורמים מדיניים מסרו כי בלב פגישתו עם נתניהו יעמוד הסיוע של איראן לחיזבאללה והתבססותה בסוריה
ראש הממשלה בנימין נתניהו ייפגש היום  ( שני )  לראשונה עם מזכ"ל האו"ם אנטוניו גוטרש במשרדו בירושלים .  לדברי גורמים מדיניים - בלב הפגישה תעמוד סוגיית התבססות איראן בסוריה והתחזקותה של חיזבאללה בלבנון .  במהלך הפגישה נתניהו צפוי להציג בפני גוטרש חומרים מודיעיניים הממחישים את ההתעצמות המואצת שישראל זיהתה בשבועות האחרונים באיראן ובלבנון ובהם ,  בין היתר ,  מידע על אודות מפעל הטילים שאיראן בונה על אדמת לבנון .  בנוסף ,  בפגישה מתכוון נתניהו לדון עם גוטרש בביקורת הישראלית על תפקודו של כוח יוניפי"ל ,  כוח האו"ם המופקד על שמירת הפסקת האש בגבול לבנון ,  וההפרות החוזרות והנשנות של החלטה 1701 שקבעה את תנאי הפסקת האש בתום מלחמת לבנון השנייה .  
זוהי פגישתם הראשונה של נתניהו וגוטרש מאז נכנס לתפקידו בינואר והחליף את המזכ"ל הקודם באן קי מון .  גוטרש ישהה באזור כשלושה ימים וילווה על ידי שגריר ישראל באו"ם דני דנון .  המזכ"ל ,  שכבר נחת בישראל ,  פתח את ביקורו הבוקר ב"יד ושם "  וימשיך לביקור בקברו של נשיא המדינה לשעבר שמעון פרס .  משם ימשיך לפגישות עם ראש הממשלה נתניהו ,  הנשיא ריבלין ,  שר הביטחון ליברמן ובכירים במערכת הביטחון  בהם ,  ראש אמ"ן אלוף הרצי הלוי ומתאם פעולות הממשלה בשטחים ,  אלוף יואב מרדכי .  ביום רביעי ישתתף גוטרש בסיור מוסק בשמי הארץ בליווי סגן הרמטכ"ל אביב כוכבי .  בירושלים מקווים לנצל את הפגישות בעיקר כדי לחזק את הקמפיין הבינלאומי נגד איראן והתעצמותה באזור ,  שעמד גם בלב פגישתו של נתניהו עם נשיא רוסיה ולדימיר פוטין בשבוע שעבר .
 עוד בנושא:שגרירת ארה"ב באו"ם :  יוניפי"ל לא פועל ביעילות נגד חיזבאללהבסיסי טילים ונתיב יבשתי :  בישראל חוששים מהתבססות איראן בסוריההאו"ם :  אין ראיות לכך שחיזבאללה מפר את הפסקת האש בגבול 
לדברי גורמים מדיניים ,  ישראל צפויה לדרוש מגוטרש מעורבות בינלאומית כדי לעצור את ההתעצמות המסוכנת של איראן בסוריה ,  בלבנון ובכל האזור ,  ולהציג בפניו מידע על הנוכחות האיראנית בשטח ,  באמצעות כוחות חיזבאללה ומיליציות איראניות ,  וכן גם את המאמץ המוגבר שירושלים מזהה להקמת מפעלים לייצור נשק מדויק בלבנון .
 נושא נוסף שיעלה הוא מורת הרוח הישראלית מתפקודו של יוניפי"ל ,  כוח האו"ם שמופקד על השמירה על הפסקת האש בגבול ,  על רקע מאמץ ישראלי-אמריקני משותף להרחיב את המנדט של הכוח .  שגרירת ארצות הברית לאו"ם ,  ניקי היילי ,  תקפה בסוף השבוע את יוניפי"ל ואת מפקד הכוח מייקל ברי ,  וטענה כי הוא אינו מבצע עבודה יעילה מספיק נגד חיזבאללה ,  ומתעלם מהחימוש הסמוי שהאיראנים מעניקים לארגון .  
מבחינתו של גוטרש ,  הנושא העיקרי על סדר היום הוא הנושא הפלסטיני ,  על רקע הקיפאון במאמץ האמריקני להניע מחדש את התהליך המדיני והחשש הבינלאומי הגובר מהמצב ההומניטרי ברצועת עזה בעקבות הפסקת זרם החשמל על ידי הרשות הפלסטינית מוקדם יותר השנה .  גוטרש ייפגש עם השליח המיוחד של הנשיא טראמפ ,  ג'ייסון גרינבלט ,  ששוהה השבוע באזור ,  וכן עם יו"ר הרשות הפלסטינית אבו מאזן ועם בכירים נוספים ברמאללה .  ביום רביעי יעבור במעבר ארז לביקור קצר ברצועת עזה ,  שבמהלכו יבקר בבית ספר של אונר"א וייפגש עם עובדי סוכנויות האו"ם בעזה .  במקביל ,  גוטרש יבקר בצדו הישראלי של הגבול וייפגש עם תושבים מעוטף עזה .  כמו כן ,  הוא צפוי להיפגש עם משפחות החיילים והאזרחים שנמצאים בשבי חמאס ברצועת עזה .  
גוטרש מגיע אחרי שנה מתוחה במיוחד בין ישראל והאו"ם ,  מאז שמועצת הביטחון אישרה בדצמבר האחרון את החלטה 2334 ,  שגינתה את מדיניות ישראל בהתנחלויות .  בחודשים שחלפו מאז ,  ישראל קיצצה קרוב לעשרה מיליון דולר מהתקציב השנתי שהיא מעבירה לאו"ם ,  במחאה על החלטות ביקורתיות והצעות עוינות שונות שאומצו על ידי גופים של האו"ם כמו מועצת זכויות האדם ואונסק"ו ,  ארגון קשרי התרבות והמדע .  המאמץ הישראלי לשינוי דפוסי ההצבעה באו"ם וגם המחאה על הקו האנטי-ישראלי של הארגון ומוסדותיו יעלו גם בפגישת נתניהו וגוטרש ,  וכן המחאה הישראלית על הבנייה הבלתי חוקית ועבודות השיפוץ במתחם האו"ם בארמון הנציב .  
בימים אלה נידונה בבית המשפט העליון בקשת ערעור של תנועת הימין  " רגבים "  שמובילה את המחאה ,  בטענה כי במתחם ,  שבו יושב משרדו של שליח האו"ם למזרח התיכון וסוכנויות נוספות ,  מתבצעות שורה של עבירות בנייה במשך שנים .  ואולם ,  בירושלים שואפים להראות לגוטרש בביקור את ההיבטים החיוביים יותר בישראל ,  וראש הממשלה צפוי ללוות אותו הערב לאירוע חדשנות מיוחד במוזיאון ישראל שבו יוצגו טכנולוגיות ישראליות ופיתוחים מצילי חיים שמסייעים למדינות מתפתחות - בתחומי מים ,  רפואה ,  חקלאות ועוד .  
גוטרש ,  ראש ממשלת פורטוגל לשעבר ששימש בעשור האחרון כנציב האו"ם העליון לפליטים ,  מנסה מאז נבחר לתפקידו לקדם  " דף חדש "  ביחסי ישראל והאו"ם ,  לנוכח מחאותיה של ישראל על הטיה אנטי-ישראלית בארגון ובמוסדותיו .  כך ,  המשיך גוטרש מחד להביע את העמדה המסורתית של האו"ם ,  שמבקרת את מדיניות ישראל בהתנחלויות ותומכת בהקמת מדינה פלסטינית .  אך מאידך ,  במרץ האחרון הורה למחוק דוח חריף של אחת מוועדות האו"ם ,  שהאשים את ישראל באפרטהייד וגם יצא בקול חזק נגד אנטישמיות . " שלילת זכותה של מדינת ישראל להתקיים היא צורה מודרנית של אנטישמיות ",  אמר בנאום בחודש אפריל האחרון בפני הקונגרס היהודי העולמי .
 ביום רביעי ,  לסיכום ביקורו ,  גוטרש יישא נאום בבית התפוצות ,  שבו הוא צפוי להתייחס שוב בהרחבה לאנטישמיות וגלגוליה המודרניים .  גורם מדיני אמר לוואלה !  NEWS כי בשל היותו של גוטרש אזרח פורטוגל ,  הוא מגלה עניין רב בגירוש ספרד ולכן ביקש לנאום בבית התפוצות .
  ( עדכון ראשון 07:43 )  

נתניהו ייפגש עם מזכ"ל האו"ם - ויציג מודיעין על התעצמות איראן
אנטוניו גוטרש הגיע לביקור בן שלושה ימים בישראל וברשות הפלסטינית ,  במסגרתו ייפגש עם ראש הממשלה ועם אבו מאזן .  גורמים מדיניים מסרו כי בלב פגישתו עם נתניהו יעמוד הסיוע של איראן לחיזבאללה והתבססותה בסוריה

