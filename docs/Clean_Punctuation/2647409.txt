הגיע הזמן שנתניהו יגבה את האלוף אלון
אלוף פיקוד המרכז נתון למתקפה אישית של המתנחלים ,  רק משום שהוא מיישם מדיניות שהוכתבה לו .  אבירם אלעד קורא לרה"מ לשבור שתיקה ולהעניק לו גיבוי - למען הדמוקרטיה הישראלית
לפני 25 שנה ,  בזמן שכוח של סיירת מטכ"ל חיסל את אבו ג'יהאד בתוניס ,  היה צוות אחר ביחידה עסוק במבצע חשוב לא פחות בגזרה אחרת .  ניצן אלון ,  אחד ממפקדי אותו הצוות ,  ודאי חש אכזבה על כך שלא זכה להיות שותף לרגעיו האחרונים של הארכי-טרוריסט ,  ראש מנגנון הפיגועים של הפתח .
 היום נאלץ אלון ,  שהתקדם מאז לתפקיד אלוף פיקוד המרכז ,  להתמודד עם אכזבה מסוג אחר :  בחודשים האחרונים הוא נתון לגל של נאצות והתקפות אישיות מצד מנהיגי המתנחלים וחייליהם הנאמנים על הגבעות .  אחת ההתקפות האחרונות הגיעה מכיוונו של גרשון מסיקה ,  ראש המועצה האזורית שומרון ,  שקרא לאלוף להתפטר בעקבות המדיניות שהוא מפעיל ביהודה ושומרון .  הקריאות הן חלק מקמפיין מתוזמר שמובילים ראשי המתנחלים בחודשים האחרונים ,  בקריאה להחמיר את נהלי הפתיחה באש נגד פלסטינים - קמפיין שמציג את צה"ל כצבא מפוחד והססני שנכשל בתפקידו להגן על המתנחלים .
 במרוצת השנים ,  בסיירת מטכ"ל ובתפקידים נוספים שמילא בצה"ל ,  בנה לעצמו אלון מוניטין מוצדקים של קצין אינטליגנטי ,  יצירתי ואמיץ לב .  אין ספק שבעתיד הלא-רחוק יופיע שמו במקום גבוה ברשימת המתמודדים על תפקיד הרמטכ"ל .  אבל מבחינת המתנחלים ,  אלון הוא מקור כל רע :  הוא האיש שלהבנתם עומד מאחורי הסרת המחסומים הנרחבת בכבישי הגדה המערבית בשנים האחרונות  ( עכשיו כאלוף הפיקוד ובעבר כמפקד אוגדת יהודה ושומרון )  ,  הוא האיש שמונע מחיילי צה"ל לפגוע במיידי האבנים בגלל הוראות הפתיחה באש המקלות  ( לתפיסתם )  ,  ולאחרונה הוא גם האיש שפינה מאחז שהוקם ליד היישוב תפוח כתגובה לפיגוע בו נרצח אביתר בורובסקי ,  עוד בימי השבעה .  
אין ספק שיש בניצן אלון משהו שמרתיח את הדם של המתנחלים .  אולי זה סגנון הפיקוד ה"מטכ"ליסטי "  השקט והלא-מתלהם ,  אולי זו בחירתו שלא להתנצח איתם בפומבי ואולי זו פשוט העובדה שהפוליטיקאים שמעל הצבא - שר הביטחון יעלון וגם ראש הממשלה נתניהו - הם אנשי ליכוד ,  יקירי ההתיישבות ,  שלא טבעי לתקוף אותם כשמפונה מאחז .  בהעדר חלופה ,  פונים המתנחלים למטרה הכי קלה בסביבה :  הצבא ,  ונציגו הבולט בשטח - אלוף הפיקוד .  
גם אלון עצמו אינו חף מטעויות .  במקום שבו מפקדים רבים אחרים הצליחו ,  הוא נכשל .  הוא ניסה - אך לא הצליח - לייצר ולשמר מערכת אמיתית של יחסי אמון והידברות שוטפת עם המתנחלים .  לא מעט מפקדים בעבר ששירתו ביהודה ושומרון הצליחו גם לפנות מאחזים למורת רוחם של המתנחלים וגם לקיים איתם דיאלוג כנה .
 אבל הכשל האמיתי בסיטואציה שנוצרה הוא הגיבוי שאלוף הפיקוד איננו מקבל מהדרג הפוליטי .  ניצן אלון הוא שליחה של מדינת ישראל .  הוא מבצע את משימתו ברוח המטרה שהגדירו לו הקברניטים .  הרי אם ראש הממשלה ושר הביטחון היו מתנגדים לפינוי מאחז ,  לא היה זז בו כסא .  יעלון התרצה לפני כמה ימים והשמיע גיבוי רפה ,  כשאמר שהוא צריך להיות המטרה לביקורת ולא קצינים בצה"ל .  קולו של נתניהו עדיין לא נשמע .  
זה רחוק מלהיות מספיק .  הגיבוי שהדרג המדיני חייב לתת לניצן הוא גיבוי גורף ,  החלטי וחד-משמעי .  זה חשוב לאלון עצמו ,  זה חשוב לצה"ל ,  אבל מעל הכול זה חשוב לדמוקרטיה הישראלית .  לכולם ,  כולל למתנחלים ,  צריך להיות ברור מעבר לכל ספק שכל קצין בצה"ל שמוציא לפועל את מדיניות הממשלה אינו פועל על דעת עצמו ,  יש גב חזק מאחוריו .
  * גילוי נאות :  הכותב משרת כקצין מילואים ביחידה הכפופה לפיקוד המרכז 

הגיע הזמן שנתניהו יגבה את האלוף אלון
אלוף פיקוד המרכז נתון למתקפה אישית של המתנחלים ,  רק משום שהוא מיישם מדיניות שהוכתבה לו .  אבירם אלעד קורא לרה"מ לשבור שתיקה ולהעניק לו גיבוי - למען הדמוקרטיה הישראלית

