נוק אאוט מדומה :  הפרק האחרון באופרת הסבון של נתניהו ואובמה
במשך הקדנציות של הנשיא השנוא בישראל ,  הצליח ראש הממשלה לשחק במגרש של הגדולים ולהתכתש עם מנהיג העולם החופשי .  אמנם נראה שהאחרון נקם בסיום הסאגה ,  אך ייתכן שהסיבוב האחרון דווקא יוכרע כשידו של נתניהו על העליונה יחד עם השחקן הראשי בסדרת ההמשך  דונלד טראמפ
בשמונה השנים האחרונות ,  היחסים בין ראש ממשלת ישראל ונשיא ארצות הברית היו כמו אופרת סבון משובחת .  העליות והמורדות של השניים זכו לחשיפה בקנה מידה היסטורי :  היו הרבה נשיאים וראשי ממשלה שרבו כמוהם ,  אבל בנימין נתניהו וברק אובמה היו הראשונים שעשו זאת בעידן הפייסבוק והטוויטר ,  שבו כול פגישה מתוחה וכול ציטוט של בכיר אלמוני קיבלו תהודה בתוך דקות ברחבי הרשת .  
מדי כמה חודשים העלילה הייתה מסתבכת ,  כשבין הפרקים הפופולריים ניתן למנות את  " נאום קהיר והנעל על השולחן ",   " ההרצאה על ההתנחלויות בחדר הסגלגל ",   " האיראנים באים והנאום המתריס בקונגרס ",  ו"עצירת המטוסים ב'צוק איתן' ואיפה בדיוק היה הממשל ".  הפרק האחרון , " המחטף על החלטה 2334 ",  ובו מסופר על ההחלטה האמריקאית שלא להטיל וטו על הצעת הגינוי להתנחלויות של מועצת הביטחון ,  החל את הקרנתו בסוף השבוע .  כמו קודמיו ,  הוא דרמטי ,  אבל הוא ככל הנראה האחרון .  
לאופרת הסבון  " ביבי ואובמה "  היו במרוצת השנים לא מעט צופים אדוקים .  צייצנים ופרשנים בשני צדי האוקיינוס עקבו בדריכות אחר כל צעד ושעל ,  בהם גם לא מעט שחקנים פוליטיים ,  שדאגו להעלות את הרייטינג :  שונאיו של נתניהו ניגחו אותו על הרס היחסים עם בת בריתנו הטובה ביותר ויריביו הרפובליקנים של אובמה זעקו שבר על הנשיא שמפקיר את ישראל .  רק לפני חודשים אחדים ,  כבר היה נדמה שייתכן שהסדרה תיגמר עם סוף טוב ,  כשבספטמבר שודר הפרק  " צ'ק של 38 מיליארד דולר ",  עם מפגש עטור חיוכים של נתניהו ואובמה ,  שבדיוק חתמו על הסכם הסיוע הביטחוני הנדיב ביותר אי פעם .  אך מסתבר שהתסריטאי העלום החליט ללכת על סצנת סיום לגמרי אחרת .  בבית הלבן דחו את הטענה שההחלטה לא להטיל וטו היא בעצם סגירת חשבון ,  וכמובן שיחסים בין בעלות ברית הן הרבה יותר מעניין בין-אישי ,  אבל אם ניצמד לאופרת הסבון הווירטואלית ,  בפרק האחרון בסאגה ,  אחד משני הגיבורים הראשיים החליט לנקום .
 במשך שנים ,  שמע אובמה מאנשי סוד רבים ,  בהם גם בכירים ישראליים ,  שהוא טעה בכך שמעולם לא העמיד את נתניהו במקום על התנהלותו - הן ברמת המדיניות והן ברמה האישית .  הממשל אמנם הוציא גינויים השכם וערב להודעות בנייה של ישראל בהתנחלויות ,  אך ב-2011 אובמה סלח על הכול והטיל וטו על ההחלטה הקודמת של מועצת הביטחון בנושא .  בדומה ,  מיד לאחר מערכת הבחירות שבה נטען שנתניהו התערב כדי להביא למפלתו ,  הנשיא פתח את כהונתו השנייה בביקור חגיגי בישראל .  כעת ,  אחרי חודשים של אזהרות חריפות מוושינגטון על המשך הבנייה ביהודה ושומרון וקידומו של חוק ההסדרה ,  אובמה כנראה החליט שלא עוד .  
כל כך הרבה פעמים ביחסיהם הפתלתלים של הצמד הזה הושמע הביטוי  " חסר תקדים ",  כמעט כמו  " זאב זאב ",  אבל המתקפה הקולנית והאלימה של נתניהו וחבריו לממשלה על אובמה ,  שהפקיר את ישראל ותכנן קנונייה מאחורי גבה ,  אכן חריגה במחוזותינו ,  כמו גם זימונו של השגריר דן שפירו לשיחת בירור אישית עם ראש הממשלה .  עם זאת ,  קשה לומר שמישהו בירושלים הוכה בתדהמה .  אפילו נתניהו עצמו התכונן לתרחיש הזה במשך חודשים ,  וסימן השאלה סביב  " מה יעשה אובמה במועצת הביטחון "  הוביל אינספור דיונים עם בכירים ישראליים ואמריקנים ,  ואף הועלה על ידיו כשיקול המצריך זהירות בטיפול במשבר פינוי מאחז עמונה .  
כעת ,  בלשכת ראש הממשלה מתייחסים למתרחש כ"אירוע מתגלגל ",  עם חשש כבד ל"מכה שנייה "  של צעדים נוספים של ארצות הברית בנושא הישראלי-פלסטיני ב-24 הימים שנותרו עד חילופי הממשל .  כך שהדרמה בפרק הסיום עוד בעיצומה .  סיבוב אגרופים אחרון .
 ראש הממשלה הרבה להתלונן בשנים האחרונות על העוינות של הממשל ,  אך האמת היא שכל עימות סייע לו הרבה יותר מאשר פגע בו .  אמנם היו מחלוקות מהותיות על הבנייה בהתנחלויות וההסכם עם איראן ,  אבל הסבבים החוזרים והנשנים של חילופי הדברים הקשים בין בכירים עלומי שם בירושלים וושינגטון וההתקפות הפרועות על אובמה  אחד הנשיאים הכי לא פופולריים אי פעם בציבור הישראלי  התבררו כמכרה זהב בסקרים וחיזקו את מעמדו של נתניהו בהנהגה .  
בעוד יריביו בישראל הסתובבו בין תכניות הרדיו בנהי על הפגיעה בברית הקדושה ,  ראש הממשלה היה עסוק בעימותים עם מנהיג העולם החופשי ,  וזה הבחין אותו מכל פוליטיקאי אחר בישראל .  הדוגמה המובהקת ביותר ביותר הייתה הנאום בקונגרס ,  במרץ אשתקד .  במשך חודש וחצי של קמפיין בחירות סוער ,  כותרות העיתונים עסקו כמעט אך ורק במשבר עם הבית הלבן .  הקרב העיקרי שנתניהו ניהל לא היה עם הרצוג או עם לפיד ,  אלא עם נשיא ארצות הברית בכבודו ובעצמו . " זה שם אותו בליגה אחרת לגמרי - צ'מפיונס ליג ",  כפי שהגדיר זאת אחד ממקורביו .
 רגע לפני שהוא עוזב את הבית הלבן ,  אובמה אולי  " החזיר "  לנתניהו ,  אבל נתניהו משיב מלחמה ,  ומכוון גם מעבר לאוקיינוס ,  בניסיון לגייס את  " ידידי ישראל "  ואת הממשל הבא להילחם בהחלטה .  אם לשפוט לפי העבר ,  לא מן הנמנע שהסיבוב האחרון עם אובמה עוד יסתיים כשידו של נתניהו על העליונה  לכל הפחות ברמה הפוליטית .  בשורה לצופים :  ב-20 בינואר תעלה סדרת הטייק-אוף  " ביבי וטראמפ ",  וזו תהיה כבר אופרה לגמרי אחרת .
  ( עדכון ראשון :  20:17 )  

נוק אאוט מדומה :  הפרק האחרון באופרת הסבון של נתניהו ואובמה
במשך הקדנציות של הנשיא השנוא בישראל ,  הצליח ראש הממשלה לשחק במגרש של הגדולים ולהתכתש עם מנהיג העולם החופשי .  אמנם נראה שהאחרון נקם בסיום הסאגה ,  אך ייתכן שהסיבוב האחרון דווקא יוכרע כשידו של נתניהו על העליונה יחד עם השחקן הראשי בסדרת ההמשך  דונלד טראמפ

