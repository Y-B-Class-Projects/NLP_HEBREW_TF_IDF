למה חברי הכנסת ימשיכו להיות בובות על חוט
למה מתעקשים השרים להסתיר את ההחלטות שמשפיעות על חיינו ?  מיהו המועמד המפתיע של ליברמן לנשיא ?  וכמה זמן נתניהו עוד ישתוק ?  לכל שאלה תשובה ,  בטור השבועי של כתבנו הפוליטי
הרבה דברים הסעירו השבוע את המערכת הפוליטית :  יו"ר הפרלמנט האירופי ואמירתו על הקצאת המים לפלסטינים הוציאה את חברי הכנסת של הבית היהודי משלוותם והביאה למהומה במליאה ;  כניסתו האפשרית של עוזי לנדאו למרוץ לנשיאות עוררה מתיחות רבה בליכוד-ביתנו ;  וסיעת העבודה  מאוכזבת מסקר שניבא לה 15 מנדטים  יצאה לערב גיבוש סיעתי במסעדה בירושלים .  חלק מאירועים אלה יובאו בהמשך הטור ,  אבל המשותף לכולם הוא שהם אירועים תקשורתיים במהותם .  למרבה הצער ,  ברוב המקרים מחלוקות ,  צעקות ודרמות הן מה שמביא את הכנסת לכותרות .
 סיעת יחיד - לכל הטורים של עמרי נחמיאס
בתוך כל הרעש הזה נפלה הצעה אחת  לא מהפכנית במיוחד ,  דרמטית או יוצאת דופן .  אבל דווקא הצבעה זו הנציחה את חוסר הרלוונטיות של הכנסת .  נהוג לחשוב שחוקים עוברים בכנסת .  זה נכון ,  בערך .  האמת היא שהחוקים עוברים בממשלה .  הכנסת היא חותמת גומי .  וכך עובדת השיטה :  בכל יום ראשון נפגש הגוף הסודי הנקרא ועדת השרים לחקיקה .  מדובר בוועדה שבה 13 שרים מכל הסיעות החברות הקואליציה .  השרים עוברים על כל הצעות החוק שאמורות לעלות להצבעה באותו שבוע .  הם דנים ,  מצביעים ומחליטים אם עמדת הקואליציה תהיה בעד או נגד כל הצעת חוק .  
מה שמוחלט בוועדה מחייב את כל חברי הכנסת של הקואליציה ,  ללא יוצא מן הכלל .  הח"כים ,  לא נעים לומר ,  הם לא יותר מאשר בובה על חוט בתיאטרון הזה .  כמו חפ"שים הם יושבים במזנון כאשר המצליפים הסיעתיים נכנסים וגוררים אותם למליאה כדי להצביע על חוק שאת פרטיו הם לא בהכרח מכירים .  ברמה האישית ,  הם יכולים לתמוך או להתנגד לחוק ,  אבל זה חסר משמעות .  מה שוועדת השרים קובעת ביום ראשון מעצב ,  אחד לאחד ,  את מה שיקרה במליאה ביום רביעי .  מאז כינונה של ממשלת נתניהו השנייה לפני חמש שנים לא קרה שאפילו חוק אחד  (  !  )  עבר בקריאה שנייה ושלישית בניגוד לעמדת הקואליציה .  מה שהוועדה קובעת - קורה .  
אלא שוועדת השרים היא כאמור גוף סודי .  אסור לאיש מלבד השרים ועוזריהם להיכנס לחדר .  לישיבות אין תיעוד או פרוטוקול ,  ולא ניתן לפרסם כיצד כל שר הצביע .  אם ,  למשל ,  שר מסוים הבטיח לכם לפני הבחירות שיפעל למען תחבורה ציבורית בשבת ,  או בעד הפרטת חברת חשמל ,  אבל החליט לעשות בדיוק ההיפך בוועדה ועזר לקבוע שעמדת הממשלה תהיה נגד  ברוב המקרים לא תדעו מזה .  
ניצן הורוביץ ממרצ וקבוצה של ח"כים נוספים ביקשו לשנות את זה .  אם ממילא גורלן של הצעות החוק מוכרע בממשלה ולא בכנסת ,  אז לפחות לעשות את זה שקוף .  ההצעה שהגישו ביקשה לקבוע כי לישיבות הללו ,  שמחליפות את הדיון הציבורי הפומבי שאמור להתנהל בכנסת ,  ייערך פרוטוקול מסודר .  כך ,  ניתן יהיה לדעת למה השרים מורים לחברי הכנסת להצביע בעד או נגד כל הצעת חוק ,  וכן לתעד מי הצביע בוועדה וכיצד .
 כמו כל הצעת חוק ,  גם ההצעה הזו הגיעה לוועדת השרים לחקיקה ,  שקבעה  כמה מפתיע  שהעמדה היא נגד .  אתמול נפל החוק במליאת הכנסת .  מה שהיה מקומם יותר מכל היא התנגדותם של שלושת שרי  " יש עתיד "  בוועדה :  יאיר לפיד ,  מאיר כהן ויעל גרמן  שיצאה בשעת ההצבעה .  בגלל התנגדותם של שרי המפלגה שהבטיחו  " פוליטיקה חדשה ",  ההצעה נפלה .  
מ"יש עתיד "  נמסר בנוגע לעמדת הסיעה בוועדה : " איננו חושפים את הצבעותיו של השר בוועדת השרים לחקיקה באופן יזום .  אנו סבורים כי הפיכת הצבעות השרים בדיוני הוועדה לפומביות תייצר דיונים פופוליסטיים .  עמדותינו ,  הבאות לידי ביטוי במגוון רחב של אפיקים ,  מובאות ומבוטאות באופן ברור ומדויק גם ללא פרסום פרוטוקולים מהדיונים או הצבעות  ( שממילא מוצאות את דרכן לתקשורת )  ".  ולמה התשובה הזו כל כך מקוממת ?  ראשית ,  כי אם כבר הופכים את הכנסת למיותרת ,  ואת ההצבעות בה לתיאטרון בובות ,  אז לפחות שהדיון האמתי ,  בוועדת השרים ,  יהיה פתוח לתקשורת .  שנית ,  אם ההצבעות  " ממילא מוצאות את דרכן לתקשורת ",  כדברי התגובה שנמסרה מ"יש עתיד ",  אז מדוע להתעקש להסתיר ?  
פרק מוצלח במיוחד נרשם השבוע בטלנובלה הפוליטית הידועה יותר בשם  " המרוץ לנשיאות ".  בעוד סילבן שלום מתחבט ומתלבט ,  פתח ריבלין מבערים והחתים עוד שני חברי כנסת  השר אורי אריאל מהבית היהודי וסגן השר אופיר אקוניס מהליכוד  על בקשת ההתמודדות שלו .  בסך הכול ,  יש כרגע שישה חותמים לריבלין .  בסביבתו של יו"ר הכנסת לשעבר החלו השבוע בבליץ ,  שכלל גם פגישה בין מקורבו של ריבלין ,  חיים כץ ,  לבין ראש הממשלה נתניהו .  במסגרת פגישת עבודה שגרתית בין השניים על עניינים מקצועיים עליהם אמון כץ מתוקף תפקידו כיו"ר ועדת הבריאות ,  עלתה על הפרק גם השאלה אם נתניהו יסכים ליישר את ההדורים עם ריבלין ,  לעשות סולחה ולהודיע על תמיכה בו לנשיאות .  נתניהו לא סיפק תשובה חד-משמעית .  
עיתוי השיחה בין כץ לנתניהו לא מקרי .  בסביבת ריבלין יודעים כי נתניהו ככל הנראה לא יכריז על תמיכה במועמד ,  אבל בשום תסריט הוא לא צפוי להודיע על תמיכה בסילבן שלום .  לכן ,  חשבו בסביבת ריבלין שיהיה זה זמן מתאים להעלות את הנושא עכשיו ,  לפני שמועמד נוסף מצטרף לבורסת השמות המתפקעת במפלגת השלטון .  והשם הזה אכן הגיע :  בימים האחרונים ,  על פי דיווח במעריב ,  החל גם שר התיירות ,  עוזי לנדאו , " לא לעסוק בזה "   שם הקוד לאדם שבוחן ברצינות כניסה למרוץ .  
בישראל-ביתנו לא הכחישו שמועמדותו של לנדאו כמועמד משותף של הליכוד-ביתנו עלתה בשיחה בין נתניהו לליברמן ,  אך גורמים במערכת הפוליטית העלו אתמול תהייה מעניינת :  מה הסיכוי שליברמן ,  שיצא חבול מהרפתקת האיחוד עם הליכוד ונחל תבוסה צורבת עם העמדתו של משה ליאון כמועמד מטעמו לראשות עיריית ירושלים ,  ייקח על עצמו שוב קמפיין בעל השלכות מרחיקות לכת כל כך על מעמדו הפוליטי ?  רק בשבועות האחרונים ,  עם שובו למשרד החוץ ,  הוא החל ללקק את הפצעים מהשנה הקשה שעברה עליו .  מה הוא צריך את זה ?  
מצד שני ,  ליברמן הוא חידה .  תמיד הוא ילך על האופציה הפחות צפויה .  רק בשבוע שעבר הוא החליט להפתיע במתינות כשהצהיר כי  " שלמות העם חשובה משלמות הארץ ".  ההצהרה הזו הוציאה את השר בנט מהכלים וגררה עימות מתוקשר בין השניים ,  דבר שהעלה את השאלה השחוקה  " האם ליברמן שבר שמאלה ?  ".  התשובה היא שליברמן לא הפך לשמאלני היום ,  כמו שלא היה ברור עד כמה היה ימני אתמול .  אצל יו"ר ישראל ביתנו ,  מה שתמיד עמד בראש סדר העדיפויות הם אינטרסים ,  ולא אידיאולוגיה .  מילה זו מילה ?  לא בדיוק .  כשזה שירת אותו פוליטית ,  הוא התעמת עם האמריקנים ,  איים להפציץ את סכר אסואן ,  וגם הבטיח  " חוקי נאמנות-אזרחות ".  החוקים הללו עשו הרבה רעש ,  אך לא עברו מעולם בכנסת .  
התוצאה הייתה ששר החוץ היה דחוי בארצות הברית וברוב בירות מערב אירופה בקדנציה הקודמת ,  ותחזק בעיקר את הקשרים עם מולדובה וצ'כיה .  בקדנציה השנייה שלו במשרד ,  הוא החליט לשנות קצת את הטון כדי להטביע חותם משמעותי יותר מאשר בקדנציה הקודמת .  בנוסף ,  בשנה האחרונה השתלט בנט במיומנות רבה על משבצת מנהיג הימין הקשה .  לליברמן אין הרבה מה לחפש שם מבחינת קהל בוחרים .  אם כבר ,  הוא יכול לבנות יותר על הקהל החילוני של  " יש עתיד ",  למשל ,  כפי שבא לידי ביטוי בסקר וואלה !  חדשות שפורסם שלשום ,  שבו גדלו הליכוד וישראל ביתנו על חשבון  " יש עתיד ".  
ראש הממשלה נאם אתמול בכנסת .  נושא הדיון היה הגירעון הממשלתי ונטל המסים ,  אבל נתניהו בחר להקדיש לא פחות משליש מזמן הנאום לתקרית עם יו"ר הפרלמנט האירופי ,  ולעימות עם חבר הכנסת אחמד טיבי על אמירתו מלפני חודשיים על חיבור כפרים בדואיים למים וחשמל .  כשהגיע סוף-סוף לנושא הדיון ,  בחר ראש הממשלה להתמקד בנתונים המקרו-כלכליים .  המילים  " עוני "  או  " פערים חברתיים "  לא הוזכרו שם ,  שלא לדבר על יוקר המחיה או דיור .  אתם יודעים ,  הדברים הקטנים והזניחים האלה שמטרידים את בני האדם שחיים בארץ .  
יומיים קודם לכן ,  בשיא סערת הדסה ושעתיים אחרי דיון טעון וסוער בוועדה לשוויון בנטל ,  הוא זימן את כלי התקשורת לישיבת הסיעה .  אלא שאת ההצהרה שלו הוא בחר להקדיש לאיום האיראני ,  לדרישה מאבו מאזן להכיר במדינת הלאום של העם היהודי ,  וגם לספר על סרטון תיירות שבכוונתו לקדם בביקורו הקרוב בארצות הברית .  לקריסתו של בית החולים הגדול בירושלים ,  המפרנס אלפי משפחות ,  הוא הסכים להתייחס אחרי שהמצלמות יצאו ,  וגם זה לא באופן יזום אלא רק בתשובה לשאלה של אחד הח"כים .  
נתניהו ,  שלא התראיין לתקשורת בישראל מאז ינואר בשנה שעברה ,  נמצא בבונקר תקשורתי בקדנציה הנוכחית .  לא ברור מדוע בתקופה שבה על פי כל סקר וכל תחזית הוא יישאר ראש הממשלה גם בשנים הקרובות ,  הוא מסרב לתת לציבור דין וחשבון מינימלי על פעולתו ,  ומנצל את נאומיו לדון בעיקר בנושא האיראני .  
חבר הכנסת יוני שטבון מהבית היהודי ,  שניהל אתמול את ישיבת המליאה ,  העיר שוב ושוב לחברת הכנסת  " מירה פרנקל "  כדי שתפסיק לדבר ,  אך היא בחרה להתעלם ממנו .  יכול להיות שזה קשור בעובדה שקוראים לה רינה ? 
לפניות לכתב עמרי נחמיאס - omri_n@walla.net.il 

למה חברי הכנסת ימשיכו להיות בובות על חוט
למה מתעקשים השרים להסתיר את ההחלטות שמשפיעות על חיינו ?  מיהו המועמד המפתיע של ליברמן לנשיא ?  וכמה זמן נתניהו עוד ישתוק ?  לכל שאלה תשובה ,  בטור השבועי של כתבנו הפוליטי

