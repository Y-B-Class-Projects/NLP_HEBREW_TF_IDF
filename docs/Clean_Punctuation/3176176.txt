עקב מחאת הדרוזים :  נתניהו יכנס התייעצות מיוחדת על חוק הלאום
לוואלה !  NEWS נודע כי ראש הממשלה צפוי לכנס התייעצות בנושא לאור מחאת בכירי העדה על אישור החוק בהשתתפות שר הביטחון ושר האוצר ונציגי הדרוזים בכנסת בהם השר איוב קרא .  השר בנט : " אלה אחינו לדם - עלינו האחריות למצוא את הדרך לאחות את הקרע "
 ראש הממשלה בנימין נתניהו צפוי לכנס מחר  ( חמישי ) התייעצות מיוחדת בנושא חוק הלאום ,  לאור המחאה הגוברת של בכירי העדה הדרוזית על אישור החוק - כך נודע הערב  ( רביעי )  לוואלה !  NEWS .  בישיבה ישתתפו שר האוצר משה כחלון ,  שר הביטחון אביגדור ליברמן ,  ונציגי הדרוזים בקואליציה - שר התקשורת איוב קרא ,  וח"כ חאמד עמר  ( ישראל ביתנו )  ואכרם חסון  ( כולנו )  ,  שהגישו השבוע עתירה לבג"ץ נגד החוק .  לשכת נתניהו הודיעה היום כי ראש הממשלה מתכוון להיפגש בימים הקרובים עם נציגי הציבור הדרוזי .
 מוקדם יותר היום יו"ר הבית היהודי נפתלי בנט צייץ כי  " לאחר שיחות עם רבים מאחינו הדרוזים ,  עולה שאופן החקיקה של חוק הלאום פגע מאוד דווקא בהם ובמי שקשר גורלו למדינה היהודית .  ‏זו כמובן לא כוונת ממשלת ישראל ".  בנט הוסיף כי "  אלו אחינו לדם העומדים עמנו כתף לכתף בשדה הקרב וכרתו עמנו ברית חיים .  עלינו ,  ממשלת ישראל ,  מוטלת האחריות למצוא את הדרך לאחות את הקרע ".  
מליאת הכנסת אישרה בשבוע שעבר בקריאה שנייה ושלישית את חוק הלאום ברוב של 62 תומכים מול 55 מתנגדים .  נוסח החוק קובע כי  " ארץ ישראל היא מולדתו ההיסטורית של העם היהודי ,  שבה קמה מדינת ישראל "  ו"מדינת ישראל היא מדינת הלאום של העם היהודי ,  שבה הוא מממש את זכותו הטבעית ,  התרבותית ,  הדתית וההיסטורית להגדרה עצמית ".  ההצעה עוררה התנגדות רבה בקרב חברי האופוזיציה שהצביעו נגד החוק וכינו אותו  " גזעני ". 
בעקבות הביקורת המשפטית והציבורית ,  סעיף ההתיישבות היהודית בחוק רוכך ,  ולפיו  " המדינה רואה בפיתוח התיישבות יהודית ערך לאומי ,  ותפעל על מנת לעודד ולקדם הקמה וביסוס שלה ".  סעיף נוסף שעורר התנגדות בעיקר מצדם של הח"כים הערבים הוא סעיף השפה שקובע כי השפה הרשמית היא עברית ולערבית יש מעמד מיוחד בלבד שהשימוש בה יוסדר בחוק אחר .  
ח"כ זוהיר בהלול בעקבות החלטת נתניהו לבדוק אפשרות לשינוי בחוק כי  " חוק הלאום נולד בשם לאומנות - משיחית ,  משסה וכעת כשהממשלה מבינה את חומרת החקיקה ,  היא מבקשת להוסיף חטא על פשע ולהפריד בתוך האוכלוסייה הערבית .  שוויון אזרחי מגיע לכל אזרח באשר הוא אזרח .  חוק הלאום צריך להימחק מדפי ההיסטוריה לאלתר ". 
ראשת האופוזיציה הנכנסת ציפי לבני תיפגש מחר עם השייח מוואפק טריף ,  ראש העדה הדרוזית בכפר ג'וליס .  השניים ייפגשו כדי לדון במשבר שנוצר עם העדה הדרוזית בעקבות חוק הלאום .  

עקב מחאת הדרוזים :  נתניהו יכנס התייעצות מיוחדת על חוק הלאום
לוואלה !  NEWS נודע כי ראש הממשלה צפוי לכנס התייעצות בנושא לאור מחאת בכירי העדה על אישור החוק בהשתתפות שר הביטחון ושר האוצר ונציגי הדרוזים בכנסת בהם השר איוב קרא .  השר בנט : " אלה אחינו לדם - עלינו האחריות למצוא את הדרך לאחות את הקרע "
 
