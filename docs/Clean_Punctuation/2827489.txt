הסייען הגדול לתכנית הגרעין של איראן
בעקבות הפגיעה ביחסים עם ארה"ב ,  נתניהו נותר חסר יכולת השפעה על הסכם הגרעין המתרקם בין מדינות המערב לרפובליקה האיסלאמית ,  ושום נאום בקונגרס לא ישנה זאת
תהליכים הרי אסון עלולים להתרגש על ישראל ,  ואזרחיה עסוקים בבקבוקים וסרטונים סרקסטיים פרי יצירתו של ראש המשלה בנימין נתניהו .  זו ממש טרגדיה .  הגם שרבים לא יאהבו את מה שנאמר להלן ,  בכל זאת נעשה זאת ללא מורא ,  מתוך מה שמצטייר כאסון העלול לפקוד את ישראל :  נתניהו משחק באש ,  תרתי-משמע .  
ארה"ב כמרקחה .  כלי התקשורת בארה"ב מתחרים ביניהם מי יביא את הידיעה הסנסציונית יותר פרי הדלפה או תדרוך של בכירים בבית הלבן או הקונגרס .  בניגוד גמור למה שמדווח בישראל ,  רוב הפוליטיקאים האמריקנים מיישרים קו במאבקם נגד מה שהם רואים פגיעה בסמלי המדינה שלהם ,  כולל במוסד הנשיאות ,  אם וכאשר נתניהו ינאם בפני הקונגרס .
 הוויכוח הזה מפלג גם את יהדות ארה"ב ש-70% ממנה הם תומכי המפלגה הדמוקרטית .  בקרב אלה קיים חשש ממשי שמא הסוגיה הישראלית תהפוך לאבן מתגלגלת על ראשם של היהודים בארה"ב כולה .  אמירות בוטות ביותר נשמעו כנגד המהלך של נתניהו וחבריו הרפובליקנים ,  אך כל אלה עלולות להיות כאין וכאפס לעומת מה שיקרה בעתיד .  האם סוגיה זו נהירה לנתניהו ?  ודאי שכן .  האם הוא מחשיב אותה ?  לא .  
אין ולו אדם אחד בארה"ב שיאמין שנאום נתניהו ישנה את מדיניות הבית הלבן כלפי תכנית הגרעין של איראן .  ההפך הוא הנכון :  הנאום עלול להמיט אסון על ישראל אם וכאשר הנשיא אובמה וחבריו הקרובים יחליטו שנתניהו חצה קו אדום .  התיאום הביטחוני והמודיעיני עם ארה"ב הוא נכס שלא יסולא בפז עבור ישראל .  ככל שהסלידה מתניהו תלך ותגבר ,  היא עלולה לזלוג אל הדרגים האדמיניסטרטיביים המטפלים והמטפחים את היחסים המצוינים בין ישראל לארה"ב בתחומי הביטחון ,  המודיעין והסיוע הביטחוני ,  ואז עלולה להשתנות המדיניות .  אמריקאים אינם אוהבים כשפוגעים בסמלי שלטונם .  גאוותם עלולה לגבור על מחויבותם כלפי ישראל .  

מהות התעקשותו של נתניהו לנאום בפני הקונגרס היא טענתו שיש לפעול נגד איראן ,  צבאית או באמצעות סנקציות כואבות יותר ,  ודאי לא להגיע עמה להסדר .  ההסכם לא נחתם ,  וישנם ספקות רבים אם בכלל ניתן יהיה לחתום על סוג כלשהו של הסכם .  הצהרות גורמים איראניים לפיהם אי-הגעה להסכם עלולה להוביל להסתלקותו של נשיא איראן ,  רוחאני ,  שנשלח על ידי העם האיראני כדי להגיע להסדר והסרת טבעת החנק הכלכלי ,  יתכן והן תרגיל נוסף כדי ללחוץ על המערב .  
התקופה שנותרה עד סיום המגעים הדיפלומטיים קריטיים ממש .  גם אם לנתניהו אין כל שמץ של כוונה לפגוע באובמה ,  הלה כן ייפגע .  האם זה יועיל למאבק נגד איראן ?  התשובה איננה חד משמעית .  גם נשיאים וראשי מדינות אחרים עשויים בשר ודם ,  ומונעים גם על ידי צפונות לבם .  מי יתקע לידינו שדווקא נאום נתניהו לא ידרבן את הממשל להגיע להסדר מהר ככל האפשר ,  גם אם בידי איראן יכולת סף גרעינית ?  העולם המערבי סבור שיוכל להכיל איראן המסוגלת להעשיר אורניום ברמה של 20%  ( כפי שמסתמן יוסדר בהסכם )  .  האם ישראל תוכל להכיל מצב זה ?  לא ,  כי זו סכנה ממשית עבורה ,  לאו דווקא משום שמחר תוכל איראן לשגר פצצות אטום לעבר ישראל .  
לאיראן יכולת לעבור מהעשרת אורניום ברמה של 20% לרמה של 90% הנדרשת לייצור פצצת אטום .  עובדה זו לבדה ,  והאיום הנשקף ממנה ,  עלולה להוביל את איראן למצב בו היא מעצימה את פעילותה הטרוריסטית בסביבתנו - בסוריה ,  בלבנון ובעזה .  על כן ,  על כף המאזניים עומדים אינטרסים קיומיים של ישראל .  זו לא העת להתלהמות אלא לדיון פורה ,  מעמיק ואפילו נתון למחלוקת בין ישראל לבין ארה"ב .  
אלא שמי שבמשך שש שנים ראה בנשיא ארה"ב אויב מר שיש להילחם נגדו ואף להשפילו ,  אינו מסוגל לתקן את הנזק .  אזרחי ישראל חייבים לשאול את עצמם שאלה אחת בסיסית :  נתניהו מתפאר בהיותו שומר הביטחון האולטימטיבי ,  איך ייתכן שמזה שש שנים בהן הוא מכהן כראש ממשלה במקביל לכהונתו של אובמה ,  בסוגיה הרגישה ביותר עבור ישראל ,  ידו קצה מלהושיע ?  האם כיום איראן רחוקה או קרובה יותר להשגת מטרתה בהשוואה לשש שנים אחורנית ,  מאז פעילותו של נתניהו ?  אזרחי ישראל יצטרכו להשיב על כך בעוד כמה שבועות .  
פרופ' רוזנברג הוא מומחה לביטחון לאומי
לפרסום מאמרים בוואלה !  דעות לחצו כאן
המאמרים המתפרסמים במדור הדעות משקפים את עמדת הכותבים בלבד 

הסייען הגדול לתכנית הגרעין של איראן
בעקבות הפגיעה ביחסים עם ארה"ב ,  נתניהו נותר חסר יכולת השפעה על הסכם הגרעין המתרקם בין מדינות המערב לרפובליקה האיסלאמית ,  ושום נאום בקונגרס לא ישנה זאת

