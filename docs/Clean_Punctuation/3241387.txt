צעד קטן בתולדות המשפט ,  צעד גדול בהסתבכות משפחת נתניהו עם החוק
בזכות לחצי השופט-המגשר מבחוץ והיועמ"ש מבפנים המורשעת יצאה בזול ,  אך חופת ההגנה על הזוג נתניהו נשברה .  עם החתימה על הסדר הטיעון המרשיע אותה פסעה אשת רה"מ צעד אל-חזור ,  המאפס את אמינות זעקות הרדיפה .  רק אל תמתינו להתנצלות מצד בעלה
בחתימתה על הסדר הטיעון המרשיע אותה פסעה היום  ( רביעי )  שרה נתניהו צעד קטן בתולדות המשפט בישראל ,  אך ניתרה דילוג גדול בדברי ימי הסתבכויותיה של משפחת נתניהו עם החוק .  סוף סוף ,  ובניגוד להכחשות המוחלטות ולהתקפות הפרועות ,  נרשמת הרשעה פלילית ,  ולא סתם הרשעה ,  אלא בעקבות הודאה .  זה מהלך בלתי הפיך ,  ללא ערעור .  צעד אל-חזור ,  המאפס את אמינותן של זעקות הרדיפה .
 במיקרו ,  בגלל לחצי השופט-המגשר מבחוץ והיועץ המשפטי לממשלה אביחי מנדלבליט מבפנים ,  המורשעת יצאה בזול .  במאקרו ,  נשברה חופת ההגנה על הזוג נתניהו .  מהותי או סמלי ,  עונש זול מול שבר גדול ,  מי שווה יותר - המושבעים יחזרו עם ממצאי הדין רק במורד המדרון של תיקי נתניהו .
 בהסכמתה לשלם למדינה 55 אלף שקלים ,  כשביעית מהסכום שנזכר בכתב האישום המקורי ,  חתמה נתניהו על טופס 55 ,  שינוי שיבוץ .  היא העבירה את עצמה מיחידת החפים לרשימת האשמים .  חסל סדר חזקת חפות גורפת ,  מתמדת וחובקת עולם .  
החודש מלאו 20 שנה לתחילת החקירות הכספיות נגד הזוג נתניהו .  כספיות ,  משמע מגלמות ממד של עלות וממון ,  כי קדמה להן בשנתיים חקירת פרשת מינוי תמורת פינוי - מינוי יועמ"ש נוח לאריה דרעי תמורת תמיכת ש"ס בפינוי חברון .  אותה פרשה ראשונה עסקה בשחיתות שלטונית ,  אך לא נשקלה בשקלים .  מאז יוני 1999 ,  מפרשת המוביל אבנר עמדי ואילך ,  כל החקירות ובדיקות מבקר המדינה התמקדו בקושי המובנה בשרה ו/או בבנימין נתניהו ,  להבחין בין כסף ממלכתי לכספם הפרטי .  למען הסר ספק ,  קושי זה פעל רק בכיוון אחד .
 בפרשת עמדי נחקרו חשדות לגניבת מאות תמונות ולגלגול חוב אישי על כיסיה הצמוקים של המדינה .  התיק נסגר ,  באנחה ובהנחה ,  בידי היועמ"ש אליקים רובינשטיין ,  שנה לאחר שנתניהו פרש  ( ארעית ,  כמסתבר )  מהפוליטיקה .  סבלו המדומה היה לו לכאורה עונש קשה דיו ,  ומאחר שלא הואשם ,  לא הורשע ולא נטבע במצחו קלון ,  קם בזריזות מהקרשים וחזר .
 זה היה האות ל-20 שנות סיורים על הקו האפור .  ביבי-טורס ,  בקבוקים ,  חשמלאי ,  רהיטי גן ;  הבלחה נוספת של עמדי ,  כשפרקליטות מחוז ירושלים הזהירה את נתניהו שתפעל לגבות ממנו כל סכום נוסף שהמדינה תיאלץ לשלם למוביל ;  ואז שיטפון תיקי האלפים ,  הרי האלפים של רכס השחיתות .  

סמיכות האירועים ,  בין התבררות תביעת שירה רבן בבית הדין לעבודה לבין סופו הקרוב ,  הממתין רק לחותמת השופט ,  של ההליך הפלילי נגד שרה ,  אינה תוצאה של מקריות מופלאה .  יש זיקה הדוקה בין התעמרות והתעשרות ,  או ליתר דיוק בין החגיגה על חשבונם של עשירים ,  בין בעלי הון ובין אוצר הריבון ,  המדינה .  גם ברשימת העדים בשני התיקים מתארחים בין השאר אותם שמות .
 הסכר נפרץ בזכות עקשנותו של אדם אחד ,  מני נפתלי ,  לקבל את זכויותיו .  לעזרתו התייצבו עורכות הדין נאווה פינצ'וק אלכסנדר ונעמי לנדאו .  שפטה נשיאת בית הדין האזורי דיתה פרוז'ינין לעיני שני תריסרי צופים ,  נבוכים אך מפוכחים לנוכח מה שנחשף באולם ובמסמכים ,  כולל שתיקת בעלה של שרה ,  שהשתמט מלהעיד ולהיחקר .  
כיום ,  לאחר ארבע שנות הסתה צפופה נגד הפרקליטות ,  מעדיפים כל המעורבים להשכיח את עובדת היסוד באותה מהדורה ראשונה של תיק המעונות :  הפרקליטות ,  בהובלת כוכבית נצח דולב ממחוז ירושלים ובגיבוי פרקליט המדינה שי ניצן ,  התייצבה לצד רעיית ראש הממשלה ונגד נפתלי .  היא ניסתה להגחיך אותו ,  לקעקע את אמינותו ולסייע לשרה להצטייר כזכה וטהורה .  זה היה אחד הדפים המבישים ביותר בגיליון השירות של ניצן .  הוא ,  ביהירותו ,  מעולם לא הביע חרטה עליו ,  גם לא כשמצא עצמו בחודשים האחרונים יעד מרכזי למתקפת נתניהו .  
ייתכן שיש לכך הסבר במעמקי נפשן של האחוזות השונות של הפרקליטות .  התיקים העסיסיים נופלים בחלקה של הפרקליטות הפלילית .  לפרקליטות האזרחית ,  שהופרדה במחוזות הגדולים מהפלילית ,  נשארים פירורים משעממים .  אז היא מסתערת - על האזרח התובע את המדינה .  לא בוחלים בשום תרגיל מכוער ,  כולל גביית תצהירי שקר ,  ולא כדי לתפור תיקים ,  אלא להיפך ,  כדי לפרום אותם .  
השופטת פרוז'ינין לא נפלה בפח .  אחריותה של נתניהו לאווירה המורעלת במעון ראש הממשלה נקבעה ,  הוצמד לה תו מחיר של מאות אלפי שקלים  ( כולל בתיק הנוסף של גיא אליהו )  והיא אושררה בבית הדין הארצי לעבודה .  בנימין נתניהו הגיב ברצף הודעות מזלזלות ומיתממות מסדרת החמגשיות .  הודאת רעייתו היום צריכה להביא אותו להתנצלות שפלת רוח בפני נפתלי והציבור .  לא כדאי להמתין לה .
 וגם לא לספרו הגנוז של בעלה הראשון ,  דורון נויברגר ,  שאינו מחמיא לשרה ולפיכך אין טעם לחפש אותו בדוכני שבוע הספר .  ייתכן שכתחליף יימצא מו"ל שייאות לפרסם את כרך עדויותיה של שרה בהליכים המשטרתיים והאזרחיים השונים ,  מאז המפגש הראשון עם חוקרות יאח"ה ב-1999 .  החשש מפרק נוסף ,  באולמו של השופט אביטל חן ,  היה בין הזרזים העיקריים לגישור הפלילי אצל סגנו ,  השופט מרדכי דרורי .  בין הנספחים לכרך  " שרה מדברת ",  ולעיתים צועקת :  עדויות עובדי המעון ,  מנפתלי ואליהו ועמיתיהם ועד - לפי שעה - רבן ,  וגם מה שאמר סמנכ"ל המבצעים עזרא סיידוף ,  במשטרה ולימים בבית הדין ,  על טרטור הגובל בטרור .  בעצם ,  כרך אחד לא יספיק .  נחוץ מקום מרווח יותר על מדף הספרים היהודי .  
אחרי פריצת אותו סכר ,  בכוחם המשותף של נפתלי ,  נציגותיו ופרוז'ינין ,  ולמרות הצינה שנשבה ממסדרונות יאח"ה  ( בתקופת אפי ברכה )  ומבקר המדינה ,  בא השיטפון .  ושוב ,  בניגוד לדימויו המאוחר של המפכ"ל רוני אלשיך כלוחם בשחיתות וכאויב נתניהו ,  נדרשה נחישותם של ראש אגף החקירות והמודיעין מני יצחקי וקציניו כדי לדחוף את תיק המעונות קדימה ,  במעלה הר האכיפה והתביעה .  לולא מני ומני ,  היה התיק בר מינן .  

מנדלבליט ,  שכמזכיר הממשלה נחשף לסביבה הדחוסה של נתניהו ומשפחתו ,  ניצל את סמכויותיו כשליט יחיד בתביעה הכללית כדי להקל על שרה .  הוא הפקיע לעצמו את ההחלטות הסופיות בתיקיה ,  פן פרקליטות ירושלים  ( פלילית )  תסרב להתקפל בפניה .  הוא לא דרש ממנה לפצות את המדינה על מאות אלפי השקלים שנפסקו לנפתלי ולאליהו .  הוא ויתר לה על סעיפי אישום ,  כגון העסקת מטפלת לאביה על חשבון אזרחי ישראל והוא הסכים לריכוך מופרז של כתב האישום ,  ובלבד שייכרת הסדר .  אף על פי ששרה אינה רואה זאת כך ,  מנדלבליט הוא לה חבר יקר .  כמה יקר ?  כמעט חצי מיליון שקלים ,  תלוי בתביעה האזרחית שהפרקליטות אמורה להגיש כדי לגבות את הפער שבין האישום וההרשעה .
 תיקי נתניהו הם מופת לעינוי דין - החשוד והנאשמת גוררים עד עפר את מערכת החוק .  בתקדים להעמדת אשת ראש ממשלה לדין ,  לאה רבין בחשבון הדולרים ,  עברו עשרה ימים מהחלטת היועמ"ש אהרן ברק על הגשת כתב אישום ועד להכרעת הדין אצל השופט המחוזי דב לוין ,  חודש לפני הבחירות לכנסת .  אצל הזוג נתניהו זה היה נמשך שלוש-ארבע שנים ,  כולל התקפות אישיות ,  שימועים ,  התפטרות סנגורים המסרבים לעבוד חינם  ( מי משלם לעו"ד יוסי כהן ?  ואם שכרו דל ,  מדוע אינו מייצג גם את בעלה בתיקיו ופוטר אותו מנטל קיבוץ הנדבות למימון הסנגוריה ?  )  ושלוש מערכות בחירות .  
במבחן האיפה והאיפה מול הזוג נתניהו נכשלה הפרקליטות ומעליה מנדלבליט .  אסקופה נדרסת היא לעומתם מגדל אייפל .  לבסוף בא המגשר ,  שלפי פסיקותיו אינו כה חומל על נאשמים ,  ודוחף גם הוא את הנוסחה כלפי מטה .  בתיק של מסירת המחאות ללא כיסוי בסכום של כ-40 אלף שקלים דרשה התביעה שישה חודשי מאסר והשופט דרורי הסתפק בארבעה ,  לריצוי בעבודות שירות .  בתיק נתניהו ,  גם לאחר המרת האישום בסעיף 416 ,  ללא מרמה ,  העונש הקבוע בחוק הוא שנתיים מאסר .  שרה יצאה ללא יום מאסר ,  גם לא על תנאי .  
העובדות בכתב האישום המתוקן נשארו בסך הכול הבסיסי אם כי לא הכספי כמו בקודמו ,  רק משמעותן המשפטית רוככה .  לאותה פעולה שנקראה עד כה  " מרמה "  הוצמד עכשיו תואר תמים יותר .  הבזבוז אותו בזבוז ,  טוב ,  חצי מהבזבוז שנטען עד כה ,  והחוצפה אותה חוצפה והבושה אותה בושה ,  גם אם עו"ד ארז פדן מפרקליטות המחוז ,  לפנים תובע לוחמני ומשקיף ותיק של נצלנות נתניהו ,  נכנע והסכים שלא לדרוש הטלת קלון על המורשעת .
 לפני כמעט ארבע שנים ביקש עו"ד יעקב וינרוט ,  מנוחתו עדן ,  מהיועמ"ש הקודם וינשטיין לחוס על נפשה של שרה .  נרמז שהעניין בריאותי .  אחר כך הוכחש ,  וטוב שהוכחש .  לא יכול להיות ספק קל שבקלים שבריאותה תקינה והייתה כך תמיד .  אמנם לפי הודאתה במשטרה בפרשת עמדי יש לה גישה כפייתית לסדר ,  ניקיון והסרת מדבקות מתמונות - גם עובדי המעון ,  ורבן היא רק אחרונה בשורה ארוכה ,  קיבלו שיעורים קפדניים בתקנון ביגוד ,  בידוד ונטילת ידיים .  אך לא דומה דבקות עילאית במשימה ,  תכונה האופיינית גם לראש הממשלה בחתירתו להישג ,  זעום כעצום ,  למחלה של ממש .  
לא רציני לטעון שסיפורה של רבן אתמול על חדר חם וחדר קר  ( לכביסה )  ושואב אבק ומקל נוצות וריח של אלכוהול  ( רבן לכהן : " אני לא אמרתי שהיא שיכורה .  אתה אמרת ")  המהדהד את תצהיר נפתלי על שלושה בקבוקי שמפניה ביום  ( הוכחש ,  אך לא הוצע מספר נמוך יותר כלשהו )  הם תסמיני בעיה בריאותית .  כל אדם והתנהגותו ,  בעיקר במה שתיארה רבן כ"קודש הקודשים "  של הקומה השנייה במעון .  לא בעקבות כל עדות של רבן מזמינים קב"ן .  
נתניהו ,  מותר לקבוע בתום ההליך ,  בריאה .  אם לא כן ,  הייתה נפסלת לרישום בפנקס הפסיכולוגים ,  וזה לא קרה ,  גם כאשר בשגגת אלמוני ,  שתוקנה כשניצודה ,  תוארה מומחיותה החינוכית באתר משרד ראש הממשלה כ"קלינית ".  עכשיו מאיימת הרשעתה על מקצועה ,  מחמל נפשה .  לפי חוק הפסיכולוגים היא עלולה להיקרא לעמוד בפני ועדת משמעת שבכוחה להחליט על השעייתה .  כך ייעשה למי שיצא מבית המשפט שחוח תחת רישום פלילי  ( ר"פ )  ,  האמור להפריע גם להמשך עבודתה במנהל החינוך של עיריית ירושלים ולקבלת אשרה אמריקנית  ( מה שאכפת לחוק ,  אבל לא בהכרח למשה ליאון ודיוויד פרידמן או דונלד טראמפ ,  אלא כשעבריינים מגיעים מגבול מקסיקו )  .  
אלה ימים קשים לשרה נתניהו .  מהבוקר היא בי-איי ,  אם-איי ,  ר"פ .  התקפותיו הפרועות של כהן על רבן נשמעות כמיועדות לצמצם את היקף הנזק .  הן לא הצליחו לקעקע את הבסיס המוצק של קובלנת רבן על היחס כלפיה .  זה שידור חוזר ,  והמשך יבוא ,  של עדויות נפתלי ,  אליהו ואתי חיים ,  העובדת שטענה שספגה חבטה מיד גבירתה ,  בגרסתה לסיוט ברחוב בלפור .  בחלק אחד של ירושלים ,  בגבעת שאול ,  היא מוצגת כמרשעת .  מחלק אחר ,  ממגרש הרוסים ,  היא יוצאת כמורשעת .  ביחד ,  הגברת הרשעונה .  ובעלה ,  מה יש לו לומר היום על הצדק הישראלי ?  והיכן היה הוא כאשר שרה דחקה בסייד-קיק שלה ,  סיידוף ,  לתחבל ולזייף ?  נראה ואינו רואה .  אדיש ואטום למתרחש סביבו .  וכמובן ,  לא יתפטר מתוך הזדהות עם רעייתו ,  נא לא להגזים ,  הסכנות הפליליות שלו גדולות בהרבה מהצרה של שרה .  

צעד קטן בתולדות המשפט ,  צעד גדול בהסתבכות משפחת נתניהו עם החוק
בזכות לחצי השופט-המגשר מבחוץ והיועמ"ש מבפנים המורשעת יצאה בזול ,  אך חופת ההגנה על הזוג נתניהו נשברה .  עם החתימה על הסדר הטיעון המרשיע אותה פסעה אשת רה"מ צעד אל-חזור ,  המאפס את אמינות זעקות הרדיפה .  רק אל תמתינו להתנצלות מצד בעלה

