הממשלה אישרה :  400 ילדי זרים יגורשו
בתום חודשים ארוכים של דיונים ,  אישרה הממשלה את המלצות הוועדה הבינמשרדית ,  לפיהן 800 מילדי העובדים הזרים יישארו בארץ ו-400 יגורשו .  13 שרים הצביעו בעד ההחלטה ו-10 התנגדו .  נתניהו : " מדובר בהחלטה שקולה ומאוזנת לבעיה רגישה זו "
  ( עריכת וידאו :  יאיר דניאל ) 
הממשלה אישרה בצהריים  ( ראשון )  את מסקנות הוועדה הבינמשרדית בעניין מעמד ילדי העובדים הזרים .  משמעות ההחלטה היא שכ-800 מתוך 1,200 ילדי העובדים הזרים יישארו בארץ ,  ושכ-400 יגורשו .  13 שרים הצביעו בעד ההחלטה ו-10 נוספים נגד .  הוועדה ,  שסיימה את עבודתה ביום רביעי שעבר ,  המליצה לאפשר לילדים להישאר בישראל ,  אם שהו בה לפחות חמש שנים ,  דוברים את השפה העברית ,  לומדים במערכת החינוך הממלכתית והוריהם שוהים בארץ כחוק .  עוד המליצה הוועדה ,  כי ילדים שלא נולדו בישראל יהיו זכאים למעמד רק אם הגיעו לארץ טרם מלאו להם 13 שנים .  
ראש הממשלה נאלץ לבצע שתי הצבעות עד שהצעתו התקבלה .  בהצבעה הראשונה הוא נכשל כאשר עשרת המתנגדים התנגדו גם אז אך לעומתם היו תשעה תומכים ושבעה נמנעים .  בעקבות העובדה שהימנעות יכלה להפיל את ההצבעה ביקש ראש הממשלה מהנמנעים לקבוע את עמדתם וכך נוצר הרוב בהצבעה השנייה .
 בעד ההחלטה הצביעו ראש הממשלה בנימין נתניהו ,  המשנה לראש הממשלה סילבן שלום ,  והשרים אבישי ברוורמן ,  אביגדור ליברמן ,  יצחק אהרונוביץ' ,  בני בגין ,  דניאל הרשקוביץ ,  משה כחלון ,  ישראל כץ ,  סופה לנדבר ,  סטס מיסז'ניקוב ,  יובל שטייניץ ויעקב נאמן .  נגד ההחלטה הצביעו השרים אלי ישי ,  בנימין בן אליעזר ,  דן מרידור ,  מיכאל איתן ,  גדעון סער ,  אריאל אטיאס ,  יוסי פלד ,  משולם נהרי ,  יעקב מרגי ושלום שמחון .  השרים יצחק הרצוג ,  לימור לבנת ,  עוזי לנדאו וגלעד ארדן נמנעו .
 על פי ההחלטה שנכנסה לתוקפה היום ,  על הילדים להגיש מסמכים המעידים כי הם עומדים בקריטריונים שנקבעו על ידי הוועדה בתוך 21 ימים .  רק למי שיגיש מסמכים מהותיים אותנטיים ,  תינתן במקרה הצורך ארכה של 21 ימים נוספים להשלמת הצגת המסמכים .  הילדים שלא יגישו את המסמכים כנדרש יגורשו מישראל .
 באמצע הישיבה התרחשה דרמה קטנה כאשר שרי ישראל ביתנו התנגדו להצעה משום שהיא כללה גם ועדת חריגים שתוכל לגרום לילדים נוספים להישאר בארץ .  במצב זה ,  ראש הממשלה נתניהו יצא עם יו"ר ש"ס השר אלי ישי וניסה לשכנע אותו לתמוך .  במקביל שוחח סילבן שלום עם השר ליברמן .  בסופו של דבר ליברמן התרצה והצביע יחד עם רוב שרי מפלגתו בעד .
 השר פלד נימק את התנגדותו בכך שלטענתו  " יש ל מנוע את גירושם של כל הילדים .  מבחינה מוסרית ,  לא יכולתי להצביע בעד הגירוש .  גם לא של חלק מהילדים .  כל מדיניות שתיקבע צריכה להיות תקפה מכאן והלאה ולא לכלול את הילדים הללו .  במקביל ,  מדינת ישראל חייבת לקבוע מדיניות הגירה ברורה שמצד אחד מקשיחה את הכניסה לישראל ומצד שני נוהגת בהומניות כלפי מי שנמצא כאן כדין .  מדינה יהודית זו לא סיסמה ,  זו מהות ,  מוסר ורגישות ". 
ראש הממשלה בנימין נתניהו אמר לאחר קבלת ההחלטה כי  " מדובר בהחלטה שקולה ומאוזנת לבעיה רגישה זו .  החלטה זו מושפעת משני שיקולים עיקריים .  השיקול של האנושיות והשיקול של הציונות .  אנחנו מחפשים דרך לקלוט ולאמץ אל ליבנו ילדים שגדלו והתחנכו כאן כישראלים ומנגד איננו רוצים ליצור תמריץ שמאות אלפי מהגרי עבודה בלתי חוקיים ישטפו את הארץ ".  עוד אמר נתניהו כי  " ההחלטה נועדה למנוע מהלך של 'בייבי ויזה'  ( קביעת מעמד על ידי הילדים פ.ו .)  .  אנחנו לא רוצים שיווצר תמריץ ,  למרות שאנחנו משאירים את היכולת למצוא מיתווים של השארת ילדים .  רובם המכרעי יישאר כאן ,  גם באמצעות ההחלטות וגם באמצעות מנגנון ההחרגה ,  אבל לא כולם יישארו .  עלינו להפחית את מספר העובדים הזרים הבלתי חוקיים ". 
יו"ר הוועדה הבינמשרדית שבחנה את עניין העובדים הזרים ,  יוסי אדלשטיין ,  אמר כי הוא לא יודע מאיפה כלי התקשורת לקחו את המספרים המצוטטים בדבר כמות המגורשים .  לדבריו ,  הוועדה לא יודעת מה המספרים המדויקים של המיועדים לגירוש ,  אלא רק קבעה קריטריונים שעל פיהם יוחלט מי יגורש ומי לא .  עוד אמר אדלשטיין כי עובדים זרים שדינם יהיה להיות מגורשים מהארץ ויזדקקו לעזרה ביציאה מהארץ יוכלו להגיש בקשה לעזרה מהוועדה והיא תבחן את בקשתם .  אדלשטיין אמר כי  " בוועדה המלצנו שמצד אחד הילדים יקבלו את המעמד,אך מצד שני תחל אכיפה יותר אינטנסיבית מכאן ולהבא .  אנחנו לא רוצים להגיע לאכיפה ,  אני מקווה שכל השוהים הבלתי חוקיים יכבדו את החלטת הממשלה .  אם נצטרך ננסה לתמרץ אותם
בסיעת מרצ בכנסת יצאו נגד ההחלטה .  יו"ר המפלגה ח"כ חיים אורון אמר כי  " זו החלטה מצערת ,  הלוקה בברוטליות ובשרירותיות .  מוטב היה לו הממשלה הייתה מאשרת את כלל 1,200 הילדים ,  ומתיישבת לגבש מדיניות הגיונית וכוללת בסוגיית מהגרי העבודה בכללותה במקום לקבל החלטות בנוסח משפט שלמה ".  
גם חברו לסיעה ,  ח"כ אילן גילאון התרעם על ההחלטה . " ראוי לה לממשלה שהמתחיל במצווה יילך עד הסוף ויקלוט את כל הילדים בארץ .  לא היה צריך להפריד בין הילדים .  כשם שנמצא מקום ל-800 ילדים ,  ניתן היה למצוא מקום ל-1,200 .  ההחלטה מטילה אסון על ילדים העונים לקריטריונים הבירוקרטיים אך לא יוכלו להוכיחם .
 בארגון  " ילדים ישראלים "  שהוביל את המאבק להשארת ילדי הזרים בישראל הביעו שמחה על כך שנעשה צדק לחלק מן המשפחות . " עלינו עדיין לוודא שהבירוקרטיה לא תמנע ממשפחות שמגיע להן ,  לקבל את המעמד .  יחד עם זאת אנחנו עצובים עם כמה מחברינו שהילדים שלהם עולים לגן חובה ולכן לא הכלילו אותם בקריטריונים .  הגיע הזמן שישראל תחליט על מדיניות הגירה קבועה ,  בכדי שלא נגיע להחלטות מורטות עצבים .  על המדינה לזכור שבכל פעם שהיא מביאה עובדים זרים לכאן היא מביאה בסופו של דבר בני אדם ". 
 ( עדכון ראשון :  13:44 ) 

הממשלה אישרה :  400 ילדי זרים יגורשו
בתום חודשים ארוכים של דיונים ,  אישרה הממשלה את המלצות הוועדה הבינמשרדית ,  לפיהן 800 מילדי העובדים הזרים יישארו בארץ ו-400 יגורשו .  13 שרים הצביעו בעד ההחלטה ו-10 התנגדו .  נתניהו : " מדובר בהחלטה שקולה ומאוזנת לבעיה רגישה זו "
 
