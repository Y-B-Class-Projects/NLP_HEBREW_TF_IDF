צולעים לבחירות :  על משדרי החדשות בערב הראשון של בחירות 2015
כבר עברו כמה חודשים מאז  " צוק איתן "  שהיה הפעם האחרונה בה אולפני החדשות מילאו את המסך בברברת אינסופית וחסרת תכלית ממשית .  זוכרים כמה כיף היה ? 
את אנחת הרווחה שפלטו באולפני החדשות השונים היה אפשר לשמוע ברחבי העולם .  הולכים לבחירות ,  סוף סוף יש בשר שאפשר לנעוץ בו את השיניים .  סוף סוף אפשר למלא זמן מסך בברברת אינסופית .  כבר עברו כמה חודשים מאז הפעם האחרונה שזה קרה .  זוכרים כמה כיף היה ?  בערוץ 10 בטח שמחים שיש בחירות .  חברת החדשות היא האיבר היחיד שמתפקד בערוץ ותקופת בחירות  ( או מלחמה )  היא בדיוק זריקת האטרופין שיכולה להוכיח שחדשות 10 היא מוצר צריכה בסיסי לכל גוף שידור שישרוד את המפץ הגדול בעולם התקשורת .  זה כמובן לא הפריע לאנשי ערוץ 10 לעלות אחרונים עם מהדורת החדשות המרכזית .  יותר משהפרה רוצה להניק ,  העגל רוצה להיות טבעוני .  
החדשות המדאיגות ,  כפי שניסח זאת עמית סגל  ( או שמא היה זה נדב פרי ?  )  ,  הן שכבר בערב החדשות הראשון שהוקדש לסיקור בחירות 2015 ,  סף הברברת היה נמוך מאוד .  כך למשל יכלו צופי  " לונדון וקירשנבאום "  לשמוע את מתן חודורוב ,  פרשן כלכלי בעתות שלום ,  מספר שקנה השבוע פסנתר חשמלי אשר יגיע היום  ( רביעי )  לביתו .  מתברר שחודורוב למד לנגן על פסנתר כבר בנעוריו .  ואת זה חברים ,  למדנו כבר בערב החדשות הראשון של בחירות 2015 .  האם אתם יכולים לדמיין כיצד החדשות שלנו ייראו בעוד חודש ?  
החדשות המדאיגות יותר הן שגם אם אין ברברת במשדרי החדשות ,  איכות המשדרים מוטלת בספק .  בערוץ הראשון ,  הגישה גאולה אבן ,  אשתו של שר הפנים עד לפני רגע ,  את  " המוסף ".  כשאחד מאורחי התוכנית העיר שהממשלה הנוכחית היא ממשלת ימין  " קיצונית ",  העירה אבן שזה תלוי על איזה חודש מדברים שכן ,  לגישתה וחס וחלילה לא לגישת בעלה שעוד ירצה לחזור לפוליטיקה יום אחד וסביר להניח שלא ממש ירצה להיות ממותג כימין  " קיצוני ",  הממשלה הנוכחית לא תמיד היתה ממשלת ימין  " קיצונית ".  בערוץ 2 ,  הציגה מינה צמח  " סקר מאוד יסודי ".  כמה יסודי יכול להיות סקר שנערך בזריזות ?  ובכן ,  מאוד אליבא דצמח .
 את הכבוד האבוד של חדשות 2 הצילה ,  בקושי ,  יונית לוי .  לאחר שמסיבה לא ברורה ,  עורכי מהדורת החדשות לא קטעו את נאומו של נתניהו כשזה החל בתעמולת הבחירות  ( ראוי לציין שאף מהדורה לא קטעה את הנאום אבל לערוץ 1 ולערוץ 10 יש נסיבות מקלות .  כל ערוץ והחוב שלו לנתניהו )  ,  אמרה לוי כי אם חוק הבחירות היה בתוקף ,  הרי שתשעים אחוזים מנאומו של נתניהו לא היו משודרים .  עם זאת ,  הבחירה המודעת של עורכי המהדורה בנתיב הפסיבי וסירובם לנקוט עמדה ,  יכולים לסמן רק רעות שכן פוליטיקאים נוספים ימהרו ,  בדיוק כמו שעשה יו"ר האופוזיציה בוז'י הרצוג ,  לנצל את במת המהדורה לתעמולה .  אם המגישים יקטעו את דבריהם ,  יוכלו הפוליטיקאים לטעון לשיקולים פוליטיים של עורכי המהדורה .  גם אם כלל לא יהיה מדובר בשיקולים פוליטיים כמובן .  מה לא עושים כדי למלא זמן מסך .  והפעם ,  בניגוד לימי  " צוק איתן ",  גם יש מפרסמים .  
והכל מתחבר לפאזל אחד גדול .  פאזל המיאוס .  כבר ב-17:30 בתוכנית  " עושים סדר "  בהנחיית בן כספית התריעו משתתפי התוכנית מפני אחוז הצבעה נמוך שכן הציבור ,  רחמנא ליצלן ,  לא מתעניין בבחירות .  כמה שעות מאוחר יותר עמית סגל אף תהה לגבי עתיד הדמוקרטיה הישראלית בתרחיש של אחוז הצבעה נמוך .  מוטב יהיה לו סגל וחבריו בערוצים השונים יתהו לגבי עתיד מהדורות החדשות שכן בדיוק כמו הפוליטיקאים ,  גם מהדורות החדשות מנותקות מהעם .  במקום להוביל סדר יום נוקב ונשכני ,  מובלות מהדורות החדשות ע"י האנשים אשר צריכים להינשך .  בהיעדר אמון מהצופים ,  הקורוזיה תכרסם לאט לאט .  אבל אולי ,  אם יתמזל מזלנו ,  לפני שהגרפים החגיגיים של ערב הבחירות יעלו על המסך עוד נוכל לשמוע את מתן חודורוב מבצע סונטה בסול מז'ור .  

צולעים לבחירות :  על משדרי החדשות בערב הראשון של בחירות 2015
כבר עברו כמה חודשים מאז  " צוק איתן "  שהיה הפעם האחרונה בה אולפני החדשות מילאו את המסך בברברת אינסופית וחסרת תכלית ממשית .  זוכרים כמה כיף היה ? 

