טייסת הבחירות של נתניהו :  המכשול ששם לעצמו הליכוד עלול לשרוף
אזהרתו של ראש הממשלה כי התעקשות השותפות למו"מ על תביעותיהן הסותרות תביא להקדמת הבחירות היא דמגוגיה בכיינית .  כל כך קל להזיז את המחסום ששמה לעצמה מפלגת השלטון ,  במקום להניח לו להעלות באש את המועדון עד כלות ,  בלי שיועיל גם להק של מטוסי כיבוי
ל"ג בעומר הוא יום הכיפורים של האחראים הפוליטיים על מערך הכיבוי ובתוכו הכיבוי האווירי .  הפתעה מוחלטת ,  מי ידע ,  איך ניתן לחזות ,  שהחג הערמומי יתגנב בין פסח לשבועות ויוסיף מדורות ללהט הטבע .
 אך אל דאגה ,  סופר-ביבי יגיח ויבוא לכבות .  בטלוויזיה זה נראה מרהיב :  להבות מיתמרות ,  עשן שחור ,  מטוסים צהובים ,  חומר אדום וטייסים נחושים בגיחות נואשות .  מופע ראווה באדיבות מייסד הטייסת ,  כשהתוצאה קרובה לאפס .  ה"אייר טרקטור "  שנתניהו התעקש לקנות אינו יכול לתמרן בצלילות הפצצה ,  ואם הוא מנמיך אל האש עליו לשאת רק כמחצית משלושת הטונות של מטענו הרגיל ולפזר את החומר בשיטה הנקראת בענף הכיבוי האווירי  " Spray and Pray ". 
ואכן ,  מחקר מדעי אישר שהתפילות אינן מזיקות .  אולי משום כך סירבו השבוע בקרן הקיימת לישראל לתקצב ברבבות שקלים ,  שבריר משווי הנכסים שהאש כילתה ,  אימוני ריענון של טייסים אחרים ומנוסים הרבה יותר ,  מחברת הריסוס החקלאי  " תלם ". 
לקריאה נוספת גם כחלון מתבצר :  מתנגד להקמת ממשלת מיעוט של 60 ח"כיםרותח גם בבלפור :  ליברמן הצליח להבעיר את הקואליציה של נתניהופגישת נתניהו וראשי הסיעות הסתיימה : " נקים ממשלת 60 ח"כים "  
כשלונה המובטח מראש והמוכח זה שמונה שנים של טייסת הכיבוי ,  שנתניהו כפה על חיל האוויר עד העברתה למשטרה ,  משתקף גם בתחנונים לרוסיה וליוון ,  שמטוסיהן יבואו להציל שוב את המולדת .  לא מפליא - נתניהו והשר לביטחון פנים גלעד ארדן גם מנעו הארכת כהונה מהמפכ"ל רוני אלשיך ,  באמתלה שלא הצליח לדכא את האלימות במגזר הערבי .  בחצי השנה האחרונה שמאז פרישת אלשיך נרצחו למעלה מ-20 ערביות וערבים .  האחריות לא של הפוליטיקאים ,  חלילה .
 טייסת הכיבוי היא מהות ,  הזמנה לעוד דוח מעקב של מבקר המדינה והמחשה לעשור של מחדלי נתניהו .  בנוסף ,  היא גם דוגמה לעשייה מדומה .  המקבילה הפוליטית שלה היא הברירה המזויפת שמעמיד נתניהו בפני שותפיו למיקוח על הרכבת הממשלה ,  ובמיוחד אביגדור ליברמן :  ממשלה בראשות נתניהו עד לאמצע השבוע ,  או בחירות .  זה בלוף שקוף ,  שאינו מפחיד איש .  אדרבא ,  ינסה נתניהו לכפות על הכנסת להתפזר בחודש השני לקיומה ,  וייווכח במידת התמיכה בו .
 בתחרות הרגילה בין המפלגות המתאוות להשתתף בממשלה מונחים על כפות המאזניים כוח וכסף - תיקים ותקציבים .  הפעם מכרעת הכ"ף השלישית ,  כלא .  כדי לדחות את רגע הקליטה בו ,  מתעתע נתניהו כאומר ,  אני הליכוד ואין בלתי .  בלעדיו אין מפלגה ובלי הליכוד אין בכנסת רוב לממשלה .  
אם יבוא נתניהו לנשיא ראובן ריבלין וידווח לו באכזבה שלא הצליח להרכיב ממשלה ,  בפעם השלישית בתולדות המדינה  ( אחרי שמעון פרס ב-1990 וציפי לבני ב-2008 )  ולראשונה בתום בחירות ולא באמצע כהונת הכנסת ,  יהיה על ריבלין להיוועץ שוב בסיעות הכנסת .  פיזורה והקדמת הבחירות אינם תלויים בנתניהו .  הם אפשריים ,  אם גם המאמצים הבאים להרכבת הממשלה ייכשלו ,  אך אינם הכרחיים .
 ריבלין רשאי להטיל על חבר כנסת אחר ,  בהסכמתו ,  לנסות את ידו בהרכבה ,  אף שההצלחה אינה ודאית  ( כפי שלא הייתה ודאית כשלנתניהו היה רוב בקרב הממליצים )  .  למאמץ החדש יוקצה חודש ,  עד סוף יוני ,  ואם גם הוא ייכשל יתקיימו בחירות בסוף ספטמבר ,  ערב השימוע של סנגורי נתניהו - בהנחה שישרדו עד אז ולא יתבעו אותו על הלנת שכר ,  מה שיחייב אותו להצטייד בסנגורים נוספים וכו' - אצל היועץ המשפטי לממשלה .
 במצב כזה ,  כשעתידו האישי במוקד מערכת הבחירות וכל התחפושות נפלו ,  יתקשה נתניהו להגן על השתלחותו במערכת המשפט .  במשטר הישראלי ,  איש בדרג הארצי מחוץ לכנסת אינו נבחר במישרין בידי הציבור .  הכול יציג .  ראש הממשלה ושריו ,  הנשיא ,  מבקר המדינה וחלקית גם השופטים  ( שבוועדת המינוי שלהם ארבעה שרים וח"כים מתוך תשעה חברים )  נבחרים בידי הכנסת .  
אם הכנסת מצייתת תמיד לממשלה ,  והממשלה - שאמורה להחליט ברוב קולות שוויוניים - נכנעת תמיד לעומד בראשה ,  ולבית המשפט העליון אין סמכות לבלום החלטות מופקרות ושרירותיות ,  זוהי רודנות .  איש אחד ויחיד קובע והנבחרים האחרים ,  היכולים בנקל לברוח ממנו ,  משותקים מולו מאימה ,  כעכברונים מול הנחש שיטרוף אותם .  בעברית מהוקצעת קוראים לכך פסקת ההתגברות .  
זה לא עניין של חסינות ,  האמורה בלאו הכי לחול רק על חבר כנסת ,  אם יופרע שלא כדין תפקודו כמחוקק  ( ולא כחבר הממשלה )  .  יכולתו המעשית של נתניהו לשנות כל חוק תאפשר לו להשתולל ולהעניק חנינה לעצמו ולרעייתו .  החקיקה לתועלתו הפרטית תצטבר לכדי חוק יסוד הלאום זה אני .  
החלופה גלויה וידועה :  הרביעייה הפותחת של כחול לבן תיפגש עם הקבוצה המקבילה בליכוד  ( יולי אדלשטיין ,  ישראל כץ ,  ארדן וגדעון סער )  לשיחות על הקמת ממשלה חילונית ציונית ,  מח"ץ ,  בכוחות כמעט שווים ,  35-34 .  מספרית אמנם ללא צורך בשותפים ,  אך מעשית עם כנפיים משמאל ומימין  ( עבודה ומרצ עם 10 מנדטים ,  ליברמן וכחלון עם תשעה )  .  ביחד יהיו להרכב זה 88 ח"כים ,  כמו לשמיר ולפרס בבחירות 1984 .
 ברוטציה בראשות תהיה הבכורה לכחול לבן .  לכאורה ,  בגלל היתרון המספרי הקטן .  למעשה ,  כדי לדחות את המאבק בליכוד על ירושת נתניהו ,  כך שלא יהיה מידי .  עד שיגיע מועד העברת הראשות ייבחר הליכוד את מנהיגו .  זה יכול להיות גם נתניהו - אם יזוכה עד אז .  20 התיקים יחולקו במשורה ,  שר לכל ארבעה ח"כים ,  ובשיטת הרוכסן ,  כל שותף בוחר תיק בתורו ולמאגר מוכנסים גם תפקידי יו"ר הכנסת וראשות ועדות הכספים  ( סוף סוף הרחק משליטת החרדים )  והחוץ והביטחון .  העודפים שמעבר לארבעה ח"כים יפוצו בסגנות שר .  די בכך :  את המדינה הקימה ממשלה בת 13 שרים .  
אין שום ערובה לאריכות ימיה של ממשלה כזו ,  שאליה יוכלו להצטרף מפלגות נוספות - דתיות חרדיות וערביות - אם יוסכם איתן על קווי יסוד .  היא עלולה להתפרק מהר ,  כבר עם פרסום תכנית טראמפ ,  כפי שממשלת לוי אשכול ,  או גולדה מאיר ומנחם בגין שרדה בחירות אך לא את תכנית רוג'רס .  אלא שהתכלית העיקרית של ממשלה עם הליכוד ובלי נתניהו ,  החזרת המערכת לשפיות ,  תושג עד אז .
 אזהרתו שהתעקשות השותפות למשא ומתן על תביעותיהן הסותרות תביא להקדמת הבחירות היא דמע-גוגיה ,  דמגוגיה בכיינית .  נתניהו הוא המכשול שהליכוד שם לעצמו ונתקע מולו .  כל כך קל להזיז או לעקוף אותו ולהתקדם ,  במקום להניח לו - כדברי דורית בייניש - לשרוף את המועדון עד כלות ,  בלי שיועיל גם להק של מטוסי כיבוי .  

טייסת הבחירות של נתניהו :  המכשול ששם לעצמו הליכוד עלול לשרוף
אזהרתו של ראש הממשלה כי התעקשות השותפות למו"מ על תביעותיהן הסותרות תביא להקדמת הבחירות היא דמגוגיה בכיינית .  כל כך קל להזיז את המחסום ששמה לעצמה מפלגת השלטון ,  במקום להניח לו להעלות באש את המועדון עד כלות ,  בלי שיועיל גם להק של מטוסי כיבוי

