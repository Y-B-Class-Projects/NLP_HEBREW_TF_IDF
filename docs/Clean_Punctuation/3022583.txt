תושבי עמונה דחו את המתווה ;   " חשש שהמאחז יפונה הבוקר "
 התושבים הודיעו כי הם מתנגדים לחלק בהסדר הקובע כי הם יועברו למגורים בחלקות סמוכות בסבבים ולא בבת אחת מיד לאחר הפינוי .  הפעילים למען המאחז נקראו להגיע למקום ,  והחלו לאגור סלעים לקראת חסימת דרכי הגישה בפני כוחות הביטחון . " המדינה לא התחייבה לכלום "
  ( צפו :  למה בכלל רוצים לפנות את עמונה ?  )  
תושבי עמונה החליטו הלילה  ( חמישי )  בתום יום גדוש בדיונים לדחות את המתווה לפינוי המאחז ,  שאותו גיבשו ראש הממשלה בנימין נתניהו ויו"ר הבית היהודי נפתלי בנט ,  ולצאת למאבק בהחלטה .  התושבים הודיעו כי לא יהיו מוכנים לעבור למגורים בחלקות סמוכות בסבבים ,  כפי שקובע המתווה ,  ומסרו כי יסכימו לפינוי רק אם יימצא פתרון דיור לכל התושבים מיד עם יישומו .  
הפעילים המתנגדים לפינוי נקראו להגיע לעמונה מחשש שהוא יצא לפועל כבר הבוקר .  הם החלו להיערך להתנגדות למהלך ,  ולאגור סלעים לקראת חסימת הדרכים למאחז בפני כוחות הביטחון .
 לפי ההסדר שהתגבש ,  אם התושבים יתחייבו על פינוי בהסכמה ,  הם יועברו לחלקות סמוכות על ההר שמשתרעות על עשרות דונמים .  בתחילה יועברו 11 מבנים לחלקה 38 ,  שממוקמת מאות מטרים מעמונה ואין עליה התנגדויות במסגרת  " נכסי נפקדים ".  במקביל תפעל המדינה להעמיד ארבעה מבנים על החלקות האחרות  28 ,  29 ,  30 ,  54  באמצעות תיקון צו .
 פינוי עמונה - עוד כותרות:הפתרון החדש לתושבי עמונה :  ישהו עד שנתיים בשטחים סמוכים למאחזמחאת חיילים ברשת : " גם אני אסרב לפנות את עמונה"סעודות ,  ריקודים  וזעם :  אין שום ייאוש בעמונה המתוחה 
המתווה נרקם ביום שני לאחר פגישה בין נתניהו ובנט ,  וקיבל את אישורו של היועץ המשפטי לממשלה אביחי מנדלבליט .  עוד קובע המתווה כי התושבים יועברו לחלקות לתקופה של שנתיים .  בזמן זה ,  תיבחן האפשרות להתיישבות ארוכת טווח ,  שבמסגרתה יתבררו הטענות לבעלות פלסטינית על אותם שטחים .  
לפי ההסדר , " המדינה תכין פתרונות דיור זמניים לתושבי עמונה ביישוב עפרה ,  למקרה שבו ייווצר פער בלוחות הזמנים בין יום הפינוי של היישוב עמונה להצבת המבנים בחלקות .  המדינה תפעל לכך שפער הזמנים יהיה קצר ככל הניתן ".   
" לאחר מערכה סיזיפית בת שנה ארוכה וקשה ,  הוצע לנו מתווה שלפיו יוכשר שטח מצומצם בעמונה לבתים זמניים חלופיים ,  עבור רבע ממשפחות הישוב ,  ואילו בנוגע לשאר המשפחות  קיבלנו הצהרות מעורפלות ומתווה בעייתי ביותר ",  נכתב בהודעת מטה המאבק בפינוי המאחז לאחר החלטת התושבים . " מעיון בפרטי ההצעה התברר לנו כי מדובר ב'גבינה שוויצרית' - המדינה איננה מתחייבת לכלום ,  והכול תלוי ומותנה בפרוצדרות משפטיות רבות כאשר לא ניתנה שום ערובה להצלחתן ולעמידת המדינה מאחוריהן .  אנחנו למודי ניסיון העבר מגירושים קודמים ,  ואיננו סומכים על אמירות שאין מגובות בהתחייבות ". 
לפי הודעת המטה , " במצב דברים זה אנחנו בוחרים להיות נאמנים למטרה שבשמה יצאנו לדרך .  היינו מוכנים לספוג את הרס ביתנו הפרטי ,  ואת המעבר ממקום למקום ,  ובלבד שיישאר ישוב יהודי על ההר .  אך המתווה שהוצע לנו אינו מספק כל ודאות או התחייבות כי אכן נצא מביתנו לבית חלופי .  לאחר משא ומתן נוסף נודע לנו כי המדינה אף איננה מתכוונת לכרוך בין עזיבתנו את ביתנו ובין מימוש המתווה :  היועמ"ש לא יבקש התליית פסק הדין לפינוי במקרה שמנגנון נכסי נפקדים ייתקף בבג"ץ ויעצר בצו ביניים ".  
במטה המאבק הדגישו כי  " אם תהיה התחייבות מפורשת של המדינה לבניית הבתים החלופיים כאן בעמונה ולדחיית הפינוי עד לאחר הבניה - נוכל לקבל זאת ".  
ח"כ בצלאל סמוטריץ'  ( הבית היהודי )  הביע הלילה  ( חמישי )  אכזבה מהחלטת תושבי עמונה ,  אך כינה אותה  " מעוררת השראה ".  בהודעה לעיתונות שפרסם לאחר הכרעת תושבי המאחז על דחיית המתווה אמר סמוטריץ' כי  " למרבה הצער ולמרות שמאוד היינו רוצים בכך ,  לא יכולנו להבטיח לתושבים ודאות שהמתווה יצליח מאחר ויש בו מרכיבים שאינם תלויים במדינה .  מסיבה זו ככל הנראה דחו התושבים את המתווה ".  סמוטריץ' הוסיף כי על המדינה הוטלה החובה לנסות ולהשיג את המתווה הטוב ביותר עבור תושבי עמונה ולהביאו בפניהם . " סברתי שנכון היה שהתושבים יקבלו את המתווה ואולם יחד עם זאת אני מכבד את תושבי עמונה על החלטתם ועומד נפעם לנוח גילויי הרוח והנחישות שלהם .  נחישותם היא שהביאה אותנו עד הלום והם החליטו להמשיך בנחישות הזו עד הסוף תוך תשלום מחירים אישיים כבדים בכדי ללמד את כולנו שלא מפנים ישובים בארץ ישראל ויהי מה ". 
בהמשך דבריו הצהיר סמוטריץ' כי ילווה את תושבי המאחז ,  אותם כינה  " גיבורים ",  במאבק נגד החלטת בג"ץ לפנות את בתיהם ונגד מה שכינה  " הלוחמה המשפטית נגד ההתיישבות ".  עוד קרא חבר הכנסת למשטרה לפעול באחריות במהלך פינוי התושבים והאזרחים שהגיעו לתמוך בהם בשטח המאחז . " כולי תקווה שלא נגיע שוב למקום הזה שבו יהודים מפונים מביתם בארצנו שלנו ",  הוסיף סמוטריץ' . 
" אני מבקש לחזק את ידיהם של חבריי ,  שר החינוך ושרת המשפטים ,  שהובילו בשבועות האחרונים את המאבק הצודק והמוסרי הזה מתוך אמונה וביטחון בצדקת הדרך ".  לדבריו , " מכל ירידה עתידה לצמוח עלייה גדולה ובטוחים שגם מהמשבר הזה ההתיישבות בארץ ישראל כולה תצא מחוזקת .  יחד ,  בעזרת השם ,  נמשיך לבנות ולחזק את ההתיישבות ".  
שלשום פורסם לראשונה בוואלה !  NEWS כי אבטחה כבדה הוצמדה לבנט בימים האחרונים .  זאת בעקבות חומרים שונים שהופצו במסגרת המאבק נגד הפינוי ,  המעלים חשש להסתה ואיומים על חייו .  בתמונה שצולמה אתמול בבית ספר ברמלה ,  שם סייר שר החינוך ביחד עם יו"ר ועדת החינוך ח"כ יעקב מרגי  ( ש"ס )  ,  נראה בנט יושב בכלי רכב משוריין לצד שני מאבטחים .  בלשכתו של בנט אישרו את הפרטים .
 בחלק מההודעות שהופצו נגד הפינוי נמתחה ביקורת קשה נגד נתניהו ובנט .  לטענת המוחים ,  השניים  " בגדו "  ורקמו דיל פוליטי שמתעלם מהם . " בנט ויתר על עמונה ,  אנחנו לא !  ",  נכתב בהודעה שהופצה בשבוע שעבר וקראה להפגין מול ביתו של בנט ברעננה . " גלגלי מכונת ההרס והפינוי התחילו לנוע והאחראים הבלעדיים לכך הם בנט וביבי .  החרבת עמונה לא תעבור בשקט .  כל האחראים לכך לא ינקו ",  נכתב בהודעות נוספות .  הודעה אחרת ,  שקראה לבני נוער להגיע לעמונה בסוף השבוע כדי להיערך לפינוי ,  הזהירה כי  " זה יהיה כמו כפר מימון  אבל הפעם עד הסוף ". 
 ( עדכון ראשון :  22:06 )  

תושבי עמונה דחו את המתווה ;   " חשש שהמאחז יפונה הבוקר "
 התושבים הודיעו כי הם מתנגדים לחלק בהסדר הקובע כי הם יועברו למגורים בחלקות סמוכות בסבבים ולא בבת אחת מיד לאחר הפינוי .  הפעילים למען המאחז נקראו להגיע למקום ,  והחלו לאגור סלעים לקראת חסימת דרכי הגישה בפני כוחות הביטחון . " המדינה לא התחייבה לכלום "
 
