ספינים והשמצות :  10 המשברים הפוליטיים של תשע"ד
מירי רגב נתנה במה למקורב ,  האופוזיציה נטשה את המליאה ,  נתניהו ולפיד רבו על התקציב וועדת החוץ והביטחון שותקה .  וואלה !  חדשות מדרגת את עשרת העימותים הגדולים של השנה החולפת
צפו :  התנגדות האופוזיציה לחוקי הממשלה ב-10 במרץ 
שנת תשע"ד שהגיעה אתמול  ( רביעי )  לסיומה סיפקה לנו ,  כמו כל השנים לפניה ,  לא מעט  " משברים "  פוליטיים וקואליציוניים ,  חלקם אמיתיים וחלקם בגדר ספין בלבד .  היינו עדים למריבות קשות ,  השמצות אנונימיות  ( "גורם בכיר ב ..  ."  )  ,  צעקות מול המצלמות ,  תדרוכים ארסיים ואיומי פרישה חסרי כיסוי .  רגע לפני שהשנה מסתיימת ,  וואלה !  חדשות מדרגת את עשרת העימותים הגדולים של השנה החולפת  חמישה שהתרחשו בוועדות ובמליאת הכנסת ,  וחמישה שהתרחשו בין שרי הממשלה .  בזמן שהתרחשו ,  חלק מהמקרים שנזכיר בכתבה גרמו לנו בעיקר לבושה ,  אבל במבט לאחור ,  אפשר להיזכר בהם עם שמץ של חיוך .  
ח"כ מירי רגב  ( הליכוד )  היא אשפית תקשורת .  ועדת הפנים בראשותה הפכה בראש ובראשונה לכלי לייצור כותרות .  לא משנה אם מדובר בהר הבית ,  במסתננים או ברצח בתוך המשפחה ,  אם זה שווה כותרת - זה יגיע לוועדה של רגב .  ב-30 באוקטובר ,  חצתה רגב קו אדום ,  כאשר הזמינה את מקורבה ,  ראש העירייה המושעה של נצרת עילית ,  שמעון גפסו ,  ל"דיון עקרוני על יחסי העבודה בין הדרג הנבחר והדרג הפקידותי ברשויות המקומיות ".  בפועל ,  היה מדובר בקרקס .  גפסו היה ראש העירייה היחיד שהתייצב לדיון ,  שמטרתו האמיתית - כך גילו הנוכחים ,  הייתה לנגח את היועצת המשפטית של עיריית נצרת עילית ,  אולגה גורדון ,  שהייתה בין המתלוננות נגד גפסו ואשר ראש העירייה דאז ביקש לפטר .  
זה היה לא פחות ממבחן מנהיגות ליו"ר הכנסת ,  יולי אדלשטיין ,  שלא עמד בו בכבוד .  אדלשטיין הוציא הודעה בה נכתב : " לא נפל כל פגם בניהול הישיבה ".  
ממשלת נתניהו השלישית מתאפיינת בחריקות מאז יום הקמתה .  כמעט כל רפורמה שיוזמת אחת הסיעות החברות בממשלה מסוכלת באופן מידי על ידי סיעה אחרת ,  במיוחד אם מדובר בנושא דת ומדינה .  ובכל זאת ,  ב-10 במרץ הצליחה קואליציית נתניהו להעביר לא פחות משלושה חוקים בעלי משמעות :  חוק המשילות שקבע את העלאת אחוז החסימה ל-3.25% ,  חוק הגיוס שהחליף את חוק טל ,  וחוק יסוד :  משאל עם .  כל חוק היה דרוש לסיעה אחרת בקואליציה על מנת שיהיה לה הישג להתגאות בו .  חוק הגיוס היה הבייבי של לפיד .  חוק המשילות ,  למרות שממש לא ברור כיצד יתרום לייצוב השלטון ,  נחשב להישג של ליברמן ,  ואילו חוק יסוד :  משאל עם ,  נחשב להישג של הליכוד והבית היהודי .  
הדורסנות שבה החליטה הקואליציה להעביר את שלושת החוקים ,  כאשר הקצתה יום דיונים אחד לכל חוק ,  גררה מחאה חריפה וחסרת תקדים מצד האופוזיציה .  חברי האופוזיציה החרימו כולם ,  ללא יוצא מן הכלל ,  את דיוני מליאת הכנסת ,  וסגני יו"ר הכנסת מהאופוזיציה אף סירבו לנהל את הדיון .  זו הייתה ללא ספק שעתו היפה של הרצוג כיו"ר אופוזיציה ,  שהצליח לחבר בין אריה דרעי ,  יעקב ליצמן ,  אחמד טיבי וזהבה גלאון ,  למחאה אפקטיבית ,  אם כי החוקים עצמם עברו ללא כל קושי .  
המרוץ לנשיאות ,  זוכרים ?  מה לא היה לנו שם - האשמות והכפשות ,  חקירות פליליות שנפתחו ומועמדים שוויתרו על ההתמודדות .  הצהרות הון ,  הסכם סודי עם עובדת בית ,  וניצחון גדול לרובי ריבלין .  המרוץ ,  לא פחות משהוא היה מרוץ בין המועמדים השונים ובין מחנות התומכים שפיצלו את המשכן ,  סימן מאבק ענקים בליכוד בין ראש הממשלה לבין מי שסומן כיורשו הפוטנציאלי ,  גדעון סער .  
נתניהו גישש לגבי האפשרות שהבחירות יידחו ,  וסער מיד התייצב נגדו .  נתניהו ניסה למצוא מועמד חלופי לריבלין ,  וסער החתים רבים בסיעה על תמיכה ביו"ר הכנסת לשעבר .  עד הרגע האחרון עשה ראש הממשלה הכול כדי למנוע מריבלין את הניצחון ,  אלא שחברי הכנסת חשבו אחרת ,  וריבלין נבחר ב-10 ביוני לנשיא המדינה .  ניצחונו של ריבלין הוא במידה רבה נצחונו של סער ,  ששימש כראש המטה והיה המוח המחבר מאחורי הניצחון ,  שנראה היה כאילו עומד לחמוק מידיו .  הניצחון בקרב על הנשיאות גם סימן את יריית הפתיחה בקרב על ראשות מפלגת השלטון .  הודעתו של סער מהשבוע שעבר על פסק זמן מהחיים הפוליטיים נראית כמו שלב נוסף בקמפיין המתוחכם והשקט שהוא מנהל לתפקיד יו"ר הליכוד .  
לא פחות מחצי שנה במהלך השנה החולפת שותקה פעילותה של הוועדה הכי חשובה בכנסת .  שוב ,  לא תעודת כבוד ליו"ר הכנסת אדלשטיין ,  שאפשר לראש הממשלה נתניהו לעשות צחוק מהכנסת ,  והכול בגלל ויכוח פוליטי של כיפופי ידיים בינו לבין לפיד סביב השאלה מי יעמוד בראש הוועדה .  אחרי שכבר היה ברור שאין מנוס מרוטציה בין עפר שלח מיש עתיד לבין צחי הנגבי מהליכוד ,  המשיכו הצדדים להתקוטט בשאלה מי יהיה קודם ברוטציה ,  וכל זה בזמן שהכנסת לא מפקחת בשום דרך על מערכת הביטחון .
 בסופו של דבר רקמו הצמד זאב אלקין ויריב לוין  ( הליכוד )  דיל פוליטי מורכב במסגרתו הנגבי נשלח לכהן כסגן שר במשרד החוץ ,  ואילו שני הראשונים יעשו ביניהם רוטציה בראשות הקואליציה ובראשות ועדת החוץ והביטחון .  שלח לבסוף לא קיבל את התפקיד ,  ונתניהו גם לא פיצה את לפיד על כך שהתפקיד לא ניתן לסיעתו .  
זו הייתה שנה של פירוק שותפויות ופתיחת חשבונות בתוך מפלגות .  ליברמן החליט לפרק את השותפות בין ישראל ביתנו לבין הליכוד בהסבר מגומגם ,  מתנצל ולא קוהרנטי שנומק כמובן ב"חילוקי דעות כבדי משקל ".  גם בש"ס שלאחר עידן הרב עובדיה תמה ההצגה למראית עין של פיוס ואחדות בין אלי ישי לבין אריה דרעי ,  ונכון להיום ש"ס היא אולי הסיעה השסועה ביותר בכנסת .  בסקרים שנערכו בחודש האחרון אף זכתה המפלגה לפחות מנדטים מיהדות התורה ,  תמרור אזהרה גדול המבשר על הכיוון אליו היא הולכת .  
גם בעבודה המשיכו במסורת עריפת הראשים ,  שהפכה שם לנורמה הרבה לפני ארגון  " המדינה האיסלאמית "   ( דאעש )  .  בשנה החולפת נערף ראשה של שלי יחימוביץ' שעמדה בראשות המפלגה ,  והוכתר מנהגי חדש - בוז'י הרצוג ,  שדמו מוקז אט-אט ,  בטפטופים ,  על ידי חברי סיעתו שבתדרוכים אנונימיים לתקשורת מביעים חשש מפני אובדן המנדטים בתקופתו שיגרום להם לא להגיע לכנסת הבאה .  על הנייר ,  הרצוג משוריין כיו"ר עד שנת 2019 .  נראה שהוא היה חותם גם על מחצית מהתקופה הזו .  
השר לעניינים אסטרטגיים ולמודיעין ,  יובל שטייניץ ,  לא ממש מהווה איום פוליטי על אף אחד מיריביו לשולחן הממשלה .  ובכל זאת ,  בשנה האחרונה התגלעו כמה פעמים עימותים בינו לבין שר הביטחון ,  משה יעלון .  שטייניץ נוהג לומר בפומבי כי מתוקף תפקידו  ( אותו תפקיד שיעלון מילא בממשלה הקודמת )  ,  הוא  " אחראי "  על המוסד ,  השב"כ והוועדה לאנרגיה אטומית ,  וכמו כן כי הוא  " מונה "  מטעם ראש הממשלה לטפל בכל הקשור לאיום הגרעין האיראני .  בסביבתו של יעלון מגיבים בבוז ובזלזול לטענה הזו ,  ולא ששים לשתף את  " השר לעניינים אסטרטגיים "  בדיונים אסטרטגיים .  
במהלך שבת משעממת במיוחד בחודש מאי האחרון ,  העימות בין השניים הפך לפומבי ומשעשע ,  אחרי ששטייניץ ,  לשעבר שר האוצר ,  תקף את התנהלות מערכת הביטחון בנושא התקציב .  באירוע  " שבתרבות "  שהתקיים בבאר שבע ,  אמר שטייניץ כי  " מערכת הביטחון לעיתים מבצעת מניפולציות כדי להשפיע על הציבור ".  בסביבתו של יעלון לא נשארו חייבים ,  והגיבו בנוסח הבא : " סוף שבוע בלי שיובל שטייניץ מופיע ב'שבתרבות' הוא לא סוף שבוע .  תנחומינו לקהל שנאלץ לסבול את חפירותיו ".  עוד אמרו כי  " היינו ממליצים שיבחן קודם את מספר הטיסות המופרך שלו "   רמז ברור למה שחשובים בלשכה הביטחונית הבכירה במדינה ,  על טיסותיו התכופות של שטייניץ ל"שיחות תיאום בנושא הגרעין האיראני "  בבירות אירופה .  
בעימות הקודם הוזכרה יריקה בפרצוף בתור דימוי קלישאתי ,  אבל הייתה לנו בשנה האחרונה גם יריקה של ממש ,  שהתרחשה בסוף אוקטובר ,  סמוך ל"פעימה השנייה "  של שחרור האסירים הפלסטינים במסגרת שיחות קרי  ( זוכרים ?  )  .  ב-26 באוקטובר ,  לקראת כינוס הממשלה לדיון בנושא ,  פרסמה סיעת הבית היהודי הודעה עוקצנית בה נכתב כי  " שחרור המחבלים בתמורה לזכות המפוקפקת של ציפי לבני להיפגש עם עריקאת חמור ביותר .  עם כל הכבוד ,  עצירת שחרור הרוצחים חשובה אפילו יותר מהצדקת קיומה של לבני בממשלה ".  
בסביבתה של לבני טענו בתגובה כי הסיבה העיקרית שהממשלה בחרה בשחרור רוצחים תמורת חידוש המשא ומתן ,  במקום בהקפאת הבנייה בהתנחלויות ,  הייתה התנגדותו של בנט להקפאה .  כמו כן האשימו את  " הבית היהודי "  בהסתה .  בצירוף מקרים מעניין ,  באותו סוף שבוע הותקף ח"כ אלעזר שטרן ,  חבר סיעתה של לבני ,  על ידי נער שירק עליו בצאתו מבית הכנסת וצעק : " זה בשביל הרב דב ליאור ".  ח"כ אורית סטרוק ,  חברת סיעתו של בנט ,  האשימה דווקא את שטרן בתקרית ,  בגלל דברים שאמר על הרב ליאור .  שני הצדדים הסכימו שלאורך זמן ,  שתי הסיעות לא יוכלו לשרוד יחדיו בקואליציה ,  אבל מאז חלפה כמעט שנה וכיום הוויכוח הקשה הזה נראה כמו אירוע חסר חשיבות .  בינתיים המשא ומתן של קרי קרס ,  הבנייה בהתנחלויות נמשכת ורק 82 האסירים הפלסטינים יושבים בבית וצוחקים .  
הוויכוח הזה ,  שפרץ בעוצמה בסוף חודש ינואר ,  הוצג בכותרות כאיום של ממש על הממשלה ,  אבל במבט לאחור קשה להבין על מה בכלל הצדדים רבו .  הכול התחיל ב-24 בינואר ,  כאשר ראש הממשלה נתניהו אמר ב"פורום הכלכלי העולמי "  בדבוס כי הוא לעולם לא יעקור אף ישראלי מביתו במסגרת הסכם עם הפלסטינים .  יומיים לאחר מכן ,  פורסם בוואלה !  חדשות כי בשיחותיו עם שר החוץ האמריקני ,  ג'ון קרי ,  נתניהו הציג עמדה דומה ,  והציע ברצינות גמורה להשאיר בעתיד חלק מהמתנחלים בשטח המדינה הפלסטינית .  
השר נפתלי בנט זיהה הזדמנות למתקפה על נתניהו מימין ,  ומיהר לכנות את ההצעה  " אובדן עשתונות ערכי ".  נתניהו אכן איבד את העשתונות ,  ובתגובה למתקפה של בנט ,  שיגר אולטימטום עצבני דרך התקשורת :  התנצלות מידית או שתפוטר מהממשלה .  לכמה רגעים נדמה היה ששאיפתם הכמוסה של ג'ון קרי וציפי לבני  הוצאת בנט מהממשלה  עומדת להתגשם .  אלא שהתקווה הזו נגוזה במהרה :  בנט התנצל ,  נתניהו סלח והציבור שכח .  הפרשה כולה נגמרה באנקדוטה אירונית שנחשפה גם היא בוואלה !  חדשות ,  כאשר התברר שחודש לפני כל המהומה ,  הייתה זו דווקא ח"כ איילת שקד  ( הבית היהודי )  שאמרה כי אם תקום מדינה פלסטינית ,  יש לאפשר למתנחלים להישאר בתחומיה .  
מבצע  " צוק איתן "  יצא לדרך ב-8 ביולי ,  והוביל לכ-50 ימים של לחימה קשה בין ישראל לחמאס .  תוך כדי הלחימה ,  התנהל במקביל מאבק פוליטי בתוך הנהגת המדינה ,  מעין  " מלחמת כל בכל "  בתוך שורות הקבינט .  ראש הממשלה נתניהו ושר הביטחון יעלון מצאו את עצמם נלחמים במקביל בשתי חזיתות  נגד אביגדור ליברמן מימין ,  ונגד נפתלי בנט עוד יותר ימינה משם .  המרוויחה העיקרית מהלחימה הזו הייתה העיתונות ,  שזכתה במהלך המבצע לזרם בלתי פוסק של הדלפות עסיסיות מתוך דיוני הקבינט הכביכול-סודיים .  
שרים נוספים וגם בכירי מערכת הביטחון מצאו את עצמם נגררים לתוך מלחמת ההדלפות הזו .  כך למשל , " שר בקבינט "  תקף בעילום שם את הפיקוד הבכיר של צה"ל  ( הקצינים משוכנעים שזה היה השר בנט )  ,  ואילו שרים אחרים העלו טענות דווקא כלפי ראש השב"כ .  מלחמת ההדלפות האנונימית הגיעה לשיאים של אבסורד ימים ספורים אחרי המלחמה ,  כאשר  " גורם מדיני בכיר "  תדרך קבוצה של עיתונאים וסיפר להם שחמאס חידש את ייצור הרקטות וחפירת המנהרות לעבר ישראל .  בתגובה ,  מיהרו  " גורמים ביטחוניים "  להכחיש את דברי  " הגורם המדיני "  ולטעון שהם  " לא יודעים מאיפה הוא המציא את זה ".  הוויכוח הזה הציג באור נלעג את המנהיגות הישראלית ,  אבל גרם הנאה לא מבוטלת ל"גורמים בכירים במערכת הפוליטית ".  
היו עוד כמה עימותים ש"כמעט ונכנסו "  לרשימת הסיכום ,  אבל כולם נדחקו הצידה אל מול העימות האחרון ,  שכפי שנראה כרגע ,  ילווה אותנו גם במהלך שנת תשע"ה הבאה עלינו לטובה :  העימות על תקציב המדינה .  מצד אחד ניצב שר האוצר לפיד ,  עם תכנית מע"מ אפס השאפתנית והשנויה במחלוקת ,  ועם החשש מפני מפח נפש שישטוף את מצביעיו כאשר המשמעויות האמיתיות של הקיצוץ הרוחבי במשרדי הממשלה יתחילו להתברר .  מצד שני ניצב ראש הממשלה נתניהו ,  שאחרי העימות מול שרי הימין במהלך המבצע ,  מנסה להחזיר לעצמו את תדמית  " מר ביטחון ",  עם שתי התבטאויות ביממה לפחות בנושא איראן ודאעש .  
ביניהם ניצבים תקציב הביטחון השואב-כל ,  ודרישת המערכת לתוספת של מיליארדים גם בשנה הקרובה .  אין תרגיל שקוף שלא ראינו בימים האחרונים על רקע המאבק הזה ,  החל ממסיבת העיתונאים המיותרת שערך לפיד בשבת האחרונה רק כדי לזכות ל"סינק "  במהדורות החדשות ,  ועד לטנגו המזויף שנתניהו רוקד בימים האחרונים עם החרדים .  אחרי שהכותרות כבר בישרו על פתרון המשבר ,  מתברר שערב השנה החדשה ,  שום דבר עדיין לא סגור ,  וכמעט שנתיים אחרי הבחירות ,  לפיד עדיין מתקשה לענות על השאלה שבאמצעותה סחף את הציבור   " איפה הכסף ?  ".  
לא בדיוק עימות פוליטי ,  אבל אירוע בלתי נשכח מהשנה החולפת ,  שאמנם הפך באופן בלתי נמנע למערכון בארץ נהדרת ,  אבל כל מי שנכח שם לא יכול היה שלא להרגיש שהוא בעצמו חלק ממערכון .  ב-27 בינואר ,  יום השואה הבינלאומי ,  המריאה מהארץ משלחת של 53 חברי כנסת ,  יחד עם ניצולי שואה ,  עיתונאים ועסקנים לטקס זיכרון במחנה ההשמדה אושוויץ .  המשלחת פוצלה לשני מטוסים ,  והסיור עצמו עבר בשלום  ( אם לא סופרים את הודעת הסמס ממנכ"ל הכנסת ,  שקרא לכתבים  " להגיע בדחיפות לקרמטוריום ")  .  
אלא שהתקלה האמתית אירעה בדרך חזור .  אחרי שמטוס אחד כבר המריא ,  הסתבר שבמטוס השני ישנה דליפת דלק ,  והוא נותר מקורקע באמצע שדה התעופה הצבאי בקרקוב במשך שמונה שעות .  במשך כל הזמן הזה ,  עד שהגיע מטוס חלופי ,  ישבו עשרות מכובדים ,  בהם חבר הכנסת דאז והנשיא היום ריבלין ,  שר הכלכלה בנט  ( שהתבדח כי נחירותיו החרישו את הזמר עמיר בניון שישב לצדו )  ,  יו"ר האופוזיציה הרצוג ,  ורבים אחרים ,  במטוס והמתינו .  רק בשעות הבוקר הגיע המטוס החלופי ,  וחברי הכנסת טרוטי העיניים ,  יחד עם העיתונאים  ( בהם עבדכם הנאמן ,  ע"נ )  חזרו ארצה .
 לפניות לכתבים:אמיר תיבון - amir.tibon@walla.co.ilעמרי נחמיאס - omri_n@walla.net.il 

ספינים והשמצות :  10 המשברים הפוליטיים של תשע"ד
מירי רגב נתנה במה למקורב ,  האופוזיציה נטשה את המליאה ,  נתניהו ולפיד רבו על התקציב וועדת החוץ והביטחון שותקה .  וואלה !  חדשות מדרגת את עשרת העימותים הגדולים של השנה החולפת

