לבני : " לא נקבל החלטות כחלק מקומבינות "
 הדעות במפלגת קדימה בדבר הצעתו של ראש הממשלה להקים ממשלת אחדות ,  חלוקות .  היו"ר לבני : " לא טורקת את הדלת ".  ח"כ רונית תירוש : " אני לא מוכנה להיות אופוזיציה בכל מחיר "
  ( צילום :  עוז מרון ,  עריכת וידאו :  עידן גוראל ) 
הרוחות במועצת קדימה ,  שהתכנסה הערב  ( חמישי )  ,  סוערות בעקבות השמועות על פילוג במפלגה ובשל הצעתו של ראש הממשלה לציפי לבני להקים ממשלת אחדות .  
יו"ר המפלגה ,  ציפי לבני ,  פנתה אל חברי סיעתה והסבירה את עמדתה כלפי הצעת נתניהו . " אמרתי לו :  אם כל ההצעה היום באה כדי להמשיך ברעיון התעתועים אני לא הולכת להיות חלק מהמשחק הזה .  כי יש לנו עמדות ואת ההחלטות נקבל רק על פיהם ולא כחלק מאיזה תרגיל וקומבינות ".  
" לדבר על האיומים זה לא מספיק ",  הוסיפה לבני , " והאיום האירני בוודאי חמור ,  אבל אחדות רק כדי לשבת כולם יחד ,  זה סוג של הישרדות אבל לא טיפול בבעיה .  לכן ,  כדי לבחון אם ההצעה רצינית ,  זה לא רק איזה איומים יש .  אלא גם האם אנחנו שותפים להבנה מה צריך לעשות מול האיומים הללו בכל מובן כולל ההכרעות שצריכות להתקבל במו"מ עם הפלסטינים .  אני לא טורקת את הדלת אך אעמיד זאת במבחן המציאות .  ולכן צריך לדבר ,  ולא כלאחר יד בסיום פגישה ",  הוסיפה לבני .
" אני מתכוונת בכל נושא להתייעץ עם חברי המפלגה .  אני יודעת ואני מכירה חלק מהטענות ביחס להחלטות שהתקבלו בעבר .  כל אחד יצטרך לבחון את עצמו ,  לקבל את ההחלטה שתתקבל יחד .  זה שבוע מאוד חשוב מבחינת קדימה דווקא בגלל שניסו לעשות את המעשה המכוער הזה .  זה מכוער וזה לא יצליח ",  סיכמה יו"ר קדימה .
 יו"ר סיעת קדימה ,  ח"כ דליה איציק אמרה ,  כי  " זו שעה קשה לליכוד ,  למרות היומיים האחרונים .  אם ראש הממשלה לא היה במצוקה הוא לא היה נדרש לתרגילים .  אני מאלה שרוצים את כולם כאן ולא מוותרים על אף אחד .  אם אתה ,  ראש הממשלה ,  באמת מתכוון ,  תעשה את הדברים הנכונים .  מועצת קדימה אומרת היום שמי שעומד בפני התפרקות זה בעצם הליכוד ". 
איציק אמרה אח"כ לוואלה !  חדשות כי  " נתניהו לא באמת מתכוון .  אילו הוא היה מתכוון הוא לא היה יוצר מצג שווא שעוזבים את קדימה .  ההצעה נועדה לייצר שוב ויכוח בקדימה ולייצר את ליבני כסרבנית ",  עם זאת ,  הבהירה איציק כי במידה וההצעה תהיה רצינית ,  היא תתמוך בהקמת צוות משא ומתן .
 חברי כנסת אחרים בקדימה אמרו כי יש לבחון את הצעת נתניהו ולא לדחותה על הסף .  ח"כ מאיר שטרית אמר כי  " אם נתניהו מתכוון ברצינות ,  אני מציע שנדבר על זה ונבחן את ההצעה .  אולי עשינו טעות שלא בחנו זאת בהתחלה ,  ואני יודע שיו"ר המפלגה אמרה שאם הוא באמת רוצה יש על מה לדבר .  הבדיקה היא אם הוא מוכן לתכנית מדינית ולשנות את הרכב הממשלה ,  ושקדימה תהיה חלק מרכזי מהממשלה .  אבל בואו נבחן ולא נדחה על הסף ". 
ח"כ רונית תירוש תקפה בחריפות את התנגדות מפלגתה להצטרפות לממשלה .  לדבריה , " הנאמנות נבחנת בזה שלא בחרתי בציפי אבל קיבלתי את מנהיגותה ואמרתי 'אני חיילת שלך' .  נאמנות זה כשמבטיחים לי תפקידים .  אני אשת ביצוע .  הבטיחו ולא קיבלתי ,  רימו אותי ולא עשיתי בלאגן .  יש לי עניין שקדימה תישאר מאוחדת ותהיה במקום הראוי לה - בשלטון ,  גם אם לא כמפלגת שלטון .  נראה שיש כאן אחדות בשנאה לנתניהו ושנאה זו לא הדרך .  אני לא מוכנה להיות אופוזיציה בכל מחיר ,  שראש הממשלה מבצע את מצע קדימה ועלינו להיות שם ". 
תירוש פנתה במהלך דבריה ליו"ר המפלגה ציפי לבני ואמרה כי  " בתוך הסיעה רבים וטובים התמרמרו שלא נכנסנו לממשלה .  הם לא צייצו כי פחדו שתשימי להם כתם שהם רוצים ג'וב .  מספיק עם זה .  ממי אנחנו פוחדים ?  ".  
במהלך הנאום נשמעו הקריאות  " פוחדים מביבי .  הוא שקרן ".  תירוש המשיכה בדבריה ואמרה ,  כי  " גם אני אפחד מביבי אם יימצא שקרן .  אני רוצה להאמין שהוא מתכוון לדבריו .  תהיו אמיתיים ,  מספיק עם הצביעות הזאת .  תתעשתו ,  תתגברו .  אל תישארו באופוזיציה ותכשילו את נתניהו שלא יעשה חס ושלום שתי מדינות .  המדינה לא רק שלו ולא רק שלנו .  היא עבור ילדינו ועלינו לחזק את מי שמבצע את המצע שלנו ". 
ח"כ נחמן שי הגיב לדבריה של תירוש ואמר כי הוא מעריך את חברת הכנסת תירוש , " אבל לא שמעתי ממך דבר אחד - שאת לא הולכת .  ועליך לומר דברים ברורים ". 
יו"ר מועצת קדימה ח"כ לשעבר חיים רמון אמר כי  " מפלגה שלא מסוגלת להיות באופוזיציה לא תהיה בשלטון אף פעם .  אני מציע לבחון את ראש הממשלה על פי מעשיו .  נבחן את ההצעה בלב מקבל ובלב חפץ .  נבדוק- הוא רציני ?  בבקשה .  לא רציני - נחשוף את זה .  אנחנו לא סרבני ממשלה .  בסוף אני מאמין שיו"ר התנועה תביא את זה להכרעה במוסדות קדימה ,  ואני מקווה שההכרעה שתיפול תחייב את כולם ". 
יש לציין ,  כי כמעט כל חברי הכנסת עליהם דובר שיערקו ,  הגיעו היום לכינוס הסיעה מלבד חברי הכנסת עתניאל שנלר ואלי אפללו .
 עדכון ראשון :  19:53

לבני : " לא נקבל החלטות כחלק מקומבינות "
 הדעות במפלגת קדימה בדבר הצעתו של ראש הממשלה להקים ממשלת אחדות ,  חלוקות .  היו"ר לבני : " לא טורקת את הדלת ".  ח"כ רונית תירוש : " אני לא מוכנה להיות אופוזיציה בכל מחיר "
 
