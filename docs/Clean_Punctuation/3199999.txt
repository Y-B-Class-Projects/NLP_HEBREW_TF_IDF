שחקן מספר אחת : " קינג ביבי "  מתאר כיצד נתניהו הפך לאשף ההופעה מול מצלמה
הקריצות האינסופיות לקהל הבינלאומי אמנם קצת מייגעות ,  אבל גם בעיניים מקומיות , " קינג ביבי "  הוא סרט תיעודי מרתק ומאלף ,  הממחיש כיצד נתניהו הפך מצעיר שמגמגם מול המצלמה למנהיג השולט בה לחלוטין
כשבנימין נתניהו נבחר לראשות הממשלה במאי 1996 ,  הסרט שצעד בראש טבלת שוברי הקופות היה הפרק הראשון בסדרת סרטי  " משימה בלתי אפשרית ",  ונטפליקס עוד לא נוסדה .  כמעט חצי יובל עובר מאז ,  להיט האקשן בכיכובו של טום קרוז הספיק להוליד חמישה המשכונים ,  וביבי עדיין בשלטון .  רוב תלמידי בתי הספר היסודיים בישראל לא יודעים מה זה קלטת וידיאו ,  וגם לא מכירים מציאות אחרת חוץ מאשר שלטונו .
 אך למרות הדומיננטיות של נתניהו בהיסטוריה הישראלית העכשווית ,  עדיין לא נעשה כאן סרט שעסק בו .  אפילו על טראמפ הספיקו כבר להכין שלל מסמכים דוקומנטריים ,  אבל שלטונו של ראש הממשלה הנצחי טרם עלה לדיון קולנועי ,  אולי בגלל שהתעשייה המקומית לא הרבתה ליצור ביוגרפיות .  עכשיו זה מתוקן ,  הודות ל"קינג ביבי ",  סרטו התיעודי של דן שדור .  לאחר הקרנת בכורה במסגרת פסטיבל ירושלים בקיץ האחרון ,  הוא מוקרן כעת בסינמטקים ברחבי הארץ ,  והערב  ( רביעי )  ישודר לראשונה ב-ב-yes דוקו .
 הסרט מורכב כולו מקטעי ארכיון לאורך השנים - מימיו של נתניהו כסטודנט צעיר בארצות הברית ,  שחשב להשתקע בעולם העסקים האמריקאי ואז חזר לארץ ונכנס לדיפלומטיה ולפוליטיקה רק בעקבות מות אחיו יוני במבצע אנטבה ,  ועד כהונתו הבלתי נגמרת והפיכתו לחבר הכי טוב של טראמפ .  כלומר ,  אין כאן ראיונות עכשוויים עם מומחים למיניהם המסבירים את סוד קסמו ,  וגם לא סצינות בהן הבמאי מתלווה לראש הממשלה ומתעד אותו בשטח . " קינג ביבי "  נותן להיסטוריה לדבר בעצמה ,  עם כל היתרונות והמגבלות שיש לסוג כזה של עשייה .  
במהלך אחד מן הקטעים הללו ,  אנו חוזים בנסים משעל מרים ידיים מול נתניהו ואומר לו  - " אני לא יכול להתחרות בך ביכולת המניפולציה על קהל ".  ואכן ,  גם חסידיו וגם מתנגדים הגדולים של ראש הממשלה יודו כי הוא אשף בהופעה מול מצלמה - לא רק הכי טוב בארץ ,  אלא גם מן הטובים בעולם .  נוסף לכך ,  הוא גם תסריטאי שנון שאף קולנוען מקומי לא יכול להתחרות בו בכמות הציטוטים שהכניס לתוך הלקסיקון הלאומי  - " נעים לקלפיות "   ( שהתקבע בטעות כ"נוהרים לקלפיות ")  , " החיים עצמם ",   " לא יהיה כלום כי לא היה כלום ",   " החמוצים ",   " הם מפחדים ",   " שכחו מה זה להיות יהודים ",   " ייתנו - יקבלו ,  לא ייתנו - לא יקבלו "  ועוד ועוד אמירות שזכו לשלל אזכורים וגרסאות .
 כישורים רטוריים ,  כפי שכבר הוכיח לנו הסרט העלילתי זוכה האוסקר  " נאום המלך ",  הם לא עניין של מה בכך בעולם הפוליטי .  לוי אשכול ,  שכיום כבר נחשב לראש ממשלה לא מוערך דיו ,  ספג בזמנו פגיעה קשה במעמדו הציבורי בגלל שגמגם ברדיו .  מנחם בגין ,  איש הימין הכי נערץ עד נתניהו ,  היה גם כן רטוריקן בחסד .  יאיר לפיד ,  המתחרה הכי רציני שלו כיום ,  לפחות לפי הסקרים ,  הוא גם כן אחד שיודע לדבר יפה .  אין ספק אם כך שיכולת הביטוי הגבוהה של ביבי היא חלק מרכזי בסיפור ההצלחה שלו - והסרט משתמש בפרספקטיבה ההיסטורית כדי לתהות כיצד שיכלל וליטש את יכולותיו עד שהפך למלך המניפולציות מול מצלמה .
 התשובה היא ,  שזה לא היה פשוט .  הסרט מוכיח כי נתניהו לא בהכרח נולד עם הכישרון הזה ,  אלא התאמן עליו בשקדנות .  קטעי ארכיון מוקדמים ונדירים מתארים כיצד כשל מול המצלמות בהיותו דיפלומט צעיר - ההופעה לא היתה מוקפדת ,  הפאנצ'ים לא היו חדים ,  והסך הכל היה מפוזר ולא מרשים .  אך בעזרת תורתה של ליליאן ווילדר ,  מורה אגדית להופעה מול המצלמה שגם פוליטיקאים אמריקאים רבים עברו אצלה ,  הוא הצליח להשתפר אט-אט ,  עד שהפך לביבי שכולנו מכירים .  
הסרט הבנוי לעילא מיטיב לתאר כיצד נתניהו מילא בהצלחה אחר כל סעיף וסעיף בשיטה של ווילדר ,  עד שהפך לתלמיד מצטיין .  הסקירה ההיסטורית שלו גם משכילה להראות כיצד ההתפתחויות הטכנולוגיות והתקשורתיות היטיבו עם שיטתו ,  המבוססת על פנייה ישירה לציבור ,  ללא תיווך .  משעשע במיוחד להיתקל מן הסרטון שחנך את האתר הרשמי הראשון שלו ,  בימים הבתוליים של ראשית האינטרנט הישראלי .  קשה שלא לתהות ,  מה היה קורה לו היה פייסבוק כבר בשנת 1996 .  נראה שמכל האושיות הפוליטיות באותה תקופה ,  הדבר היה משרת אותו טוב מכולם ,  ואולי אף מסייע לו לשמור על שלטונו ,  ולא להיפרד  ( זמנית )  מלשכת ראש הממשלה כבר לאחר שלוש שנים .  בחודש שבו אדם נבחר לנשיאות ברזיל ,  אחת המדינות הגדולות בעולם ,  על גבי שימוש מושכל בווטסאפ - תהיות שכאלה אינן מופרכות ,  אלא מתבקשות .
 לאור היסודיות של הסרט ,  יש להניח כי התחקיר לקראתו היה עבודת נמלים .  הוא כולל מאות קטעים מאפיזודות שונות בחייו של נתניהו ,  וכשצופים בכולם מתחברים יחדיו לפאזל ,  עולות עוד כמה תהיות :  מה היה קורה לו באמצע שנות התשעים ישב בבית הלבן נשיא דמוי טראמפ ,  ולא דמוקרט עם זיקה לתהליך השלום כמו קלינטון ,  שדחף את ראש הממשלה הימני לזרועות הפלסטינים ובכך גרם לו לאבד את הבייס שלו ,  כמו שאומרים היום ,  ובכך תרם למפלתו ב-1999 ?  ועוד קודם לכן ,  מה היה קורה אם משפחתו של ביבי לא היתה עוקרת לארצות הברית ,  והוא לא היה מתהדר באנגלית מושלמת ?  האם הכישורים הרטוריים בעברית היו מספיקים לו ? 
עולות מן הסרט עוד שלל קושיות שכאלה ,  והן הופכות אותו למאלף ומרתק .  עם זאת ,  ניכרות בו שתי בעיות ,  לפחות לצופה הישראלי .  קודם כל ,  לאורך כל הדרך מלווה אותו קריינות של אלון אבוטבול בסגנון סרטי טבע ,  רק עם נתניהו במקום צ'יטה .  קולו של השחקן הוותיק אמנם ערב ,  אבל עודף השימוש בו נהיה מוגזם ומעייף בסופו של דבר .  עדיף היה לתת לקטעים להתנגן לבדם .
 לרוב ,  הקריינות הזו נועדה להסביר דברים בסיסיים ביותר - למשל ,  מה הם מבצע אנטבה ורצח רבין .  ההסברים הללו לא נועדו מן הסתם לצופה המקומי ,  אלא לזה שיושב בפריז או בניו יורק ,  לצורך העניין ,  ומכיר מעט את נתניהו ואת ההיסטוריה הישראלית ,  אך לא מספיק כדי להסתדר בלי הסברים .  זה ממחיש את המלכוד של  " קינג ביבי ":  מצד אחד ,  הוא פונה לקהל הביתי ,  אך מצד אחר גם קורץ לשוק הבינלאומי והאטרקטיבי יותר ,  ולקהלים שמגיעים עם מטענים אחרים .  העבודה על הסרט החלה כמובן כבר לפני כמה שנים ,  וניכר בתחילתו ובסופו שהוא מנסה לתפור את הקצוות כדי להדגיש ככל האפשר את הקרבה בין ראש ממשלת ישראל לטראמפ ,  כדי להפוך את התוצר הזה למעניין עוד יותר מבחינת הקהל האמריקאי .  
למרות זאת ,  גם בעיניים מקומיות ,  הצפייה ב"קינג ביבי "  היתה מבחינתי סוחפת ,  מהנה ומאירת עיניים .  נתניהו ,  עד כה ,  לא אמר מילה על הסרט ,  בדיוק כפי שעשה לא מזמן במקרה של  " שבעה ימים באנטבה "  העלילתי ,  שהציג את אחיו המנוח בצורה שנויה במחלוקת .  הוא יודע שאם יעשה זאת ,  רק יעזור למסע יחסי הציבור שלו ,  כי זו האמת שמירי רגב מסרבת להודות בה :  מי שתוקף יצירות תרבותיות לא עושה זאת במחשבה כי באמת יצליח לפגוע בהן ,  אלא רק כדי לחזק את עצמו ,  ועל הדרך גם מחזק אותן .
 אפשר לקוות ש"קינג ביבי "  יידע להסתדר גם בלי יחסי ציבור שכאלה ,  כי בהחלט כדאי ומומלץ לצפות בו .  כן ,  ככה זה :  נתניהו הוא האדם הכי מושך תשומת לב במדינה ,  טום קרוז שובר קופות וכרטיסים להופעות של הספייס גירלז נחטפים .  אין ספק שלא הרבה השתנה מאז 1996 .
" קינג ביבי "  ישודר הערב  ( רביעי )  ב-21:00 ב-ב-yes דוקו ויהיה זמין גם ב-yesVOD .  

שחקן מספר אחת : " קינג ביבי "  מתאר כיצד נתניהו הפך לאשף ההופעה מול מצלמה
הקריצות האינסופיות לקהל הבינלאומי אמנם קצת מייגעות ,  אבל גם בעיניים מקומיות , " קינג ביבי "  הוא סרט תיעודי מרתק ומאלף ,  הממחיש כיצד נתניהו הפך מצעיר שמגמגם מול המצלמה למנהיג השולט בה לחלוטין

