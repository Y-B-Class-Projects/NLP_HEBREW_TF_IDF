ועדת קישוט ?  השופט שלא ימנע מנתניהו לשתול את נאמניו בצמרת השלטון
מבקר המדינה בדימוס אליעזר גולדברג יעמוד בראש ועדת המינויים הבכירים ,  אך למרות היותו ללא רבב הוא עלול לגלול שתומרן פוליטית .  המוניטין שלו יוכל לסייע לראש הממשלה לבחור מפכ"ל ורמטכ"ל הרצויים בעיניו ,  ולהפוך את השופט המכובד לידית הזהב של נתניהו
 ( בווידאו :  אלשיך על המשך כהונתו ,  השבוע )  
הממשלה תתבקש לאשר מחר  ( ראשון )  את הרכב ועדת המינויים הבכירים בשירות הממלכתי ,  בראשות השופט בדימוס אליעזר גולדברג .  לצד גולדברג אמורים לשבת בוועדה רואת החשבון איריס שטרק ,  תת-אלוף בדימוס יעקב נגל ונציב שירות המדינה ,  תפקיד שטרם אויש ושממלא כרגע ארעית אהוד פראוור .  השנה פוקע תוקף כהונתם של ארבעה משבעת בעלי התפקידים שאישור מינויים נמצא בסמכות הוועדה - המפכ"ל ,  הרמטכ"ל ,  נגיד בנק ישראל ונציב שירות בתי הסוהר .  
כהונת שלושת בעלי התפקידים הנוספים - ראשי המוסד והשב"כ והמשנה לנגיד הבנק - תפקע בשנים הבאות ,  עד 2021 .  אם הממשלה תחליט שלא להאריך בשנה רביעית את כהונות המפכ"ל רוני אלשיך ונציבת שב"ס עפרה קלינגר ובשנה חמישית את כהונת הרמטכ"ל גדי איזנקוט ,  יהיה עליה למנות לתפקידים אלה קצינים אחרים .  כהונת הנגידה קרנית פלוג אינה ניתנת להארכה בשנה ,  ומועמדותה האפשרית לתקופת כהונה נוספת בת חמש שנים תחייב אישור ועדת גולדברג .
 יושב הראש הקודם של ועדת המינויים ,  השופט יעקב טירקל ,  רצה בתקופת כהונה נוספת ,  אך לא זכה בה ,  אולי בגלל גילו ,  83 .  הוא צעיר מדי .  הפטיש הועבר לגולדברג בן ה-87 .  
מעמדו של גולדברג נכבד ,  ללא רבב .  הוא כיהן בבית המשפט העליון ,  כמבקר המדינה וכנציב התלונות על השופטים .  מובטח שעמדתו כלפי המועמדים תגובש עצמאית ,  לפי הנתונים שיובאו בפניו ומבעד למשקפי ניסיונו הרב .  גולדברג אינו חייב דבר לראש הממשלה בנימין נתניהו ,  שהפציר בו להתמנות ליו"ר הוועדה .  להיפך :  נתניהו צריך להכיר לגולדברג תודה על הסכמתו .
 אבל השופט גולדברג ,  בעל המזג המאופק והניסוחים המרוסנים ,  עלול לגלות שתומרן לחפות על תרגיל פוליטי :  להשתמש במוניטין שלו כדי לסייע לנתניהו לאייש את צמרת הביטחון ,  אכיפת החוק והכלכלה במועמדים הרצויים לו .  זה ,  בדיוק ,  מה שקרה לשופט אחר מבית המשפט העליון ,  הנשיא בדימוס אשר גרוניס ,  כשמצא עצמו במיעוט של אחד בפרשת מינוי היועץ המשפטי לממשלה .  ועדת גרוניס תמכה במינוי אביחי מנדלבליט .  התנגד ,  ללא הועיל ,  היו"ר גרוניס .
 יש הבדל בין ועדת איתור ,  כמו ועדת גרוניס ,  לבין ועדת אישור ,  כמו ועדת גולדברג .  ועדת האיתור ממיינת מועמדים וממליצה על אחד מהם  ( או יותר )  .  היא המשוכה שלפני הממשלה .  ועדת האישור ,  המשוכה שלאחר הממשלה ,  מקבלת לעיונה את שמו של מי שהשרים הצביעו בעדו ומספקת לו חותמת כשרות ,  או - במקרים נדירים - פוסלת אותו .  אין לרשותה כלים ;  עליה להישען על היועץ המשפטי לממשלה .  
נתניהו לא טרח ,  כבעבר ,  לאייש את ועדת גולדברג באישים בעלי מעמד או דרג בכירים ,  כגון ראשי שירותים בדימוס ,  אלופים במילואים או ניצבים בגמלאות .  שטרק ונגל ,  חברי ועדת גולדברג ,  זוטרים מהמועמדים שיובאו לפניהם . " כמו קצינים בדרגת תת-אלוף שאמורים לאשר קידום אלוף לרב-אלוף ",  אמר איש ביטחון בכיר .  
שטרק הייתה יו"ר נמל אשדוד ,  תפקיד שקיבלה מנתניהו ,  בהיותו שר האוצר ,  ושבגלל אורח פעולתה בו ספגה הערה ממבקר המדינה - הביקורת עסקה בתקופה שתחילתה בימי גולדברג כמבקר ,  אך נמשכה ופורסמה לאחר פרישתו .  נגל היה ראש אגף במטה לביטחון לאומי ולכן ,  כמו כל עמיתיו בדרג זה ,  גם סגן ראש המל"ל  ( כך מקובל גם במשרד החוץ - ראשי אגפים הם סמנכ"לים )  .  
כשהתפנה תפקיד המשנה לראש המל"ל ,  התמנה לממלא-מקום המשנה ,  וכשהתפנתה ראשות המל"ל - לממלא מקום הראש .  לאחר חצי שנה כמ"מ קיבל ,  כמתחייב ,  את ראשות המל"ל בפועל ,  אך מעולם לא הגיע ,  כנדרש בחוק הממשלה ,  לאישור כראש המל"ל ,  ללא סייג .
 וזה לא רק עניין של דרגה .  נגל ושטרק לא נתפסו מעולם במחלוקת עם נתניהו .  הם מהאדוקים באומרים לו הן ואחריו אמן .  חנופתו של נגל לאדונו ,  למשל בשאלת הצלחות נתניהו בתחום מדיניות החוץ ,  הייתה מביכה גם את קים ג'ונג-און .  לא מהם ניתן לצפות לגישה ביקורתית למועמדים שיובאו בידי נתניהו או על דעתו .  הם אינם נאמני הציבור ,  אלא נאמניו של מי שדורש ממועמדים לתפקידים ממלכתיים נדר נאמנות אישית  ( לפי שעה עדיין ללא דקירת אצבע להקזת טיפת דם )  .  
בתרחיש מציאותי בהחלט ,  נתניהו מחתים את הממשלה על החלטת ביניים בעד מועמד כלבבו - ומוטב גם כלבבה של רעייתו - ומעלה אותו לוועדת גולדברג .  המועמד בעייתי .  לאחר השימועים ,  בהשתתפות המיועד ,  קודמו העומד לצאת ,  השר הנוגע בדבר  ( ביטחון פנים במינוי מפכ"ל ונציב שב"ס ,  אוצר בנגיד ,  ביטחון ברמטכ"ל )  ונתניהו ,  מתכנסת הוועדה להצבעה .  
גולדברג נגד ,  כמו גרוניס בסוגיית מנדלבליט ליועץ .  נציב שירות המדינה - פראוור או נציב קבוע ,  אם יתמנה עד אז - אינו מביע עמדה חד-משמעית ;  הוא יצטרף לרוב .  שטרק ונגל בעד .  שניים נגד אחד :  המועמד של נתניהו מאושר .  כל מה שיתגלה אחר כך על עברו ועל הזיקה בינו לבין נתניהו ,  ושהיה מקעקע את מינויו אילו נודע בעוד מועד ,  ייחשב לוועדה לכישלון .
 אפשר שגולדברג מאמין שחברי הוועדה יקבלו את סמכותו ויתיישרו עם דעתו .  המבחן הראשון לתקפות אמונה זו צפוי במינוי המפכ"ל ,  אם אלשיך יתבשר על סיום כהונתו בתום שלוש שנים .  כוחו של היו"ר בתוך הוועדה ומול הממשלה יכול להיאמד אם ייזום חידושים בקביעת סדרי עבודתה של הוועדה ,  בין השאר בהשקת שימועים פומביים עם המועמדים ,  השרים ונתניהו ,  ובפרסום לשיפוט הציבור הסיקורי של הטפסים שמילאו או שהחסירו .  ועדת גולדברג פחות גולדברג היא חותמת הגומי - או במונח מעודכן ,  החתימה הדיגיטלית - של נתניהו .  הצבתו בראשה מקשטת אותה בידית מוזהבת .  

ועדת קישוט ?  השופט שלא ימנע מנתניהו לשתול את נאמניו בצמרת השלטון
מבקר המדינה בדימוס אליעזר גולדברג יעמוד בראש ועדת המינויים הבכירים ,  אך למרות היותו ללא רבב הוא עלול לגלול שתומרן פוליטית .  המוניטין שלו יוכל לסייע לראש הממשלה לבחור מפכ"ל ורמטכ"ל הרצויים בעיניו ,  ולהפוך את השופט המכובד לידית הזהב של נתניהו

