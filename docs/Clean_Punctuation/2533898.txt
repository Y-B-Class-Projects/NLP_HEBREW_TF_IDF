נתניהו מבקש לחוקק את חוק הריכוזיות עד סוף יולי
לשכת ראש הממשלה בנימין נתניהו פנתה ליו"ר ועדת הכספים משה גפני בבקשה לקדם את חקיקת חוק הריכוזיות במטרה להעבירו בקריאה שנייה ושלישית עד סוף מושב הקיץ של הכנסת
ראש הממשלה בנימין נתניהו מבקש להשלים את הליכי החקיקה של חוק הריכוזיות בקריאה שנייה ושלישית עד סוף מושב הקיץ ביולי .  לשכת נתניהו פנתה בימים האחרונים ליו"ר ועדת הכספים של הכנסת ,  ח"כ משה גפני  ( יהדות התורה )  ,  בבקשה לקדם את החקיקה לאחר שתאושר בקריאה ראשונה ,  ככל הנראה באמצע יוני .
 ל-TheMarker נודע כי פרופ' יוג'ין קנדל ,  יו"ר המועצה הלאומית לכלכלה וחברה במשרד ראש הממשלה ,  נפגש עם גפני ודן עמו בקידום החקיקה .  במקביל ,  נעשתה פנייה אל ח"כים בקואליציה כדי לרתום אותם להאצת המהלך .  בלשכת שר האוצר יובל שטייניץ אמרו אתמול כי המהלכים מתואמים בינם למשרדי ראש הממשלה .
 בכנסת ערים לכך שטייקונים ולוביסטים צפויים לנסות ולעכב את הליכי החקיקה ,  כדי שהכנסת לא תספיק להשלימה עד סוף יולי .  לכן ,  אומרים בכנסת ,  גפני לא יאפשר לגורמים אינטרסנטיים לגרום לעיכוב ההליך לאחר שניתנה להם אפשרות לשימוע בדיוני ועדת הריכוזיות . " לא ניתן להם להוביל טקטיקה של ניסיונות למוסס את העניין ",  אמרו בכירים בכנסת .
 גפני הודיע שהוועדה תדון במרבית סעיפי החוק ,  וכן שיקדם את ההצעה ויעשה מאמץ לסיים את החקיקה עד סוף יולי .  לדבריו ,  הוא שמח על כך שהבחירות לא הוקדמו לספטמבר ,  בין היתר בשל האפשרות שניתנת לוועדת הכספים להשלים את חוק הריכוזיות .
" אני לא רוצה להמתין להפתעות פוליטיות ",  אמר גפני , " ולכן אני נחוש לכנס סדרת ישיבות מרתוניות להשלמת החקיקה ".  גפני סבור ,  עם זאת ,  שיש להחמיר חלק מההמלצות ,  ובכלל זה לאסור על בעלי אחזקות פיננסיות וריאליות להיות בעלי אחזקות בתקשורת .
 ח"כ עינת וילף  ( עצמאות )  ,  שהגישה הצעת חוק פרטית בעניין ,  פנתה למשרד המשפטים בבקשה להכניס החמרות בהצעת החוק הממשלתית .  בין היתר היא תובעת להגביל את הפירמידות העסקיות לשתי רמות - לעומת שלוש בהצעת החוק - או לחילופין להגדיר שגם רמת החזקה פרטית שאינה נסחרת תיחשב רמה בפירמידה .
 כמו כן ,  וילף דורשת להפריד בין אחזקות ריאליות לפיננסיות מהשקל הראשון ,  ולא לאפשר את הסף הגבוה בטיוטת ההצעה ;  לפיה תאגיד ריאלי או בעל השליטה בו לא יוכלו להחזיק יותר מ-10% בתאגיד פיננסי ,  ודירקטור לא יורשה לכהן במקביל בתאגידים משני הסוגים .  לפי הטיוטה ,  הכללים יחולו אם התאגיד הריאלי מקבל אשראי של יותר מ-6 מיליארד שקל ,  או אם מחזור המכירות השנתי שלו הוא יותר מ-6 מיליארד שקל ,  ואם התאגיד הפיננסי מנהל נכסי ציבור ביותר מ-40 מיליארד שקל .  

נתניהו מבקש לחוקק את חוק הריכוזיות עד סוף יולי
לשכת ראש הממשלה בנימין נתניהו פנתה ליו"ר ועדת הכספים משה גפני בבקשה לקדם את חקיקת חוק הריכוזיות במטרה להעבירו בקריאה שנייה ושלישית עד סוף מושב הקיץ של הכנסת

