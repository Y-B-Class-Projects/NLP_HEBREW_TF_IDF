נתניהו לנפגע טרור שהתפרץ : " לפעמים צריך לקבל החלטות קשות "
 בבתי העלמין הצבאיים נערכו טקסי הזיכרון ל-23,169 הנופלים במערכות ישראל .  בטקס לנפגעי פעולות האיבה הופרע נאום ראש הממשלה על ידי משפחות שמחו על שחרור האסירים
הטקסים הממלכתיים לציון יום הזיכרון לחללי מערכות ישראל ולנפגעי פעולות האיבה התקיימו היום  ( שני )  ב-52 בתי העלמין הצבאיים ,  בהשתתפות המשפחות השכולות ,  אישי ציבור ,  נציגי הממשלה ,  ואנשי הצבא וכוחות הביטחון .  טקס הזיכרון המרכזי החל בבית העלמין הצבאי בהר הרצל בשעה 11:00 עם הישמע צפירת זיכרון בת שתי דקות .  במקביל נפתח גם הטקס הרשמי בבית הקברות הצבאי בקריית שאול שבתל אביב .  בשנה האחרונה נוספו 57 חללים למניין הנופלים .  עד יום הזיכרון תשע"ד קיפחו את חייהם במערכות ישראל 23,169 חיילים וחיילות ,  ו-2,495 אזרחים נרצחו בפעולות טרור .  יום הזיכרון :  הדליקו נר בפייסבוק לזכר הנופלים 
" אין כאב בעולם שעולה על כאבם של הורים שמתבשרים על נפילת ילדיהם ",  אמר נתניהו בטקס בהר הרצל במעמד נשיא המדינה שמעון פרס ,  הרמטכ"ל רב-אלוף בני גנץ ,  נציגי הממשלה וכוחות הביטחון ובני המשפחות השכולות . " ראיתי את הוריי נופלים לבור השכול ,  כשאחי הבכור נפל .  בור השכול ,  הוא בור עמוק שקירותיו חלקלקים .  החסר לא יתמלא אף פעם ,  ולמרות זאת ,  יש כוחות חדשים שאנחנו מגלים בתוכנו .  ויש כוחות שבאים מן החוץ ,  מהחיבוק שהאומה כולה מעניקה ביום הזה למשפחתנו ,  משפחת השכול ". 
עוד הוסיף נתניהו : " אפשר להתמודד ,  אפשר להמשיך ,  אפשר ליצור ולבנות ולתרום ולחזק אחרים .  אבל בלי לשכוח ,  תמיד לזכור - וגם להתנחם בכך שבנינו ובנותינו ,  אחינו ואחיותינו ,  האבות והאמהות ,  כולם מסרו נפשם כדי לבנות לנו מדינה ולקיים אותה .  הנופלים מכל חלקי העם ,  יהודים ושאינם יהודים - כל אזרחי המדינה מוקירים להם תודה על קורבנם שאיפשר לנו לחיות כאן ,  במדינה עצמאית שגאה בכל אזרחיה .  מדינה שהיא בית לאומי לעמנו .  צה"ל וזרועות הביטחון הם הדבר היחיד שמבדיל בין שחיטת עמנו בעבר לימינו אנו ".  
במהלך הטקס לזכר נפגעי פעולות האיבה ,  שהתקיים אף הוא בהר הרצל קטע את נאומו של ראש הממשלה אחד הנוכחים ,  רמי כהן ,  שנפצע בפיגוע בשנת 2000 כשמחבל דקר אותו מספר פעמים . " איך אתה משחרר את רוצחי ילדינו ?  ",  קרא לעברו כהן ,  במחאה על שחרור האסירים במסגרת המו"מ עם הפלסטינים . " ידעתי שאפגוש אתכם כאן ",  השיב לו נתניהו . " ההחלטה שהתקבלה היא קשה ומתנגשת עם ערכי הצדק .  המציאות המורכבת באזורנו הביאה לכך שבארבעת העשורים האחרונים נאלצו ממשלות ישראל לקבל החלטות אלה שהן קשות מנשוא .  ראיתי את זה כאחריות שלי כראש ממשלת ישראל לבוא לכאן ולעמוד יחד אתכם ביום הזיכרון עם יקירנו שנפלו .  אני מצדיע לכם ומאחל החלמה לפצועים .  יהיה זכרם של חללי פעולות האיבה ברוך לעד ". 
כ-1.5 מיליון אנשים יפקדו במהלך יום הזיכרון את החלקות הצבאיות בבתי העלמין ברחבי הארץ .  בשל מזג האוויר השרבי ,  הוחלט באגף המשפחות וההנצחה במשרד הביטחון לתגבר את ההיערכות בבתי העלמין הצבאיים .  מד"א טיפל בסך הכל ב-20 בני אדם בטקס בהר הרצל בו השתתפו אלפים ,  מתוכם חמישה פונו לבתי החולים בבירה .
 יום הזיכרון לחללי מערכות ישראל ולנפגעי פעולות האיבה:כשמג"ד מזיל דמעה : " בקרב אין ברירה ,  תהיה חזק ותתאבל אחר כך "" לתת פנים לנופלים ":  מנציחים את החללים השקופים"אני רוצה לשאת תפילה בקשר ";   " כאן קודקוד ,  אמן "  
שר הביטחון ,  משה יעלון ,  נאם בטקס הזיכרון שהתקיים בחלקה הצבאית בבית העלמין בקריית שאול במעמד סגן הרמטכ"ל אלוף גדי אייזנקוט . " ושוב אנו מוצאים את עצמנו נכנסים בשערי בית העלמין ופוסעים בחיל ורעדה בשביליו הדוממים ",  פתח יעלון את דבריו , " צועדים בין מצבות האבן הקפואות ,  שהשמות אשר חקוקים בהן מתארים עולם ומלואו של חיים שהיו ואינם עוד ".   " קשים הם כאבי הפרידה .  קשים לא פחות ייסוריי הגעגועים ,  תחושת ההחמצה ,  הזיכרונות מימים מאושרים שלא ישובו ",  המשיך יעלון . " כל נופל היה עולם ומלואו ,  וכל משפחה אשר אוספת את שבריה ומנסה לשוב בחזרה ,  בדרך כלשהי ,  אל מסלול החיים .  יום אחד בשנה הופך האבל האישי ,  המייסר כל כך ,  לנחלתה של מדינה ",  הוסיף . " יגון עוטף את הארץ שעה שהבנים והבנות ,  רעים ופקודים ,  מטפסים במעלה הזיכרון ,  תופסים את מקומם בשורה הראשונה של הכאב ,  לצד תחושת הריקנות והדמעות שנקוות בעין וחונקות את הגרון ".  
" למרות ההצלחות המפוארות שאנו גאים בהן והכישרונות הרבים שהתברכנו בהם ,  למרבה הצער טרם הגענו אל המנוחה והנחלה ",  אמר יעלון . " מקרוב ומרחוק ממשיכים דורשי רעתנו לנסות לשבש את חיינו ולפגוע בנו ,  מסרבים להכיר בזכותנו לבית לאומי יהודי באיזשהו גבול .  מדינות וארגונים ממשיכים לממן ,  לאמן ,  לחמש ולהתחמש במטרה אחת :  להרוג יהודים רק משום היותם יהודים ".  לדברי יעלון , " נגדע ידם של אלו המבקשים את נפשנו ,  אך נמשיך לשאוף לעד לשלום .  מלאכה רבה לפנינו :  עלינו להקפיד להיות מדינה שערכיה המוסרים הם נר לרגליה .  מדינה חומלת ומגוננת לאזרחיה החלשים ,  הנלחמת בחורמה בגזענות ,  באלימות ובשנאת זרים .  מדינה אשר חייבת להילחם ביד ברזל בטרור המכונה בטעות 'תג מחיר' ,  תופעה מכוערת שאין לה כל קשר לערכים היהודיים ולמוסר היהודי ,  ומטרתה לפגוע בערבים רק משום היותם ערבים .  זו חובתנו לכן ,  משפחות יקרות .  זו חובתנו לבנים ולבנות שלא ישובו .  יהי זכרם של הנופלים ברוך ".  
כחלק מהכוננות ליום הזיכרון וליום העצמאות ,  הורה שר הביטחון משה יעלון ,  בהתאם להערכת המצב בצה"ל ,  להטיל סגר כללי על השטחים עד היום בשעה 23:59 .  מצה"ל נמסר כי במהלך הסגר יותר מעבר רק במקרים הומניטריים ורפואיים או במקרים חריגים אחרים ,  כפוף לאישור המנהל האזרחי . " צה"ל ימשיך לפעול על מנת להגן על תושבי מדינת ישראל תוך התחשבות במרקם החיים הפלסטיני ",  נמסר .
 לרשות המשפחות השכולות עומד מוקד טלפוני ארצי הפועל בשעות 13:00-8:00 במספר 03-7776700 .  ניתן יהיה להזמין באמצעות המוקד הסעות לבני המשפחות השכולות .
 עדכון ראשון :  11:03 

נתניהו לנפגע טרור שהתפרץ : " לפעמים צריך לקבל החלטות קשות "
 בבתי העלמין הצבאיים נערכו טקסי הזיכרון ל-23,169 הנופלים במערכות ישראל .  בטקס לנפגעי פעולות האיבה הופרע נאום ראש הממשלה על ידי משפחות שמחו על שחרור האסירים

