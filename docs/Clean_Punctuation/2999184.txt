אחרי שהבטיח את ביטחון ישראל :  אובמה מתפנה להישג האחרון מול נתניהו
הפגישה ה-14 והאחרונה בין נשיא ארה"ב לראש הממשלה צפויה להיפתח באווירה חיובית על רקע חתימת הסכם הסיוע הנדיב ביותר בהיסטוריה .  אך מאחורי דלתיים סגורות ,  עשויים השניים לשוחח ברצינות על הנושא שבו אובמה מעוניין להותיר חותם טרם עזיבתו - הסכסוך הישראלי-פלסטיני
 ( בווידאו - נאום אובמה באו"ם ,  אתמול )  
בכל פעם שנשיא ארצות הברית וראש ממשלת ישראל נפגשו בשמונה השנים האחרונות ,  למומחים לשפת גוף והבעות פנים היה די הרבה מה להגיד .  בעוד כמה שעות כשברק אובמה ובנימין נתניהו ייפגשו בפעם ה-14 ,  שככל הנראה תהיה האחרונה ,  המומחים ייאלצו לנתח מפגן נדיר של מתקפת חיוכים .  למרות החמיצות והעכירות הנודעת ביחסי השניים ,  הסכם הסיוע הביטחוני שנחתם בשבוע שעבר מאפשר תמונת סיום מחויכת ,  שתמתיק במעט את הטעם המריר ולו רק למראית עין .  אבל ההיסטוריה רצופת המשברים של נתניהו ואובמה מלמדת שבדרך כלל לא מספיקות כוונות טובות ,  ושמאחורי הפלאשים של המצלמות מסתתרים זרמים אחרים לגמרי .  
הפגישה ,  שתתקיים במלונו של הנשיא בניו יורק ,  צפויה להיות קצרה ותמציתית ,  וכרגע מתוזמנת לפחות משעה .  אחרי התמונות הלבביות של הכרת התודה על הסכם הסיוע ,  יעלה על השולחן הנושא השני והעיקרי על סדר היום :  הנושא הישראלי-פלסטיני .  לפני שמונה שנים ,  בתחילת דרכו ,  היה זה אחד הנושאים שלגביהם היה אובמה הכי נלהב .  אבו מאזן היה שיחת הטלפון הראשונה שהוציא אובמה מהבית הלבן ויום אחרי זה כבר מינה שליח מיוחד לאזור .  בפגישה הראשונה עם נתניהו בבית הלבן דרש הקפאה של הבנייה בהתנחלויות ,  ואחר כך נסע לקהיר ונשא נאום היסטורי שבו ביקש להושיט יד לשלום .  במקרה הזה ,  כנראה ,  האכזבות כגודל הציפיות .  בשתי הקדנציות שלו ,  תחת שני שרי חוץ  הילרי קלינטון וג'ון קרי  נתן ממשל אובמה פושים גדולים בניסיון להביא את נתניהו ואבו מאזן לשולחן הדיונים ,  אך נחל כישלון חרוץ .  
לקריאה נוספת:אובמה נאם באו"ם : " ישראל יודעת שלא תוכל להחזיק בהתנחלויות לעד"88 סנאטורים לאובמה :  התנגד להחלטות חד-צדדיות ביחס לישראלגולת הכותרת - הפגישה הטעונה עם אובמה :  נתניהו יוצא לאו"ם  
" ישראל צריכה להכיר בעובדה כי אינה יכולה להחזיק בהתנחלויות ולכבוש אדמות של פלסטינים לעד ",  אמר אתמול הנשיא האמריקני בנאומו האחרון בפני העצרת הכללית של האו"ם ,  שבו פירט את ההישגים הדיפלומטיים שלו .  כאן  הוא נותר ללא הישג .  ההתייחסות לסכסוך הישראלי-פלסטיני אמנם הייתה קצרה במיוחד ,  אך המסר היה חד ,  מביע תסכול  ואולי גם מספק אזהרה .  בקרבתו של הנשיא ישנם יועצים שסבורים שהחודשים האחרונים בתפקיד הן הזדמנות נדירה להפוך תקליט ולהותיר חותם ,  והטון המחריף מוושינגטון בסוגיית ההתנחלויות בשבועות האחרונים אינו מבשר טובות לנתניהו ,  כמו גם ההתקפה החריפה של הבית הלבן על סרטון  " הטיהור האתני "  שפרסם לאחרונה ראש הממשלה .  
אחרי שאובמה הבטיח את ביטחונה של ישראל בהסכם הסיוע הנדיב ביותר בהיסטוריה חוששים בכירים בירושלים כי הוא יתפנה עכשיו למשימה אחת אחרונה וינסה לקצור הישג בתחום שבו די כשל .  מה שכבר זכה להגדרה שגורה כ"הפתעת נובמבר ",  מתאר תרחיש שבו בתקופת הביניים שבין הבחירות בנובמבר לכניסה של הנשיא החדש לבית הלבן ,  ירגיש אובמה משוחרר מכבלים פוליטיים ויוכל להתקדם עם מעשה אחרון שיתווה מורשת בנושא הישראלי-פלסטיני .  
כולם אומרים שאובמה טרם החליט מה ,  אם ואיך ,  ואתמול הבית הלבן הבהיר כי הנשיא לא צפוי לקדם תכנית שלום חדשה באזור ,  אך בממשל בהחלט מאותתים שהנשיא לא פוסל צעדים כלשהם .  בשבועות האחרונים עוסקים בכירים ישראליים ואמריקניים במיפוי האפשרויות העומדות בפני אובמה לאותו אקורד סיום .  כרגע ,  המסלולים המרכזיים שעל הפרק הם שניים :  נאום נשיאותי שיפרט את הפרמטרים שלפיהם ארצות הברית סבורה שהסכסוך צריך להתיישב ,  או מהלך במועצת הביטחון .  ארצות הברית יכולה ליזום החלטה כזו בעצמה ,  או לתמוך בהחלטה שייזום גורם אחר במועצה .  ההחלטה יכולה להיות גינוי להתנחלויות ,  או דרמטית יותר  כזו שתניח הצהרה ברורה על נושאים כמו גבולות ,  ביטחון ,  פליטים וירושלים לסיום הסכסוך .
 בתווך ,  רצים תרחישי אימה נוספים ,  קצת פחות מתקבלים על הדעת ,  אבל שבכל זאת רצים ,  כמו יוזמות להטלת סנקציות על ראשי המתנחלים בוושינגטון או שינוי הסדרי המיסוי והמכס של מוצרים מיהודה ושומרון .  אך הזירה שהכי מפחידה את נתניהו היא מועצת הביטחון . " החלטת מועצת ביטחון שתלחץ על ישראל רק תקשיח יותר את צעדי הפלסטינים ותהרוג את סיכויי השלום לשנים רבות ",  אמר במסר וידיאו ששיגר לוועידת אייפא"ק במרץ האחרון .  כמה ימים לאחר מכן חתמו 388 חברי קונגרס דמוקרטים ורפובליקנים על מכתב לאובמה שבו קראו לא לתמוך בהחלטת מועצת ביטחון .  השבוע ,  בתזמון מעולה  24 שעות לפני הפגישה עם נתניהו  קיבל הנשיא מכתב דומה ,  שבו 88 סנאטורים  משתי המפלגות  קראו לו שלא לשנות את מדיניות הווטו המסורתית באו"ם .  
בימים טרופי קמפיין בחירות לנשיאות אלה ,  כל איתות על מתיחות עם ישראל עושי להיות פצצת מצרר פוליטית שתשחק לידי דונלד טראמפ והמפלגה הרפובליקנית ,  ולאובמה אין שום אינטרס לקחת סיכון ולחשוף אותה מראש .  לכן ,  התשובה לחידת נובמבר תתקבל ככל הנראה רק אחרי היוודע התוצאות ב-8 בנובמבר .  בנוסף לכך ,  לזהות המועמד שיגיע לבית הלבן תהיה השפעה מכרעת על כיוון הרוח . " אם טראמפ ינצח ,  הנשיא ייטה לכיוון של החלטת מועצת ביטחון שתייצר סטנדרט שהנשיא הבא לא יכול לבטל ",  אמר השבוע יועצו לשעבר של אובמה ,  דניס רוס ,  בכנס של עיתון  " טיימס אוף ישראל "  והעריך כי אם קלינטון תנצח בבחירות ,  אובמה יהיה קשוב יותר לרצונותיה ותכניותיה .
 בינתיים ,  בפגישתם היום ,  ינסה נתניהו לקבל קריאת כיוון על מה צופן העתיד .  אחרי שיודה לו ברוחב לב על הסכם הסיוע ,  הוא ישאף לשכנע את הנשיא שבנושא השני שיושב לו בגרון - אין שום צורך בזעזוע דרמטי .  הוא עשוי להיעזר במילותיו של נשיא מצרים עבד-אל פאתח א-סיסי ,  שנטש אתמול את נאומו הכתוב וקרא  " לכתוב דף חדש בהיסטוריה של אזורנו ולנוע לעבר שלום "  כדי לחזק את טיעוניו שיש תמורות אדירות באזור שלא כדאי להפריע להן עם תכתיבים ופרמטרים חד-צדדיים .  אובמה ,  ככל הנראה ,  יקשיב וישמע ,  ולא בהכרח ישתכנע .  בתוך כמה חודשים ,  זו הרי כבר לא תהיה בעיה שלו .  

אחרי שהבטיח את ביטחון ישראל :  אובמה מתפנה להישג האחרון מול נתניהו
הפגישה ה-14 והאחרונה בין נשיא ארה"ב לראש הממשלה צפויה להיפתח באווירה חיובית על רקע חתימת הסכם הסיוע הנדיב ביותר בהיסטוריה .  אך מאחורי דלתיים סגורות ,  עשויים השניים לשוחח ברצינות על הנושא שבו אובמה מעוניין להותיר חותם טרם עזיבתו - הסכסוך הישראלי-פלסטיני

