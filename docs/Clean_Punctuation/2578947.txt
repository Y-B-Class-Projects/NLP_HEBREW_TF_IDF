הירי נמשך :  מטח רקטות נוסף נורה לעבר עוטף עזה
לאחר הפוגה נורו עשר רקטות למועצת חוף אשקלון ,  ומספרן מהבוקר עלה ל-60 .  איש לא נפגע ,  אך נזק נגרם לחממה . " כיפת ברזל "  יירטה רקטה .  נתניהו : " מי שמתכוון לפגוע  דמו בראשו "
 כ-60 רקטות נורו מאז שעות הבוקר  ( רביעי )  מרצועת עזה לעבר יישובי עוטף עזה ,  בסבב ההסלמה האחרון בדרום .  לאחר הפוגה של כמה שעות ,  נורו בשעות הצהריים עשר רקטות נוספות לעבר המועצה האזורית חוף אשקלון .  כל הרקטות התפוצצו בשטחים פתוחים .  איש לא נפגע ,  אולם נזק נגרם לחממה ושריפה פרצה בשטח המועצה .  מערכת  " כיפת ברזל "  הצליחה ליירט רקטה אחת מעל העיר אשקלון .  טרם הנפילות נשמעו התרעות ביישובים באזור .  כוחות הביטחון פתחו בפעולות לאיתור הנפילות .  
על רקע המשך הירי מרצועת עזה ,  הודיע היום ראש הממשלה בנימין נתניהו כי החליט להשלים את המיגון ביישובי עוטף עזה ,  הממוקמים בטווח של ארבעה וחצי עד שבעה קילומטרים מגבול הרצועה .  ביישובים בטווח זה מוגנו עד כה רק מוסדות חינוך ,  ומדובר בכ-1,700 בתי אב שימוגנו מעתה .  נתניהו ,  שסייר בסוללת כיפת ברזל ליד אשקלון ,  אמר כי  " אנחנו לא בחרנו בהסלמה הזאת ולא יזמנו אותה ,  אבל אם היא תימשך אנחנו ערוכים לפעולה הרבה יותר נרחבת ועמוקה .  בכל מקרה נמשיך בסיכול המונע .  מי שמתכוון לפגוע באזרחי ישראל צריך לדעת שדמו בראשו ".  
נתניהו הודיע כי החליט לקבל את המלצתם המשותפת של שר הביטחון והשר להגנת העורף להשלים את ההגנה ביישובי האזור . " כידוע לכם ,  אנחנו ממוגנים למרחב של עד ארבעה קילומטרים וחצי מגבול רצועת עזה ,  ואנחנו ממוגנים מטווח של שבעה קילומטרים בעזרת כיפות ברזל ,  כמו אלה שאתם רואים מאחוריי ,  שפועלות בצורה מעולה ",  אמר נתניהו .  הוא הסביר כי  " בתפר שבין ארבעה קילומטרים וחצי של מיגון מלא ושבעה קילומטרים של כיפות ברזל יש מרחב שרק מוסדות החינוך מוגנים בו ,  ואני החלטתי היום אחרי עבודת מטה שהוגשה לי ,  לאמץ את המיגון הזה .  בכך נשלים את הגנת תושבי הדרום ". 
נתניהו התייחס לשיחה שקיים היום עם אמו של סרן זיו שילון ,  שנפגע אתמול ממטען על גבול רצועת עזה : " אמרתי לה שאנחנו נעשה הכל כדי לעזור לזיו להשתקם ,  ואני מבקש למסור לו בשם כל אזרחי ישראל ברכת החלמה מהירה .  זיו ,  תהיה חזק ,  כל העם מחבק אותך'' .  
בשעות הבוקר נורו עשרות רקטות לעבר המועצות האזוריות אשכול ,  שער הנגב וחוף אשקלון .  כתוצאה מירי הרקטות ,  נפצעו חמישה בני אדם ,  מהם שניים באורח קשה ,  שניים באורח קל ונפגע חרדה .  כמו כן ,  נזק נגרם לשבעה מבנים ,  אשר נפגעו ישירות מרקטות ,  רובם במועצה האזורית אשכול ואחד במועצה האזורית חוף אשקלון ,  שם נפגעו גם תשתיות מים וחשמל .  
בשל ההסלמה ,  במועצות האזוריות שער הנגב ואשכול בוטלו הבוקר הלימודים בבתי הספר ,  כמו גם במכללת ספיר הסמוכה לשדרות .  במקביל ,  שני מטחי רקטות נורו לעבר אשקלון .  מערכת  " כיפת ברזל "  יירטה בהצלחה שבע רקטות ,  בעוד שאחת התפוצצה בשטח פתוח באזור התעשייה באשקלון ,  מבלי לגרום לנפגעים .  
בהערכת מצב של גורמי ביטחון עם ראשי יישובים בעוטף עזה ,  הובעה הערכה כי למרות הרגיעה בשיגור הרקטות והפצמ"רים ,  הירי יימשך ,  זאת נוכח התגברות הנכונות לפגוע במטרות ישראליות מצד ארגוני החבלה ברצועת עזה .  עוד העריכו כי צפויה תגובה ישראלית להסלמה .  כמו כן ,  הובעה תרעומת על כך שהפועלים הזרים לא קיבלו הנחיות מתאימות לשהייה במרחב מוגן .
 כמו כן ,  בעקבות ההסלמה ,  קיים הבוקר הרמטכ"ל ,  רב-אלוף בני גנץ ,  התייעצויות עם גורמי ביטחון ,  שבסופה החליט לצמצם את סדר הכוחות המשתתפים בתרגיל ההגנה האווירי הגדול המשותף עם ארצות הברית,ה-AC-12 .  כמו כן ,  הוחלט לצמצם את הכוחות בתרגיל העורף הלאומי  " נקודת מפנה 6 ",  שנכנס היום ליומו התשיעי .  

הירי נמשך :  מטח רקטות נוסף נורה לעבר עוטף עזה
לאחר הפוגה נורו עשר רקטות למועצת חוף אשקלון ,  ומספרן מהבוקר עלה ל-60 .  איש לא נפגע ,  אך נזק נגרם לחממה . " כיפת ברזל "  יירטה רקטה .  נתניהו : " מי שמתכוון לפגוע  דמו בראשו "
 
