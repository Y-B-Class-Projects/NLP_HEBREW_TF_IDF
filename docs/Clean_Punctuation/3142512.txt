משבר חוק הגיוס אמנם חלף ,  אבל איום הבחירות עדיין לא מאחורינו
השמחה בכנסת על מתווה הפשרה שמנע את הקדמת הבחירות הסתירה את החששות מ"מצב אמת "  שבו פיצוץ בקואליציה שולח את כולם לקלפיות .  נתניהו אמנם התפאר בניצחון והסיח את דעת הקהל מהחקירות ,  אבל המשבר הבא עשוי להמתין בפתח
מבלי להרוס את צהלות השמחה והחגיגות והחיבוקים שפרצו אתמול  ( שלישי )  במסדרונות הכנסת כשנודע שנמצא פתרון למשבר הגיוס ,  יש אמת אחת חמוצה שחייבים להכיר בה - הבחירות עדיין לא מאחורינו .  אחרי שבוע וחצי של טלטלות ודרמות ,  ראש הממשלה בנימין נתניהו הודה לשותפיו לקואליציה ש"גילו אחריות "  והם עטו על פניהם חיוכים שבעי רצון בהפגנת הרמוניה משגעת של שיתוף פעולה .  
מדינת ישראל תוכל לחגוג את חג הפסח בנחת וברוגע ,  וכולם יוכלו לנצל את חול המועד לטייל בארץ ובחו"ל במקום להקים מטות ולהיערך לפריימריז .  אבל במערכת הפוליטית מעריכים שאיום הבחירות הוסר רק באופן זמני ושהסיבוב הבא - הוא רק עניין של זמן .  או במילותיו של שר בכיר : " עוד כמה חודשים ?  אלוקים גדול ".  
מכיוון שגם בפסח נורמלי לא כדאי לזלזל ,  אפשר לחזור קצת להתענג על אנחות הרווחה שהורגשו ברחבי הכנסת ברגע שהתברר שהמשבר נפתר ולתרגולת המנצחים והמפסידים בסיום משברים פוליטיים .  נתניהו ,  שהיה השחקן הראשי במחזה הפוליטי המדהים ששיגע את המדינה בשבועות האחרונים ,  יוכתר על ידי רבים כמפסיד הגדול .  אחרים יגידו שהוא דווקא הווינר בסיפור .  
אמש ,  בשעת לילה מאוחרת ,  הוא שיחרר סרט שבו למעשה השווה את עצמו ל"סופרמן ",  והתפאר בכך ש"פתרנו את הכול ".  אבל ,  נתניהו קיבל סוף שונה לעלילה מזה שתכנן מלכתחילה .  מצד אחד ,  הוא בשיא כוחו האלקטורלי - ובמשך שבועיים הוא כדרר את כל המערכת הפוליטית עם סימני שאלה ושיחק בכולם כמו בובות מריונטה על חוטים .  
הוא הוכיח שהוא המאסטר הראשי ,  ושהוא באמת היחיד שלא מפחד מבחירות ,  והסיח לגמרי את תשומת הלב מהחקירות והפרשות .  סוגיית גיוס החרדים היא סוגיה עקרונית ונפיצה ,  ואם נתניהו ירצה - הוא יכול לחדש את המשבר בכל עת ולהוביל לבחירות אחרי פגרת יום העצמאות .  מצד שני ,  עכשיו כשהתשובה לשאלה מה הוא רצה - בחירות - כבר ברורה לכל ,  אפשר אולי לברך על שלמות הקואליציה אבל אין מנוס מלהכריז שהמהלך של נתניהו כשל ,  בפעם השנייה .  
לפני שנה בדיוק ישראל כץ וח"כים אחרים בליכוד הצליחו לבלום את נתניהו כשרצה לפרק את הממשלה על סוגיית תאגיד השידור הציבורי .  הפעם היו אלה חבריו לקואליציה ,  בנט ,  דרעי וכחלון ,  בסיועם האדיב או יש שיאמרו מפוקפק של המחנה הציוני והמפלגות הערביות ,  שרועדים מפני בחירות והצליחו לגרום לו לעשות אחורה פנה .  
בשונה ממשבר התאגיד ,  את משבר הגיוס נתניהו לא יצר בעצמו - לזה אחראים החרדים ובעיקר מועצת הרבנים של סגן השר יעקב ליצמן - אבל הוא הגיע בדיוק בטיימינג הנכון :  בין המלצות המשטרה להחלטת היועץ המשפטי לממשלה על כתב אישום ,  ונתניהו יצא למהלך מתוכנן לפרטי פרטים .  
הוא זיהה בסוגיה הערכית של גיוס החרדים הזדמנות נהדרת לאקזיט מוצדק שיוביל לבחירות מוקדמות ;  הוא סימן את ה-26 ביוני ,  כדי להשתמש בחגיגות העצמאות והשגרירות שצפויות לבוא עלינו לטובה כחומר משובח לקמפיין ;  בינתיים ,  הסקרים מוכיחים שהחשדות הכבדים לשוחד ,  מרמה והפרת אמונים עושים איתו רק טוב ,  ואם יזכה מחדש באמון העם ,  הוא ירוויח עוד זמן בבלפור ,  ואולי ,  הוא מקווה ,  גם ישפיע על תקתוק השעון המשפטי .  
באופן פומבי ראש הממשלה שב ואמר שהוא לא רוצה בחירות והתלונן שהוא  " בחורשה של אקליפטוסים ".  אבל מאחורי הקלעים הוא בעצמו לא הפסיק לטפס על עצים ולהוסיף תנאים ודרישות .  הוא דהר על העגלה - כמעט עד הסוף ,  עד שהגיע רצף של ברקסים ,  שגרמו לו לשנות את כיוון ההגה .  
הסקרים שפורסמו ביום שני בערב אמנם בישרו לליכוד הצלחה מסחררת ופתיחת פער על יאיר לפיד ,  אך הם נשאו בשורות רעות לגוש הימין שמרכיב את הממשלה הנוכחית ועל סכנה ממשית לש"ס וישראל ביתנו ,  שכמעט ולא עוברות את אחוז החסימה .  גם התוצאה המפתיעה של המפלגה החדשה של אורלי לוי לא הוסיפה למרקחת ,  ובסביבתו של נתניהו התחילו להישמע החרטות . " הוא בטוח שהוא ינצח בבחירות ,  אבל עם מי הוא ירכיב קואליציה ?  ",  אמר אחד ממקורביו .  
בה בעת ,  התברר שגם תאריך הבחירות המיוחל אינו מובטח ,  ושלא כולם במערכת הפוליטית ממהרים לבחירות במועד שמתאים לנתניהו ומעדיפים לחכות כמה חודשים ולהתמודד מול מועמד שמעליו מרחפת כבר החלטה על הגשת כתב אישום .  חבריו של נתניהו לממשלה ,  נפתלי בנט ואריה דרעי ,  שכבר בשבוע שעבר יצרו ציר פעולה משותף כדי למצוא פתרון למשבר הגיוס - הבהירו שמבחינתם חודש יוני לא בא בחשבון ,  וכשנתניהו פנה לספסלי האופוזיציה לגייס את הרוב - הוא גילה שאין לו מספיק על מי לסמוך .  
בניגוד לטבע המצופה מאופוזיציה ,  בהיותה אופוזיציה ,  לרצות בכל מאודה רק בהפלת הממשלה - רק יש עתיד ומרצ הצטרפו לחגיגה .  ברשימה המשותפת נחרדו מהמחשבה על קמפיין בחירות באנרגיות של צום הרמדאן ,  ובמחנה הציוני - בשפל בסקרים ובחששות מריסוק מוחלט - נתקפו בחרדה קיומית של ממש .  
בתחילת השבוע ,  יו"ר המפלגה ,  אבי גבאי דווקא נתן לנתניהו אור ירוק ואמר שיתמוך בבחירות מוקדמות ככל האפשר ,  אבל הוא קיבל על הראש מבכירי המפלגה ,  ובמהלך ראיונות משולב ,  יצחק הרצוג ושלי יחימוביץ הבהירו שבמחנה הציוני לא מתכוונים לשחק במשחקי הטיימינג של נתניהו .  
באופן אירוני ,  דווקא לפיד - שנמצא במומנטום ורצה מאוד בחירות מוקדמות - הוא זה שהביא לכך שבקואליציה העלו הילוך ובלמו בסוף את המהלך של נתניהו .  אתמול בשעות הצהריים ,  אחרי שחוק פיזור הכנסת של יש עתיד הונח על סדר יומה של הכנסת ולוח הזמנים התחיל להיות לחוץ ,  בנט ,  דרעי וכחלון הבינו שאיום הבחירות הולך ונהיה ממשי .  בכנסת הבינו שיש אקדח אמיתי על השולחן והחלה קדחת של רעיונות וערוצים שנועדו לייצר מוצא מן המשבר ,  כשיו"ר הקואליציה לשעבר דוד ביטן ,  מעביר מסרים הלוך וחזור מלשכת נתניהו .  
המתווה העקרוני - העברת חוק גיוס כלשהו שיספק את החרדים בקריאה טרומית וקידום בהסכמה בהמשך - כבר גובש בשבוע שעבר בציר איילת שקד-אריאל אטיאס וקיבל את אישור הרבנים כבר שלשום בלילה ,  אבל הוא שכב על השולחן והמתין לנתניהו ולשר הביטחון אביגדור ליברמן .  

בכירים בקואליציה מוכנים להישבע שהצמד הזה היה מתואם לאורך כל הדרך ,  ומה שבטוח הוא שהפעם ליברמן היה  " הראשון שזיהה ".  אחרי 25 שנות עבודה משותפת ,  הוא כנראה מכיר אותו יותר טוב מכל אלה שיושבים סביב שולחן הממשלה ,  כי מזה שבועות הוא מסתובב ואומר שלאנשים שנתניהו מתכנן בחירות מוקדמות .  
גם עבור ליברמן ,  המדשדש בסקרים ,  משבר הגיוס סיפק אג'נדה טובה לעשות עליה סיבוב פוליטי כלוחם השוויון בנטל ולקושש קצת קולות מיאיר לפיד ,  והוא נותר עיקש בעמדתו - שישראל ביתנו תצביע נגד חוק הגיוס - גם בקריאה טרומית .  מבחינה זו ,  למרות הדימוי הקודר על סף אחוז החסימה ,  ליברמן הוא ממנצחי המשבר :  הוא לא התקפל בפני נתניהו וזכה שוב לצייץ : " מילה זו מילה ".  
הנחישות של ליברמן החזירה את הכדור למגרש של נתניהו ,  שכבר אמר שייאלץ לפטר את השרה סופה לנדבר ממפלגתו אם היא תצביע בכנסת נגד החוק .  בנט ,  דרעי וכחלון פיצחו בינתיים את הפתרון היצירתי שיאפשר לנתניהו לא לעשות זאת :  חופש הצבעה .  בשלב מסוים ,  עלה אפילו רעיון להוציא הודעה משותפת של כל השותפים ופשוט להודיע שהמשבר נגמר .  
בצהריים החל רצף פגישות בלשכת ראש הממשלה :  בנט ,  שהיה יוזם המהלך ,  היה הראשון ,  והוא הציג בפני נתניהו הסכמה של ראשי המפלגות לכך שהוא לא יפטר את לנדבר .  במקביל ,  - יממה אחת בלבד אחרי שרמז כי יתמודד מולו על ראשות הממשלה - בראיון לערוץ 7 הוא נתן לנתניהו התחייבות פומבית שלא לפרוש לפני שיוגש כתב אישום נגדו .  
המטרה מקדשת כנראה את האמצעים ,  או שמא הסקרים .  בינתיים ,  בלשכה ,  נתניהו ,  ראש הסגל יואב הורביץ והשר יריב לוין המשיכו בהתייעצויות עם כחלון ודרעי ,  ובגיבוש פרטי הפרטים של סיום המשבר .  החרדים וליברמן היו האחרונים לתת את הסכמתם ,  אבל המהלך הצליח ,  ואפילו בתזמון מושלם .  חמש דקות אחרי שהתחילו מהדורות החדשות ,  נתניהו עלה לבימת הכנסת והכריז ,  מבלי להניד עפעף ,  שבדיוק כפי  " שהבטיח ",  הוא שמר על יציבותה של הממשלה .  
כל מי שחשש מבחירות מוקדמות - כלומר ,  כל סיעות הכנסת חוץ מהליכוד ,  יש עתיד ומרצ - יכול היה לפתוח באותו רגע שמפניות ולהכניס את עצמו לרשימת המנצחים .  שר האוצר משה כחלון - שקבע את הדדליין של המשבר עם האולטימטום על תקציב המדינה - שמר על מרחק פומבי מכל ההתרחשויות ,  אבל עסק מאחורי הקלעים בהרגעת הרוחות .  כחלון הצליח להשיג את מבוקשו ועדיין יהיה שר אוצר בליל הסדר ,  וגם נשאר נקי ולא התלכלך במלחמות הקטנות והמטונפות שפרצו בין חלק מהשותפים במהלך הדרך .  

את זה אי אפשר לומר על נפתלי בנט ,  שנקלע ,  כהרגלו לקרב יריות בנגמ"ש עם הליכוד .  בקרב הזה טרם נורתה הירייה האחרונה ,  אבל בנט ושקד ,  שלא הרפו ולא עזבו בניסיונותיהם להגיע לפשרה שתחשוף את ה"פייק משבר "  של נתניהו ,  היו אתמול מהחוגגים הגדולים במליאה ,  וגם דרעי היה בין המחייכים .  
דווקא החרדים מיהדות התורה ,  שהתחילו את המשבר ,  הם אלה שסיימו אותו בצד של המפסידים ,  ועם הישגים מאוד רעועים .  אם גם נתניהו וגם החרדים סיימו בסופו של דבר לא מרוצים - כנראה שהמשבר הבא הוא באמת רק עניין של זמן .  כל המפלגות קיבלו בחינם הדמיית אמת של מצבם - עכשיו יש להם זמן להפיק לקחים .  

משבר חוק הגיוס אמנם חלף ,  אבל איום הבחירות עדיין לא מאחורינו
השמחה בכנסת על מתווה הפשרה שמנע את הקדמת הבחירות הסתירה את החששות מ"מצב אמת "  שבו פיצוץ בקואליציה שולח את כולם לקלפיות .  נתניהו אמנם התפאר בניצחון והסיח את דעת הקהל מהחקירות ,  אבל המשבר הבא עשוי להמתין בפתח

