שוב ,  מחשב לכל ילד
שר החינוך הציג לנתניהו תכנית למחשוב כיתות בעלות 5 מיליארד ש"ח .  יישום התוכנית ,  שיימשך חמש שנים ,  יתחיל בפריפריה - במטרה לסגור פערים דיגיטליים ולספק מחשב אחד לכל חמישה תלמידים
שר החינוך ,  גדעון סער ,  הציג אתמול בפני ראש הממשלה בנימין נתניהו תוכנית שגובשה בחודשים האחרונים במשרד החינוך ,  בכותרת  " התאמת מערכת החינוך בישראל למאה ה-21 ".  עלות התוכנית מוערכת בכ-5 מיליארד על פני חמש שנים ,  ולפי פרטיה שהגיעו לידי themarker ,  מטרתה היא להתאים את מערכת החינוך לעידן הדיגיטלי ,  ובמסגרתה יפותחו בבתי הספר תשתיות אינטרנט ומחשוב מתקדמות .  
התוכנית משלבת שימוש במחשבים בכיתות ,  למידה באמצעות תוכנות מחשב בשיתוף המורה ,  וכן צפייה בווידיאו ושימוש באינטרנט .  לפי עיקרי התוכנית ,  בתוך חמש שנים מתחילת יישומה יותקנו בכיתות א'-ט' ב-4,000 בתי הספר בישראל רשת אלחוטית ,  חיבור אינטרנט בפס רחב ומקרנים שעליהם יוצג חומר הלימוד .  בכל כיתה תוצב עמדת מחשב אחת לפחות לכל חמישה תלמידים ,  ויינתן מחשב נייד לכל מורה .  
בתחילת החודש ,  כאשר דיבר בכנס הרצליה ,  העריך סער כי עלות התוכנית תגיע ל-5 מיליארד שקל .  הוא הגדיר אז את התוכנית  " מהפכה במערכת החינוך הישראלית ",  ואמר כי כי  " חייבים לסגור את הפער הטכנולוגי בין סביבת החיים לסביבת הלימוד בבתי הספר ".  מדובר בתוכנית הגדולה ביותר ,  מבחינת היקפה הכספי ,  המתוכננת במערכת החינוך כיום .  עלותה של תוכנית אופק חדש ,  הצפויה להיות מיושמת בכל בתי הספר היסודיים עד 2013 ,  דומה - 5 מיליארד שקל .
 התוכנית ,  אם תאושר ,  תתפרש על פני חמש שנים .  בשנה הראשונה ייבחרו 500 בתי ספר שבהם תיושם התוכנית וכן תיערך התאמה של תכני הלימוד ושל התשתיות ,  בעלות של 450 מיליון שקל .  בתי הספר הראשונים שבהם תיושם התוכנית יהיו בפריפריה ,  בצפון ובדרום ,  שכן אחת ממטרות התוכנית היא לצמצם את הפערים הדיגיטליים בחברה .  בארבע השנים הבאות ליישום התוכנית יתוספו לה 3,500 בתי ספר .  
על פי הערכות משרד החינוך ,  לצורך יישום התוכנית יידרשו 450 מיליון שקל בשנה הראשונה ,  615 מיליון שקל בשנה השנייה ,  מיליארד שקל בשנה השלישית ,  1.3 מיליארד שקל בשנה הרביעית ו-1.6 מיליארד שקל בשנה החמישית והאחרונה .  רוב התקציב ,  45% ,  יוקדש ככל הנראה לפיתוח ופרישת תשתיות המחשוב והתקשורת בכיתות ,  30% מהתקציב ייועד לפיתוח והכשרת המורים והצוות המקצועי ,  והיתרה תוקדש לפיתוח התכנים שיילמדו בכיתה.במשרד מעריכים כי עלות יישום התוכנית בבית ספר בודד היא 1.3 מיליון שקל בממוצע .  לצורך יישום התוכנית צפוי המשרד לבקש תוספת לשנת התקציב של 2011 . 
" ההיערכות לעידן הדיגיטלי החדש היא הכרח ולא אופציה .  מחשב ואינטרנט נהפכו לנחלת הכלל ומערכת חינוך שמעוניינת להישאר רלוונטית חייבת להתאים עצמה לשינוי הזה ",  נכתב בדברי ההסבר לתוכנית .  סער ציין פעמים רבות כי במבחנים הבינלאומיים שייערכו ב-2012 לתלמידי העולם ,  כולל ישראל ,  תיכלל בחינה של מיומנות התקשוב .  
הרעיון לתוכנית הוצג לראשונה בכנסת על ידי סער חמישה חודשים לאחר כניסתו לתפקיד ,  כאחד מהיעדים המרכזיים של משרד החינוך .  מאז גיבש הצוות המקצועי במשרד החינוך את התוכנית ,  כשבין היתר נבחנו מודלים של כמה מדינות מובילות בתחום כמו סינגפור ,  בריטניה ,  דנמרק ,  הונג קונג ,  נורווגיה ופינלנד ,  ובוצעו התאמות לבתי הספר הישראליים .  
התוכנית הוצגה בשבועות האחרונים בפני מנכ"ל משרד האוצר חיים שני ,  ראש אגף התקציבים באוצר אודי ניסן וכן מנכ"ל משרד ראש הממשלה אייל גבאי וראש המועצה הלאומית לכלכלה במשרד ראש הממשלה ,  יוג'ין קנדל .  ניסן ,  אף ביקר לאחרונה באחד מבתי הספר בתל אביב בהם פועל ניסוי למחשוב הכיתה של חברת הסטארט-אפ עת לדעת .
 במסגרת התוכנית יבוצעו שינויים בתוכניות הלימודים כדי להתאימן לעידן הממוחשב .  המורים יעברו הכשרות והדרכות לשימוש במחשבים ,  ויפותחו תוכנות ותכנים דיגיטליים לשימוש בכיתות .  ככל הנראה תוקם מינהלת שתפקח על יישום התוכנית .  
להערכת גורמים במשרד החינוך ,  השינוי בתוכנית הלימודים ותחילת השימוש במחשבים בכיתות צפויים גם לתרום לכלכלת ישראל על ידי הוספת מקומות עבודה למערך המקצועי ומערך האחזקה של התוכנית ,  וכן לעודד התפתחות של שווקים חדשים בענף ההיי-טק ,  כאשר חברות תוכנה יפתחו תכני לימוד שישמשו בכיתות .  
לפי נתוני משרד החינוך ,  נכון ליוני 2009 חלקו תלמידי בתי הספר בישראל 113.6 אלף עמדות מחשב - עמדת מחשב אחת ל-12.9 תלמידים בממוצע .  זאת ,  אף שכבר ב-1993 קבע משרד החינוך תוכנית אב שיעדה היה להעמיד לרשות תלמידי בתי הספר והגנים עמדת מחשב לכל 10 תלמידים .
 
שוב ,  מחשב לכל ילד
שר החינוך הציג לנתניהו תכנית למחשוב כיתות בעלות 5 מיליארד ש"ח .  יישום התוכנית ,  שיימשך חמש שנים ,  יתחיל בפריפריה - במטרה לסגור פערים דיגיטליים ולספק מחשב אחד לכל חמישה תלמידים

