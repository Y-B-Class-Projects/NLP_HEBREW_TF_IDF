נתניהו : " נחוש לנאום בקונגרס ";  אובמה : " מה בוער לו ?  "
 ראש הממשלה הצהיר באוניברסיטת בר אילן כי הוא נחוש בדעתו להגיע לביקור בוושינגטון בחודש הבא .  במקביל ,  הבהיר נשיא ארה"ב כי בין השניים יש מחלוקות עמוקות . " לא הגיוני לפגוע בשלב זה במגעים עם איראן "
 ראש הממשלה בנימין נתניהו הצהיר אמש  ( שני )  כי הוא נחוש לנסוע לקונגרס ולשאת את נאומו בחודש הבא .  דבריו של נתניהו ,  שנאמרו באוניברסיטת בר אילן ,  מגיעים על רקע הדיווחים שלפיהם הוא שקל לוותר על הנאום .
" בשעה שישנם מי שעוסקים בפרוטוקול או בפוליטיקה ,  הולך ומתגבש במינכן הסכם רע עם איראן אשר יסכן את קיומה של ישראל .  חובתי לעשות הכל כדי למנוע אותו ",  הדגיש נתניהו . " לכן ,  אני נחוש לנסוע לוושינגטון ולהציג את עמדת ישראל בפני חברי הקונגרס והעם האמריקני .  זה לא נושא פוליטי ,  זה נושא קיומי .  כך אני מתייחס אליו ".  
נתניהו המשיך וטען כי  " מיום הקמת המדינה ועד היום היו חילוקי דעות בנושאים מהותיים בין ישראל לבין ארצות הברית .  היחסים נשארו איתנים .  כך יהיה גם הפעם ".  
במקביל ,  נשיא ארצות הברית ברק אובמה התייחס למשא ומתן עם איראן סביב תכניתה הגרעינית ולהתנגדותו של נתניהו להסכם עם טהראן .
" זה לא הגיוני לפגוע בשלב זה במגעים עם איראן ,  כפי שנראה שנתניהו עושה ",  אמר אובמה במהלך מסיבת עיתונאים משותפת עם קנצלרית גרמניה אנגלה מרקל . " לי ולנתניהו יש חילוקי דעות עמוקים לגבי איראן .  מה בוער לו ?  האפשרויות האחרות הן מועטות ולא טובות ",  הבהיר הנשיא ,  שהוסיף כי הארכת תאריך היעד לשיחות עם איראן לא תהיה יעילה .
 אובמה דיבר פעם נוספת גם על העובדה שהוא ובכירי ממשלו לא ייפגשו עם נתניהו במהלך ביקורו . " יש לנו נוהל שלא להיפגש עם מנהיגים לפני הבחירות במדינה שלהם ",  הדגיש נשיא ארצות הברית . " אני חושב שזה חשוב עבורנו לשמור על הנוהלים הללו ,  משום שיחסי ארצות הברית-ישראל לא קשורים למפלגה מסוימת ".  לטענתו ,  אם מרקל הייתה עומדת בפני בחירות ,  היא לא הייתה מוזמנת לבית הלבן וככל הנראה גם לא הייתה מבקשת לקיים מפגש שכזה .  
מוקדם יותר מסרו מקורות ישראליים כי הוא שוקל לשנות את מתכונת נאומו המתכונן .  בין היתר ,  נשקלת האפשרות שראש הממשלה ידבר רק בפני הכינוס השנתי של איפא"ק בוושינגטון ויוותר על הנאום בקונגרס .  אפשרות נוספת היא שנתניהו יישא את דבריו בדיון סגור בקונגרס שלא ישודר בטלוויזיה ,  כדי להפחית מתשומת הלב לדבריו .
" הנושא נמצא על הפרק במהלך השבוע האחרון ",  אמר גורם המקורב למשרד ראש הממשלה . " נתניהו מדבר על כך עם חברי הליכוד .  חלק מהם אומרים שהוא צריך לוותר על הנאום ,  ואילו אחרים טוענים שעליו לשאת אותו בכל זאת ",  הוסיף הגורם .
 הנאום מתוכנן להתקיים ב-3 במרץ ,  שבועיים לפני הבחירות בישראל .  הביקור תוכנן על ידי יו"ר בית הנבחרים ,  ג'ון ביינר הרפובליקני ,  ללא תיאום עם הבית הלבן .  בעקבות זאת ,  התעוררה מתיחות בין ירושלים לוושינגטון ,  שהודיעה כי הנשיא ברק אובמה ושר החוץ ג'ון קרי לא ייפגשו עם ראש הממשלה בזמן ביקורו .
  ( עדכון ראשון :  20:05 )  

נתניהו : " נחוש לנאום בקונגרס ";  אובמה : " מה בוער לו ?  "
 ראש הממשלה הצהיר באוניברסיטת בר אילן כי הוא נחוש בדעתו להגיע לביקור בוושינגטון בחודש הבא .  במקביל ,  הבהיר נשיא ארה"ב כי בין השניים יש מחלוקות עמוקות . " לא הגיוני לפגוע בשלב זה במגעים עם איראן "
 
