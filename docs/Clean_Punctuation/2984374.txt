כשמלחמת המנהרות בין נתניהו לבנט הופכת לקרב בנגמ"ש
לנתניהו ובנט היסטוריה ארוכה של עימותים ,  לרבות האחרון בנושא תאגיד השידור הציבורי .  קרב הגרסאות בנושא המנהרות שונה מקודמיו ,  והוא משחק סכום אפס :  אם אחד צודק - השני בהכרח משקר ,  ולהיפך .  וכך ,  אי אפשר לשבת יחד בממשלה
אחת לכמה שבועות פורץ משבר בין בנימין נתניהו לנפתלי בנט .  המשברים הללו מספקים כותרות ועניין ,  אבל בדרך כלל גוועים אחרי כמה ימים עם גיבושה של פשרה כלשהי שמאפשרת לשני היריבים להמשיך לשבת יחד באותה ממשלה .  זה מה שקרה בפעם הקודמת ,  כאשר הם התקוטטו על מינוי מזכיר צבאי לשרי הקבינט המדיני-ביטחוני .  בנט איים עד הרגע האחרון שלא יהסס  " ללכת עד הסוף ",  אבל אז הסכים לפשרה .
 הוויכוח הנוכחי בין השניים נראה שונה מהסיבובים הקודמים .  ביממה האחרונה הנושא שבמוקד המחלוקת הוא תאגיד השידור הציבורי ,  וניסיונותיו של נתניהו ,  המכהן גם כשר התקשורת ,  להעמיק את השפעתו על העיתונות בישראל .  בנט עומד בנושא זה לצד שרים בליכוד כמו גלעד ארדן וגילה גמליאל ,  וממצב את עצמו כמי שנאבק למען הערכים הדמוקרטיים של המדינה .  זה ויכוח שיכול להוביל לפירוק של ממשלה .  כזכור ,  אחת הסיבות המרכזיות לפירוק ממשלתו הקודמת של נתניהו היתה  " חוק ישראל היום ". 
אלא שברקע הוויכוח על התאגיד ,  נמצאת סוגיה נפיצה עוד יותר ,  שלא ברור איך נתניהו ובנט יכולים להתגבר עליה .  הבדלי הגרסאות שמציגים ראש הממשלה ושר החינוך בנושא הטיפול במנהרות לפני מבצע  " צוק איתן "  הם כל כך רחבים ,  שלא ברור איך הם מסוגלים להמשיך לשבת זה לצד זה בקואליציה .  לא מדובר פה בסוגיה מנהלתית סבוכה ,  אלא על מלחמה שבה נהרגו 67 חיילים וחמישה אזרחים ,  מאות נפצעו ,  ושבמהלכה החיים במדינת ישראל שותקו באופן חלקי במשך 51 יום .
 לקריאה נוספת:הרצוג מבהיר : " אני לא נכנס לממשלת נתניהו ,  הפרק הזה מאחוריי"יחימוביץ' באולפן וואלה !  NEWS : " לא קראתי להרצוג 'כלב' ,  די להתבכיינות "  
בנט מתאר תמונה קשה ביותר .  לטענתו ,  הקבינט לא קיים שום דיון אמתי ,  מעמיק ורציני באיום המנהרות מרצועת עזה בחודשים שקדמו ל"צוק איתן ".  הדיון המעמיק הראשון בנושא ,  לטענתו ,  התקיים רק ב-30 ביוני ,  כאשר החמאס כבר היה בעיצומן של ההכנות ל"פיגוע איכות "  באמצעות מנהרה בגבול הרצועה .  בנט טען לאחר  " צוק איתן "  שהוא זה שהביא את הנושא לדיון בקבינט ,  על סמך מידע שאסף מקציני צה"ל בשטח .  ללא התערבותו ,  אמר ,  יכול היה להתרחש אסון כבד .  
יו"ר הבית היהודי החל להעלות את הטענות הללו תוך כדי  " צוק איתן "  ובחודשים הראשונים אחריו ,  לקראת הבחירות .  באותם ימים הגיע אותו  " הסכם אי-התקפה "  המפורסם בינו לבין נתניהו ,  שבמסגרתו הבטיח ראש הממשלה למנות את יו"ר הבית היהודי לשר הביטחון בממשלתו הבאה .  בנט בשלב ההוא ניסח  " כתב אישום "  נגד ראשי המערכת הביטחונית  הרמטכ"ל בני גנץ ושר הביטחון משה יעלון  אבל הוא עצר רגע לפני שהפך נתניהו לחלק מאותה קבוצת הנאשמים במחדל .  
כעת ,  כשגנץ כבר אזרח ויעלון כבר לא בלשכת שר הביטחון ,  מציף בנט מחדש את ההאשמה הקשה על מחדל בטיפול במנהרות  והאצבע מופנית בעיקר לנתניהו .  אם בנט צודק בטענותיו ,  ואכן לא התקיימו דיונים ,  אזי ברור שהאחריות היא קודם כל של נתניהו ,  לפני כל גורם אחר .  האחריות תמיד עוצרת אצל ראש הממשלה ,  בטח כשמדובר בחיי אזרחים וחיילים .  
ראש הממשלה ,  מצדו ,  תוקף בחזרה עם שורה ארוכה של נתונים שלטענתו מוכיחים את טעותו של בנט .  נתניהו מתעקש שהיו גם היו דיונים בנושא המנהרות זמן רב לפני אותה ישיבת קבינט ב-30 ביוני ,  ושהם היו ארוכים ,  מעמיקים ומעשיים .  
כל החומרים בנושא זה קיימים אצל מבקר המדינה - כולל תאריכים ,  ציטוטים ומצגות .  המבקר יחליט בסופו של דבר איזו גרסה נכונה - זו של בנט או זו של ראש הממשלה .  אולם דבר אחד ברור :  כל יום שהשניים האלה ממשיכים לשבת באותה ממשלה ובאותו קבינט ,  הם מבטאים זלזול עמוק בציבור בישראל .  
זה עלבון לציבור ,  כי אם נתניהו צודק ,  אז בנט משקר .  אם נתניהו צודק שהיו דיונים רבים ומעמיקים בנושא המנהרות ,  לא ברור איך הוא יכול לקבל מצב ששר בכיר בקבינט המדיני-ביטחוני שלו משקר לציבור בנושאים כל כך רגישים של צבא וביטחון ,  סביב מבצע שהוביל למותם של טובי לוחמינו .  בכל מדינה מתוקנת ,  ראש ממשלה שהיה מאשים שר בכיר שלו בהתנהגות כזו ,  היה חייב מיד אחר כך לפטר אותו מתפקידו .  נסו לדמיין את הנשיא ברק אובמה מציג לתקשורת ולציבור תמונה שלפיה שר החינוך שלו הוא שקרן מדופלם  ואז משאיר אותו לכהן בתפקידו .
 אותו הדבר נכון גם אם מקבלים את גרסתו של בנט ,  שבפועל לא היו שום דיונים מעמיקים על המנהרות ;  אם זה נכון ,  אז נתניהו הוא ראש ממשלה חסר אחריות באופן קיצוני .  איך יכול בנט להמשיך לשבת אפילו יום אחד בממשלה תחת הנהגתו של אדם כזה ?  בנט מספר תמיד שכניסתו לחיים הפוליטיים היא תוצאה של מחדלי מלחמת לבנון השנייה ,  אותם חווה כקצין בשטח .  המחדל שהוא מייחס כעת לנתניהו חמור לא פחות .  אולם ,  ישיבתו בממשלה נותנת לגיטימציה למחדל זה ולאיש שהוא מאשים באחריות לגביו .  אם זה נכון ,  אז בנט אינו טוב מאביגדור ליברמן ,  שגידף והשמיץ את נתניהו ,  רגע לפני שרץ לממשלתו כדי לקבל את משרד הביטחון ולהתחיל לסדר משרות לשרי מפלגתו לשעבר .  

נתניהו אמר אתמול בשיחה עם תא הכתבים המדיניים שבניגוד לטענות יריביו ,  אין לו כל עניין או רצון לגנוז את דוח מבקר המדינה בנושא  " צוק איתן ".  להיפך :  ראש הממשלה רוצה ש"הכול ייצא לאור ",  ושהציבור ישפוט לפי העובדות .  הוא משוכנע שהעובדות נמצאות בצד שלו ,  ושאם הציבור ייחשף לנתונים ולמספרים - ישתכנע .  
גם אם זה נכון ,  ולא היה מחדל ,  קשה לדמיין איך הקבינט המדיני-ביטחוני של נתניהו מתנהל כעת .  איך אפשר להתנהל כאשר כל דיון או ישיבה הם פתח למלחמת הדלפות עתידית ,  וכאשר רמת האמון בין השותפים היא כל כך נמוכה ?  האם אזרחי ישראל באמת יכולים לישון בשקט בידיעה שהפורום הביטחוני הבכיר ביותר במדינה עושה את עבודתו כראוי ?  קשה להאמין .  צריך לזכור :  בזמן שהפוליטיקאים שלנו  " חופרים "  על אירועי העבר ,  חמאס ממשיך לחפור במרץ מנהרות בעזה .  

כשמלחמת המנהרות בין נתניהו לבנט הופכת לקרב בנגמ"ש
לנתניהו ובנט היסטוריה ארוכה של עימותים ,  לרבות האחרון בנושא תאגיד השידור הציבורי .  קרב הגרסאות בנושא המנהרות שונה מקודמיו ,  והוא משחק סכום אפס :  אם אחד צודק - השני בהכרח משקר ,  ולהיפך .  וכך ,  אי אפשר לשבת יחד בממשלה

