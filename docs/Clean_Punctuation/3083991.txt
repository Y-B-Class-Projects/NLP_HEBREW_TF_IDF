הדרך הבטוחה לתהום :  פוליטיקת המגנומטרים של נתניהו ואבו מאזן
עם הסרת המגנומטרים ,  היה נראה כי המתיחות חלפה .  אולם ההנהגה בשני הצדדים ,  כל אחת מסיבותיה ,  מנסה להחריף את המצב - במקום להרגיע את הרוחות .  בין שר הביטחון הנעלם לדרישות הדמיוניות של הווקף ,  אין מי שיעצור את ההידרדרות
על אף שלרגע אחד היה נדמה שמשבר המגנומטרים הסתיים אתמול  ( שלישי )  לפנות בוקר ,  עם סילוקם של שערי הבידוק האלקטרוניים והמצלמות מהכניסות למתחם הר הבית בעיר העתיקה בירושלים ,  אור ליום רביעי נראה שאנו רק בתחילתו של אירוע - שעלול להימשך עוד לא מעט זמן .  בשלב הזה נדמה כי שני הצדדים ,  ובעיקר ההנהגה הן הישראלית והן הפלסטינית ,  מנסים להחריף את המצב וללכת לעימות ,  במקום לנסות ולהרגיע את הרוחות ,  כל אחד מסיבותיו הפוליטיות שלו .
 מן הצד האחד ,  נמצא יו"ר הרשות הפלסטינית אבו מאזן - שהוא ואנשיו קראו אתמול במפורש להסלמה של המאבק ולהפגנות נרחבות ביום שישי הקרוב ,  במסגרת מה שנראה כניסיון לחלץ את אבו מאזן ממעמקי חוסר הרלבנטיות .  בעבר השני ,  ראש הממשלה בנימין נתניהו ,  שסקר של חדשות 2 שפורסם אמש הצביע על חוסר שביעות רצון בציבור בישראל מתפקודו סביב המשבר .  
עוד בוואלה !  NEWS:בג"ץ הורה להחזיר את גופות המחבלים מהר הבית לבני משפחותיהםדיון באו"ם על המזה"ת :  הפלסטינים קראו להשבת הסטטוס קוו בהר הביתתכנית המשטרה והלחץ של עבדאללה :  החבל שאפשר לנתניהו לרדת מהעץ 
אותו סקר כנראה השפיע עמוקות על ראש הממשלה ,  שהכריז אמש כי הורה שלא לפנות את בית המכפלה בחברון ,  שאליו פלשו אתמול מתנחלים .  במקביל ,  הוא הורה על ביצוע בדיקות ביטחוניות ידניות לכל מי שמבקש לעלות להר הבית .  שתי ההחלטות האלה נתפסות בעיני הציבור הפלסטיני כהכרזת מלחמה .  
וכך ,  שני הצדדים ממשיכים לדהור אל פתחו של עימות נרחב יותר ,  אלים ,  מדמם ,  ואין ממש מבוגר אחראי שיעצור את ההידרדרות .  אם מישהו ציפה אולי משר הביטחון אביגדור ליברמן להתערב בנעשה כדי לעשות מעט סדר במאבקי המשטרה נגד השב"כ ואגף המודיעין של צה"ל ,  למשל ,  או אולי לחלוק על החלטותיו האחרונות והשנויות במחלוקת של ראש הממשלה - הרי שמדינת ישראל ,  שהתרגלה לתפקד ללא שר חוץ ,  עברה בשבועיים האחרונים לתפקד גם בלי שר ביטחון .  האיש פשוט לא קיים .  
האינדיקציות לכך שהמשבר רחוק מלהסתיים התקבלו אתמול בכמה מישורים .  ראשית ,  הפגנות של מתפללים מוסלמים נמשכו כל היום וכללו עימותים אלימים ,  מחוץ לכניסות להר הבית .  אלפי אנשים התגודדו בכניסות למסגד אל-אקצא כשהם נמנעים מלהיכנס להר ,  על אף שכל דרישותיהם למעשה נענו .  כאשר נשאלו אותם אנשים על מה בדיוק הם מפגינים כעת ,  התשובות שלהם נשמעו כמעט כמו אותו מערכון של  " הגשש החיוור "  על  " שירים ושערים ",  כאשר אוהד בית"ר נשאל מה הדרישות שלו .  
הבעיה כאן היא שהאמירות של המפגינים ,  של אנשי הדת המוסלמים הפלסטינים ושל בכירים בהנהגה הפלסטינית ,  אינן מצחיקות .  מי שנתן את הטון במישור הזה ,  הוא המופתי של ירושלים ,  שייח מוחמד חוסיין ,  שבתוך מארג הכוחות של הווקף הוא היחיד כמעט שאינו נחשב לפקיד ירדני .  חוסיין מקבל את משכורתו מהרשות הפלסטינית ,  והוא קבע אתמול בשעות הצהריים המוקדמות שממשיכים להתפלל מחוץ להר .  
כאשר נשאל מדוע ,  הסביר שרק כאשר ישוב המצב לקדמותו לפני 14 ביולי יחזרו המתפללים לתוך אל-חרם א-שריף .  העובדה שאין שערי בדיקה או מצלמות מיוחדות לא הפריעה לו ולאנשיו לייצר רשימה דמיונית של דרישות חדשות :  הסרה של  " מצלמות בלתי נראות ",  של מצלמות הצופות להר הבית ,  ושל מחסומי ברזל שעדין מונחים ברחבי העיר העתיקה ,  שתילת עצים בתוך מתחם אל-אקצא ,  ועוד .  נראה כאילו מישהו מנסה בכוח למצוא דרישות כדי להמשיך ולהלהיט את הרוחות ,  ולמרבה הצער מצליח בכך .  
האינדיקציה השנייה קשורה כמובן לראשונה :  יו"ר הרשות הפלסטינית .  אבו מאזן כינס אתמול בצהריים בלשכתו במוקטעה את הנהגת תנזים פתח מירושלים .  גם הוא הבין שישראל משכה מתחתיו את השטיח כאשר הסירה את השערים והמצלמות ,  אלא שאבו מאזן ופתח במצוקה פוליטית יוצאת דופן - אם בעבר עוד נחשב יו"ר הרשות לחלש ,  הרי שכעת רבים בציבור הפלסטיני מחשיבים אותו ללא רלוונטי .
 הוא לא היה חלק במשבר בהר הבית ואף לא בפתרונו .  הירדנים ,  כפי שאמר גורם פלסטיני בכיר לוואלה !  NEWS ,  לא עדכנו את הנהגת הרשות באשר להסדר מול ישראל על הסרת השערים והחזרת המאבטח .  נדמה שהחלטת ההנהגה הפלסטינית להסלים את המאבק נועדה להעביר מסר לא רק לישראל ,  אלא גם לירדן .  כלומר ,  מי שמנסה להתעלם מאתנו בכל הקשור להר הבית ולמחוק את תפקידנו ,  יקבל אינתיפאדה במזרח ירושלים ובגדה המערבית .  
מה שאנו רואים כעת הוא מלחמת ההישרדות של אבו מאזן ,  שמבקש לחזור יחד עם פתח לתמונה הפוליטית ,  המדינית והביטחונית .  הבעיה היא שכאשר צמרת פתח נותנת אור ירוק לתנזים לארגן הפגנות ועצרות ביום שישי הקרוב ,  אף אחד לא יודע איך זה יסתיים .  די בקלות ,  זה עלול להוביל לקרבות ירי עם חיילי צה"ל ,  לנפגעים ולהרוגים ,  ואפילו למה שהוזכר יותר מפעם אחת בשנים האחרונות כתרחיש של  " תבהלנים "  מקצועיים - באינתיפאדה .  כמו שאומרים ,  זה ייגמר בבכי .
 כאן ,  כמובן ,  נכנס ראש הממשלה לסיפור .  קשה להבין את החלטתו מאמש .  רק שלשום בלילה החליט הקבינט המדיני-ביטחוני על הסרת השערים האלקטרוניים ,  כדי להרגיע את הרוחות ,  ואתמול בלילה נתניהו הודיע כי הורה על בדיקות ידניות לכל המתפללים .  אם היה חסר דלק או ניצוץ ,  הרי שנתניהו כעת מספק אותו .
 הכותרת הראשית הבוקר ב"ישראל היום ",  עיתון הבית לשעבר של נתניהו ,  מבהירה כבר מה חושב עליו פטרונו שלדון אדלסון ,  וראש הממשלה כבר מרגיש מאוים פוליטית .  יחד עם הסקר של חדשות 2 ,  לפיו יותר מ-70% מהציבור סבור כי תפקודו במשבר לא היה טוב ,  נתניהו הבין לאן נושבות הרוחות והנה נולדה לה החלטת הבדיקה הידנית .  האם ההחלטה הזו של ראש הממשלה התקבלה על דעת השב"כ או צה"ל ובידיעתם ?  מסופקני .  אבל הם ,  כפי שהיה באירוע השגרירות בירדן ,  יידרשו לכבות את השריפות שנתניהו ייצר לנו .  
בנוגע לציבור הפלסטיני ,  גורם חשוב במשבר הנוכחי שכמעט ולא עוסקים בו ,  רבים בצד הישראלי טוענים כעת כי  " זה לא המגנומטרים ",  והצדק עמם .  שערי הבדיקה היו התירוץ ,  הניצוץ בלבד ,  שהוציא את השד הדתי והלאומי שבמשך כל כך הרבה זמן חוששים ממנו במערכת הביטחון בישראל .  עכשיו ,  לכו תחזירו את השד הזה לבקבוק ,  לכו תרגיעו את הציבור הפלסטיני ,  בגדה ובמזרח ירושלים ,  שהיה מתוסכל כל כך במשך תקופה ארוכה מהמצב ,  שהסתכל עד זה לא מכבר למעלה ,  להנהגה ,  ולא מצא שם אוזן קשבת .  
אכן ,  הרשות הפלסטינית הייתה המעצור המרכזי בכל אותם שנים מפני הידרדרות רבתי ומפני התפרצות אלימה ונרחבת הרבה יותר .  הם אלה שמנעו הפגנות נרחבות במהלך שביתת האסירים והם אלה שעצרו מאות חשודים בכוונות לעשות פיגועים בשנים האחרונות .  כעת ,  הציבור הפלסטיני שומע את הנהגתו מדברת בקול אחר ,  של הסלמה ושל עימות .  ומכאן הסכנה הגדולה .  אם משהו דרמטי חיובי לא יקרה בימים הקרובים ,  אנו עלולים למצוא עצמנו צועדים בבטחה לעבר תהום .  

הדרך הבטוחה לתהום :  פוליטיקת המגנומטרים של נתניהו ואבו מאזן
עם הסרת המגנומטרים ,  היה נראה כי המתיחות חלפה .  אולם ההנהגה בשני הצדדים ,  כל אחת מסיבותיה ,  מנסה להחריף את המצב - במקום להרגיע את הרוחות .  בין שר הביטחון הנעלם לדרישות הדמיוניות של הווקף ,  אין מי שיעצור את ההידרדרות

