אין ממשלה - ישראל הולכת לבחירות :  הכנסת ה-21 אישרה את פיזורה
הצעת החוק לפיזור הכנסת אושרה בקריאה שנייה ושלישית ,  וישראל תלך לבחירות ב-17 בספטמבר .  נתניהו : " ליברמן הוא עכשיו חלק מהשמאל ".  ליברמן : " מדינת ישראל הולכת לבחירות בגלל הליכוד "
 הכנסת אישרה בקריאה שניה ושלישית את פיזורההבחירות יתקיימו ב-17 בספטמברליברמן :  ישראל הולכת לבחירות בגלל הליכודנתניהו :  ליברמן הוא עכשיו חלק מהשמאל 
אחרי כישלון המשא ומתן הקואליציוני ,  הכנסת אישרה הלילה  ( חמישי )  בקריאה שנייה ושלישית את הצעת החוק לפיזורה - וישראל הולכת לבחירות פחות מחודש מאז שהושבעה .  ב-12:00 החלו הדיונים במליאת הכנסת על הצעת החוק לקראת פקיעת הדד-ליין שניתן לראש הממשלה בנימין נתניהו - 42 הימים שניתנו לו כדי להרכיב את הממשלה .  74 חברי כנסת תמכו בפיזורה ,  45 התנגדו - והבחירות יתקיימו ב-17 בספטמבר .
 אחרי ההצבעה כתב אביגדור ליברמן בפייסבוק כי  " מדינת ישראל הולכת לבחירות חוזרות בגלל סירובן של הליכוד והמפלגות החרדיות לקבל את הצעת ישראל ביתנו ולהצביע על חוק הגיוס בקריאה שניה ושלישית בנוסח המקורי כפי שעבר בקריאה הראשונה ,  כשהח"כים החרדים לא ישתתפו בהצבעה .  במקום זה הוצעו הצעות שונות ומשונות במטרה אחת - למשוך זמן ולמוסס או לרוקן את החוק מתוכן .  מדובר בכניעה לחרדים ". 
עוד בוואלה !  NEWS:כשנושא הכלים מאס לשרת :  הבחירות פתחו את הצהר לנקמת ליברמן 
נתניהו פנה בתקיפות אחרי ההצבעה ואמר כי  " ליברמן הוליך שולל את המצביעים שלו .  לא הייתה לו שום כוונה מהרגע הראשון .  הוא הציב דרישה ,  ועוד דרישה ,  וכל פעם הייתה דרישה חדשה .  כל הדרישות וכל הבקשות נדחו על הסף .  בגלל הליכוד ?  קשקוש .  הוא לא התכוון להגיע להסכמות ",  אמר נתניהו שהוסיף כי  " ליברמן הוא עכשיו חלק מהשמאל ".  יו"ר יהדות התורה ,  סגן שר הבריאות יעקב ליצמן הצטרף למתקפה כי  " השימוש הציני בחוק הגיוס הוא תירוץ מקומם שנועד לבלבל את הציבור ,  במטרה להסית נגד הציבור החרדי ולגרוף הון פוליטי על גביו ".  שותפו למפלגה ,  יו"ר דגל התורה משה גפני אמר כי  " אביגדור ליברמן לא יעבור את אחוז החסימה ,  הציבור לא יסלח לו ". 
נתניהו הציע מוקדם יותר  " הצעה אחרונה "  בסוגיית הגיוס ,  לפיה עם הרכבת הממשלה יובא חוק הגיוס המקורי של יו"ר ישראל ביתנו ליברמן ככתבו וכלשונו לאישור מחודש על ידי מליאת הכנסת ולאחר אישורו החוק יוכן לקריאה שנייה ושלישית בהסכמה משותפת .  לפי ההצעה ,  אם לא תושג ההסכמה עד סוף יולי ובהתאם להחלטת בג"ץ יפוג הסדר  " תורתו אמונתו "  ויחול חוק שירות חובה על כולם .  ליברמן סירב להצעה .
 בתגובה להצבעה תקף יו"ר כחול לבן בני גנץ בחריפות את נתניהו ,  על כך שקידם את הצעת החוק לפיזור הכנסת ,  ולא החזיר את המנדט לידי נשיא המדינה ראובן ריבלין משכשלו מאמציו להקים קואליציה . " כל דבר זה להטוט ",  אמר גנץ . " מפעילים סעיפים בחוק ,  מפזרים את הכנסת ותוקפים את התהליך .  המדינה חוזרת לשלושה חודשים מטורפים ".  
הבחירות יתקיימו ב-17 בספטמבר ,  י"ז אלול תשע"ט .  סביב התאריך התנהל בימים האחרונים ויכוח פוליטי ,  לאור עמדת יהדות התורה ,  ש"ס ואיחוד מפלגות הימין שסירבו שהבחירות ייערכו בחודש אלול שבו הישיבות והכוללים פותחים את שנת הלימודים .  במקום זאת ,  הן הציעו לקיים את הבחירות ב-27 באוגוסט או לכל המאוחר ב-3 בספטמבר .  בישראל ביתנו התנגדו נחרצות בשל החשש מכך כי אחוז ההצבעה אצל החילונים יהיה נמוך לאור חופשות הקיץ .  לבסוף ,  כל הסיעות הסכימו על תאריך זה .  
במשרד האוצר אמרו בימים האחרונים עלות בחירות נוספות מוערכת בכ-600 מיליון שקל .  זאת ,  בנוסף לעלות יום שבתון נוסף למשק בגובה 1.1 מיליארד שקלים .  מתוך העלות המדוברת ,  מימון מפלגות לבחירות מוערך בכ-195 מיליוני שקלים אליהם יש לצרף את יתרת העלות המוערכת של הבחירות לכנסת ה-21 העומדת על 405 מילון שקלים הכולל את תקציב ועדת הבחירות  ( 255 מיליון שקלים )  .  

אין ממשלה - ישראל הולכת לבחירות :  הכנסת ה-21 אישרה את פיזורה
הצעת החוק לפיזור הכנסת אושרה בקריאה שנייה ושלישית ,  וישראל תלך לבחירות ב-17 בספטמבר .  נתניהו : " ליברמן הוא עכשיו חלק מהשמאל ".  ליברמן : " מדינת ישראל הולכת לבחירות בגלל הליכוד "
 
