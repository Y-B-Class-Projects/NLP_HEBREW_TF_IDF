גורם הצלה באידליב לוואלה !  NEWS : " לא היה בית חולים שיטפל בפצועים "
 גורם בארגון  " הקסדות הלבנות "  שפועל לחילוץ הנפגעים במתקפה הכימית בצפון סוריה תיאר בשיחה עם וואלה !  NEWS את שאירע : " שטפנו את הפצועים במים והסרנו את הבגדים המזוהמים שלהם ".  נתניהו קרא לסלק את הנשק הכימי מסוריה : " התמונות מטלטלות "
 בעוד הזעם הבינלאומי על המתקפה הכימית בסוריה ,  שגבתה את חייהם של עשרות בני אדם ,  הולך וגובר משחזר הערב  ( שלישי )  בשיחה עם וואלה !  NEWS גורם ברשות ההגנה האזרחית ,  ארגון  " הקסדות הלבנות ",  שהיה מועמד לפרס נובל לשלום ,  את שאירע בשעות הראשונות במחוז אידליב שבצפון המדינה . " בשעות הבוקר ,  בין השעות 7:00 ל-8:00 ,  ביצעו מטוסי קרב תקיפות רבות שפגעו בבתים של תושבים בחאן שייחון ",  סיפר . 
" צוותי ההצלה שהגיעו למקום ,  סבלו מהפרעות בנשימה ,  חמישה מהם נפצעו ,  בהם שלושה במצב אנוש .  הצוותים בחאן שייחון ,  בשיתוף פעולה עם צוותים רפואיים ,  העבירו את הטיפול הראשוני לפצועים ,  שטפו את גופם במים והסירו את הבגדים המזוהמים שלהם .  כולם הועברו מחוץ לעיירה ,  מאחר שלא היה שם בית חולים שהיה יכול לטפל בהם ",  המשיך לתאר את הזוועות .  לדבריו , " לפחות 300 איש נפצעו ועוד 50 נהרגו ,  רובם נשים וילדים ".  
" הקסדות הלבנות "  הוא ארגון סיוע של מתנדבים הפועלים בזירות המסוכנות ביותר בסוריה .  המתנדבים מגיעים ראשונים לאתרי ההפצצות ומנסים לחלץ בני אדם מתחת להריסות מתחילת 2013 .  130 מאנשיהם נהרגו תוך כדי מאמציהם .  הארגון ,  שזכה ב"פרס נובל האלטרנטיבי ",  טוען כי הוא ניטרלי ואינו משויך פוליטית ,  אולם נשיא סוריה בשאר אסד רואה בו גורם עוין למשטרו .
 לקריאה נוספת:המתקפה הכימית בסוריה : " בית החולים שמטפל בפצועים הופצץ"דיווח בסוריה :  מאה הרוגים ו-400 פצועים במתקפה כימית במעוז המורדים 
גורמים באופוזיציה ,  השולטת במחוז ,  דיווחו כי במתקפה האווירית הבוקר על חאן שייחון נהרגו כמאה בני אדם ,  בהם ילדים רבים ,  ועוד כ-400 נפצעו .  לפי הארגון הסורי לזכויות אדם ,  מניין ההרוגים עומד על 58 .  שעות לאחר המתקפה הכימית הופגז ,  על פי דיווחים ,  בית החולים המטפל בפצועים מאותה המתקפה הכימית .  בתיעוד שהופץ ברשתות חברתיות נראה כתב מקומי המדווח מבית החולים מסתכל לתקרה ושניות לאחר מכן הופצץ המקום .  
נציבות האו"ם לחקר המלחמה בסוריה הודיעה היום כי תבדוק את החשדות לתקיפה כימית באידליב וכן את הדיווחים על תקיפת בית החולים ,  שאליו פונו נפגעים מהתקיפה .  בהודעה שפרסמה הנציבות ,  שגינתה את המתקפה ,  נמסר כי השימוש בנשק כימי והירי המכוון על מתקנים רפואיים  " עשויים להיחשב לפשעי מלחמה והפרות רציניות של חוק זכויות האדם ".  עוד נאמר מהצוות העצמאי ,  שבראשות המומחה הברזילאי פאולו פיניירו ,  כי  " חשוב שהאחראים לתקיפות אלה יזוהו ויישאו באחריות להן ".  
המתקפה ,  שייתכן שבוצעה עם גז סארין ,  גררה תגובות קשות בעולם ובישראל .  שר החוץ של צרפת ז'אן מארק איירו דרש את כינוסה של מועצת הביטחון של האו"ם לנוכח המתקפה ,  שאותה כינה  " מפלצתית ",  ונשיא צרפת פרנסואה הולנד קרא לה טבח .  שרת החוץ של האיחוד האירופי פדריקה מוגריני אמרה כי ממשלתו של אסד האחראית המרכזית למתקפה ,  ואילו האופוזיציה הסורית קראה לחקירה של האו"ם בנושא .  
שר החוץ של טורקיה מבלוט צ'בושואלו גינה גם הוא את התקיפה הכימית בסוריה וכינה אותה  " פשע נגד האנושות ".  הוא הוסיף כי  " התקיפה עלולה לפגום בשיחות השלום המתקיימות בקזחסטן ".  בבריטניה הזהירו את אסד כי יואשם בפשע מלחמה אם יתגלה כי הוא עומד מאחורי התקיפה הכימית . " הפצצת האזרחים שלך בחומרים כימיים היא ללא ספק פשע מלחמה והוא  ( משטר אסד )  חייב לשלם על כך ",  אמר שר החוץ בוריס ג'ונסון .  
ראש הממשלה בנימין נתניהו התייחס למתקפה בסוריה בטקס אזכרה לנשיא חיים הרצוג המנוח . " התמונות המזעזעות מסוריה ,  צריכות לטלטל כל בן אנוש ",  אמר נתניהו . " ישראל מגנה בחריפות את השימוש בנשק כימי בכל מצב בכל מצב ,  ובייחוד נגד אזרחים חסרי ישע .  ישראל קוראת לקהילה הבינלאומית להשלים הבטחתה מ-2013 ,  ולסלק את הנשק הכימי מסוריה .  המלחמה האכזרית מדגישה את הציווי הגדול :  לעולם נגן על עצמנו בכוחות עצמנו .  מול כל אויב ומול כל איום ".  
שר החינוך וחבר הקבינט הביטחוני-מדיני נפתלי בנט  ( הבית היהודי )  קרא לראש הממשלה לכנס את הקבינט לדיון מיוחד  " על המתקפה הכימית בסוריה והשלכותיה ".  לבקשת השר בנט ,  על הדיון לעסוק בהיבט ההומניטרי ,  בהשפעות הביטחוניות על האזור ,  על משמעויות השימוש בנשק כימי ועל השמדת העם השיטתית המתרחשת ברגעים אלה בסוריה .  לדברי השר , " המתקפה על אזרחים תוך שימוש בנשק כימי מצריכה חשיבה מחודשת ביטחונית של הקבינט המדיני-ביטחוני בישראל ".  בנט הוסיף מוקדם יותר בטוויטר שלו : " ילדים נחנקים למוות .  העולם חייב לפעול נגד הטבח הכימי בסוריה .  אני קורא לנשיא טראמפ להוביל את המאמץ הזה ". 
למתקפה בסוריה נדרשו גם שר הפנים אריה דרעי ושרת המשפטים איילת שקד . " זוועה קורעת לב הבוקר בסוריה .  עשרות ילדים הרוגים מנשק כימי .  ישראל ,  המעצמה והדמוקרטיה היחידה באזור ,  חייבת להוביל את העולם לשים קץ לטבח הנורא ",  כתב דרעי בטוויטר .  בכנס המכון הישראלי לדמוקרטיה הוסיפה השרה שקד : " כחברת קבינט של מדינת היהודים ,  עלינו מוטלת החובה לצעוק לאומות העולם ובמיוחד לנשיא טראמפ - לעצור את הזוועה הזו .  אל תפקירו את הנשים והילדים שמעבר לגבול ".  
בהכנת הידיעה השתתף יקי אדמקר 

גורם הצלה באידליב לוואלה !  NEWS : " לא היה בית חולים שיטפל בפצועים "
 גורם בארגון  " הקסדות הלבנות "  שפועל לחילוץ הנפגעים במתקפה הכימית בצפון סוריה תיאר בשיחה עם וואלה !  NEWS את שאירע : " שטפנו את הפצועים במים והסרנו את הבגדים המזוהמים שלהם ".  נתניהו קרא לסלק את הנשק הכימי מסוריה : " התמונות מטלטלות "
 
