ממשלת נתניהו השאירה בשוק הרכב עיוותים שזועקים לתיקון
תקופת טרום בחירות היא הזדמנות מצוינת של האזרח הקטן להגיש בקשות ודרישות לנבחרים לעתיד ,  שרוב הזמן לא סופרים אותו
לא צריך להתאמץ כדי למצוא קורלציה בין  " הישגי "  הממשלה הנוכחית בתחום הדיור לבין הישגיה בתחום הרכב .  בשני המקרים סימנו האוחזים במושכות השלטון מטרות ברורות ,  שטיפול יסודי בהן אמור היה לתרום להורדת יוקר המחיה .  בשני המקרים רוככו ה"מטרות "  - עוד לפני הבחירות הקודמות - באמצעות תוכניות ,  הכרזות ,  הצהרות ויחסי ציבור שנטעו בציבור תקוות-אשליות שמשהו עומד להשתנות .  בשני המקרים הסתיים כל הרעש בקול דממה דקה ,  עם אפס שיפורים .
 האמת היא שזה לא מדויק .  הקדנציה הנוכחית דווקא שיפרה את מצבם הפיננסי של רבים מהשחקנים הקיימים כולל קבלנים ,  יזמי נדל"ן ,  מאכרים ,  סוחרי ,  מתווכי ומשווקי רכב ואחרים ,  שמקורבים לצלחת השלטון .  היא גם סייעה לשפר לא במעט את הכנסות המדינה ממסים .
 ומה עם הציבור הרחב ,  שנאבק לשפר את איכות חייו מבלי לשקוע מתחת לקו האדום ?  כמו בסרט  " המטריקס ",  הציבור העדיף לקחת את הגלולה הכחולה - זו שמאפשרת להמשיך לחיות בעולם אשליות מתוק מבלי להתעורר ולראות את המציאות הלא נעימה ,  שבה הוא לא יותר מבובה ,  שרוקדת לצלילי מאסטר-תוכנית צינית .  למרבה המזל אנחנו  ( עדיין ,  בינתיים )  דמוקרטיה ,  כך שאחת לכמה שנים יכולות גם הבובות-על-חוט למשוך בחוטים מהצד השני ולגרום למרקיד הבובות לרקוד בעצמו - לפחות לזמן קצר .
 לרגל האירוע הנדיר ,  שבו הפוליטיקאים שוחרים לרצות את העם ,  הבאנו רשימה מקוצרת של בקשות ושאיפות בתחום הרכב עבור אלה ,  שרוצים מאוד לקבל את הפתק שלנו בבחירות .  
בקדנציה הנוכחית  ( והקודמת )  התאמץ משרד התחבורה לשכנע אותנו שמכונית היא כמו כמו טלפון סלולרי .  כלומר נגדיל את התחרות ,  נגביל את המרווחים של השחקנים ,  וכמו במעשה קסמים המחירים יירדו דרמטית .  זה לא קרה מהסיבה הפשוטה שלהבדיל מטלפונים המרכיב הדומיננטי בעלות הרכב בישראל הוא המיסוי .
 אף לא שר אחד בקדנציה הנוכחית העז לשבור את  " הטאבו "  ולהודות פומבית בעובדה שמחירי הרכב החדש והמשומש ,  מחירי החלפים ,  מחירי הליסינג ,  שווי השימוש ועוד מרכיבים רבים בסל יוקר המחיה של רבים ,  נגזרים ישירות ממיסוי שאין לו אח ורע בעולם המתוקן .
 אם בעשור הקודם עוד ראינו אילו ניסיונות אמיצים של השלטון להתמודד עם העיוות הברברי ,  הרי שבקדנציה הנוכחית לא ראינו אפילו תוכנית ממשלתית אחת ,  חיוורת וארוכת טווח אחת ככל שתהיה ,  שהתיימרה להקטין את מס הקנייה על רכב .  נהפוך הוא .  ראינו כיצד הטבות  " המס הירוק "  הוקטנו פעמיים - אקט שהוא שווה ערך להעלאת מס הקנייה לכל דבר ,  בתוספת עליית המע"מ .
 למזלה של הממשלה הנוכחית ,  צירוף נדיר של גורמים חיצוניים סייע לטשטש את המציאות ולהעצים את האשליה שהמחירים יורדים - או לפחות לא עולים .  שילוב של ריבית אפסית ,  שקל חזק וזחילה של מחירים כלפי מטה בשל המשבר בשוק הרכב באירופה עם הזנחה מכוונת ויסודית של התחבורה הציבורית בישראל ,  דחף השנה המונים לסוכנויות הרכב והביא לשנת שיא ברכישת רכב ובהכנסות האוצר ממיסוי רכב .  ובקדנציה הבאה ?  הצחקתם אותם 
מחירי הדלק הם בדיוק אותו סיפור ועוד יותר .  השקל החזק וירידת מחירי הנפט בעולם יצרו בציבור אשליה שיוקר המחיה בתחום הדלקים הולך ופוחת .  אלא שאפילו כאן לא יכלה המדינה להתאפק מלגזור עוד קופון נאה על גבם של צרכני הדלק הקטנים .  לא פחות משתי העלאות של הבלו נרשמו בקדנציה הנוכחית ואלה מניבות כיום הון עתק לקופת המדינה ומנטרלות בצורה יעילה מאוד את היכולת של הציבור ליהנות ממלוא ירידת מחירי הדלק בעולם .
 רוצים דוגמה ?  בנובמבר ,  אחרי ירידה דרמטית כמעט 11% במחירי הבנזין המיובא בחודש אחד ,  ובקיזוז התחזקות השקל ביחס לדולר ,  עמד המחיר נטו של ליטר בנזין 95 מיובא בנמל בישראל על 2.3 שקלים .  והמחיר הרשמי לצרכן בתחנות ?  הוא ירד ל-7.05 שקלים  " בלבד ",  ממש סיבה למסיבה בגן העדן של השוטים .  לאור זאת לא נופתע כלל ועיקר אם הכנסות המדינה מבלו על דלק יתקרבו השנה ל-18 מיליארד שקל .
 עוד דוגמה ?  בדצמבר 2012 עמדו מחירי הבנזין בתחנות בארה"ב על כ-97 סנט לליטר .  השבוע הם עמדו על כ-61 סנט לליטר בממוצע ,  ירידה של 37% .  בישראל עמד מחיר ליטר בנזין בדצמבר 2012 על 2.01 דולר לליטר .  השבוע הוא עמד על 1.8 דולר לליטר ,  ירידה של כ-10% .  גם בתקנון שער השקל/דולר ,  מדובר בהפרש דרמטי לרעת הנהג הישראלי .  
בקדנציה הנוכחית שברה ההתעללות השלטונית בנהגי ישראל שיאים חדשים .  עזבו רגע את גודש הפקקים המייאש ,  שנובע ישירות מגרירת הרגליים בתחום התחבורה הציבורית .  שימו בצד גם את העובדה שמניעים פוליטיים מגבילים את מי שרוצה/חייב ניידות בסופי שבוע מבלי להשתמש ברכב פרטי .
 אבל מה שכואב במיוחד הוא שהנהגים ,  שנידונים לעלות על הכבישים ברכבם הפרטי בלית ברירה ,  הופכים לטרף לגיטימי של גביית מסים סמויה .  בקדנציה הנוכחית ,  למשל ,  הוציאה המדינה מאות מיליונים על מצלמות מהירות ורמזור אוטומטיות ועל מערכות בקרה נלוות .  המערכת הזו הניבה תשואה נאה לקופת המדינה .  בשנתיים הראשונות של הפעילות ,  שבמהלכן רוב מערך המצלמות עדיין נבנה ופעל בצורה חלקית ,  רשמה המערכת לנהגים מעל 200 אלף דוחות .  עם קנס ממוצע של כ-600 שקל הכניסה המערכת לקופת המדינה קרוב ל-150 מיליון שקל .
 המספרים הללו הובילו את המשרד לביטחון פנים ,  את האוצר ,  את המשטרה ואת וועדת הכלכלה להעניק לפרויקט המצלמות  " צ'ק פתוח "  ולהגדיל משמעותית את המערך הקיים .  ומה לגבי ההשפעה המעשית על תאונות דרכים ?  במשך שנים סופקו לכל חותמי הצ'קים הממשלתיים סיסמאות מתלהמות וריקות מתוכן והבטחה כי יוצג  " מחקר מלווה "  שיבדוק את יעילות המערכת .
 מחקר מדעי כזה הוצג רק לאחרונה על ידי הרשות הלאומית לבטיחות בדרכים ,  באיחור של שנתיים ,  ויש סיבה טובה לכך שלא שמעתם עליו .  תוצאותיו הראו שהאפקטיביות של המצלמות בהורדת מהירות בכבישים הפתוחים יעילה למרחק של כמה מאות מטרים מהמצלמה בלבד ואילו בצמתים שבהם הוצבו מצלמות רמזור/מהירות - אלה שאחראיות לרוב הדוחות והקנסות שמייצרת המערכת - מספר תאונות הדרכים דווקא עלה .  זה דווקא די צפוי בהתחשב בכמות בלימות הפתע שמצלמות הרמזור מייצרות .
 בשורה התחתונה מדובר במערכת יעילה לגביית מסי דרך ,  שההשפעה שלה בפועל על הבטיחות בכבישים זניחה עד שלילית .  בממשל מתוקן מחקר כזה היה אמור לגרום למחשבה מחדש על כדאיות המערכת ואולי אף להסרת מצלמות כפי שנעשה בכמה מדינות .  אבל אצל המושכים בחוטים אצלנו ,  הכסף הוא המלך והנהג הוא רק נזק היקפי .
 לא זו בלבד שמערך המצלמות עתיד להתרחב אלא שהצעת החוק של סגנית שר התחבורה ,  ציפי חוטובלי ,  שזכתה לאהדה רבה במסדרונות הכנסת הנוכחית ,  עתידה הייתה להרחיב את יכולת הענישה של הנהגים לפני משפט ,  להגדיל את יכולת שאיבת הקנסות ולשלול מרבים את היכולת הכלכלית ,  או את המוטיבציה לערער על כל אותם דוחות בבתי הדין לתעבורה .  במילים אחרות ,  היא הייתה  " סוגרת עוד פינה "  שנותרה פתוחה בתוכנית החליבה .  כרגע ,  הדיון באותה הצעת החוק נכנס להקפאה ביחד עם הכנסת אך אין לנו ספק שמישהו ירצה להפשיר אותה במהירה .  בקיצור ,  ניפגש בקלפי .  

ממשלת נתניהו השאירה בשוק הרכב עיוותים שזועקים לתיקון
תקופת טרום בחירות היא הזדמנות מצוינת של האזרח הקטן להגיש בקשות ודרישות לנבחרים לעתיד ,  שרוב הזמן לא סופרים אותו

