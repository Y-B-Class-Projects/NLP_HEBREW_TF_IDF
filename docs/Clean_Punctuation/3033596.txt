המפכ"ל על חקירות נתניהו : " אנחנו יודעים מה היה שם ,  אוספים ראיות "
 אלשיך אמר בתדרוך מיוחד לעיתונאים כי המשטרה נמצאת  " בישורת האחרונה "  בחקירות והוסיף כי  " הדיון עם הפרקליטות קשור בעיקר בפרשנות ".  על הסערה סביב אירוע הדריסה באום אל-חיראן : " ברגע הראשון שהרכב יצא מהבית ,  השוטרים ניסו לעצור אותו "
 מפכ"ל המשטרה ,  רב-ניצב רוני אלשיך ,  אמר היום  ( ראשון )  בתדרוך לעיתונאים כי חקירות ראש הממשלה בנימין נתניהו נמצאות בישורת האחרונה . " אנחנו יודעים מה היה שם ,  אנחנו נותנים פוש כדי שזה לא יימתח יותר מדי זמן ,  אנחנו יודעים את הרגישויות הציבוריות סביב העניין הזה ואני מעריך שתוך כמה שבועות נהיה אחרי הכול ",  אמר אלשיך . " אין לנו מחלוקות מהותיות עם הפרקליטות ,  הדיון הוא בעיקר בפרשנות ". 
בהקשר חקירות ראש הממשלה ,  תיק 1000 ותיק 2000 ,  הוא הוסיף כי מעט מאוד אנשים מעורבים בהן , " קצת יותר ממספר האצבעות ביד אחת ".  הוא הוסיף כי  " עשינו חקירה במשך חודשים ושום דבר לא דלף .  החקירה הפרונטלית היא הדבר המרכזי .  היכולת הגבוהה של התשאול למי פונים קודם ואת מי חוקרים קודם היא מאוד קריטית וכך היה ".  לדבריו , " התפקיד של המשטרה הוא אחד ,  להגיע לחקר האמת ,  להבין מה היה ושתיים ,  להביא ראיות .  אנחנו כרגע בשלב של הבאת ראיות ונמצאים בישורת האחרונה ". 
בסוף דצמבר הורה היועץ המשפטי לפתוח בחקירה פלילית נגד נתניהו בגין שתי פרשות .  בתיק 1000 נחקר חשד שלפיו ראש הממשלה קיבל טובות הנאה מאנשי עסקים ,  המפיק ההוליוודי ארנון מילצ'ן והמיליארדר האוסטרלי ג'יימס פאקר .  תיק 2000 עוסק בשיחות שניהל נתניהו עם מו"ל ידיעות אחרונות ,  ארנון נוני מוזס ,  שבהן עלה החשד כי האחרון הציע סיקור אוהד בעיתונו בתמורה לכך שהראשון יפעל לקידום חוק  " ישראל היום ". 
לקריאה נוספת:היועמ"ש על חקירות נתניהו : " העובדה ששימשתי מזכיר אינה עילה לפסילתי"פרקליט המדינה על חקירות נתניהו : " הלחצים על המערכת לא יעזרו"תיק מוזס-נתניהו :  עורך ynet לשעבר והשר אלקין העידו במשטרה 
בתדרוך נדרש המפכ"ל גם לאירוע באום אל-חיראן ,  שבמהלכו נדרס למוות שוטר מג"ב ,  רס"ב ארז  ( עמדי )  לוי ,  בידי תושב הכפר יעקוב אבו אל-קיעאן . " הטענה של נעילת הברך זה עניין מגוחך ",  אמר בהתייחס לדיווח בחדשות 10 שייתכן שהכדור שפגע ברגלו של הנהג גרם לרגלו להינעל על דוושת הגז ולהאיץ . " אנחנו נמצאים כרגע בחקירה של מח"ש והם אמורים לבדוק את כל הדברים אבל להגיע למסקנות .  כבר עכשיו אפשר לומר שסיפור הנעילה בברך זה לא נכון ".  
הוא הוסיף כי  " מהרגע הראשון שהרכב יצא מהבית ,  השוטרים ניסו לעצור אותו .  הם קראו לו לעצור ,  האירו בפנס ,  דפקו לו על החלון ועל פח האוטו .  אבל הנהג החל להאיץ ,  השוטרים סיפרו בתחקירים כי היה ברור שמדובר באירוע דריסה מכוון והם קפצו הצדה כדי לא להיפגע .  הם מיהרו כדי לעצור את הרכב מתוך הבנה שמדובר בפיגוע ".  הוא ציין כי  " שילמנו מחיר יקר כי במשך שעתיים לא היינו יכולים להגיד שיש אירוע שוטר .  בזמן הזה ,  מי ששלט בשיח הציבורי היו הגורמים הערביים ".  
אמש הודיע משרד הבריאות כי אל-קיעאן נורה פעמיים ,  פעם באזור הכתף והגב ופעם ברגל - אולם לא ניתן לקבוע איזה מהקליעים פגע בו קודם ואם אחד מהם גרם להאצת המכונית . " חשוב להדגיש כי בשלב זה לא ניתן לקבוע איזה קליע נורה ראשון ואם היריות פגעו בגופו קודם או לאחר האצת הרכב לקראת הדריסה ",  נמסר ממשרד הבריאות . " הנושא עודנו מצוי בתהליך בדיקה במכון לרפואה משפטית ". 
לפי הדיווח בחדשות 10 ,  הקליע נוסף שפגע בו בגבו גרם לו לדימום שנמשך קרוב לחצי שעה .  כשצוותי מגן דוד אדום הורשו לטפל בו ,  נותר רק לקבוע את מותו ,  ונמנעה האפשרות לתחקר אותו .  
כבכל אירוע קטלני ,  המחלקה לחקירות שוטרים  ( מח"ש )  החלה בבדיקת התקרית החמורה .  האירוע ,  שתואר על ידי המשטרה כ"פיגוע דריסה ",  ממשיך לעורר שאלות קשות ,  כשהסרטון המתעד אותו לא מסייע בהתרת הספק .  תשאול שוטרים שהיו במקום וניתוח הסרטון יהיו חלק מהצעדים שתנקוט המחלקה במטרה להבין אם מדובר במעשה טרוריסטי שנועד לפגוע בחיי שוטרים או באירוע חמור בעל אופי שונה לחלוטין .
 מצב הבדיקה עשוי להימשך כמה שבועות ,  שלאחריו תתקבל ההחלטה אם לחקור שוטרים שנטלו חלק בתקרית באזהרה בחשד לעבירות פליליות .  במקרה של אום אל-חיראן ,  מדובר בסיטואציה מורכבת ביותר ,  שלא נכנסת לקטגוריה של פיגוע דריסה  " קלאסי ".  זאת ,  לצד האפשרות כי הייתה טעות בהחלטה לפתוח באש חיה .  במח"ש מסרבים בשלב זה לקבל את גרסת המשטרה שלפיה מדובר באירוע ירי מוצדק כתגובה לפיגוע הדריסה ,  ומדגישים כי כל האפשרויות בתיק פתוחות .  

המפכ"ל על חקירות נתניהו : " אנחנו יודעים מה היה שם ,  אוספים ראיות "
 אלשיך אמר בתדרוך מיוחד לעיתונאים כי המשטרה נמצאת  " בישורת האחרונה "  בחקירות והוסיף כי  " הדיון עם הפרקליטות קשור בעיקר בפרשנות ".  על הסערה סביב אירוע הדריסה באום אל-חיראן : " ברגע הראשון שהרכב יצא מהבית ,  השוטרים ניסו לעצור אותו "
 
