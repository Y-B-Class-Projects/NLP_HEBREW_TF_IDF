ההכרה של שבדיה במדינה הפלסטינית :  תחילת אפקט הדומינו ? 
התנהלות ישראל בכל הקשור לשבדיה ולהכרתה במדינה פלסטינית ,  כמו גם העימות עם ארה"ב בעניין הבנייה במזרח ירושלים ,  הן שתי דוגמאות למדיניות חוץ בעייתית שעלולה לעלות לנו ביוקר
ההכרזה של ראש ממשלת שבדיה הטרי על הכוונה להכיר במדינה הפלסטינית היא דרמטית ,  למרות הניסיונות של ממשלת ישראל לרכך את המכה .  אם עד עתה היינו עדים לניסיונות של המדינות הערביות או הבלתי מזדהות לקדם את עניינה של המדינה הפלסטינית ,  הרי ששבדיה באה מתוך המיליה של המדינות החשובות באירופה .  זו מדינה שיש לה אמירה משמעותית ,  בהיותה תורמת למדינות האיחוד והשפעתה על רבות מן המדינות רבה למדי .
 בירושלים אמורים היו לשקוד יום ולילה כדי לדון בהתפתחות הזו ,  ולבחון דרכים שונות כדי להגיע לסוג של הסדרה מדינית עם הפלסטינים .  במקום זאת ,  שמענו על מתקפה רבתי על המהלך של ראש הממשלה החדש של שבדיה ,  שכוללת זימון השגריר השבדי בירושלים לשיחה עם שר החוץ אביגדור ליברמן כדי לנזוף בו - דבר שרק יחריף את המצב .  למרות הצהרותיו של ליברמן ,  בשבדיה דאגו להבהיר שלמרות הביקורת ,  הם לא מתכוונים לסגת מתכניתם .  זו התוצאה של ניהול מדיניות חוץ מזלזלת ,  מתנשאת וחסרת אחריות של ממשלת ישראל - המשך ישיר למתקפה שהיא מנהלת בשנים האחרונות נגד ארצות הברית והעומד בראשה .  הזלזול הזה עוד עלול לעלות לנו ביוקר .  
ומי שהיה זקוק להוכחה נוספת שיחסי ישראל-ארה"ב אינם תקינים ,  בלשון המעטה ,  זכה להדגמה מופתית בימים האחרונים ,  בהם עסק ראש הממשלה בהתנצחות עם הממשל האמריקני בעניין הבנייה במזרח ירושלים .
 נתניהו טען שארגון  " שלום עכשיו ",  שפרסם את תכניות ממשלת ישראל וראש עיריית ירושלים לבנות אלפי יחידות דיור בגבעת המטוס ,  נהג בחוסר אחריות ,  על גבול הפגיעה בביטחון המדינה ויחסי החוץ של ישראל .  השימוש בתרגילים מסוג זה מצד  " שלום עכשיו "  הוא אכן בלתי מתקבל על הדעת ,  אלא שהיושר האינטלקטואלי מחייב את ראש הממשלה להתייחס באותה מידה של חומרה כלפי מעשים שאינם פחות מסוכנים לביטחון ישראל ויחסי החוץ שלה - בהם תכניות בנייה רבות היקף ואכלוס בתים באזורים רגישים ביותר מבחינה מדינית .  
האחראים למעשים אלה הם לא אחרים מראשי המתנחלים והשרים העוסקת במלאכה ,  המחרחרים ריב ומדון בין ישראל לבעלות בריתה ,  ורוצים לכפות בכוח מדיניות המנוגדת לחלוטין לתפיסותיהן של ארה"ב ומדינות אירופה .
 ראוי שראש הממשלה לא ישכיח מן הציבור גם את הנזק שגורם הצד הימני של המפה הפוליטית .  הרי עוד כשהיה בניו יורק הגיבו השר בנט וחבריו להצהרתו בפני אובמה על מחויבותו לפתרון שתי המדינות ,  תוך אמירה ברורה :  לא יקום ולא יהיה .  האם מעשה מסוג זה אינו אות ומופת לחוסר אחריות מדינית ?  
רבים סבורים שראש הממשלה מסובב על האצבע את נשיא ארצות הברית ואת ראשי מדינות אירופה .  אלה אף מציגים עובדות :  למרות הלחץ האמריקאי והאירופי בנושא המשא ומתן עם הפלסטינים ,  ראש הממשלה הצליח להתחמק ולצאת  " גבר ".  עוד שנתיים ואובמה יעוף מהבית הלבן ,  הקונגרס הוא פרו-ישראלי ,  ומה שהיה הוא שיהיה .  ישראל בראשותו של נתניהו תשמור על האינטרסים הביטחוניים של ישראל .  
אלא שהמציאות עלולה להתברר כיותר אכזרית .  אין בידי ישראל כל תעודת ביטוח שביום מן הימים לא ייכפה עליה הסדר שיהיה רע מאוד מבחינתה - הרי היו כבר דברים מעולם .  אין בידי נתניהו שום אפשרות לחזות מה יקרה אם יתחיל אפקט דומינו ,  ומדינות האיחוד האירופי יצטרפו לשבדיה בבוא העת ,  ומה תהיה עמדת ארה"ב .  לכן ,  חוסר המעש של נתניהו בנושא הפלסטיני לא רק שאינו מחזק את ביטחון ישראל ,  הוא מסכן אותו .  במקום שראש הממשלה יפעל כדי לבחון את האפשרות להגיע להסדר כזה או אחר עם הפלסטינים ,  הוא מנהל קרבות תקשורתיים .
 נכון ,  אין באופק שום תקווה שהפלסטינים יהיו מוכנים לפשרות היסטוריות .  אבו מאזן הוא הנגטיב של נתניהו ,  וגם הוא מרוכז בהישרדותו .  אך אין זה אומר שנתניהו יכול לזלזל באובמה ומנהיגי אירופה .  ישראל חייבת ליזום ללא הרף מדינות חוץ אקטיבית ,  ברורה וממוקדת כדי לצרף אליה את מדינות העולם כנגד גרירת הרגליים של אבו מאזן .  במקום זאת נתניהו מתנצח ,  משפיל ומבזה .  ראוי לראש הממשלה לערוך בעת הזו חשבון נפש רציני לגבי התנהלותו ,  ולשאול את עצמו אם ביטחון ישראל ועתידה חשובים לו באמת ,  או רק הישרדותו הפוליטית .  
מעוניינים לפרסם מאמר במדור הדעות ?  כתבו לנו למייל op-ed@walla.net.il
המאמרים המתפרסמים במדור הדעות משקפים את עמדת הכותבים בלבד 

ההכרה של שבדיה במדינה הפלסטינית :  תחילת אפקט הדומינו ? 
התנהלות ישראל בכל הקשור לשבדיה ולהכרתה במדינה פלסטינית ,  כמו גם העימות עם ארה"ב בעניין הבנייה במזרח ירושלים ,  הן שתי דוגמאות למדיניות חוץ בעייתית שעלולה לעלות לנו ביוקר

