השיחה האחרונה שלי עם יוני :  שאול מופז כותב על מפקדו בסיירת מטכ"ל 
" אמרתי ליוני שעדיף שלא יהיה בכוח הפורץ .  התעקשתי שיתמקם בנקודה שתהיה לו נקודת מבט כוללת .  יוני אמר שיחשוב על כך בטיסה .  לא הייתה לנו אפשרות לדבר שוב ".  פרק מתוך הספר מבצע יונתן בגוף ראשון ,  לוחמי סיירת מטכ"ל מספרים על הקרב באנטבה ,  בהוצאת המרכז למורשת המודיעין
ההיכרות שלי עם יוני החלה עוד בתקופה שגיורא זורע היה מפקד היחידה .  הייתי אז סמג"ד 890 ,  ומועמד לתפקיד סגן מפקד היחידה .  גיורא אמר לי שאני מועמד מתאים ,  אבל יוני הוא זה שצריך להחליט ,  משום שהוא עתיד להתמנות למפקד היחידה בקרוב .  נקראתי לריאיון במשטרת פתח תקווה ,  שם פגשתי לראשונה את יוני נתניהו .  יוני היה בחור צעיר ,  מרשים ,  מדבר בגובה העיניים .  הוא אמר שהוא מחפש מישהו עם ניסיון קרבי שיחזק את הצד הזה אצל לוחמי היחידה .  לאחר זמן לא רב הודיעו לי גיורא ויוני שנבחרתי לתפקיד סגן מפקד היחידה .  התכנית הייתה שאגיע ליחידה ,  אצטרף למבצע או שניים כדי להבין וללמוד את הצדדים הייחודיים של היחידה ,  תוך כדי כך אתחיל בתפקיד .  אכן ,  סמוך להגעתי ליחידה הצטרפתי למבצע של צוות עמר בר-לב וכך הזדמן לי להכיר את הצדדים המקצועיים של היחידה .  התרשמתי מהתחכום והמקצועיות ,  אך היה לי ברור שחסר לאנשים ניסיון מבצעי בלחימה אמיתית .  
נכנסתי לתפקיד בשלהי תקופתו של גיורא ובטקס העברת הפיקוד מגיורא ליוני כבר הייתי הסגן .  זה היה ביולי 1975 .  אמנם הייתי חדש בתפקיד ,  אבל בזכות ניסיוני המבצעי ,  שיתוף הפעולה בין יוני לביני היה מצוין .  על פי יוני ,  הוא יהיה עסוק רובו ככולו בתכנון ובפיקוד על מבצעי היחידה ,  ותפקידיי העיקריים יהיו בניין הכוח ואימונים ,  וכן שליטה על מבצעי היחידה וניהולם .  
הייתי הכי קרוב ליוני בגיל .  יוני היה אז בן 29 ,  ואני בן 26 בערך .  יוני היה איש מופנם וסגור ;  הוא חי עם ברוריה ברמת השרון ,  לא רחוק ממני ומאשתי אורית .  הרגשתי שהוא חי בקונפליקט גדול- מחד גיסא החיים התובעניים והבלתי מתפשרים של מפקד יחידה ,  תפקיד שהיה חלום חייו ,  ומאידך גיסא הרצון לקצת חיים פרטיים עם ברוריה ולקמת משפחה .  מדי פעם במשך השנה הזאת ניתן היה להבחין במתח הפנימי שיוני היה שרוי בו ,  ולא ניתן היה להסתיר זאת מקציני היחידה ,  שהיו אתו במגע יומיומי ישיר .  
יחד עם זאת ,  החיים המבצעיים של היחידה זרמו ,  אם כי לא בלי תקלות .  התקלה הגדולה ביותר אירעה כמה שבועות לפני מבצע אנטבה ,  במבצע שמסיבות שונות לא עלה יפה ובמושגי היחידה היו בו בעיות רבות .  בתהליך הפקת הלקחים ,  החמירה היחידה בהתייחסותה לאירוע ביחס לדרגים שמעליה .  הצעתי לעשות שחזור של אותו אירוע מבצעי ,  ויוני הביע חשש .  בסופו של דבר ,  בוצע השחזור והופקו ממנו לקחים רבים .  ליוני ,  למרות היותו מפקד היחידה ,  הייתה רגישות גדולה לדעותיהם וליחסם של הקצינים שמתחתיו .  למה שאמר ולמה שעשה- בכל תחום .
 כמה ימים לפני החטיפה של מטוס  " אייר פראנס ",  התכנס חלק גדול של קציני היחידה לשיחה ביקורתית מאוד על התנהלותו של יוני .  מרגע שפנו אליי להצטרף ,  והבנתי את נושא ההתכנסות ,  הוריתי להם לפזר מידית את  " האספה ".  ביקשתי מיוני להגיע מיד ליחידה ולדבר עם הקצינים ,  וכך היה .  להרגשתי ,  השיחה הזאת השאירה אצל יוני צלקת .  לא בטוח אם הצלקת הספיקה להגליד כראוי ;  זה לא הגיע לו .  
בשבוע שבו נחטף המטוס ,  או אולי בשבוע שלפני כן ,  סיימתי את תפקידי כסגן מפקד היחידה והעברתי את התפקיד ליפתח רייכר ,  שהחליף אותי בעבר בתפקיד מפקד סיירת הצנחנים .  הייתי מועמד לתפקיד מג"ד ,  אבל יוני חשב שאני צריך ללמוד מנהל עסקים ,  אפילו במימון אגף המודיעין .  הוא אכן סידר זאת עם הגורמים התאימים ,  והייתי עסוק בהכנות לקורסי קיץ באוניברסיטת בר- אילן כחלק מההכנות ללימודים בה .  באותו שבוע היה יוני עצמו עסוק במבצעים בסיני .  הוא התקשר אליי וחיבר אותי אל מוקי בצר שהיה עסוק ביחידה .  עזבתי הכול והתייצבתי ביחידה לקריאתו של מוקי ;  מוקי הסתובב הרבה באג"ם מבצעים ואני נשארתי רוב הזמן ביחידה ,  להכנת הכוחות ,  להצטיידות וכולי .  מכאן התגלגל המבצע .
 יוני עדיין היה תחת הרושם הקשה של אותה שיחת קצינים ;  המערכת והפיקוד שמעליו רחשו כלפיו אמון בלתי מסויג והערכה הגדולה .  כאשר חזר יוני מסיני ומהתדריך בבית הצנחן ,  הוא אמר לי שהוא חושש שמא יצניחו מישהו מעליו לפקד על היחידה במבצע שזה עתה קרם עור וגידים .  באותה הזדמנות הוא גם אמר לי שהוא רוצה להציב את עצמו בראש אחת מחוליות הפריצה .  בשלב זה ,  כלאחד ממפקדי הכוחות והחוליות התרכז במשימתו והכין אותה כמיטב יכולתו .  כמה אירועים מאותן 24 שעות  ( ואולי קצת יותר )  זכורים לי במיוחד .
 הראשון ,  שאלת הפיקוד .  יוני היה מוטרד מאוד מהעניין ,  ושאל אותי מה יקרה אם ישימו מישהו מעליו ,  לפקד על המבצע של היחידה בהשתלטות על הטרמינל הישן ,  היכן שהוחזקו בני הערובה .  אמרתי לו שדבר כזה לא יעלה על הדעת- חד משמעית !  אתה חייב ,  אמרתי לו ,  ללכת לדבר על זה עם דן שומרון ,  ומיד .  וכך היה .  שיחה זו עזרה ליוני להבהיר לדרג הבכיר את עמדתו ,  שעל פיה רק הוא יפקד על היחידה במבצע .  כך סוכם בין יוני לבין דן שומרון ,  והובהר לכולם שהיחידה נמצאת תחת פיקודו הישיר של יוני במבצע .  
לאחר מכן בנינו את מודע היוטות והבזנ"טים על המסלולים .  לפני המודל או במהלכו- לא בטוח שאני זוכר את סדר הדברים המדויק  הגיעו ליחדה שר הביטחון שמעון פרס יחד עם עוזר ראש אג"ם ,  יאנוש בן גל .  בשיחה עם פרס הבנתי שהדרג במחליט חש צורך לשמוע את הערכתם של הלוחמים והמפקדים באשר לסיכויי ההצלחה של המבצע .  ליוני היה חשוב ביותר להעביר לפרס את המסר שהיחידה יודעת בדיוק מה היא צריכה לעשות ,  שהיא מוכנה למשימה ,  ותדע לבצע אותה .  יוני הדגיש בפני המחליטים שאם המטוס הראשון והשני יצליחו לנחות ,  אין לו ספק שבני הערובה ישוחררו ומטרת המבצע תושג .  אני זוכר שגם יאנוש סבר כך ,  ודעתו השפיעה מאוד על פרס ,  והוא בתורו העביר את המסר הן לראש הממשלה רבין והן לקבינט .
 טסנו לשארם א-שיח' בשבת אחר הצהריים .  בשארם המתנו לקבל אישור של הממשלה למבצע .  ידענו שהממשלה מתכנסת להחליט וידענו שהרמטכ"ל גור היסס בשלבים שונים של ההכנות .  מכיוון שהיינו בסך הכול קצינים בכוח המבצע ,  לא ידענו על מסמך ההתפטרות שהכין ראש הממשלה רבין לפני צאתנו למבצע ,  אם המבצע ייכשל .
 בשארם זכורות לי שתי שיחות חשובות :  תדרוך של דן שומרון לכל הכוחות ,  שבו הוא הדגיש את העובדה שהמצבע הוא מבחן רציני ליכולתנו ,  שעם ישראל בוטח בנו ,  ושמהות המבצע הי אי-הכניעה לטרור  תדריך טוב שאני זוכר עד היום .  התדריך השני היה של יוני : " אנחנו יודעים לבצע זאת ולהחזיר החטופים הביתה ".  יחד עם התדריך הגיעו גם פרטי מודיעין נוספים שבעזרתם יכלו הכוחות הפורצים וכוח השריוניות לעדכן ולחדד את ידיעותיהם על היעד וסביבתו .
 כאן התברר לי מיקומו הסופי של יוני בכוח הפורץ .  כשהבנתי שיוני הציב את עצמו בכוח הפורץ ,  אמרתי לו שלדעתי עדיף שיהיה במקום שבו תהיה לו התמונה הכוללת הטובה ביותר על כלל הכוחות ,  כדי שיוכל לפקד טוב יותר על הפעולה .  יוני הסביר לי שהוא חייב להיות עם החוליה הראשונה ,  הפורצת .  שוב התעקשתי שהוא טועה ושעליו להתמקם אחרי כל חוליות הפריצה ,  כדי שיוכל לשלוט בכל הכוחות .  הוויכוח נמשך ויוני סיכם אותו בכך שאמר שיחשוב על כך פעם נוספת בזמן הטיסה .  זאת הייתה השיחה האחרונה שלי עם יוני .  בפועל היה יוני ,  כידוע ,  אחרי חוליית אמנון ,  בדיוק היכן שתכנן להיות .  בטיסה הארוכה היה זמן לחשוב :  האם יאשרו ?  ואם כן ,  איך ייראה המבצע בשטח ?  כאשר הגיע האישור ,  כל אחד הגיב בדרכו .  שמחה לא הייתה שם ;  היה מתח ואפשר היה להבין זאת .  
הפרטים ידועים ,  לא נראה לי שצריך לחזור עליהם בפירוט רב מדי .  מהמטוס שבו הייתי ,  ראיתי בפינאל לקראת הנחיתה את היריות על שני השומרים שכלי הרכב נתקלו בהם בדרך לטרמינל שבו שהו בני הערובה .  לדעתי ,  הירי המושתק על השומרים היה לגיטימי לחלוטין ;  לא בטוח שהירי הרועש של הקלצ'ניקוב היה הכרחי .  כך או כך ,  נחתנו כמה דקות אחרי הקרנף הראשון ,  ודהרנו במלוא המהירות לרחבת הטרמינל .  אודי שלוי עם זוג השריוניות שלו נסע לעמדותיו .  תוך כדי נסיעה שמעתי בקשר שיוני נפגע ושיורים על הכוח ממגדל הפיקוח .  התחלנו לירות על המגדל בניסיון לשתק את האש שנורית מנו לעבר הכוח שמתחתיו .
 מוזר ,  אבל חוץ מפרצי הירי הללו ,  וכמובן הירי על המיגים אני זוכר שהכול היה די שקט רוב הזמן .  כשהבחנו בניסיון תגבורת שניסה להגיע מכיוון העיר אנטבה או קמפלה ,  ירינו לכיוונם והסתערנו עליהם והם נסוגו לבלי שוב .  כל הקשר שלנו מול החפ"ק האווירי סבל מבעיות קשות .  החפ"ק שאל ותנו פעמיים-שלוש לגבי המיגים בשדה .  מאחר שהקשר לא היה ברור ,  וממילא ההנחיות המקדמיות היו כאלה ,  ירינו על המיגים גם ללא אישור סופי מחפ"ק והם הפכו במהרה למדורות גדולות .
 לאחר פינוי בני הערובה זרקו לוחמי הנגמ"שים עשן ומטעני נפץ על המסלולים .  במקביל הכוח שלי נסע לבדוק בראייה מבחוץ אץ המטוס החטוף עצמו  לא נכנסנו אליו ,  וחזרנו לנקודת ההטענה לקרנפים .  במשך רוב הזמן הזה ישב חייל אוגנדי עם מלאי תחמושת בתוך מגדל הפיקוח ,  אבל מכיוון שמדי פעם ירינו לכיוונו ,  הוא לא הוציא את האף שלו החוצה וירה רק לכיוון השמים בזווית שהמגדל אפשר לו .  המתנתי עם דן שומרון להטענת השריוניות האחרונות במטוס האחרון וקשירתן ,  ובכל זמן ההסעה של המטוסים המשיך האוגנדי ההוא לירות לעבר השמים .  עלינו אחרונים על המטוס .  התיישבתי ליד דן ואני זוכר שאמרתי לו שלדעתי  " זוהי פעולה היסטורית ".  בניירובי נודע לנו שיוני נהרג .  
מבחינתנו ביחידה ,  יוני הוא זה שנתן את החותמת הסופית למוכנות היחידה למבצע ,  וביטחונו ביכולתה של היחדיה לבצע את המשימה הועבר ללא כל פילטרים לדרגים המחליטים .  מלבד זאת ,  אני חושב ,  בדיעבד ,  שהמפתח להצלחת המבצע היה גורם ההפתעה .  הדרג המדיני גולה אומץ לב ונחישות רבה .  את הביטחון שלו בקבלת ההחלטה הוא שאב בעיקר מהביטחון ששידרו לוחמי היחידה ומפקדיה ביכולתם לבצע את המשימה ,  שגם לנו נראתה דמיונית .  הרמטכ"ל ,  בניגוד לביטחון העצמי הרגיל שלו ,  החל לקבל את עמדות הדרגים שמתחתיו ולהתלהב מרעיון המבצע רק עם התקדמות ההכנות ,  ובייחוד לאחר הדגמת נחיתת הקרנפים החשוכה בשארם ביום שישי בלילה .  גם מפקד חיל האוויר בני פלד ,  עוזר ראש אג"ם יאנוש בן גל וראש אג"ם קותי אדם ,  היו דומיננטיים מאוד בשכנוע ,  הן של הדרג המדיני והן של הרמטכ"ל .
 אבל אומץ הלב היה בראש ובראשונה אומץ לב מדיני .  ההחלטה הייתה החלטה נחשונית .  הנכונות לקחת סיכון ולהורות לכוחות לצאת ,  בהנחה שאם אכן ינחתו המטוסים הראשונים בלי להתגלות ,  רוב הסיכויים שהמצבע יצליח .  זו הייתה משימה לאומית בכל קנה מידה .  מסר שלא נכנסים לטרור ,  ושבכל מקום שבו ייקלעו ישראלים או יהודים לצרה ,  צה"ל ידע להגיע לשם .  אין ספק שמבצע זה שיפר את מצבה ותדמיתה של ישראל בעיני העולם ,  וגם שיפר את זקיפות הקומה הלאומית .
 הרגשתי שמשא המשימה היה כבד על יוני הרבה יותר מאשר משימות קודמות .  באשר לעובדה שהתמקם במקום שבו נפגע- לדעתי הוא רצה להוכיח לכולם שהוא המפקד ,  שאומץ לבו לא פחת ,  ושבתוקף הנסיבות אין לו כל אפשרות אחרת .  בו בלבד ,  ביוני ,  היה תלוי המסר ש"אנחנו יכולים לבצע המשימה ";  היכרותו עם הלוחמים והקצינים גרמה לו לומר זאת בפלא מלא לכל מי שהיה מעליו :  אנחנו יכולים לבצע .  
השילוב של החיים התובעניים ביחידה עם רצונו לנהל את חייו האישיים ,  יצר קונפליקט מובנה .  חשתי שזו סיפור טרגי :  המהמורות שעבר מאז החל בתפקידו כמפקד היחידה ,  הסדק באמון הקצינים ביחידה בשבועות שלפני המבצע ,  אותה שיחת קצינים ,  מיקומו בכוח- כל אלה הכבידו עליו מאוד .  
ולמרות זאת ,  יוני נשך שפתיים ובמאמץ עילאי הוביל מבצע היסטורי שזקף את קומתה של ישראל .  בטוחני ששר ההיסטוריה יזקוף זאת לזכותו .  פרטי המבצע וחלקו של כל אחד מהלוחמים והמפקדים חשובים ,  אך חשובה יותר הידיעה שבעת מצבי משבר ניתן להתגבר כל מרחק פיזי ומורכבות מבצעית ,  ושליכולת הזאת אין גבולות .  כמי שראה מבצעים רבים ומורכבים ונוכח לא פעם באיזון שבין אומץ הלב הצבאי לזה המדיני :  במבצע יונתן ,  במבחן התוצאה ,  גבר אומץ הלב המדיני .  יוני היה יכול להגיע רחוק מאוד בשדרת הפיקוד הצה"לי אילולא אות וכדור של חייל אוגנדי .  והרי אנו נוהגים לומר שאש המלחמה עיוורת היא .  נעמת לי מאוד ,  אחי יונתן
רב-אלוף  ( במיל' )  שאול מופז נולד בטהראן בסוף שנת 1948 ועלה לארץ בגיל תשע .  התחנך בפנימייה החקלאית בנהלל .  התגייס לצנחנים בנובמבר 1966 ,  היה חייל במלחמת ששת הימים ,  מ"מ במלחמת ההתשה ומפקד סיירת צנחנים במלחמת יום הכיפורים .  לאחר שירותו כסן מפקד היחידה ,  שימש מג"ד ומח"ט 35  ( במהלך האינתיפאדה הראשונה )  .  היה רמטכ"ל מיוני 1998 ועד אמצע 2002 .  היה שר הביטחון בשנים 2002-2006 ,  וסגן ראש הממשלה ושר התחבורה עד 2009 .  עוסק כיום בתחומי טכנולוגיה שונים .
 הספר  " מבצע יונתן בגוף ראשון ,  לוחמי סיירת מטכ"ל מספרים על הקרב באנטבה "  יצא לאחרונה לאור בהוצאת המרכז למורשת המודיעין והמכון לחקר מודיעין ומדיניות 

השיחה האחרונה שלי עם יוני :  שאול מופז כותב על מפקדו בסיירת מטכ"ל 
" אמרתי ליוני שעדיף שלא יהיה בכוח הפורץ .  התעקשתי שיתמקם בנקודה שתהיה לו נקודת מבט כוללת .  יוני אמר שיחשוב על כך בטיסה .  לא הייתה לנו אפשרות לדבר שוב ".  פרק מתוך הספר מבצע יונתן בגוף ראשון ,  לוחמי סיירת מטכ"ל מספרים על הקרב באנטבה ,  בהוצאת המרכז למורשת המודיעין

