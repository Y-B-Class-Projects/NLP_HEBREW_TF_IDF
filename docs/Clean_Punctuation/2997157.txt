ארצות הברית וישראל הודיעו רשמית על הסכם הסיוע לעשור הקרוב
בתום עשרה חודשי משא ומתן ,  מחלקת המדינה הכריזה כי הסכם הסיוע הגדול ביותר אי פעם ייחתם היום .  ישראל התחייבה לא לבקש יותר סיוע מהקונגרס ,  ותפחית את המרת כספי הסיוע לרכש מתעשיות ישראליות
ארצות הברית וישראל הודיעו אמש  ( שלישי )  רשמית על הסכם הסיוע הביטחוני האמריקני לישראל .  ההסכם הוכרז בתום פגישה של ממלא מקום ראש המל"ל  ( המטה לביטחון לאומי )  יעקב נגל ,  שהגיע מוקדם יותר אתמול לוושינגטון עם דוברו של ראש הממשלה בועז סטמבלר .  
ממחלקת המדינה האמריקנית נמסר כי ההסכם ייחתם היום בשעה 14:00  ( שעון מקומי ,  21:00 שעון ישראל )  בוושינגטון .  מלשכת ראש הממשלה נמסר כי  " ישראל וארצות הברית הגיעו להסכם על מזכר הבנות לסיוע ביטחוני לשנים 2028-2019 .  מדובר בהסכם הסיוע הגדול ביותר שהעניקה אי פעם ארצות הברית למדינה כלשהי ".  
עוד בוואלה !  NEWS:נציגו של נתניהו נחת בוושינגטון :  צפוי לחתום על הסכם הסיוע בשעות הקרובותהסנאטור שמונע חתימת הסכם הסיוע : " אמרתי לנתניהו שהממשל יכול להזדיין"שגריר ארה"ב בישראל : " הסכם הסיוע ייחתם בקרוב ויהיה הגדול בהיסטוריה "  
במסגרת ההסכם ,  ארצות הברית תעביר לישראל במשך העשור הקרוב סיוע ביטחוני בסך 38 מיליארד דולרים ,  כלומר 3.8 מיליארד דולרים בשנה ,  מתוכם חצי מיליארד בשנה לתכניות הגנה מפני טילים .  מדובר בסכום הגדול ביותר שארצות הברית נתנה למדינה כלשהי אי פעם ,  אך הוא נמוך מהסכום הראשוני אליו שאף ראש הממשלה בנימין נתניהו ,  שבתחילת המשא ומתן ביקש להגדיל את הסיוע ל-4.5 מיליארד דולרים בשנה .
 כמו כן ,  במהלך המשא ומתן ,  ישראל נאלצה להיענות לשתי דרישות משמעותיות של הבית הלבן .  ראשית ,  הבית הלבן דרש כי הסכום שנקבע בהסכם הסיוע יהיה סכום התקרה לסיוע ושישראל תתחייב שלא לבקש יותר תוספות סיוע בקונגרס .  בנוסף לכך ,  על פי דרישת הבית הלבן ,  תוך שש שנים יופסק ההסדר המיוחד שאפשר לישראל להמיר חלק מכספי הסיוע ,  26.3% ,  לשקלים כדי לרכוש ציוד מהתעשיות הביטחוניות הישראליות ,  ולהשתמש בחלק אחר ,  בשיעור של 13% ,  לרכישת דלק מטוסים .  בשנים הקרובות יופסק ההסדר בהדרגה וכל הסיוע יופנה לרכישת ציוד אמריקני .
 ההכרזה על ההסכם מביאה לסיומם עשרה חודשים של משא ומתן אינטנסיבי בין ירושלים לוושינגטון ,  שהתנהל מאז נובמבר בשנה שעברה ,  לקראת תום תפוגת הסכם הסיוע הקודם ,  שנחתם ב-2007 ועמד על 30 מיליארד דולרים למשך עשר שנים .  ממשל אובמה רצה להתחיל בשיחות עוד קודם לכן ,  לאחר חתימת הסכם הגרעין עם איראן בשנה שעברה ,  אולם ראש הממשלה סירב לפתוח במשא ומתן תוך כדי מאבקו לסיכול הסכם הגרעין עם איראן בקונגרס .  רק אחרי שהקונגרס נכשל בטרפוד ההסכם ,  החל המשא ומתן להסכם הסיוע הביטחוני .  
סכומי הסכם הסיוע אכן חסרי תקדים בהיקפם ,  אך הוויתורים של ישראל נחשבים למשמעותיים ,  במיוחד הפסקת ההמרה של כספי הסיוע לרכש מהתעשיות הישראליות .  בשבועות האחרונים נשמעה בישראל ביקורת חריפה על התנהלותו של ראש הממשלה מול ממשל אובמה ,  כולל נאום נתניהו והתערבותו בקונגרס ,  שהשפיעה על תוצאות המשא ומתן הרגיש על הסכם הסיוע .  
ראש הממשלה לשעבר אהוד ברק תקף בחודש שעבר בחריפות את התנהלותו של נתניהו סביב הסכם הגרעין עם איראן .  לדברי ברק ,  אחרי הסכם הגרעין עם איראן ,  ישראל הייתה יכולה לקבל סיוע בהיקף של 4.5 מיליארד דולרים בשנה ,  אך נתניהו לקח ,  לדבריו , " הימור מופקר בניהול היחסים עם הבית הלבן ".  לטענת ברק , " במקום שיח גלוי עם הנשיא מאחורי דלתות סגורות ,  מה שהיה עושה כל ראש ממשלה אחר ,  חזינו בכניסה ברגל גסה אל תוככי הוויכוח הבין-מפלגתי שם ,  וכל זאת רק כדי לפגוש בכישלון הידוע מראש .  איזו הפקרות בלתי נסלחת ".  
ח"כ שלי יחימוביץ  ( המחנה הציוני )  תקפה אתמול בחריפות את נתניהו ואת נאומו בקונגרס במרץ האחרון . " ארה"ב הציעה לישראל סיוע נדיב יותר ,  אך התנהלותו הכוחנית ,  היהירה וחסרת האחריות של נתניהו הדירה את ישראל מכל השפעה או אפילו ידיעה על ההסכם עם איראן ופגעה בנו כלכלית ",  טענה , " אחת התוצאות החמורות של ההסכם החדש הוא ירידה ודאית בהזמנות מהתעשייה הצבאית ,  שבעוד עשור יגיעו לאפס .  מדובר בפיטורים המוניים ופגיעה חמורה בצמיחה ". 
ח"כ מוטי יוגב  ( הבית היהודי )  ,  חבר ועדת החוץ והביטחון ,  מסר : " צריך להודות לארצות הברית ולנשיא אובמה על סיכום הסכם הסיוע הביטחוני לישראל .  מהיכרותי את מערכת הביטחון ,  סכום זה של 3.8 מיליארד דולרים לשנה למשך עשר שנים יאפשר למערכת הביטחון תכנון רב שנתי של פיתוח ,  ייצור והצטיידות באמצעים שיסייעו למדינת ישראל להגן על אזרחיה ולהציל חיים ".  
כפי שפורסם השבוע בוואלה !  NEWS ,  בשבועות האחרונים התעכבה ההודעה על השלמת ההסכם בשל מחלוקת עם הסנאטור הרפובליקני לינדזי גרהאם ,  שסירב לקבל את דרישת הבית הלבן להפסקת חקיקה לתוספות מימון בקונגרס ,  בטענה שהקונגרס אינו צד להסכם ולכן אינו מחויב לו .  הממשל ביקש מישראל ללחוץ על גרהאם להוריד יוזמות חקיקה למימון נוסף מסדר היום ,  אך זה סירב לכך .  
במסגרת המגעים ,  לשכת נתניהו פרסמה בחודש שעבר הבהרה חד-משמעית ,  לפיה ישראל לא תבקש תוספות מימון נוספות מהקונגרס ,  והתחייבות דומה תופיע ככל הנראה בנספח להסכם הסיוע .  לא ברור אם המחלוקת עם גרהאם נפתרה לחלוטין ,  או שהממשל החליט לחתום למרות סירובו של גרהאם להכיר בהסכם ולהוריד את יוזמותיו מסדר היום .
  ( עדכון ראשון :  22:23 )  

ארצות הברית וישראל הודיעו רשמית על הסכם הסיוע לעשור הקרוב
בתום עשרה חודשי משא ומתן ,  מחלקת המדינה הכריזה כי הסכם הסיוע הגדול ביותר אי פעם ייחתם היום .  ישראל התחייבה לא לבקש יותר סיוע מהקונגרס ,  ותפחית את המרת כספי הסיוע לרכש מתעשיות ישראליות

