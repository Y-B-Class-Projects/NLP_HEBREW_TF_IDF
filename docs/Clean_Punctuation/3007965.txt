במחאה על החלטות אונסק"ו :  נתניהו ישיב את השגריר להתייעצויות
כרמל שאמה הכהן יוחזר לישראל בעקבות שתי ההחלטות בעניין ירושלים והקשר היהודי אליה שהתקבלו לאחרונה במוסדות הארגון ,  שהאחרונה בהן התקבלה מוקדם יותר היום . " תיאטרון האבסורד נמשך ",  כינה זאת נתניהו באירוע במרכז הבינתחומי
 ( סרטון התגובה של משרד החוץ להחלטת אונסק"ו )  
ראש הממשלה בנימין נתניהו החליט היום  ( רביעי )  להחזיר את שגריר ישראל באונסק"ו ,  כרמל שאמה הכהן ,  להתייעצויות במחאה על ההחלטות בעניין ירושלים שהתקבלו במוסדות הארגון בשבועות האחרונים .  בטקס חניכת מרכז ליזמות על שם המיליארדר שלדון אדלסון במרכז הבינתחומי שבהרצליה ,  אמר נתניהו בהתייחס לנושא : " תיאטרון האבסורד נמשך .  אנחנו נחליט מה יהיו צעדי ההמשך מול הארגון הזה .  מה שצריך להבין הוא שהאבסורד הזה יגיע לקיצו כשהעוצמה של ישראל תמשיך לצמוח ".  
" אני רוצה להתחיל ולדבר על ההווה והעבר  אונסק"ו ",  פתח נתניהו את דבריו בטקס . " אונסק"ו קיבל החלטה היום והחלטה זו גרמה לאכזבה בקרב הפלסטינים וכמה מדינות ערביות .  היא הייתה אמורה להתקבל פה אחד ,  כיוון שמנכ"לית אונסקו אמרה שאם זה לא יקרה היא לא תיושם .  אני רוצה להודות למנהיגי טנזניה וקרואטיה שדרשו הצבעה חשאית - זה לא התקבל פה אחד .  11 מתוך 21 המדינות השיכות לוועדת המורשת לא תמכו בהצבעה וזה תוצאה משמעותית משום שלפני שנה בהרכב נוח בהרבה לנו קיבלנו תוצאה פחות טובה ",  הוסיף .  
שגריר ישראל באונסק"ו עודכן כבר בצהריים בדבר החלטת ראש הממשלה . " מדובר בצעד מתבקש ",  אמר שאמה-הכהן . " ברור שהבסיס והמניע להחלטה היא חשיבה והערכה מחדש של היחסים עם אונסק"ו לאור הרדיפה המתמשכת את מדינת ישראל והעם היהודי .  בכל מקרה ,  עם כל חוסר הנוחות והצורך לבטל פעילויות דיפלומטיות שנקבעו לימים הקרובים ,  כשראש הממשלה קורא - השגריר מתייצב ,  ובטח כשזה לטובת האינטרס של מדינת ישראל ". 
לקריאה נוספת:בהצבעה חשאית :  אונסק"ו אישר החלטה שנויה במחלוקת נוספת נגד ישראלאונסק"ו אשרר את ההחלטה המתעלמת מהקשר בין היהדות להר הביתנתניהו הודה לאיטליה על גינוי החלטת אונסק"ו : " שינוי כיוון "  
בשבועיים האחרונים עברו שתי החלטות שהוגדרו על ידי הממשלה  " אנטי-ישראליות "  במוסדות אונסק"ו ,  המגנות את ישראל על פגיעה במקומות הקדושים לאסלאם בירושלים ושאינן מזכירות כלל את הקשר ההיסטורי של העם היהודי להר הבית .  הראשונה עברה לפני כשבועיים בוועד המנהל של הארגון ,  ואילו השנייה עברה מוקדם יותר היום בוועדת המורשת של הארגון .  
בירושלים גינו בחריפות את שתי ההחלטות אף שמדובר בכאלה שעוברות מדי שנה במוסדות הארגון בשנים האחרונות וששתיהן עברו בזכות רוב ערבי אוטומטי .  כבר לאחר ההחלטה הראשונה הודיע שר החינוך נפתלי בנט על השעיית כל המגעים עם אונסק"ו ,  שתחת סמכות משרדו ,  והחלטת ראש הממשלה על החזרת השגריר מהווה החרפה דיפלומטית ביחסים .
 היום בצהריים אישרה ועדת המורשת העולמית של ארגון קשרי החינוך והתרבות של האו"ם בהצבעה חשאית בפריז ,  הצעת החלטה המגנה את ישראל על פגיעה במקומות הקדושים בירושלים .  עשר מדינות תמכו ,  שתיים התנגדו ,  שמונה נמנעו ונציג אחד נעדר .  גורמים מדיניים דווקא הביעו שביעות רצון מתוצאות ההצבעה באונסק"ו . " זו תוצאה טובה יותר לישראל ,  בהרכב הרבה יותר גרוע לעומת השנה שעברה ",  אמרו . " פחות מדינות היו השנה בעד ההחלטה ,  יותר מדינות עברו השנה מהתנגדות להימנעות ".  
בדומה להצעת ההחלטה שעברה בוועד המנהל של אונסק"ו מוקדם יותר החודש ,  גם החלטה זו כוללת גינויים נרחבים לחפירות ארכיאולוגיות ישראליות באזור העיר העתיקה ולפעולות של כוחות הביטחון הישראלים בהר הבית .  לקראת ההצבעה הפיצו ירדן והפלסטינים נוסח מרוכך של הצעת ההחלטה .
 כך ,  לדוגמה ,  בניגוד לשנים עברו ,  הביטוי  " כוח כובש "  לא הוזכר וההתייחסות לכותל המערבי לא הופיעה במרכאות .  ואולם ,  בדומה להחלטת הוועד המנהל שחוללה זעם בירושלים ,  גם בהחלטת ועדת המורשת הר הבית אינו מוזכר כמקום פולחן ליהודים ,  ורק מתחם אל-אקצא וחראם אל שריף מצוינים כמקום פולחן מוסלמי .  
בתום הדיון השליך שאמה-הכהן את מסמך ההחלטה לפח והשווה אותה להחלטה 3379 של האו"ם מ-1975 המשווה את הציונות לגזענות . " בשנת 1975 עמד אז שגרירנו לאו"ם חיים הרצוג וקרע לגזרים את נייר ההחלטה מול כל העולם .  לי אין כוונה לעשות זאת מולכם היום לא בגלל כבודכם ולא בגלל כבוד הארגון אלא בגלל שנייר ההחלטה הזה לא שווה אפילו את האנרגיה שצריך להשקיע בקריעתו לגזרים והרבה יותר פשוט ונכון לזרוק אותו למקומו הטבעי והוא פח האשפה של ההיסטוריה ".  
הוא הוסיף : " מצד אחד הוא ירגיש שם מאוד בנוח עם החלטות דומות שהתקבלו ביחס לעם היהודי ומצד שני יהיה לו מאוד מאוד צפוף שם בין ההחלטות של מועצת זכויות האדם ,  האו"ם בניו יורק ,  ואידאולוגיות שטניות להשמדת ישראל של אימפריות ,  משטרים ורודנים שלא ראויים שנזכיר את שמם ,  שהמשותף לכולם שהם נעלמו ועם ישראל חי וקיים ודגל כחול לבן עם מגן דוד מתנוסס מעל ירושלים בירתנו המאוחדת והנצחית ". 
 ( עדכון ראשון :  18:00 )  

במחאה על החלטות אונסק"ו :  נתניהו ישיב את השגריר להתייעצויות
כרמל שאמה הכהן יוחזר לישראל בעקבות שתי ההחלטות בעניין ירושלים והקשר היהודי אליה שהתקבלו לאחרונה במוסדות הארגון ,  שהאחרונה בהן התקבלה מוקדם יותר היום . " תיאטרון האבסורד נמשך ",  כינה זאת נתניהו באירוע במרכז הבינתחומי

