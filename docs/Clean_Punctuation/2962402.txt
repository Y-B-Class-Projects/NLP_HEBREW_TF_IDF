המשא ומתן להצטרפות ליברמן לממשלה יימשך היום | עדכונים שוטפים
בתום ישיבה שקיימו ח"כ ליברמן והשר יריב לוין בנושא המו"מ לצירוף ישראל ביתינו לקואליציה ,  סוכם כי היום יימשך התהליך .  במחנה הציוני תקפו את הרצוג על הדיונים להרחבת הממשלה .  גלאון : " נתניהו גרר את הרצוג כמו סחבה "
 המגעים להרחבת הקואליציה עלו שלב אתמול  ( רביעי )  ,  לאחר שיו"ר ישראל ביתנו אביגדור ליברמן נפגש עם ראש הממשלה נתניהו שהציע לו את תיקי הביטחון והקליטה .  
מנגד ,  תוקפים במחנה הציוני את יו"ר הסיעה יצחק הרצוג ,  על המגעים שקיים עם נתניהו ,  וקוראים להתפטרותו .  הרצוג הכריז כי לא יתקיים משא ומתן במקביל לזה המתנהל מול ליברמן ,  ותקף את יחימוביץ' במסיבת עיתונאים שכינס .
 כל העדכונים מהזירה הפוליטית והמגעים לממשלת אחדות - דקה אחר דקה ,  בוואלה !  NEWS 
23:03 - האלוף במיל' ח"כ איל בן ראובן  ( המחנה הציוני )  מביע זעזוע מהמינוי המסתמן של ליברמן : " שר ביטחון מצוין ומנוסה שהוביל בשיקול דעת ,  בענווה ובעוצמה יוחלף בשר ביטחון שאוי לנו אם יבצע את מה שעליו הכריז בעבר .  זוהי הפוליטיקה בקומה הנמוכה ביותר שלה .  ממשלת ביבי ,  ליברמן ובנט היא סכנה ממשית לישראל ". 
22:42 - ישיבת המשא ומתן בין הליכוד לישראל ביתינו הסתיימה .  מן הצדדים נמסר כי הישיבה ,  שבה השתתף גם ליברמן עצמו ,  התקיימה בצורה עניינית וטובה .  סוכם כי מחר יימשך המשא ומתן על מנת לסיים אותו בהקדם האפשרי .
 21:25 - ראשי המועצות בעוטף עזה יוצאים בהודעת הוקרה לשר הביטחון יעלון : " במהלך שנות כהונתו כשר הביטחון עומד יעלון לצד תושבי עוטף עזה בצורה בלתי מעורערת ומגלה הבנה מוחלטת לצרכים הייחודיים באזור .  אנו תקווה ,  כי מדיניות זו והרוח הקשובה והעניינית לה אנו זוכים מהשר יעלון תימשך גם בעתיד ". 
21:15 - משה ליאון ורומן גרביץ מנהלים בשעה זו את המשא ומתן לכניסה לקואליציה מטעמו של יו"ר סיעת ישראל ביתינו ,  ח"כ אביגדור ליברמן ,  בפגישה שמתקיימת בין הצדדים .  
20:45 - בני בגין :  ל"חדשות 2 ":   " המינוי של ח"כ אביגדור ליברמן לשר הביטחון הוא הזוי ". 
20:42 - שלי יחימוביץ' ל"חדשות 2 ":   " הרצוג מפגין אפס לקיחת אחריות .  הובטח לי להיות שרה בכירה ביותר ,  וסירבתי בבוז .  ניסיתי עם חבריי למנוע כניסה חסרת תנאים לממשלה ,  והיציאה למאבק פומבי הייתה בלית ברירה .  כעת אנחנו חווים משבר מנהיגותי במפלגה .  הנזק שנגרם היום הוא בלתי הפיך ".  
19:58 - לדברי יו"ר יש עתיד ח"כ יאיר לפיד , " מה שקורה כרגע זה שפוליטיקאים דואגים לעצמם ולמקורבים שלהם במקום לציבור ולמדינה ולכן אנחנו ,  'יש עתיד' ,  לא לוקחים בזה חלק ". 
19:57 - ישיבת משא ומתן על הרחבת הקואליציה תתקיים בשעה 21:00 .  
19:19 - ראש הממשלה נתניהו מתקשר לעדכן את שר הבריאות יעקב ליצמן  ( יהדות התורה )  בהתקדמות המגעים לצירוף ישראל ביתנו לממשלה .  מלשכת השר נמסר כי ליצמן  " בירך על האפשרות להרחבת הקואליציה והדגיש כי הוא מצפה שלא ישתנו קווי היסוד ובייחוד חוק הגיוס ". 
19:17 - ח"כ אראל מרגלית על מינויו המסתמן של ליברמן : " נתניהו ערף את ראשו של שר הביטחון בשידור חי ,  והכנופיות ניצחו את הדמוקרטיה .  בקצב הזה אלאור עזריה יתמנה לסגן שר הביטחון .  הפרחים להנהגת מפלגת העבודה שהביאה לביזיון ". 
19:07 - השר אורי אריאל מביע תמיכה בשר משה יעלון ואומר כי  " ‏חשוב מאוד להרחיב את הקואליציה הלאומית ואני מברך על פתיחת המשא ומתן עם ישראל ביתנו ,  אבל ההשתלחות בשר הביטחון יעלון אינה ראויה ואינה מקובלת עלי ". 
19:00 - ח"כ איילת נחמיאס ורבין  ( המחנה הציוני )  תוקפת את ראש הממשלה : " דם חיילי המלחמה הבאה על ידיו של נתניהו ,  שעומד לפטר את האדם הכי מתאים בקואליציה שלו ,  למכור את ביטחון ישראל למען שרידותו הפוליטית ולהפקידו בידי גזען פופוליסט ".  
18:50 - ‏ראש הממשלה בנימין נתניהו התקשר ליו"ר ועדת הכספים ח"כ משה גפני בנושא המשא ומתן הקואליציוני .  בשיחתם אמר גפני כי יש הסכם קואליציוני חתום עם יהדות התורה ,  ולא יאפשרו כל שינוי או תזוזה ממנו ,  בעיקר בנושא הביטחון .
 18:38 - המחנה הציוני הודיעו על מסיבת עיתונאים שתתקיים הערב בשעה 20:15 במטה הסיעה בתל אביב .
 18:20 - בתום פגישתו עם אביגדור ליברמן התקשר ראש הממשלה בנימין נתניהו לשר הביטחון משה יעלון ועדכן אותו שישראל ביתנו דורשת את תיק הביטחון .
 18:00 - יו"ר מרצ זהבה גלאון תקפה את יו"ר המחנה הציוני יצחק הרצוג בחשבון הפייסבוק שלה ,  ואמרה לו  " צא בחוץ "  על שהוביל לכניסתו של אביגדור ליברמן לממשלה . " הרצוג צריך לארוז את הפקלאות וללכת הביתה .  אין פה ברירה אחרת .  הוא לא יכול יותר להיות ראש אופוזיציה אחרי שנתניהו גרר אותו כמו סחבה בשוק והשתמש בו כדי שליברמן יכנס לממשלה .  הוא הוריד את המפלגה שלו לבוץ והפר את הבטחת הבחירות הכי בסיסית שלו ".  
17:53 - גורם פוליטי :  נתניהו הציע לליברמן את תיקי הביטחון והקליטה .
 17:40 - השר יריב לוין מונה לראש צוות המשא ומתן עם מפלגת ישראל ביתנו מטעם הליכוד .  
17:37 - מקורבי ליברמן על הפגישה עם נתניהו : " הייתה פגישה טובה ועניינית ,  סיכמו להיפגש שוב הערב ". 
17:29 - מהליכוד נמסר : " ראש הממשלה בנימין נתניהו נפגש אחר הצהריים עם ח"כ אביגדור ליברמן .  הפגישה הייתה עניינית ,  התנהלה ברוח טובה ובסופה הוחלט על הקמת צוותי משא ומתן .  ראש הממשלה מעדכן את ראשי הקואליציה בפרטים ". 
17:23 - הסתיימה פגישת ראש הממשלה נתניהו וח"כ אביגדור ליברמן .  
16:55 - יו"ר הקואליציה ,  ח"כ דוד ביטן  ( הליכוד )  ,  התייחס היום  ( רביעי )  במשדר וואלה !  NEWS לאפשרות שתורחב הקואליציה עם כניסתה של ישראל ביתנו לממשלה והעברת תיק הביטחון לידיו של ח"כ אביגדור ליברמן . " המינוי של ליברמן לא יראה טוב בעולם ,  אבל האשמה על כך היא במחנה הציוני ",  אמר .
 16:50 - בבית היהודי הביעו שביעות רצון מהמהלך לצירוף ליברמן לממשלה .  מהמפלגה נמסר : " תהיה ממשלת ימין חזקה ,  הגיע הזמן ששר הביטחון יסיים את תפקידו ". 
16:35 - צעירי מפלגת העבודה בירכו על הפסקת המשא ומתן של הרצוג על הצטרפות לממשלה : " מאחלים לראש הממשלה ולליברמן זוגיות מאושרה וקצרה ככל הניתן ". 
16:26 - השר יריב לוין מחוץ למשרד ראש הממשלה : " ממשלה לאומית רחבה שתבטא את רצון הציבור היא מהלך מכונן ". 
16:00 - ליברמן הגיע למשרד ראש הממשלה בירושלים .  
15:52 - חבר הכנסת מיקי רוזנטל מהמחנה הציוני קורא ליו"ר הרצוג להתפטר . " הרצוג חייב ללכת הביתה ",  אמר .
 15:50 - חברת הכנסת סתיו שפיר מהמחנה הציוני תקפה את היו"ר יצחק הרצוג על המגעים עם ראש הממשלה בנימין נתניהו על המגעים בין הצדדים בנוגע לממשלת אחדות . " הרצוג חייב ללכת הביתה .  עכשיו ברור שביבי השתמש בהרצוג כדי להכניס את ליברמן לממשלה ",  כתבה בחשבון הפייסבוק שלה .  
15:32 - שר הרווחה ויו"ר מרכז הליכוד חיים כץ קורא לישראל ביתנו להצטרף לממשלה .  לקראת פגישת נתניהו וליברמן ,  מסר : " ישראל ביתנו היא שותפה טבעית שתחזק את יכולתנו להתמודד עם אתגרים ביטחוניים וחברתיים ". 
14:51 - יו"ר המחנה הציוני ,  יצחק הרצוג ,  דוחה את האפשרות של כניסה לממשלה יחד עם מפלגת ישראל ביתנו . " עד שנתניהו יחליט לאן הוא מכוון - לא ננהל איתו משא ומתן במקביל .  אני לא עובד לפי סדר היום של ליברמן ".  בדברים שנשא במלון בירושלים הוסיף הרצוג :  כעת ,  יותר מאי פעם ,  הבחירה היא בין ליברמן בביטחון לבינינו בביטחון - בין טירוף לבין שפיות ".  
14:46 - גורמים בסביבת ראש הממשלה בנימין נתניהו מבהירים כי מגעים עם אביגדור ליברמן על הצטרפות לממשלה לא סוגרים את הדלת בפני הצטרפות המחנה הציוני . " ראש הממשלה מעוניין בהמשך השיחות עם מפלגת העבודה על מנת לייצר ממשלה רחבה ככל האפשר ",  נמסר .  
14:36 - יו"ר ההסתדרות ,  אבי ניסנקורן ,  מתייחס למגעים להצטרפות לממשלת אחדות ,  שבה הביע תמיכה בעבר ,  ואומר : " תמכתי ואני עדיין תומך באפשרות של ממשלת אחדות אמיתית לטובת המדינה ,  אך המו"מ הנוכחי אינו מוביל לכך .  בעת הזו איני רואה טעם להמשיך בו ". 
14:10 - ח"כ סתיו שפיר  ( המחנה הציוני )  חותמת על כתב התחייבות של צעירי מפלגת העבודה ,  שלפיו לא תיכנס לממשלת ימין .  בפוסט בפייסבוק של צעירי המפלגה נכתב כי  " שפיר היא הראשונה שחתמה הבוקר על ההתחייבות שיזמנו ,  שבה חברות וחברי הכנסת מודיעים באופן רשמי שלא ייקחו שום חלק בממשלה הרעה הזו ".  
13:50 - ח"כ אראל מרגלית  ( המחנה הציוני )  קורא לראש מפלגתו ,  יצחק הרצוג ,  להודיע על הפסקת המגעים להצטרפות לקואליציה . " תודיע שאתה עוצר את ההשפלה הזאת .  יש כבוד למפלגה הזאת ,  יש לה היסטוריה ,  אנחנו לא העודף של ליברמן .  זה החיים של הילדים שלנו ,  זה לא המכרז של המדינה .  ניסית ,  מספיק ,  די ". 
13:23 - שר התחבורה ישראל כץ מתייחס לדבריו של יו"ר ישראל ביתנו ,  אביגדור ליברמן ,  שבהם הציג את תנאיו להצטרפות לממשלה . " אני מברך על הודעתו ועל נכונותו להצטרף לקואליציה ",  אמר .  לדבריו , " ישראל ביתנו שותפה טבעית לממשלה לאומית בראשות הליכוד ויש לקיים מו"מ מהיר על מנת לאפשר את הצטרפותה לטובת קידום האינטרסים הלאומיים של מדינת ישראל ". 
13:17 - יו"ר המחנה הציוני יצחק הרצוג מודיע שיישא הצהרה מיוחדת בשעה 14:30 בירושלים .  
13:12 - נתניהו משוחח עם יו"ר ישראל ביתנו אביגדור ליברמן ,  ומזמין אותו לפגישה במהלך היום .  זאת ,  על רקע מסיבת העיתונאים שערך ליברמן ובה הציב את תנאיו לכניסה לממשלה .  
13:08 - השר זאב אלקין מהליכוד מביע תמיכה בהצטרפותה של ישראל ביתנו לממשלה . " אני קורא לראש הממשלה לבדוק ברצינות את אפשרות הרחבת הממשלה במשא ומתן מואץ עם ישראל ביתנו .  עדיף לבנות ממשלה יציבה של המחנה הלאומי בהתאם למה שהבטחנו לבוחר ,  מאשר ללכת להקמת ממשלת אחדות מדומה ,  שלא תהיה יציבה וגם תפגע בליכוד ,  במחנה הלאומי ובכלל באמון הציבור הישראלי במערכת הפוליטית ". 
12:24 - ליברמן מדגיש כי יחסיו האישיים עם נתניהו ,  שידעו ימים טובים יותר ,  לא יכריעו כאן . " היחסים האישיים לא יהיו מחסום ,  כי שום דבר לא אישי ולא פרסונלי ". 
12:15 - יו"ר ישראל ביתנו ,  אביגדור ליברמן ,  מתייחס לאפשרות שמפלגתו תצטרף לקואליציה : " אנחנו לא פוסלים ומעולם לא פסלנו כניסה לממשלה ".  עם זאת ,  הוא הדגיש כי  " לא שמענו דבר באופן רשמי .  אם זה נכון שהוצע תיק הביטחון ,  עונש מוות למחבלים ורפורמה פנסיונית זו הצעה רצינית ,  בהחלט מכובדת ,  ויש על מה לדבר .  אבל אנחנו לא נדבר משא ומתן באישון לילה ודילים באפלה ".  
9:48 - יו"ר מרצ זהבה גלאון קוראת לחברי המחנה הציוני לחבור לח"כים של מרצ ולהקים יחד  " חזית אופוזיציונית לוחמת על בסיס עקרונות יסוד משותפים ".   " חזית שכזו חיונית לדמוקרטיה הרבה יותר מממשלת אחדות מזויפת ואופורטוניסטית שבה הרצוג וחבריו שיצטרפו לממשלה יהיו המשת"פים של נתניהו למהלכי סרק פסאודו מדיניים ויתנו לגיטימציה להמשך הזרמת כספים לבניה בהתנחלויות ",  אמרה .
 9:22 - השר זאב אלקין מתייחס להרחבת הקואליציה באולפן וואלה !  NEWS ,  ואומר : " כניסה לממשלת אחדות זו התאבדות פוליטית של העבודה ".   " זאב אלקין ויוסי יונה באותה קואליציה  נראה לי הזוי ",  הוסיף .  

המשא ומתן להצטרפות ליברמן לממשלה יימשך היום | עדכונים שוטפים
בתום ישיבה שקיימו ח"כ ליברמן והשר יריב לוין בנושא המו"מ לצירוף ישראל ביתינו לקואליציה ,  סוכם כי היום יימשך התהליך .  במחנה הציוני תקפו את הרצוג על הדיונים להרחבת הממשלה .  גלאון : " נתניהו גרר את הרצוג כמו סחבה "
 
