 " לא נתקפל בפניו ":  מה חושב השגריר החדש באו"ם על אובמה ? 
כל שגריר לשעבר בארגון יודה שהיכולת לעבוד לצד המשלחת האמריקנית היא החלק החשוב ביותר בתפקיד .  איך יתקבל דני דנון ,  שעשה קריירה ממתקפות פוליטיות זולות נגד הממשל האמריקני ,  בלשכת נציגתו של אובמה ? 
בהודעה שהפיצה הבוקר  ( שישי )  לשכת ראש הממשלה בנימין נתניהו על מינויו של השר דני דנון לשגריר ישראל באו"ם ,  הופיעו כמה פרטים שכביכול מסבירים מדוע דנון מתאים לתפקיד .  בין השאר ,  נכתב כי  " דנון מכהן זה תשע שנים כיו"ר הליכוד העולמי ואחראי על פעילות ההסברה וקשרי החוץ של תנועת הליכוד בעולם ",  לצד תיאור עברו של דנון כ"שליח הסוכנות היהודית בפלורידה "  בתקופת לימודיו באוניברסיטה .  
אזכור תפקידו של דנון כאחראי על  " הליכוד העולמי "  בהקשר של מינויו לאחד התפקידים הבכירים ביותר בדיפלומטיה הישראלית הוא מגוחך .  אין שום דבר בג'וב הפוליטי נטול המשמעות הזה המכשיר אדם להיות נציג ישראל באחת הבמות החשובות בעולם .  אלא שבלי לשים לב ,  בלשכת ראש הממשלה למעשה הסבירו בעקיפין למה באמת מונה דנון לתפקיד :  כדי לפנות משרות בתנועת הליכוד שנתניהו חפץ לאייש באנשים נוחים יותר .  
הליכוד העולמי ,  בהקשר הזה ,  הוא רק בונוס .  התפקיד העיקרי שמעניין את נתניהו הוא יו"ר מרכז הליכוד ,  תפקיד שדנון השתמש בו בשנים האחרונות כדי לגרום לנתניהו לא מעט כאבי ראש בתוך המפלגה .  תמורת הטסתו לניו יורק ומינויו לתפקיד המבטיח חשיפה מכובדת בתקשורת ,  דנון מפנה את התפקיד ומאפשר לנתניהו להשתלט עליו .  אם המחיר הוא שבהצבעת הגינוי הבאה לישראל במקום עשר מדינות יתנגדו רק שבע ,  נראה שמדינת ישראל תוכל לעמוד בזה .  
לנתניהו יש זכות מלאה ,  בתור שר חוץ ,  למנות  " איש אמון "  לתפקיד השגריר באו"ם ,  ובאופן כללי להורות על מינויים פוליטיים עד למכסה מסוימת בשירות החוץ .  כך נהגו כל שרי החוץ לפניו ,  וכך ינהגו גם שרי החוץ הבאים .  אלא שהמקרה של מינוי דנון יוצא דופן ושובר שיאים של ציניות ,  שכן אין שום דרך להגדיר את דנון  " משרת אמון "  של נתניהו .  לפני שנה בלבד ,  בשיאה של המלחמה בעזה ,  פיטר נתניהו את דנון מתפקידו כסגן שר הביטחון בשל ביקורת שהשמיע על ניהול הלחימה .  נתניהו אף האשים אותו שהתבטאויותיו חיזקו את חמאס .  
מה שעצוב במינוי של דנון הוא שלא מדובר במינוי של אמון ,  אלא ב"משרת אי-אמון ".  נתניהו ממנה את דנון לשגריר באו"ם דווקא כי הוא אינו סומך עליו ואף חושש ממנו ,  ולכן הוא שולח אותו  " לקצה העולם ",  מנקודת מבטו ,  ומרחיק אותו מהזירה הפוליטית המקומית .  כמה חבל רק ש"קצה העולם "  הזה הוא למעשה הבמה העולמית המרכזית והחשובה ביותר בתחום המדיני .  
התפקיד החשוב ביותר של שגריר ישראל באו"ם ,  כך יודה כל שגריר שכיהן בתפקיד בעבר ,  הוא לדעת לעבוד לצד המשלחת האמריקנית .  במקרה של דנון ,  הוא יצטרך לעבוד לצד השגרירה סמנתה פאוור ,  נציגתו של הנשיא אובמה ,  האיש שעליו אמר דנון בשנים האחרונות : " הוא מזגזג כדי לנסות להצדיק את פרס הנובל לשלום שקיבל ",   " הוא פגע בארצות הברית באמצעות מדיניות חוץ נאיבית ",   " לא נתקפל בפניו ",  ולקינוח   " לא נשלם עבור שכר הלימוד הפרטי שלו בהבנת המזרח התיכון ".  הוא בוודאי לא יתקבל באהדה רבה בלשכתה של פאוור .  
לנתניהו היו אפשרויות אחרות על השולחן למינוי השגריר באו"ם .  בשלב מסוים ,  למשל ,  נשקלה המועמדות של דני דיין ,  יו"ר מועצת יש"ע לשעבר ,  שאותו מינה לבסוף נתניהו לשגריר בברזיל .  דיין ודנון הם שניהם אנשי ימין מובהקים המתנגדים למדינה פלסטינית ,  אבל יש ביניהם הבדל משמעותי :  הראשון השקיע מאמץ גדול בשנים האחרונות בפעילות דיפלומטית שקטה ,  'מאחורי הקלעים' ,  בניסיון לשנות את עמדת מדינות המערב בנושא ההתנחלויות ,  ואילו השני עשה קריירה בעשור האחרון ממתקפות פוליטיות זולות נגד הממשל האמריקני וממשלות אירופה .  
אפשרות אחרת שנשקלה הייתה למנות את חברת הכנסת לשעבר ד"ר עינת וילף כמי שמגיעה מהמרכז הפוליטי והייתה יכולה לנהל בהצלחה את התגובה הישראלית לקמפיין שהפלסטינים מנהלים נגד ישראל בפורומים הבינלאומיים .  אפשר היה אפילו למנות לתפקיד את אחד הדיפלומטים הישראלים הבכירים מתוך משרד החוץ ,  מישהו שימשיך את העבודה המוצלחת שעשה השגריר הנוכחי ,  רון פרושאור ,  שמונה לתפקיד על ידי אביגדור ליברמן לאחר שכיהן כשגריר בלונדון .  אבל אל מול כל האפשרויות הללו בחר נתניהו דווקא במינוי שהכי התאים לו מבחינה פוליטית .  אולי כדי לתקן ,  הוא ימנה כעת דיפלומט מקצועי לתפקיד החשוב של יו"ר הליכוד העולמי ,  שזה עתה התפנה .
 לפניות לכתב :  amir.tibon@walla.co.il  

" לא נתקפל בפניו ":  מה חושב השגריר החדש באו"ם על אובמה ? 
כל שגריר לשעבר בארגון יודה שהיכולת לעבוד לצד המשלחת האמריקנית היא החלק החשוב ביותר בתפקיד .  איך יתקבל דני דנון ,  שעשה קריירה ממתקפות פוליטיות זולות נגד הממשל האמריקני ,  בלשכת נציגתו של אובמה ? 

