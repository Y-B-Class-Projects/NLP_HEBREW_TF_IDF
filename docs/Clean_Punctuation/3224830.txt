להשקיט את תופי הפלילים :  התרגיל הנואש של נתניהו מאחורי סערת הפריצה לגנץ
במקום שיו"ר כחול לבן ושותפיו יהלמו יום-יום בתופי כתב החשדות נגד ראש הממשלה ,  הם עסוקים בהתגוננות מפני המאמץ להטיל בהם רבב .  נתניהו ניסה ליצור סימטריה ביניהם ,  כאילו כולם בפוליטיקה פגומים ,  אך הכפשת יריבו באמצעות חיבור לאיראן היא כבר הרבה יותר ממגוחכת
הפעולה האיראנית נגד הטלפון של בני גנץ - אם הצליחה או לא ,  שטחי לקבוע בלי נתונים בדוקים - מלמדת שלדעת השלטונות בטהראן ,  בנימין נתניהו טוב לאיראנים .  קסאם סולימאני ,  מפקד כוח קודס של משמרות המהפכה ,  מעוניין בהמשך שלטונו .  ביבי טוב לפרסים של הרפובליקה האסלאמית .
 גנץ הוא רק אחד מעשרות רבות של אנשי ביטחון ,  בהווה ובעבר הקרוב ,  שהאיראנים מנסים לחדור לרשת התקשורת שלהם .  כל מי ששמו הופיע ברבים כשותף סוד וכמעורב במידע ,  בדיווח ובהחלטות בנושאים צבאיים ,  אסטרטגיים ,  טכנולוגיים .  אם להוסיף לכך ,  כפי שהאיראנים  ( וחיזבאללה ,  וחמאס ,  ואולי גם מעצמות )  עושים ,  גם עיתונאים המסקרים תחומים אלה ,  המספר הכולל של יעדי תקיפת הסיגינט - ציתות אלקטרוני - והסייבר מגיע למאות .  גנץ היה למקרה בולט משום זינוקו לעמדה ציבורית מובילה ,  אך הוא רחוק מלהיות יחיד או ראשון .  מותר להניח שכמותו הותקפו גם עמיתיו ,  הקצינים הבכירים בדימוס ב"כחול לבן "  ומתחריהם במפלגות האחרות .
 עוד בוואלה !  NEWS:גנץ על הפריצה לטלפון הנייד שלו : " סיפור פוליטי הזוי"יועצו של גנץ תוקף :  דובר ראש הממשלה מנצל מידע ביטחוני לשקריםכחול לבן תוקפים את נתניהו :  אין שחר לתדרוכים בעניין הפריצה לטלפון 

כל המדינות מרגלות אחר כל המדינות החשובות להן ,  בעיקר בהאזנות מסוגים שונים .  בתום מלחמת יום הכיפורים גידף הנרי קיסינג'ר בשיחות עם הצמרת הישראלית את מנהיגי בריטניה וצרפת ואמר שוב ושוב שהאמריקנים יודעים מה הם אומרים בסתר .  זה היה נכון עוד בתקופת בלעדיותם של הטלפונים הקוויים והתפוצץ בדור השלישי והרביעי של הניידים והאינטרנט .  תדריכים גלויים לאנשי תעשיות ביטחוניות במדינות מערביות היוצאים למדינות-אחיות ,  כביכול ,  כוללים אזהרות מפני מה שהמארחים עלולים לעשות לציוד הנייד שלהם ,  במיוחד טלפונים ומחשבים .  ההוראה להשאיר מכשירים אלה מחוץ לאתרים רגישים ולחדרי דיונים נובעת מהידיעה שניתן להפוך אותם ,  גם בהיותם כבויים ודוממים ,  לשלוחות צילום ושידור ,  סביב הקורבן התמים ובהאזנת נפח .
 ידיעה זאת היא כיום נחלת הכלל ,  אף שאין בה כשלעצמה ערובה להתגוננות מפני תקיפה .  אזהרה הנמסרת מגורם מוסמך לאיש ביטחון מנוסה ,  שהוא עכשיו על כוונת אויב דוגמת איראן ,  מיועדת לכל היותר לרענן את מודעותו ואולי במיוחד לחדד את ערנותו לדואר ולמסרים המגיעים אליו ועלולים להתגלות ,  אם יתגלו ,  כמזויפים ,  רעילים ונשאים של נגיפים .  זה שתוכנו של הטלפון חשוף לשאיבה ולהפצה הוא כבר אמור לדעת .  
אם יש סיכון ביטחוני מהלך ,  הוא אינו בני גנץ .  נתניהו בעייתי .  הוא נהג להתייעץ עם זרים נעדרי סיווג מתאים  ( ארתור פינקלשטיין ,  ג'ורג' בירנבאום )  באופן שהדאיג את קציני הביטחון של משרד ראש הממשלה ,  את השב"כ ואזרחים שהתלוננו בפני היועץ המשפטי לממשלה על ההפקרות .  ב"צוק איתן ",  כשגנץ וקציניו הביאו לקבינט בראשות נתניהו את מצגת כיבוש עזה ,  היא זלגה לה מלמעלה אל הטלוויזיה וסיכנה את הלוחמים בחזית .  החשוד הראשי לא לבש מדים .  אילו תבע אז הרמטכ"ל חקירה ,  היה היועמ"ש יהודה וינשטיין מתקשה לתייק אותה ,  כפי שעשה לחברי כנסת ולעותרים מהשורה ;  אבל גנץ נהג באבירות ,  או שמא בסבילות .
 לסביבת נתניהו היה אז מניע :  גיוס דעת קהל נגד פלישה רבתי לתוככי עזה צפופת האוכלוסין .  גם עכשיו יש לסביבת נתניהו ,  שבחלקה התחלפה ,  מניע לפגוע בגנץ .  למרות ראיות נסיבתיות מובהקות ,  מוטב להיזהר מפני דילוג מחשבתי מזיהוי מניע כזה לקביעה ודאית שהוא שחולל את פרסום הידיעה על איראן והטלפון .  לעתים ,  הדברים מורכבים - או דווקא פשוטים ומקריים - יותר מכפי שהם נראים .  ייתכן תרגיל סיבובי ,  עם מבוע המעביר חומר למקור ,  בלי שהעיתונאי יודע ,  ולא רק חושד ,  מהי נקודת המוצא .  גם למקור וגם לעיתונאי עומדת חזקת החפות .  אולי אין כלום כי לא היה כלום .  
אבל לאחר הערה כללית זו ,  מוכרחים גם תומכי נתניהו להודות שמצבו בסיפור מסוים זה אינו טוב .  הוא ניצב לבדו בראש המדרג החולש על נתוני מבצע הסייבר האיראני .  כראש הממשלה ,  כפופים לו במישרין השב"כ ,  המוסד והוועדה לאנרגיה אטומית .  נתניהו התעקש - והחתים את הממשלה - להכפיף אליו גם את מערך הסייבר הלאומי ,  בראשות יגאל אונא ,  לשעבר ראש אגף סייבר וטכנולוגיות בשב"כ .  נציגי מערך הסייבר יושבים בדיונים משותפים ,  שולחנות עגולים ,  עם גורמי הביטחון האחרים ,  בעלי המסורת האירגונית השמרנית והנזהרת יחסית מהענקת שירות אישי לקברניט פוליטי .  בנוסף לכך ,  ראש הממשלה הוא אדונו הישיר ,  ובניגוד לכוונת המחוקק גם הבלעדי ,  של המטה לביטחון לאומי .  באחוזתו של שר הביטחון נתניהו נמצאים אמ"ן ,  הכולל את מערך ביטחון-המידע ;  אגף התקשוב וההגנה בסייבר ;  והמלמ"ב ,  הממונה על הביטחון במערכת הביטחון .  כל הנחלים זורמים לנתניהו והוא מתפקע מרוב מידע .  הגופים היחידים שאינם סרים למרותו הם אגף החקירות והמודיעין במשטרה ומבקר המדינה ;  והתוצאות ידועות .
 במקום שגנץ ושות' יהלמו יום-יום בתופי כתב החשדות נגד נתניהו ויפרסמו קטעים נבחרים גם ממה שאמרו עליו המשטרה ,  הפרקליטות ,  המבקר והיועצים המשפטיים מאז נחקר לראשונה ב-1997 ,  הם מתגוננים ומתבכיינים ,  והנה חלפו להן עוד יממות מבוזבזות .  
היה מי שייצא לתקשורת את סיפור הטלפון של גנץ מי שהיה ,  ברור מדוע נתניהו עלץ על הפרסום .  ראשית ,  הוא מסיט את הדיון ממנו - לרגע ,  עד שהדיון חוזר אליו כמועמד לתפקיד מקור או מבוע .  שנית ,  הדיון מתמקד ביריבו העיקרי ,  ומה עוד לשלילה .  שלישית ,  הוא תורם לסימטריה הכוזבת ,  שתכליתה לדלל את רישומם של שלושת התיקים הפליליים הכרוכים סביב צווארו .  כביכול ,  כולם בפוליטיקה פגומים .  הנה ,  גם לגנץ יש איזה רבב או שניים .  אמנם לא ממש דומות טענות הכפר הירוק והטלפון לטיוטת אישומי השוחד והמרמה ,  אבל איש אינו מושלם ,  דין פרוטה כדין מאה ,  ולכן אין סיבה לבחור ראש ממשלה ,  כי לא זה המקרה של כיעור - הגדרת היועמ"ש אליקים רובינשטיין להתנהגות הזוג נתניהו בפרשת עמדי - מפני יופי תוציאו .
 לא אכפת לנתניהו שהסימטריה כוזבת ,  כי אין סימטריה בין מצבו לבין זה של גנץ .  אם לאחר הבחירות לא יהיה גנץ ראש הממשלה ,  אלא רק שר הביטחון או ראש האופוזיציה ,  לא נורא .  כך או כך או כך ,  לעומת מקומו לפני חודשים מעטים ,  הישגו יהיה עצום .  לעומתו ,  אם נתניהו מאבד את ראשות הממשלה ב-9 באפריל ,  תהיה דרכו למעשיהו קצרה ומרה .  לא עת אנינות היא זאת לו - כאילו הייתה אי פעם .  לכן הוא בא לדו-קרב עם גנץ כמו הזאב לכומתה אדומה או קים ג'ונג און המפצפץ את דודו בתותח נ"מ מול סטודנט חובב סיף באוניברסיטת היידלברג ;  ולכן לא משנה שכמו את גנץ ניסו האיראנים לתקוף בטלפון ובמחשב עוד מאות ישראלים .  כעת מדברים על גנץ ,  כדי שלא לדבר על נתניהו .  

מי שהמציא בשעתו המביכה פושעים פוליטיים ,  שהקליטו את הניאוף שעליו רץ להודות בטלוויזיה ,  מקווה שגנץ יתהלך מעתה תחת ניחוח של בושם מפוקפק ,  כחול לבן :  סרט כחול המשמש להלבנת פנים .  זה היה מגוחך אילו ההכפשה נעצרה שם ,  בהקשר המקומי ,  אך בזכות החיבור לאיראן ,  זה ממש מטופש .
 כי מה ,  בעצם ,  אומר המסגור האיראני של סיפור הטלפון ?  שנתאנז חוששת מגנץ .  איראן אינה רוצה בו כראש ממשלת ישראל .  כרמטכ"ל ,  הניח את היסודות המעשיים ,  לא הברברניים ,  ללחימה במשמרות המהפכה בסוריה ובנה את מפקדת העומק .  נתניהו ,  לעומתו ,  חבר לדונלד טראמפ בקעקוע הסכם הגרעין ובכך פגע בבניין הכוח של צה"ל ופורר את החזית האחידה עם האירופים ,  הרוסים והסינים .  לסולימאני אין טוב מנתניהו ,  המחליש את המתונים ומחזק את הקיצונים ,  גם בזירה הפלסטינית .  אילו הייתה לסולימאני זכות בחירה בישראל ,  לא גנץ היה מקבל את קולו .
 גם אם מספרו  ( הקווי ,  הרי אין לו נייד )  של נתניהו נמצא בטלפון של גנץ ,  התרגיל הנואש של הצגתו כחשוף לאיראן ימחק אותו סופית מאנשי הקשר שלו .  במוצאי הבחירות לא יהיה טלפון ראשון מגנץ לנתניהו .  ההזמנה לליכוד לדון בממשלה משותפת תותנה בסילוקו של נתניהו ותהיה פומבית ;  זה לא לטלפון .  

להשקיט את תופי הפלילים :  התרגיל הנואש של נתניהו מאחורי סערת הפריצה לגנץ
במקום שיו"ר כחול לבן ושותפיו יהלמו יום-יום בתופי כתב החשדות נגד ראש הממשלה ,  הם עסוקים בהתגוננות מפני המאמץ להטיל בהם רבב .  נתניהו ניסה ליצור סימטריה ביניהם ,  כאילו כולם בפוליטיקה פגומים ,  אך הכפשת יריבו באמצעות חיבור לאיראן היא כבר הרבה יותר ממגוחכת

