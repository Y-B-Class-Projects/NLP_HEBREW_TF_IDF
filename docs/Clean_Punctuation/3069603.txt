לשכת נתניהו :  שגרירויות מחוץ לירושלים תורמות לאשליה הפלסטינית
במערכת הפוליטית הגיבו להחלטת טראמפ שלא לקיים את הבטחתו להעביר את השגרירות לירושלים ,  בנט : " העיכוב מקשה על הסיכוי לשלום אמת ".  הרשות הפלסטינית : " צעד חשוב למימוש השלום "
  ( בווידאו :  נתניהו על העברת השגרירות ,  בחודש שעבר )  
במערכת הפוליטית הביעו אחר הצהריים  ( חמישי )  אכזבה מהחלטת נשיא ארצות הברית דונלד טראמפ להשאיר את השגרירות בישראל בתל אביב ,  ולא להעבירה לירושלים .
 מלשכת ראש הממשלה נמסר : " עמדתה העקבית של ישראל היא שהשגרירות האמריקנית כמו שאר השגרירויות צריכה להיות בירושלים ,  בירתנו הנצחית .  קיום שגרירויות מחוץ לבירה מרחיק את השלום מכיוון שהוא תורם להחייאת האשליה הפלסטינית ,  שלעם היהודי ולמדינתו אין קשר לירושלים ".  
" על אף האכזבה מאי העברת השגרירות בעת הזאת ,  ישראל מעריכה את דברי הידידות של הנשיא טראמפ ומחויבותו להעברת השגרירות בהמשך ". 
טראמפ חתם היום על הצו המעכב בחצי שנה נוספת את העברת השגרירות ,  שהייתה בין הבטחות הבחירות המרכזיות שלו .  לפי הודעת הבית הלבן ,  מטרת המהלך היא  " לאפשר לתהליך השלום עם הפלסטינים להצליח ".  החתימה על הצו התבצעה שעות ספורות לפני תום המועד הקבוע בחוק .  
יו"ר הבית היהודי ,  השר נפתלי בנט ,  מסר כי  " אין שלום המבוסס על חלוקת ירושלים .  עיכוב העברת השגרירות דווקא מקשה על הסיכוי לשלום אמת מכיון שהיא מטפחת ציפיית שווא בקרב הפלסטינים לחלוקת ירושלים ,  דבר שלעולם לא יקרה .  רק הכרה מלאה בירושלים מאוחדת בריבונות ישראל תשים סוף לאשליות ותסלול אפשרות לשלום אמת עם שכנינו ". 
יו"ר האופוזיציה יצחק הרצוג מסר : " העברת שגרירות ארצות הברית ,  כמו גם כל שגרירות אחרת לירושלים ,  היא דבר מתבקש .  לצערי ,  נתניהו למד היום שיעור נוסף ,  שאין קיצורי דרך ומי שרוצה בהכרה בינלאומית צריך להגיע להסדר מדיני אמיץ .  את מה שמבין טראמפ ,  אני מקווה שלאחר 50 שנה גם נתניהו יפנים ".   
" טראמפ הבטיח לבוחריו להעביר את השגרירות לירושלים ולא קיים ",  האשים השר להגנת הסביבה זאב אלקין , " מקומן של כל השגרירויות הוא בבירתנו ירושלים .  אני קורא לו להודיע על העברת השגרירות בהזדמנות הבאה ,  עוד במהלך שנת היובל לאיחודה של העיר ".  שר התיירות יריב לוין הוסיף : " הנשיא טראמפ הוא ידיד אמת של ישראל .  דווקא משום כך האכזבה על אי העברת השגרירות היא גדולה .  This is not the way to make America great again ". 
יו"ר מרצ זהבה גלאון מסרה : " ההחלטה נכונה לזמן הזה .  בבית הלבן מאותתים לממשלה שטראמפ מנסה לייצר מהלך עם הפלסטינים .  העברת השגרירות עוד הייתה עלולה לפוצץ את העניין - לפני שברור בכלל מהו .  ירושלים המערבית היא בירת ישראל ,  ותהיה כזו עם או בלי נוכחות השגרירות האמריקנית .  העברת השגרירות לא תעגן את הריבונות הישראלית בירושלים והייתה עשויה לדחוק עוד מדינות בעולם להכיר במדינה פלסטינית שירושלים בירתה ". 
שר התקשורת איוב קרא אמר כי  " ראש הממשלה נתניהו נחוש להמשיך בנסיונות לשכנע את דונלד טראמפ להעביר את השגרירות האמריקאית לירושלים עיר הבירה של עם ישראל מאז דוד המלך ". 
סגנית שר החוץ ציפי חוטובלי אמרה כי  " אנחנו מקווים שהשגרירות תעבור לירושלים בהמשך ובכל מקרה סבורים שאין נכון ומוצדק יותר ממהלך של מיקום השגרירות בבירת ישראל .  ירושלים לא תחולק ,  וההבנה הזאת תשפר את נקודת המוצא לשלום עתידי עם שכנינו ". 
בעולם הערבי בירכו על החלטת טראמפ .  ממשלת ירדן מסרה כי  " אנו מברכים ומעריכים את המסר שההחלטה מעבירה ",  מסר דובר הממשלה . " ההתמקדות של טראמפ צריכה להיות בהכנות לשיחות שלום בין ישראל לפלסטינים ".  דובר הרשות הפלסטינית טען : " ההחלטה של טראמפ צעד חשוב למימוש השלום .  צעד זה מוכיח את הרצינות של ההנהלה האמרקאית במאמצים להשגת שלום "  

לשכת נתניהו :  שגרירויות מחוץ לירושלים תורמות לאשליה הפלסטינית
במערכת הפוליטית הגיבו להחלטת טראמפ שלא לקיים את הבטחתו להעביר את השגרירות לירושלים ,  בנט : " העיכוב מקשה על הסיכוי לשלום אמת ".  הרשות הפלסטינית : " צעד חשוב למימוש השלום "
 
