מה יכלול דו"ח ועדת הריכוזיות שיציג נתניהו ? 
ההמלצות הסופיות של ועדת הריכוזיות כוללות ככל הנראה את השטחת הפירמידות ,  הפרדה בין אחזקות ריאליות ופיננסיות והכנסת שיקולי תחרותיות להפרטה .  יישום ההמלצות יחייב חקיקה
ראש הממשלה בנימין נתניהו צפוי לפרסם היום בצהריים את ההמלצות הסופיות של ועדת הריכוזיות ,  שנועדו להגביר את התחרות במשק .  על פי הערכות של מקורות מקורבים לממשלה ,  המלצות הוועדה כוללות את השטחת הפירמידות לשתי קומות ,  למעט יוצאים מהכלל ,  הפרדה בין אחזקות פיננסיות לריאליות ,  הגבלת אשראי מגופים מוסדיים לתאגידים גדולים והכנסת שיקולי תחרות בהפרטה של נכסים ממשלתיים ובהקצאתם .  
יישום ההמלצות יחייב חקיקה ,  ובמהלכה צפויים לחצים מצד הגופים שעלולים להיפגע מן ההמלצות .  הלחצים צפויים לגבור בעיקר בשלב הדיון בנוסח טיוטות החוק ,  שיעברו לאישור הכנסת ,  וצפוי כי יכללו פעולות של לוביסטים ומשרדי יחסי ציבור ופגישות עם בכירים באותן חברות .  הטענות המרכזיות הצפויות הן כי לא יימצאו קונים לכל הנכסים ,  ומכירות הנכסים יובילו בכל מקרה ליצירתה של ריכוזיות חדשה - מכיוון שהרוכשים יהיו אילי הון אחרים .  
נקודת המוצא של הוועדה היתה שמבנה פירמידלי מסועף של תאגידים פוגע בתחרות ומהווה סכנה ליציבות הפיננסית של המשק ,  במיוחד בעת משבר כלכלי .  המלצות הביניים להגבלת השליטה של בעל הפירמידה בחברות שמתחתיה ,  והעברתה לשאר בעלי המניות ,  עוררו ביקורת רבה ,  ונראה כי הוועדה בחרה לטפל בסוגיה בדרך אחרת - של השטחת הפירמידות .  
בוועדה התנהלו דיונים אם להשטיח את הפירמידות לשתי קומות - של חברה אם ציבורית  ( חברת האחזקות )  וחברה בת - או לשלוש קומות ,  כך שיכללו גם חברה נכדה .  על פי הערכות ,  הוועדה מעדיפה מבנה של שתי קומות ,  מכיוון שבקומה השלישית של חברה בת כבר צצות התופעות השליליות של חברות פער .  עם זאת ,  נראה כי מחשש להשלכות ההגבלה של שתי קומות ,  המליצה הוועדה לאפשר קומה שלישית בתנאים שפירטה .  הוועדה העניקה לתאגידים ארכה של שנים ספורות לביצוע ההמלצה .  
נקודת מוצא נוספת של הוועדה היתה שגורם פיננסי המחזיק אחזקה ריאלית גדולה עלול לפגוע בהקצאת אשראי תחרותית במשק .  המלצות הביניים קבעו כי יש למנוע אחזקה משולבת של תאגיד גדול במוסד פיננסי גדול .  הרף שנקבע לתאגיד הוא מכירות של יותר מ-8 מיליארד שקל בישראל ,  ולתאגיד פיננסי של נכסים בסך של יותר מ-50 מיליארד שקל .  בעקבות ביקורת על גובה הרף דנה הוועדה בהנמכתו ,  ואולם נראה כי לא צפוי שינוי משמעותי בנושא .  
בין ההמלצות הסופיות של הוועדה ישנן המלצות חדשות שלא נכללו בהמלצות הביניים שפורסמו בספטמבר ,  שנוספו בין היתר בעקבות סוגיות כגון המשבר הכלכלי העולמי ,  הקושי של תאגידים לעמוד בהחזרי החוב ,  ה"תספורות "  של החוב שביצעו אילי הון שפגעו במוסדיים ובחוסכים ,  החשש מקריסת תאגידים שחלק ניכר מהמאזן שלהם מבוסס על מימון חיצוני והיעדר רגולציה שתגן על המוסדיים .  ההמלצות החדשות מתייחסות להגבלות על מתן אשראי של גופים מוסדיים לתאגידים גדולים ,  בדומה למגבלות החלות על בנקים .  זאת במטרה לשמור על הגוף המלווה ,  כך שתימנע חשיפה גדולה מדי מצדו ללווה בודד או לקבוצת לווים ,  ולמנוע ניפוח אשראי על ידי תאגיד כך שיוביל לקריסתו .  
כחלק מצעדי ההרתעה מפגיעה בתחרות המליצה הוועדה על חיזוק כוחו של הממונה על ההגבלים העסקיים ,  והמליצה כי תהליכי הפרטה או הקצאה של נכסי המדינה ישקללו שיקולי תחרות ,  ויתבצעו בתיאום עם רשות ההגבלים העסקיים .  

מה יכלול דו"ח ועדת הריכוזיות שיציג נתניהו ? 
ההמלצות הסופיות של ועדת הריכוזיות כוללות ככל הנראה את השטחת הפירמידות ,  הפרדה בין אחזקות ריאליות ופיננסיות והכנסת שיקולי תחרותיות להפרטה .  יישום ההמלצות יחייב חקיקה

