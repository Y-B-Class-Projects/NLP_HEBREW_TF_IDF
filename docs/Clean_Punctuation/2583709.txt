אובמה ונתניהו :  אינטרסים מעל משקעים אישיים
להערכת השר לשעבר דני נוה ,  מידת ההשפעה של תוצאות הבחירות בארה"ב על מערכת הבחירות בישראל אינה צפויה להיות דרמטית .  זאת מפני שאובמה אחראי דיו כדי לנהוג בזהירות
ביל קלינטון לא הותיר מקום לספק בבחירות של 1996 כי הוא מעדיף את שמעון פרס .  המחנה הליברלי-שמאלי בארצות הברית קרוב יותר באופן טבעי למחנה השמאל בישראל .  באופן דומה ,  שנים רבות מפא"י ומפלגת העבודה והמפלגות הסוציאליסטיות ברחבי העולם קיימו שיתוף פעולה הדוק .  המערכה ההיא ב-96 הסתיימה ,  כידוע ,  בניצחונו של בנימין נתניהו .  הימין בישראל ,  שמרבית תומכיו קרובים בהשקפת עולמם יותר למפלגה הרפובליקנית ,  העדיף את רומני וקיבל בחזרה את אובמה .  על רקע זה יש הגזמה רבה בפליאה על מידת הזהות של נתניהו עם מיט רומני .  
האם אובמה מצדו ימשיך בנתיב השגוי של לקיחת צד במערכת הבחירות של מדינה אחרת  ?  ייתכן .  הוא עשוי לדאוג באמצעות מקורביו לחלחול המסר .  אולם אובמה אחראי דיו כדי לנהוג בזהירות .  הוא יודע שעליו להתעלות מעל משקעים אישיים ולשים במרכז את האינטרס האמריקאי למצוא שפה משותפת עם כל ראש ממשלה בישראל .  מידת ההשפעה של תוצאות הבחירות בארה ? ב על מערכת הבחירות שלנו אינה צפויה להיות דרמטית ,  אלא אם יתפתח עימות חריף וממושך בין ירושלים לבין וושינגטון ,  ומערכת הבחירות אצלנו תהיה צמודה ודרמטית .  ההסתברות להתקיימות שני התרחישים המצטברים האלה בשלב זה היא נמוכה .  
ביום שאחרי הבחירות ,  השאלה המרכזית היא האם אובמה כנשיא בקדנציה שנייה יהיה שונה מהותית מזה שהכרנו .  בהקשר זה ,  אין ספק שליחסים האישיים יש משקל בתהליכי קבלת החלטות .  זה נכון בכל תחום של חיינו ,  בעסקים וגם בפוליטיקה .  גם ביחסי ישראל-ארה ? ב יש לקשר ולרמת האינטימיות בין הנשיא האמריקאי לראש הממשלה שלנו משקל מסוים .  
עם זאת ,  אסור לטעות .  מה שחורץ את העמדה האמריקאית בסוגיות החשובות הוא בראש ובראשונה האינטרס האמריקאי .  לצורך העניין ,  גם אם רומני היה נבחר ונתניהו היה מניח על שולחנו את דרישתו לנטרל צבאית את הפצצה האירנית המתקתקת ,  לא הידידות בין השניים הייתה זו שמכריעה את הכף .  בסוגיית אירן השוני בין אובמה לבין רומני קטן משנדמה .  נראה ששניהם בעד מדיניות של שימוש באופציה הצבאית כברירה האחרונה ,  תוך ניסיון לדחותה ככל האפשר .  ייתכן שאובמה יהיה נמרץ יותר במאמץ מחודש למצוא מסלול דיפלומטי מול טהרן ,  אבל אין זה אומר מנגד שידו של רומני הייתה קלה יותר על ההדק ,  ועוד בשנתו הראשונה כנשיא .  עדות לכך קיבלנו במערכת הבחירות האמריקאית וגם בעימותים עם אובמה ,  בהם עשה רומני מאמץ גדול שלא להיתפס כמחרחר מלחמה וכמי שיגרור את אמריקה לזירה צבאית חדשה .
 פוטנציאל לעימות מדיני בין נתניהו לבין אובמה טמון בעניין הפלסטיני .  חיכוכים רבים חווינו בשאלה זו גם בארבע השנים האחרונות .  חילוקי הדעות כאן הם ברורים .  מידת הרעש שהם יעוררו תלויים במידת ההידרדרות בשטח הפלסטיני ובסדר היום האמריקאי .  המענה לכך צריך לבוא בלקיחת יוזמה מדינית ישראלית ,  רצוי בתיאום עם ארה"ב .  מדיניות ישראלית פרו אקטיבית נבונה מול הפלסטינים יכולה גם לשרת את חיזוק ההבנות בינינו לבין אובמה ,  תוך הותרת המשקעים האישיים מאחור .
 הכותב ,  דני נוה ,  שימש כשר הבריאות וכמזכיר הממשלה ועומד בראש קרן ההשקעות Agate .  

אובמה ונתניהו :  אינטרסים מעל משקעים אישיים
להערכת השר לשעבר דני נוה ,  מידת ההשפעה של תוצאות הבחירות בארה"ב על מערכת הבחירות בישראל אינה צפויה להיות דרמטית .  זאת מפני שאובמה אחראי דיו כדי לנהוג בזהירות

