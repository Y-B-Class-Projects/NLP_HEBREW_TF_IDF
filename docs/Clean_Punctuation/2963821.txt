טיסות נתניהו מומנו בידי גורמי חוץ : " חשש למראית עין של טובות הנאה "
 מדוח מבקר המדינה עולה כי נתניהו ומשפחתו טסו שמונה פעמים כששימש שר האוצר בעלות של מאות אלפי שקלים ,  במימון ארגונים ואנשי עסקים .  נתונים נוספים הועברו לבדיקת היועמ"ש .  נתניהו : " הנסיעות היו חשובות לישראל ,  ההר הוליד עכבר "
 כחצי מיליון שקלים שולמו בידי גורמים חיצוניים ופרטיים כדי לממן את ביקוריו של ראש הממשלה בנימין נתניהו בחו"ל בעת ששימש שר אוצר .  מתוכם 83 אלף דולר מימנו את נסיעותיהם של רעייתו וילדיהם  כך עולה מהדוח שפרסם היום  ( שלישי )  מבקר המדינה יוסף שפירא .  על פי הדוח ,  שמתפרסם חמש שנים מאז חשיפת הפרשה שזכתה לכינוי  " ביביטורס ",  בין היתר עקב עיכוב בתגובתו של נתניהו לממצאים ,  נתניהו לא דיווח על הנסיעות והמימונים החיצוניים לגורמים המשפטיים המוסמכים וטען בתגובה כי מדובר בכספים לצורך נסיעותיו במסגרת תפקידו .  המבקר מדגיש בדוח כי הימנעות ביודעין על טובת הנאה  " מהווה עבירה פלילית ". 
נתניהו ,  רעייתו שרה וילדיו יאיר ואבנר טסו יחד עם מלווים נוספים בשנים 2005-2003 ,  אז שימש שר אוצר בממשלתו של אריאל שרון .  מתוך 15 טיסות ,  רק שבע היו במימון ממשלתי .  היתר מומנו על ידי גורמים חיצוניים ,  ובהם ממשלות של מדינות אחרות ,  ארגון הבונדס ,  גופים ציבוריים ,  אנשי עסקים ואנשים פרטיים בעלי קשרים שונים לנתניהו או למשק הישראלי .  
בימים אלה ,  כפי שפורסם לראשונה בחדשות 10 ,  בוחן היועץ המשפטי לממשלה אביחי מנדלבליט אם יש מקום לפתוח בחקירה פלילית בנוגע לחלק מהממצאים שעלו בבדיקת המבקר .  שפירא עצמו הדגיש בסיכום הדוח כי ישנם פרטים שאינם מופיעים בבדיקתו ,  שכן העדיף להעבירם לטיפול היועץ המשפטי . " לאחר קבלת תגובות המבוקרים על טיוטת הדוח ,  ובמהלך עבודת השלמת הביקורת שנעשתה לאור תגובות אלה ,  הועברו אל היועץ המשפטי לממשלה לבדיקה חומרים נוספים הנוגעים להיבטים מסוימים במימון נסיעות מר נתניהו לחו"ל ,  זאת בחודשים מאי ודצמבר 2015 .  לפי בקשת היועץ המשפטי לממשלה ,  הועברו אליו שוב ,  בד בבד עם העברת החומרים הנוספים ,  החומרים שכבר הועברו אליו בשנת 2013 לבדיקתו .  לאור בדיקת היועץ המשפטי לממשלה ,  יש סוגיות הנוגעות לנושא שאינן נדונות בדוח זה ".  
אחת הנסיעות שנבדקו נוגעת לביקור של נתניהו ורעייתו באוקטובר 2004 בארצות הברית .  משם נסעו השניים לביקור פרטי בריביירה הצרפתית שנמשך עשרה ימים .  העלות :  2,500 אירו ללילה במלון .  חלקו הארי של הטיול ,  שכולל את שהותם של השניים בארצות הברית ובצרפת ,  לרבות מימון טיסותיהם של בני הזוג ,  מנהלת לשכתו של נתניהו ומאבטחו האישי ,  מומן על ידי הבונדס .  גורם נוסף השתתף בעלות הביקור ,  אולם הוא לא מפורט בדוח המבקר .
 ביקור אחר שצוין בדוח הוא שהותו של נתניהו ורעייתו בארצות הברית ביוני 2004 .  בנסיעה זו ,  שלא היתה במסגרת תפקיד ,  מומנה טיסתה של רעייתו שרה .  כרטיס הטיסה עלה כ-12 אלף דולר ומומן על ידי ארגונים זרים .  
על פי הדוח ,  הבונדס היה המממן העיקרי של נתניהו ,  והעניק לו ולמקורביו מימון נסיעות לחו"ל בסך של לפחות 167 אלף שקלים .  הארגון ,  שמגייס בשנים האחרונות מדי שנה יותר ממיליארד דולר מיהדות התפוצות למען ישראל דרך אגרות חוב ממשלתיות ,  הוקם בשנות ה-50 על ידי הממשלה כדי לגייס כספים ופועל כיום באמריקה ובאנגליה .  מלבד הבונדס ,  הטיסות מומנו גם בידי ארגונים הפועלים בארצות הברית ,  מוסד חינוך בבלגיה ואנשי עסקים פרטיים ששמותיהם אינם מפורטים בדוח .
 לפי הנוהג ,  שר האוצר הוא שממליץ לדירקטוריון הבונדס על מינויו של נשיאו .  בשנת 2005 ,  המליץ נתניהו על הארכת כהונת הנשיא יהושע מצא ,  חבר תנועת הליכוד המקורב לו ,  שמונה על ידי שרון .  
ביולי 2005 נסע נתניהו לאנגליה בענייני משרד החוץ יחד עם רעייתו .  אף שהטיסה מומנה על ידי הממשלה ,  הבונדס מימן את טיסתה של שרה נתניהו ואת שהותם של השניים בעלות כוללת של 6,958 לירות שטרלינג .  במקרה נוסף ,  מימן הבונדס נסיעה של נתניהו לניו יורק בסך 2,164 דולר ,  כשזו הוגדרה על ידו כ"ביקור פרטי ".  נתניהו והבונדס טענו בתגובה כי במסגרת ביקור זה פעל נתניהו בנושא גיוס כספים למען ישראל .
 בתגובה אמר אז נתניהו : " נסיעה במימון הבונדס כמוה כנסיעה במימון המדינה .  הבונדס הוא זרוע של המדינה לגיוס כספים עבורה בלבד והוא פועל בשליחותה ".  עם זאת ,  פירוט הנסיעות מלמד כי הבונדס מימן נסיעות של נתניהו ,  רעייתו ,  ילדיהם ומלווים נוספים ,  גם כשלא היה מדובר בביקורים הקשורים לגיוס כספים למען ישראל .  
לאחר שעיין בטיוטת המבקר ,  הודיע מנדלבליט בחודש אוקטובר האחרון כי בכוונתו לנסח הנחייה מיוחדת הנוגעת לבונדס ולגופים נוספים שיש להם זיקה לישראל .  זאת ,  מאחר שהנהלים הקיימים היום אינם נותנים מענה למורכבות הנושא .  
אחד המקרים החריגים המופיעים בדוח נוגע לנסיעה של נתניהו לאנגליה ביולי 2005 .  דוח המבקר קובע כי יחיאל לייטר ,  שכיהן אז כראש לשכתו של נתניהו ,  שילם בכרטיס האשראי האישי שלו את עלות הטיסה לאנגליה של שני בניו של נתניהו בסך 2,880 דולר .  לייטר ונתניהו טענו בתגובתם לממצאים כי התשלום הוחזר במלואו במזומן ,  וכי הסיבה לכך שנתניהו לא שילם מכיסו נובעת מהעובדה שאין לו כרטיס אשראי .  באותו ביקור מומנה טיסתה של שרה על ידי הבונדס ,  כמו גם שהותם של בני הזוג נתניהו באנגליה ,  בסך 5,343 לירות שטרלינג .  
במקרים אחרים ,  מימן איש עסקים את שהותם של בני הזוג ושל בנם אבנר בבית מלון בלונדון בינואר 2005 .  העלות :  8,568 לירות שטרלינג .  חלק מהסכום שולם על ידי הבונדס ,  שאף מימן את הטיסה עצמה .  
אחת הנקודות הבעייתיות בסוגיה היא כי אף שחלק מביקוריו של נתניהו בחו"ל מומנו על ידי גורמים חיצוניים ,  הממשלה היא זו שנשאה בהוצאות האבטחה של ביקורים כאלו ואף מימנה לנתניהו מלווה ,  הוצאות רכב וטלפון . " הביקורת העלתה כי נסיעותיו של מר בנימין נתניהו ובני משפחתו במימון גורמים חיצוניים בתקופת היותו שר האוצר חרגו מהכללים החלים בנושא ,  והדבר עלול ליצור מראית עין של קבלת טובת הנאה או של ניגוד עניינים ",  קבע המבקר .
 עוד קבע המבקר כי ישנו חשש לפעילות פלילית . " על פי חוק המתנות ועל פי הכללים למניעת ניגוד עניינים ,  נסיעת שר לחו"ל במימון מלא או חלקי של גורם חיצוני שאינו ממשלתי עשויה להיחשב טובת הנאה או מתנה ,  שיש בה פוטנציאל לניגוד עניינים .  מהביקורת עלה כי מר נתניהו לא פנה לוועדת המתנות לצורך בדיקה אם נסיעותיו הן בגדר טובת הנאה או מתנה ,  וממילא לא נבדקה השאלה אם ניתן להקנות לו את המתנה - או שעליו לשלם את שווייה .  כמו כן לא פנה אל הוועדה למתן היתרים .  משרד מבקר המדינה מעיר על השימוש שעשה מר נתניהו בכספי הבונדס לצורך מימון שהותו במלון בנסיעה פרטית ".  
חרף הדברים ,  הדוח קובע כי התנהלותו של נתניהו לא הייתה חריגה בהשוואה להתנהלותם של שרי ממשלה נוספים באותה תקופה .  המבקר תיאר כי באותה התקופה ,  וגם בשנים שלאחריה ,  הממשלה העניקה אישורים אוטומטיים לשרים בנוגע לאישור נסיעותיהם במסגרת תפקידם ,  כשהיא משמשת למעשה כ"חותמת גומי ",  וזאת משום שהבקשות שהוגשו לה לא כללו פרטים בדבר הנסיעות ,  מטרתן ,  נחיצותן ,  הצטרפות בני משפחה והגורם המממן את הוצאותיהם .  
דוח המבקר מתפרסם כחמש שנים לאחר חשיפת מקורות המימון לטיסות נתניהו על ידי העיתונאי רביב דרוקר .  היועץ המשפטי לממשלה לשעבר ,  יהודה וינשטיין ,  החליט בספטמבר 2014 כי  " אין מקום לפתוח בחקירה פלילית מצדו של נתניהו ".  אלא שלאחר קבלת תגובות המבוקרים על טיוטת הדוח ולאחר שבוצעה עבודת השלמה על ידי חוקרי משרד מבקר המדינה ,  הועברו כאמור ליועץ המשפטי לממשלה חומרים נוספים במהלך שנת 2015 .  
מטעמו של ראש הממשלה בנימין נתניהו נמסר בתגובה : " אחרי שנים של כותרות מפוצצות ופרסומים בהיקף אדיר מתברר שההר הוליד עכבר .  בנסיעותיו של מר נתניהו לא היה שום ניגוד עניינים ,  שום מימון כפול ושום דבר בלתי חוקי .  היועץ המשפטי לממשלה כבר בדק את החומר שהעביר אליו המבקר ב-2013 וקבע שאין שום סיבה לפתוח בחקירה .  אנו משוכנעים שכך יהיה גם עם הספיח שהועבר אליו ב-2015 . 
" מבקר המדינה קובע שנתניהו נהג בדיוק כמו שרים אחרים ושבאותה תקופה עדיין לא נקבעו הכללים לנסיעות שרים .  הכללים לגבי נסיעות שרים נקבעו רק ב-2008 ,  בעוד שהדוח מתייחס לתקופה עד 2005 .  הניסיון להחיל רטרואקטיבית על נתניהו ,  ורק על נתניהו ,  כללים שנקבעו אחר כך ,  אינו ראוי .  התחושה היא שמדובר בדין מיוחד לנתניהו ,  ודין אחר לכל היתר .
" גברת נתניהו הצטרפה לנסיעותיו של בעלה כמקובל לגבי רעיות ראשי ממשלה לשעבר ולעתים גם לרעיות שרים .  הגופים החיצוניים שהזמינו את נתניהו הם גופים ציבוריים כמו הבונדס ,  השדולה לטובת ישראל בבריטניה ,  מוסדות חינוך וכדומה .
" נסיעות אלה היו חשובות למדינת ישראל .  במהלכן גייס מר נתניהו עשרות מיליוני שקלים לטובת המדינה ,  התראיין עשרות פעמים בתקשורת הבינלאומית והופיע בפני גופים ציבוריים רבים לטובת ההסברה הישראלית .  משך שנים ארוכות סורקים את נתניהו ורעייתו במסרקות ברזל ולא מוצאים כלום - כי אין כלום ".  

טיסות נתניהו מומנו בידי גורמי חוץ : " חשש למראית עין של טובות הנאה "
 מדוח מבקר המדינה עולה כי נתניהו ומשפחתו טסו שמונה פעמים כששימש שר האוצר בעלות של מאות אלפי שקלים ,  במימון ארגונים ואנשי עסקים .  נתונים נוספים הועברו לבדיקת היועמ"ש .  נתניהו : " הנסיעות היו חשובות לישראל ,  ההר הוליד עכבר "
 
