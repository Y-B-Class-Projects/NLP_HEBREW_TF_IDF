הולנד בירושלים : " הסכם עם איראן עדיף על אופציה צבאית "
 במסיבת עיתונאים משותפת עם ראש הממשלה ,  התייחס נשיא צרפת למשא ומתן בין איראן למערב ואמר כי בשיחות האחרונות  " חלה התקדמות ".  נתניהו : " מחויב למנוע שואה נוספת לעם היהודי "
 נשיא צרפת פרנסואה הולנד ,  שנחת היום לביקור בן שלושה ימים בישראל ,  הגיע הערב  ( ראשון )  לבית ראש הממשלה בירושלים .  השניים כינסו מסיבת עיתונאים משותפת ,  בסיומה התפנו לארוחת ערב חגיגית .
 הולנד התייחס להסכם המתגבש בין איראן למעצמות באשר לתכנית הגרעין האיראנית ואמר כי משא ומתן עדיף על האופציה הצבאית . " הדבר הכי טוב לעשות יהיה לחתור ישירות להסכם כולל עם איראן ",  אמר . " בשיחות האחרונות הייתה התקדמות - אבל לא מספיקה ".  הוא הבהיר כי מדובר בהתקדמות ראשונה מזה שנים בהן מנהלת איראן משא ומתן באשר לתכנית הגרעין שלה . " הלחץ על איראן חייב להימשך ",  הוסיף . " הסנקציות הן שגרמו לאיראן מלכתחילה להגיע למשא ומתן .  בלי הסנקציות ,  איראן לא הייתה נשמעת כפי שהיא נשמעת כעת ". 
נשיא צרפת אמר כי לארצו ישנם ארבעה תנאים להסכם ביניים עם איראן :  פיקוח מלא של הקהילייה הבינלאומית על כל מתקני הגרעין של איראן ,  השעיית העשרת האורניום ל-20% ,  הפחתת מלאי האורניום המועשר והפסקת הפעילות במתקן המים הכבדים באראק .  ההסכם שמתגבש כעת בז'נבה צפוי לענות על ארבעת התנאים הללו .  
בפתח מסיבת העיתונאים הודה נתניהו לעמיתו הצרפתי על ביקורו בישראל ואמר כי  " צרפת היא ידידת אמת של ישראל ולעמים שלנו יש קשר מיוחד ביותר ".  הוא פנה להולנד ואמר : " הביקור שלך רק יחזק את הקשר בין העמים ,  ולכן זהו עונג לקבל אותך ואת שריך ואת כל הצוות שלך כאן בירושלים ".  לפני הגיעם לבית ראש הממשלה ,  סיירו שני המנהיגים במוזיאון יד ושם . " אני תמיד נרגש מביקורים שם ",  אמר נתניהו במסיבת העיתונאים . " עבור רבים בישראל מדובר בטראומה לאומית ואישית גם יחד ".  
ראש הממשלה שלח רמז לאיראן ואמר : " אנחנו מבינים היטב שכאשר מישהו אומר שהוא רוצה להשמיד אותך ,  צריך לקחת אותו ברצינות .  מנקודת מבט אנושית ,  צריך להיות שיעור נוסף לשואה - כשמישהו מתחיל במתקפות על היהודים ,  הם בדרך כלל לא עוצרים שם .  האש מתפשטת ובוערת במקומות נוספים ".  לדבריו , " זו חובתי למנוע מכל אדם לאיים או לנסות לבצע שואה נוספת כנגד העם היהודי .  זו חובתי ,  אבל אני מאמין שזו חובתנו המשותפות ,  למען עתיד האנושות כולה ".  
הוא חזר על עמדתו לפיה העסקה עם איראן היא  " עסקה רעה ומסוכנת ".   " אני מריע לכך שאתה באופן אישי נקטת עמדה ,  כדי שהיא תהיה קשה יותר ",  הודה נתניהו . " עם זאת ,  אני מודאג מאוד שהעסקה הזו תאושר ,  ובחתימת עט אחת היא תפחית את הסנקציות על איראן ,  שלקח שנים לבנות אותן .  בתמורה לכך ,  איראן תתן למעשה שום דבר .  כמוך ,  פרנסואה ,  אני רוצה פיתרון דיפלומטי ,  וכמו שר החוץ קרי ,  אני מאמין שעדיף שלא תהיה עסקה מאשר שתהיה עסקה רעה .  לדעתי ,  העסקה הנוכחית היא יותר מרעה .  תראה כמה נחושים האיראנים לחזור לז'נבה ולחתום על העסקה .  עכשיו הם אמרו שהם לא ידרשו שההסכם יכלול התייחסות ל'זכותם' כביכול להעשיר אורניום .  הם יודעים וכולם יודעים שההסכם יאפשר להם להעשיר אורניום ,  לכן הם אומרים - בכל מקרה תהיה לנו הזכות להעשיר ".  
לדברי נתניהו , " הנשיא אובמה הצהיר לא פעם שמטרתו למנוע מאיראן נשק גרעיני .  גם בין הידידים הטובים ביותר ,  וארה"ב היא ידידתנו הטובה ביותר ,  יכולים להיות חילוקי דעות .  ההתמקדות שלנו היא לא רק בשאלת הנשק אלא בשאלת היכולת לייצר את החומר הבקיע שהוא בליבת הנשק .  איראן מתעקשת שזה יישאר בידיה .  אני מקווה שהדברים שאנחנו עומדים עליהם אכן יקוימו .  זה חשוב לא רק לישראל ,  גם לצרפת ואירופה ,  לארה"ב ולעולם כולו ". 
הוא הבהיר כי ישראל שומרת לעצמה את הזכות להגן על עצמה ,  בזכות עצמה . " הסכם רע לא יחייב את ישראל ",  הדגיש . " אמרתי פעם ,  ואני אומר את זה היום אחרי הביקור ביד ושם - כשאנחנו אומרים 'לא עוד' ,  אנחנו מתכוונים לזה .  'לא עוד' .  לא נעמיד את ישראל במצב שקיומה מוטל בספק ".  
לפני הגיעו לבית ראש הממשלה ,  ביקר נשיא צרפת במוזיאון יד ושם . " אני חש התרגשות ונושא תפילה ",  חתם הולנד בספר האורחים , " זו הטרגדיה הנוראה שפגעה בעם היהודי ,  ואשר קושרת אותנו ומחברת בינינו לעד ".  
על ארוחת הערב החגיגית בבית ראש הממשלה הופקד השף שגב משה .  התפריט יכלול לחם חמוציות ואגוזי לוז ,  פרצל ירושלמי ,  שמן זית ישראלי ,  טחינה צפונית ורסק עגבניות תמר .  כמו כן ,  יוגשו פילה דג צלוי עם אבוקדו ,  צמחי תבלין ורימון ישראלי .  לקינוח ,  ייהנו הסועדים ממוס שוקולד ,  פבלובה ,  עוגיות מקרון ופרלינים .  ממשרד ראש הממשלה נמסר כי בארוחת הערב שתיערך מחר בבית הנשיא ,  לא יוגש בקר לבקשת הזוג נתניהו שהצטרפו בשבוע שעבר ל"מיט-לס מונדיי "   ( יום שני ללא בשר )  .  
זהו ביקורו הראשון של הולנד בישראל מאז נכנס לתפקידו לפני שנה וחצי .  אל הולנד התלוותה זוגתו ואלרי טרירוויילר ושר החוץ של צרפת לורן פביוס ,  שייאלץ לקצר את ביקורו לאחר שהוזעק לניגריה כדי להיפגש עם מהנדס צרפתי ששוחרר אחרי שנה בשבי .
 לפניות לכתב אמיר תיבון :  amir.tibon@walla.co.il
עוד על ביקור הולנד בישראל:הולנד בישראל : " נשק גרעיני בידי איראן - סכנה לעולם כולו"השטיח האדום כבר מוכן :  נשיא צרפת מגיע לישראלשגריר צרפת :  אנחנו עיכבנו את ההסכם עם איראן 

הולנד בירושלים : " הסכם עם איראן עדיף על אופציה צבאית "
 במסיבת עיתונאים משותפת עם ראש הממשלה ,  התייחס נשיא צרפת למשא ומתן בין איראן למערב ואמר כי בשיחות האחרונות  " חלה התקדמות ".  נתניהו : " מחויב למנוע שואה נוספת לעם היהודי "
 
