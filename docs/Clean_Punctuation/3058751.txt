בהליך בזק :  הממשלה אישרה את דחיית עליית שידורי התאגיד
השרים הצביעו היום על הצעת החוק של ממלא מקום שר התקשורת צחי הנגבי שמטרתה לדחות את השידורים לאמצע חודש מאי .  כדי להכניסה לתוקף ,  הליך החקיקה חייב להסתיים לפני מועד תחילת השידורים המקורי
הממשלה אישרה היום  ( ראשון )  בהליך מזורז את הצעת החוק לדחיית עליית שידורי תאגיד השידור הציבורי בשבועיים ,  מה-30 באפריל ל-15 במאי .  שרי הממשלה הצביעו בישיבתם השבועית על הצעת החוק ,  שאותה מגיש שר התקשורת צחי הנגבי ,  וועדת השרים אישרה את החוק לאחר מכן .  זאת ,  כדי למנוע את האפשרות להגשת ערר אחרי ההצבעה ,  ולאפשר אישור מזורז של החוק גם בכנסת בהמשך השבוע .  
ביום שלישי תתכנס הכנסת לישיבת פגרה מיוחדת כדי לאשר את החוק בקריאה ראשונה ,  ולמחרת יתקיימו ההצבעות על קריאה שניה ושלישית .  הליך החקיקה חייב להסתיים עד ה-30 באפריל ,  מועד תחילת שידורי התאגיד לפי החוק הקיים .  שבוע לאחר מכן ,  ביום רביעי הבא ,  הכנסת צפויה להצביע על הצעת החוק הממשלתית להקמת תאגיד חדשות ציבורי חדש ,  שיפעל בנפרד מתאגיד  " כאן ".  
לפי תזכיר החוק תאגיד  " כאן "  לא יתעסק בחדשות ואקטואליה ,  וחטיבת החדשות שלו תבוטל .  מרבית עובדי חטיבת החדשות בתאגיד ישמרו על עבודתם ויעברו לעבוד בתאגיד החדשות החדש שיוקם ,  יחד עם עובדים נוספים מרשות השידור ,  אך הוא יעבוד תחת הנהלה חדשה ,  שתמונה על ידי הדרג הפוליטי ולא תהיה כפופה להנהלה הנוכחית של התאגיד .  לראשי תאגיד  " כאן "   אלדד קובלנץ וגיל עומר- לא תהיה כל נגיעה לגוף החדשות החדש ,  ולפי ההערכה מנהל חטיבת החדשות בתאגיד  " כאן "   העיתונאי ברוך שי ,  צפוי להיות מוחלף .  
יו"ר ועדת הכלכלה ,  ח"כ איתן כבל  ( המחנה הציוני )  ,  שיגר בשבוע שעבר מכתב ארוך לראש הממשלה שבו טען כי הדחתו של שי על ידי חקיקה חדשה מהווה הפרה בוטה של התחייבות המדינה לבית המשפט העליון שלא לפגוע בעצמאות המינויים העיתונאים בשידור הציבורי .  במכתב ,  שנשלח לראש הממשלה נתניהו ,  לשר האוצר משה כחלון ולממלא מקום שר התקשורת צחי הנגבי ,  טוען כבל כי התיקונים המוצעים לחוק נעשים למטרה שאינה ראויה ,  ללא נימוק כלשהו ,  וסותרים החלטות בג"ץ שהתקבלו במסגרת עתירותיו הקודמות שהגיש בעניין התאגיד .  כבל צפוי להיאבק גם ביו"ר הקואליציה דוד ביטן ,  שמעוניין להקים ועדה מיוחדת לדיון מזורז בחוק ,  כדי לעקוף את ועדת הכלכלה שניהלה את הדיונים בחקיקה הנוגעת לתאגיד עד כה .  בידי כבל חוות דעת של היועץ המשפטי של הכנסת ,  שקבעה כי ראוי שהחוק יידון בוועדת הכלכלה שבראשותו ,  אך ביטן יפעל להקמת ועדה מיוחדת למרות חוות הדעת המשפטית .  
בחודש שעבר גרם נושא השידור הציבורי למשבר קואליציוני חריף בין ראש הממשלה ושר האוצר משה כחלון ,  שהסתיים רק לאחר שבועיים של מגעים .  ההסכמות המקוריות בין נתניהו וכחלון כללו פיטורים של כלל עובדי התאגיד ,  אך בסופו של דבר בהצעת החוק הסופית נמנעו פיטורים המוניים של עובדי התאגיד ,  ומי שהושפעו הם בעיקר בעלי התפקידים הבכירים בתאגיד .  החוק מייצר מנגנון מסורבל של הפעלה כפולה של תאגידים שצריכים לשתף פעולה ,  אך מאפשר לממשלה לבחור מחדש מי יהיו מנהלי התאגיד ומי יהיו האחראים על הפקת התכנים שבו .  בתוך שלושה חודשים ,  כך לפי החוק ,  הממשלה תמנה מועצה ציבורית שתיבחר על ידי ועדת איתור ברשות שופט ,  ותחליט על זהות המנכ"ל הקבוע של גוף החדשות החדש .  עד שימונה מנהל קבוע ,  המנהל הזמני לא יוכל לבצע שינויים ארגוניים או להעביר עובדים מתפקידם .
  ( עדכון ראשון :  21:39 )  

בהליך בזק :  הממשלה אישרה את דחיית עליית שידורי התאגיד
השרים הצביעו היום על הצעת החוק של ממלא מקום שר התקשורת צחי הנגבי שמטרתה לדחות את השידורים לאמצע חודש מאי .  כדי להכניסה לתוקף ,  הליך החקיקה חייב להסתיים לפני מועד תחילת השידורים המקורי

