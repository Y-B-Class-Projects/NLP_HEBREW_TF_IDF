הסיפור העצוב *  של בני בגין
מיכאל קליינר חושב שאם אחד מאחרוני המוהיקנים של הציונות המדינית תומך בהקפאת הבניה ביו"ש ,  ניתן להניח שגם הוא הפך להיות פוליטיקאי כאחד האדם
אין בי טיפת כעס על נתניהו .  זה היה ברור שהוא ייכנע ללחצו של אובמה ויקפיא את הבניה ביו"ש .  זה היה ברור שהוא יתכסה באיצטלה של  " צעד טקטי חכם כדי להמנע מעימות ישיר עם ידידותינו "  על מנת להצדיק את רפיסותו ולהשיג תמיכה מבני בגין וליברמן .  
כבר כשהתקבלו תוצאות הבחירות הפנימיות בליכוד ,  כשנתניהו - בהתערבות בוטה - עשה כל שלאל ידו כדי לדחוק את משה פייגלין אל מחוץ לכנסת ,  היה ברור שהוא לא השתנה .  הערבים אותם ערבים ,  הים אותו ים והביבי אותו הביבי .  הוא מהווה סמל של ממש למושג  " אמת בפרסום ":  אתה מקבל בדיוק את מה שמבטיחים לך שלא תקבל ,  ואתה יודע שתקבל בדיוק את ההיפך ממה שמבטיחים לך .  כל מי שבחר בנתניהו מתוך מחשבה שאחרי ההתנתקות הוא למד לקח ,  יכול לזמזם לעצמו את הסלוגן : " נתניהו  זה מגיע לי ". 
בני בגין זה כבר סיפור אחר .  אי אפשר להסביר את תמיכתו בהקפאת הבניה ביו"ש בכך שהוא קונה את סיפורי נתניהו .  זה עלבון לאינטליגנציה שלו ושלנו .  אמנם שניהם לא אכלו משהו ביחד ולא שתו משהו ביחד ,  אבל אי אפשר לומר שהם אינם מכירים זה את זה היטב .  לכן ,  תמיכתו הבלתי נתפסת באקט שהוא אמור להתנגד לו בכל נימי נפשו ,  מולידה בהכרח תהיות מרחיקות לכת .  האמנם אנו חוזים בסדק הראשון בחומה האידיאולוגית הבצורה מבית בנימין זאב ?  או שמא נופתע לגלות שתחת מסדרונות המכון הגיאולוגי מסתתרת רעידת אדמה קטנה בשל חקירת מבקר המדינה ,  או מרחפת עננה מנהלתית כלשהי .  מה יקרה אם נגלה שלבני בגין חשוב היושר האישי יותר מהאינטגריטי הפוליטי ,  שאפילו אבק איום על דימויו הסרגלי ,  הוא מבחינתו מניע של ממש להתיישר לפי הקו הפוליטי המבטיח חסינות אתרוגית .  שיהיה ברור ,  קשה לי להאמין שבני בגין מעורב במשהו לא תקין .  אבל קשה לא פחות להאמין שבני בגין הצביע בעד הקפאת ההתיישבות ביו"ש .
 עמדתו התמוהה של בגין מעלה גם חששות ריאליים יותר .  זו בדיוק הנקודה שבה מתעוררת אצל רבים המחשבה שיש דברים הנסתרים מעינינו ומצדיקים את צעדו של בגין .  אם בני בגין ,  מאחרוני המוהיקנים של הציונות המדינית ,  תמך בהקפאת ההתנחלויות  חולף בהם הרהור - סימן שאין ברירה .  אם בני בגין מסביר את נתניהו לציבור הימני במקום להוקיע אותו בנאום חוצב להבות - סימן שישראל זקוקה לשקט אמריקאי תעשייתי לצרכים אסטרטגיים חשובים יותר אפילו מהבניה ביו"ש .  בקרב המלמדים זכות והסניגורים האוטומטיים יהיה כבר מי שייתן לציבור תחושה שממשלת ישראל עושה פוזה ביו"ש על מנת לאפשר מתקפה אווירית על הכור האיראני .  זה תמיד היה כך .  גם כשאריק שרון הוביל את ההתנתקות היו הדעות חלוקות בין אלה שהאשימו אותו בבגידה אידיאולוגית שמטרתה להציל את בנו מעונש מאסר ,  לבין אלו שסינגרו ואיתרגו וטפטפו לציבור שאם שרון מוותר על חלקי מולדת - סימן שבאמת אין ברירה .
 אי אפשר לטעון שבני בגין ושרון קורצו מאותו חומר - לא פוליטית ,  לא אידיאולוגית ולא אישית .  אבל ,  זה עדיין לא משנה את העיקרון הפשוט והברור שאסור לממשלה יהודית לסחור בבנייה ביהודה ושומרון לטובת קידום עניינים אחרים או מניעת עימות עם  " ידידותינו ".  הפיכת הבנייה ביהודה ושומרון לקלף מיקוח ,  משמעותה הפיכת יהודה ושומרון לקלף מיקוח .  אי אפשר לפרש זאת אחרת .  עצם ההחלטה שלא לבנות בשטחי מולדת בגלל לחץ חיצוני ,  מעניקה למדינות אחרות סוג של ריבונות בארצנו .  מחר בבוקר הן תעלינה דרישות לא לגיטימיות אחרות .  למה מחר בבוקר ?  הן עושות זאת כבר עכשיו - בשיטת הסלאמי .  מרגע שהושגה הקפאת הבנייה ביו"ש ,  הצעד הבא הוא מיקוד הלחץ הבינלאומי על הפסקת הבנייה בגילה שבירושלים ,  ומי יודע לאן זה ימשיך משם .  כל אלו טיעונים שבני בגין היה יודע להשמיע מתוך שינה .  
לכן ,  לא פחות מחומרת ההחלטה על עצם הקפאת הבנייה ,  חמורה תמיכתו של הסמן הימני ,  בני בגין ,  בהחלטה .  רק לפני ארבעה ימים התייצב בגין באולפני  " פגוש את העיתונות ",  והודיע כי ממשלת ישראל אינה דנה כלל בהקפאת הבנייה ביו"ש ,  ולכן אין צורך שישיב לשאלה היפותטית לגבי עמדתו בנושא זה ,  אם יובא להצבעה בממשלה .  הוא נשאל בתוכנית מהו סדר יומו המצדיק ישיבה בממשלה מנופחת כשר בלי תיק ,  והוא השיב כי הוא מתחיל את יומו במבט אל המראה ממנה משתקפת לו בבואה של אדם מבוגר ולא מגולח ,  ואחר כך הוא יוצא אל שגרת יומו על מנת  " להביא תועלת ",  בהשתתפות פעילה ומלומדת בדיונים חורצי מדיניות וגורל .  היום התוודענו לבני בגין חדש .  אדם מבוגר ומגולח ,  שכנראה אין לו בעיה להסתכל אל עצמו במראה למרות שהוא איבד את מחלפות שמשון והפך להיות פוליטיקאי כאחד האדם ,  עם סדק באידיאולוגיה של הציונות המדינית ובקיע בחומת האינטגריטי המפורסמת .  עברנו מבגין ימין אמין לבגין התברגן .
  * על שם הספר  " סיפור עצוב "  שכתב בני בגין על הסכמי אוסלו .
 
הסיפור העצוב *  של בני בגין
מיכאל קליינר חושב שאם אחד מאחרוני המוהיקנים של הציונות המדינית תומך בהקפאת הבניה ביו"ש ,  ניתן להניח שגם הוא הפך להיות פוליטיקאי כאחד האדם

