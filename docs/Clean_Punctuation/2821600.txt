מול הקריאות לחרם :  הביקור שהידק את הסחר עם יפן
על רקע הקולות באירופה הקוראים להחרים את ישראל ,  ייחסו בירושלים חשיבות עליונה לביקורו של ראש ממשלת יפן שינזו אבה .  בסביבת נתניהו מאמינים שהקטנת מנוף הלחץ הכלכלי שבידי מדינות אירופה תקטין גם את מנוף הלחץ המדיני נגד ישראל
ראש ממשלת יפן ,  שינזו אבה ,  סיים היום  ( שלישי )  ביקור בן יומיים בישראל ,  אשר נקטע מוקדם מהמתוכנן בעקבות משבר שני בני הערובה היפני שנפלו בשבי המדינה האיסלמית  ( דאע"ש )  .  במרכז ביקורו של ראש ממשלת יפן עמד חיזוק שיתוף הפעולה הכלכלי בין המדינות ,  ובסביבת נתניהו הביעו היום שביעות רצון מההסכמים אשר הושגו במהלכו עם המדינה שכלכלתה נחשבת לשלישית בגודלה בעולם .  לדברי גורמים בלשכת ראש הממשלה ,  הצעדים עליהם הוחלט במהלך הביקור יביאו להרחבת הסחר בין ישראל ויפן .
 בתום הביקור פרסמו שתי המדינות הצהרה משותפת שבה נכתב כי הן מדגישות את הצורך להמשיך לקדם את שיתוף הפעולה בתחומי האנרגיה החדשה וביטחון הסייבר ,  לקדם חילופי משלחות של הממסדים הביטחוניים בשתי המדינות ולהגדיל את מענקי המחקר המשותפים .  בנוסף ,  החליטו הצדדים לקדם תכנית לביקורם של 500 מנהיגים צעירים מיפן בישראל בשלוש השנים הקרובות ולהמריץ את התיירות המשותפת בשתי המדינות ,  לרבות קידום טיסות ישירות .  
לראש הממשלה היפני התלוו במהלך הביקור למעלה ממאה נציגי ממשל ,  אנשי עסקים יפנים וראשי חברות ,  בהן מיצובישי ,  פנאסוניק ,  חברת המזון קיקומן וחברת המחשבים NEC .  לאחרונה אף נחתם הסכם מחקר ופיתוח בין שתי המדינות ,  המציע לחברות ישראליות ויפניות לשתף פעולה .  נוסף על החשיבות הכלכלית בביקורו של ראש ממשלת יפן ,  קיבל הביקור גם נופך מדיני לאור התגברות הקריאות באירופה להחרים סחורות מישראל .  
נתניהו עצמו התייחס בפתח ביקורו של ראש ממשלת יפן לסוגיה ,  ואמר : " יש לי חזון ברור לגוון את השווקים שלנו ".  ראש הממשלה אמנם הדגיש כי ישראל לא מעוניינת לוותר על אירופה ,  שהיא יעד הסחר המרכזי של ישראל ,  עם כ-40% מייצוא הסחורות הישראלי .  עם זאת הוסיף נתניהו : " אנחנו בפירוש רוצים להקטין את התלות שלנו בשווקים מסוימים במערב אירופה .  מערב אירופה עוברת גל של איסלאמיזיה ,  של אנטישמיות ושל אנטי ציונות - גלים כאלה שוטפים אותה ,  ואנחנו רוצים להבטיח שלמדינת ישראל יהיו לאורך השנים שווקים מגוונים ברחבי העולם ".  בסביבת נתניהו הסבירו כי הקטנת מנוף הלחץ הכלכלי בידי מדינות אירופה גם תקטין את המנוף המדיני שיש בידיהן נגד ישראל .  שיתופי הפעולה עליהם סוכם במהלך הביקור הם טכנולוגיים ברובם .
 בנוסף להידוק שיתוף הפעולה הכלכלי בין המדינות ,  דנו נתניהו ואבה גם בנושא המדיני ,  ובפרט באפשרות העמדתם לדין של בכירים ישראליים בבית הדין הבינלאומי הפלילי בהאג .  במהלך שיחה של צוותי עבודה מורחבים ,  אמר היועץ המשפטי לממשלה ,  יהודה וינשטיין לראש ממשלת יפן כי  " מערכת המשפט הישראלית היא בלתי תלויה ".  וינשטיין אמר עוד לאבה : " אם הייתי משוכנע שייעשה צדק בבית הדין הבינלאומי בהאג ,  הייתי ממליץ לישראל להתייצב שם על מנת להבהיר שפעלנו במבצע 'צוק איתן' ללא רבב ובהתאם לדין הבינלאומי ,  אבל כאמור איני משוכנע שכך אכן ייעשה ".  נתניהו ,  מנגד ,  הציג לאבה את ההסכם שחתמו המעצמות עם צפון קוריאה כדוגמה לאופן שבו יכולה איראן להתנהל במידה שייחתם עמה הסכם בסוגיית הגרעין וביקש שיפן תפעל על מנת למנוע מאיראן לפתח נשק גרעיני .  על רקע משבר החטופים ,  הבטיח טרם עזיבתו אבה שלא להיכנע לטרור ,  וכי ימשיך את הסיוע הכספי לכוחות הקואליציה הלוחמים בדאע"ש .  

מול הקריאות לחרם :  הביקור שהידק את הסחר עם יפן
על רקע הקולות באירופה הקוראים להחרים את ישראל ,  ייחסו בירושלים חשיבות עליונה לביקורו של ראש ממשלת יפן שינזו אבה .  בסביבת נתניהו מאמינים שהקטנת מנוף הלחץ הכלכלי שבידי מדינות אירופה תקטין גם את מנוף הלחץ המדיני נגד ישראל

