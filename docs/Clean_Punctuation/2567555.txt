סנאטורית בכירה נגד נתניהו : " דבריך מנוגדים ליחסינו "
 במכתב ששיגרה לראש הממשלה כתבה ברברה בוקסר ,  הנחשבת למחוקקת פרו-ישראלית ,  כי היא  " מאוכזבת מאוד מההערות המציבות סימן שאלה על תמיכת ארה"ב בישראל ".  גם בניו יורקר תוקפים
 ( צפו בדברי נתניהו על אירן שלשום )  
מתקפה חריפה ונדירה של מחוקק אמריקאי על מנהיג ישראלי :  ברברה בוקסר ,  סנאטורית דמוקרטית בכירה הנחשבת למחוקקת פרו-ישראלית ,  תקפה אמש  ( רביעי )  את ראש הממשלה ,  בנימין נתניהו ,  בעקבות דרישתו מארצות הברית להציב קו אדום לאירן . " אני כותבת לך כאחת מהתומכות החזקות של ישראל בקונגרס ,  ומביעה אכזבה עמוקה מההערות שלך ,  שמציבות סימני שאלה על תמיכת ארצות הברית בישראל ומחויבותה למניעת נשק גרעיני מאירן ",  כתבה הסנאטורית היהודייה מקליפורניה במכתב ששיגרה לנתניהו . " ההתבטאויות שלך מנוגדות לחלוטין לברית יוצאת הדופן בין ישראל לארצות הברית שבאה לידי ביטוי בפועלו של אובמה ובפועלו של הקונגרס ",  נכתב .  
בוקסר התייחסה לחתימה של אובמה במהלך הקיץ על הרחבת הסיוע הביטחוני לישראל ,  מהלך שהיא הייתה מיוזמותיו .  החוק מתייחס לחלק נרחב מהדאגות הביטחוניות של ישראל וכולל כספים וסיוע צבאי ,  כתבה בוקסר ,  שציינה גם את הצעדים הנוספים של ממשל אובמה ,  ובראשם הובלת הבידוד על אירן בקהילה הבינלאומית . " לאור כל זאת ,  נדהמתי לשמוע את ההתבטאויות שלך השבוע בנוגע לתמיכת ארצות הברית בישראל ",  פנתה בוקסר לנתניהו . " האם אתה רומז שארצות הברית אינה עומדת לצד ישראל ?  האם אתה אומר שישראל תחת ממשל אובמה לא קיבלה יותר סיוע צבאי מארצות הברית יותר מאי פעם בהיסטוריה ,  כולל מערכת כיפת ברזל ?  ".  בדבריה קראה בוקסר לנתניהו לחזור בו ולהבהיר את טענותיו .  
מחוקק אמריקאי פרו-ישראלי היוצא בפומבי נגד ראש ממשלה ישראלי אינו דבר שבשגרה .  הוא מגיע על רקע חילופי הדברים הקשים בין נתניהו לבכירי הממשל בעניין הגרעין האירני ,  שהגיעו לשפל הכולל חילופי התבטאויות ,  הדלפות והצהרות משני הצדדים ,  לאחר שנתניהו תקף בחריפות את שרת החוץ קלינטון סביב סוגיית הקווים האדומים לאירן .  נתניהו שב והדגיש כי הוא דורש שאובמה יבהיר את הקווים האדומים כדי להרתיע את האירנים ולגרום להם להפסיק את העשרת האורניום .  
עם זאת ,  בממשל אובמה זועמים על נתניהו ומאשימים אותו שהוא מפר כל כלל נהוג ביחסים המיוחדים בין המדינות .  נכון לעכשיו ,  אובמה ונתניהו לא ייפגשו במהלך ביקורו של נתניהו בארה"ב בעוד כשבועיים בשולי העצרת הכללית של האו"ם ,  אך עם זאת בבית הלבן הדגישו כי הדבר נובע משיקולי לוח זמנים בלבד .  
במקביל ,  פרסם אמש העורך הראשי של המגזין האמריקאי הנחשב  " ניו יורקר ",  דיוויד רמניק ,  מאמר חריף בו תקף את נתניהו תחת הכותרת  " הימורים נאו שמרניים ".  רמניק כתב כי  " קשה להגזים בתיאור הסיכונים שבנימין נתניהו מטיל על עתיד מדינתו שלו ".  הוא האשים אותו כי גרם לבידודה של ישראל בזירה הדיפלומטית ,  בסיכול האפשרות להסדר צודק עם הפלסטינים וכי כעת  " הוא נראה נחוש יותר מתמיד להרחיק ממנו את נשיא ארצות הברית - וכבן ברית לקמפיין של רומני ,  להפוך את עצמו לפקטור מכריע בבחירות 2012 ".  רמניק ציטט את יושב ראש האופוזיציה שאול מופז שתקף אתמול את נתניהו מעל בימת הכנסת . " את מי אתה מנסה להחליף ?  את הממשל בוושינגטון או את זה בטהרן ?  ",  אמר מופז .
 רמניק ,  זוכה פרס פוליצר שביקר בישראל בשבועות האחרונים ,  מספר בכתבתו על התרשמויות ששמע מהפרופסור לפילוסופיה באוניברסיטה העברית אבישי מרגלית ,  שאמר לו לדבריו שנתניהו הוא  " פוליטיקאי שמונחה במעין תחושת שליחות היסטורית ומבטל את הדעות והניתוחים של כולם וגם של יועציו הקרובים ביותר ".  רמניק אמר כי נתניהו מביע חוסר אמון כלפי הפלסטינים ,  כמו גם לממסד הצבאי והביטחוני בישראל ומחוצה לה ,  שאומרים לו כל הזמן שהתקפה חד צדדית על מתקני הגרעין האירנים תסתיים באסון פוליטי ,  דיפלומטי וצבאי .
 אמש אמר גורם מדיני לוואלה !  חדשות כי נתניהו ימשיך להתבטא בעניין קווים אדומים לאירן ,  והדגיש כי בלי קו אדום אירן לא תפסיק את תכניתה הגרעינית .  אתמול התקשר אובמה לנתניהו .  והשניים ערכו שיחה ארוכה ,  יסודית ופתוחה בנושאים המהותיים על סדר היום המדיני ,  ובראשם סוגיית תכנית הגרעין של אירן .  

סנאטורית בכירה נגד נתניהו : " דבריך מנוגדים ליחסינו "
 במכתב ששיגרה לראש הממשלה כתבה ברברה בוקסר ,  הנחשבת למחוקקת פרו-ישראלית ,  כי היא  " מאוכזבת מאוד מההערות המציבות סימן שאלה על תמיכת ארה"ב בישראל ".  גם בניו יורקר תוקפים

