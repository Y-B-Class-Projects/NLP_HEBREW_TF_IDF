סיפוח או תיאום עמדות עם ארה"ב ?  הדילמה של נתניהו אחרי ההחלטה
אחרי ההצבעה באו"ם נתניהו כבר לא יוכל להדוף קריאות מימין לסיפוח ההתנחלויות בטענה שהדבר יביא לצעדים בזירה הבינלאומית .  כעת ,  הוא יצטרך להחליט אם פניו לבידוד בינלאומי - או לגיבוש מדיניות מוסכמת עם ממשל טראמפ
 ( נתניהו ,  אתמול : " ההחלטה באו"ם - מחטף מביש ")  
בישראל שוקלים היום  ( ראשון )  מה יהיו צעדי התגובה הבאים להחלטת מועצת הביטחון 2334 ,  שהתקבלה ביום שישי האחרון ועיגנה את ההתנגדות הבינלאומית להתנחלויות .  הצעדים שאותם נקטה ישראל עד כה היו מתקפה מילולית חריפה וחריגה נגד נשיא ארצות הברית ברק אובמה ;  החזרת השגרירים מניו זילנד וסנגל ,  שתי מדינות שהעלו את ההחלטה להצבעה במועצת הביטחון ;  ביטול ביקורו בישראל של ראש ממשלת אוקראינה וולודימיר גרויסמן ,  שמדינתו הצביעה בעד ההצעה ,  יחד עם כל שאר חברות מועצת הביטחון שאינן ארצות הברית ;  וזימון שגרירי המדינות החברות במועצת הביטחון לשיחות נזיפה .  
בהתייחסות קצרה אמש למשמעויות ההחלטה ,  אמר ראש הממשלה בנימין נתניהו כי ישראל תתגבר עליה ,  ושהמגמה העולמית הולכת להשתנות עם כניסתו של דונלד טראמפ לבית הלבן .  טראמפ עצמו ,  בהתייחסות שנייה שלו לנושא בתוך 48 שעות ,  כתב בחשבון הטוויטר שלו כי ההחלטה אמנם פוגעת בסיכויים להשיג שלום בין ישראל לפלסטינים ,  אבל הממשל שלו מתכוון להצליח במשימה הזו בכל מקרה .  מאז ניצחונו בבחירות לנשיאות בנובמבר ,  טראמפ הצהיר כמה פעמים כי הוא מעוניין להביא להסכם בין ישראל לפלסטינים ,  שאותו כינה  " העסקה האולטימטיבית ".  
עוד בוואלה !  NEWS:מחכים לטראמפ :  כל ההשלכות האפשריות של החלטת האו"ם נגד ההתנחלויותמהגינה של מישל ועד ההצבעה באו"ם :  אובמה מנסה לקבע את מורשתולפיד :  ההחלטה באו"ם מסוכנת ,  ישראל לא תקבל אותה 
בקואליציה של נתניהו נשמעו אמש קריאות לצעדי תגובה חריפים בעקבות החלטת מועצת הביטחון ,  בדגש על סיפוח שטחים והתנחלויות לישראל - צעד שאף ממשלה ישראלית לא נקטה בגדה המערבית מאז כיבוש האזור ב-1967 .
 נתניהו מתמודד עם קריאות כאלה מצד הימין הישראלי כבר קרוב לעשר שנים ,  לאורך כל תקופת כהונתו כראש ממשלה ,  אולם בסוף השבוע התחולל שינוי משמעותי .  בעבר ,  ההסבר העיקרי שבאמצעותו נתניהו הדף קריאות מהסוג הזה ,  היה שהדבר יוביל לצעדים קשים נגד ישראל בזירה הבינלאומית ,  בדגש על החלטות של מועצת הביטחון .  אובמה פטר אותו מהצורך לחשוף מה עמדותיו האמיתיות :  אם הוא בעד סיפוח ,  או שמא בעד חלוקת הארץ והקמת מדינה פלסטינית .  
כעת ,  אחרי שההחלטה נגד ההתנחלויות כבר עברה ברוב מוחלט ,  וארצות הברית נמנעה מהטלת וטו ,  נתניהו לא יכול להשתמש בתסריט הזה כדי להפחיד את האגף הימני בקואליציה שלו .  לאובמה נותרו עוד 25 ימים בלבד בבית הלבן .  טראמפ ,  על אף רצונו להביא שלום לאזור ,  מינה לשגריר בישראל אדם שדעותיו בנושא הסכסוך קרובות יותר להצהרותיו של בצלאל סמוטריץ' מאשר לנאום בר אילן של נתניהו .
 לכאורה ,  יש לנתניהו חלון הזדמנויות של כמה חודשים לעשות כל העולה על רוחו .  טראמפ אמנם עשוי בשלב מסוים לשנות גישה - כפי שעשה לגבי כל נושא פוליטי אפשרי - אבל בטווח המידי ,  קשה להאמין שהוא יעמוד בדרכה של ישראל אם תחליט על צעדים חסרי-תקדים בשטחים .  
אלא שנתניהו ,  בניגוד לחלק משריו וחברי הכנסת של סיעתו ,  מודע היטב לכך שהמצב הבינלאומי של ישראל עשוי להסתבך בעקבות צעדים כאלה ,  גם ללא לחץ אמריקני .  ההצעה שעברה שלשום במועצת הביטחון נותנת לגיטימציה להקשחת המדיניות של מדינות העולם בנושא ההתנחלויות ,  והדבר עשוי לבוא לידי ביטוי דווקא בתגובה לגל בנייה ישראלי ,  וכמובן במקרה של סיפוח .  

ההתנגדות של ממשל טראמפ לצעדים בינלאומיים נגד ההתנחלויות לא מנעה מכל 14 המדינות האחרות במועצת הביטחון - כולל מעצמות כמו רוסיה ,  סין ,  בריטניה ,  צרפת ויפן - להצביע בעד ההחלטה .  אין שום ודאות שממשל טראמפ יוכל למנוע מהמדינות האלה ואחרות לנקוט בצעדים נוספים נגד ההתנחלויות ,  במיוחד אם יתברר שישראל  " שוברת את הכלים ".  
בקונגרס האמריקני ,  בינתיים ,  גוברות הקריאות מצד הרפובליקנים לבטל את המימון האמריקני לאו"ם בעקבות ההחלטה שהתקבלה במועצת הביטחון .  ארצות הברית אחראית ליותר מ-20% מתקציבו של הארגון ,  והיא גם מארחת את המטה העולמי שלו בניו יורק .  אם הקריאות הללו יבשילו ,  הדבר יוביל למשבר בינלאומי גדול ,  ככל הנראה הגדול ביותר שישראל הייתה מעורבת בו מזה עשרות שנים .  מי שעשוי להיות המרוויח העיקרי מכך יהיה נשיא רוסיה ולדימיר פוטין ,  שהפחתת המעורבות וההשפעה הבינלאומית של ארצות הברית היא יעד מרכזי במדיניות החוץ שלו .  
פוטין ודאי גם אינו מזיל דמעה על ביטול ביקורו של ראש ממשלת אוקראינה בישראל .  מעניין ,  אגב ,  אם ממשלת ישראל תביע מחאה כלשהי לא רק כלפי מדינות קטנות ובינוניות ,  אלא גם כלפי המעצמה הרוסית ,  שלא רק תמכה בהחלטה נגד ההתנחלויות ,  אלא ממשיכה במקביל לתמוך בציר האויבים של ישראל ,  איראן-אסד-חיזבאללה .  
נתניהו יצטרך להכריע כעת ,  ביום שלאחר ההחלטה ,  למי מהשרים הבכירים בממשלתו להקשיב .  בצד אחד ניצב שר הביטחון אביגדור ליברמן ,  שקרא כבר לפני כמה שבועות לגבש מול ממשל טראמפ מדיניות חדשה ,  כזו שתבדיל בבירור בין גושי ההתנחלויות הגדולים והקרובים לקו הירוק ,  שבהם ישראל תמשיך לבנות ,  לבין ההתנחלויות המבודדות בעומק השטחים ,  שבנייה בהן תהווה פגיעה משמעותית בסיכוי לחלוקת הארץ .  מצד שני נמצא יו"ר הבית היהודי נפתלי בנט ,  שקורא לצעדי סיפוח ולהריגתו הסופית של פתרון שתי המדינות .
 כרגע ,  אובמה בדרך החוצה וטראמפ עדיין לא נכנס לתפקיד .  מועצת הביטחון כבר הצביעה נגד ההתנחלויות ,  ומצד שני ,  לא ברור איך ההחלטה שלה תיאכף ,  אם בכלל .  בשלב הנוכחי ,  ההחלטה לגבי הכיוון של ישראל תלויה אך ורק בנתניהו עצמו .  

סיפוח או תיאום עמדות עם ארה"ב ?  הדילמה של נתניהו אחרי ההחלטה
אחרי ההצבעה באו"ם נתניהו כבר לא יוכל להדוף קריאות מימין לסיפוח ההתנחלויות בטענה שהדבר יביא לצעדים בזירה הבינלאומית .  כעת ,  הוא יצטרך להחליט אם פניו לבידוד בינלאומי - או לגיבוש מדיניות מוסכמת עם ממשל טראמפ

