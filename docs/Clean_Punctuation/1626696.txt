זמן בלוני הניסוי
אלה ימי בלוני הניסוי בזירה המזרח-תיכונית .  אפילו הידיעה שפורסמה אתמול ברשת אל-ערבייה כי חמאס דחה את הצעת ישראל לסיום העיסקה לשחרורו של גלעד שליט ,  היא בלון כזה .  ראשי הארגון בדקו לשעתיים את התגובה מירושלים ונסוגו לדיונים נוספים בדמשק .  
בלון ניסוי מסוג אחר הופרח אתמול על ידי בנימין נתניהו ובנימין בן-אליעזר בלשכתו של חוסני מובארק .  הם דיברו על עניינים שונים - מההברחות בגבול מצרים-ישראל ועד לשחרורו של שליט ,  אבל העיקר מתבסס על טיוטת מתווה ישראלית לחידוש המשא ומתן עם הפלסטינים ,  שנתניהו ביקש לגייס את הנשיא המצרי לקידומה .  
אין ספק כי ראש הממשלה מכין בסיס למשא ומתן כזה .  לדברי ד"ר יוסי ביילין ,  מדובר בהנחות ישראליות רכות ונינוחות וזאת כדי לדרבן את אנשי המוקטעה ברמאללה לחדש את ההידברות עם ישראל ,  אף שאין הקפאה מוחלטת של הבנייה בהתנחלויות ובמזרח ירושלים .
 תיאורו של ביילין הוכחש לפני כמה ימים מטעם לשכת ראש הממשלה ,  ואפשר כי לא דייק .  שכן סביר להניח כי מקור המידע שלו חיצוני - פלסטייני או אירופי - והוא מכיר את החומר בהיותו צד לבירורים שיזמה ישראל .  גם אם דיווחו של ביילין אינו מדויק ,  הוא מוסיף לתחושה הברורה כי הולכת ונארגת תוכנית ישראלית כזאת .  
נתניהו יצא אתמול ביוזמתו למצרים ,  מפני שהוא מבקש סיוע ממדינת הנילוס לעודד את אבו מאזן לשבור את החרם על המשא ומתן ,  אך לא פחות מכך הוא אותת בהזדמנות זו למובארק כי ישראל תרצה לראות בו גורם מרכזי בדיונים עצמם .  מצרים כבר הוכיחה כי היא מייחסת חשיבות למעמדה בכל התדיינות במישור הישראלי-פלסטיני ,  ונתניהו נסע דרומה להבטיח כי אכן מרכזיותה תישמר גם בהתפתחות שהוא מבקש לקדם .  
אם יקרום המהלך הישראלי עור וגידים כי אז יתברר בהקדם עוד עניין שכל כולו בתחום הפוליטיקה הפנימית :  עד כמה נחוץ לנתניהו להשיג תמיכה מלאה או חלקית מסיעת קדימה ועד כמה כדאי לה להצטרף לממשלה .  אך אלה המעות הקטנים בלבד .
 
זמן בלוני הניסוי
nan
