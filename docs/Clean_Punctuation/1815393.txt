פרשנות משפטית על פרשת ליברמן :  על משפט ואתיקה
בעוד היועמ"ש  " שוקל "  להגיש את כתב האישום - אין שום הצדקה משפטית ששר החוץ יגיש את התפטרותו .  פרופ' סוזי נבות ,  מרצה למשפט חוקתי ,  מסבירה את הפערים בין החוק היבש לבין החובה האתית 
" אם הוגש כתב אישום נגד שר בעבירות חמורות ,  קמה חובה על ראש הממשלה להעביר אותו מכהונתו ".  זהו הכלל המשפטי המחייב את פיטוריו של שר ברגע הגשת כתב אישום נגדו .  חובה משפטית זו אינה כתובה בחוק אלא נקבעה בפסיקה של בית המשפט העליון לפני כמעט 20 שנה ,  בפרשת השר אריה דרעי .
 החלטת היועץ בעניין ליברמן קובעת כי היועמ"ש  " שוקל "  להעמיד לדין את השר ליברמן וכי ההחלטה הסופית על כתב אישום כפופה לשימוע .  על כן ,  לכאורה ,  רק כאשר יחליט - אם יחליט - היועץ המשפטי לממשלה באופן סופי ולאחר השימוע ,  כי יש מקום להגיש כתב אישום ,  אז ורק אז יחויב השר ליברמן להתפטר .
 כדאי להזכיר כי ל"הלכת דרעי "  נקבע בעבר חריג :  בית המשפט קבע לא פעם כי ייתכנו מקרים בהם תקום חובה להעביר שר מכהונתו ,  על אף שכתב אישום לא הוגש .  הכל תלוי במכלול הנסיבות ובכלל זה :  התפקיד שבו מדובר ,  חומרת ההתנהגות ועוצמת הראיות המלמדות על ההתנהגות שלו .  ועם זאת ,  בית המשפט לא נוטה להתערב בשיקול דעתו של ראש הממשלה להשאיר שר החשוד בפלילים בממשלה .
 עוד בשנת 2006 הוגשה עתירה לבג"ץ המבקשת לחייב את ראש הממשלה להעביר שר מכהונתו עוד לפני השימוע .  המדובר במי שכיהן אותה תקופה כשר בלי תיק - צחי הנגבי .  באותו מקרה הודיע היועמ"ש כי בכפוף לשימוע יש בכוונתו להגיש כתב אישום נגד הנגבי בעבירות של מרמה והפרת אמונים ,  שוחד בחירות ועדות שקר .  בית המשפט העליון אמנם דחה את העתירה ומשמעות הדבר היא כי לכאורה ,  לפני השימוע ,  לא קמה חובה  " משפטית "  להעביר את השר ליברמן מכהונתו .  עיון מעמיק בפסק הדין מלמד כי בית המשפט העליון נימק את סירובו לחייב את פיטוריו של הנגבי ,  בין היתר ,  בשתי סיבות :  האחת היא שדובר אז בממשלת מעבר שימיה ספורים ממילא : " הבחירות בפתח ובית המשפט ערב בחירות נוהג איפוק וריסון גם הוא ".  השנייה היא שהשר הנגבי היה שר בלי תיק ולא כיהן כשר ביצועי  - " אין הוא נושא בתפקיד מיניסטריאלי ביצועי מרכזי ".  אגב ,  כיום אין אנו נמצאים בתקופת ממשלת מעבר והשר ליברמן מכהן בתפקיד ביצועי משמעותי ביותר :  הוא שר החוץ ,  תפקיד שהוא בבחינת  " כרטיס הביקור "  של ממשלת ישראל בעולם .
 גם אם לא קמה חובה  " משפטית ",  שאלה היא עדיין האם קמה על השר ליברמן חובה  " ציבורית ",  או  " אתית "  להשעות עצמו מתפקידו .  הוועדה הציבורית לגיבוש כללי אתיקה לחברי הממשלה  ( בראשות הנשיא בדימוס של בית המשפט העליון מאיר שמגר והפרופסורים אסא כשר וגבי שלו )  הגישה בשנת 2008 את הדוח שלה לממשלה .  ועדה זו גיבשה קוד אתי לממשלה .  בסעיף 19 לדוח ,  שכותרתו  " ייחוס מעשה עבירה לחבר הממשלה "  כתוב כך : " חבר הממשלה ישעה עצמו או יתפטר כאשר רשויות אכיפת החוק מייחסות לו  בהודעה רשמית של מי שמוסמך להגיש כתב אישום ,  מעשי עבירה חמורים ,  הפוגעים באמון הציבור בממשלה ". 
עולה מן הכתוב כי מבחינה אתית ,  אין בהכרח משמעות לשלב השימוע .  מרגע שמייחסים לשר מעשי עבירה חמורים ,  קמה חובה אתית על השר להתפטר מתפקידו .  מנסחי הדו"ח מציינים כי כלל זה מטיל על חבר הממשלה חובה להשעות את עצמו או להתפטר וכי אם חבר הממשלה אינו ממלא את חובתו  ראוי שראש הממשלה ישקול האם להשעות את חבר הממשלה או להעביר אותו מכהונתו .  הוועדה אגב הציעה להקנות לראש הממשלה סמכות להשעיה זמנית של חבר הממשלה והציעה לתקן את חוק יסוד הממשלה כדי לתת לו סמכות כזו .
 אלא שדו"ח ועדת שמגר לא אומץ  ( עדיין )  על ידי הממשלה .  על כן הכלל איננו מחייב את הממשלה .  אך הרף שנקבע על ידי חברי הוועדה בהחלט מלמד על הרף הציבורי והאתי הנדרש משר בממשלה .  כך שמבחינה משפטית ,  בשלב שלפני השימוע ,  לא קמה חובה על ראש הממשלה להעביר את השר ליברמן מתפקידו .  שאלה לגמרי אחרת היא מה מתבקש מבחינת התרבות השלטונית הראויה במדינה מתוקנת .
 
פרשנות משפטית על פרשת ליברמן :  על משפט ואתיקה
בעוד היועמ"ש  " שוקל "  להגיש את כתב האישום - אין שום הצדקה משפטית ששר החוץ יגיש את התפטרותו .  פרופ' סוזי נבות ,  מרצה למשפט חוקתי ,  מסבירה את הפערים בין החוק היבש לבין החובה האתית

