נתניהו : " אני מנהל שיח עם ארה"ב על סיפוח חלקים ביהודה ושומרון "
 בצל דחיית ההצבעה על החלת הריבונות ביו"ש ,  אמר נתניהו בישיבת סיעתו כי הוא מנהל שיח בנושא עם וושינגטון .  נתניהו הדגיש כי על היוזמה להיות ממשלתית ולא פרטית ,  משום ש"מדובר במהלך היסטורי ".  אבו מאזן : " כל צעד להחלת ריבונות בהתנחלויות יחריף את המתיחות "
  ( בווידאו :  כנס מרכז הליכוד בנושא החלת הריבונות ביהודה ושומרון )  
ראש הממשלה בנימין נתניהו אמר היום  ( שני )  במהלך ישיבת סיעת הליכוד כי הוא דן עם ארצות הברית על סיפוח חלקים מיהודה ושומרון . " אני יכול לומר שמזה זמן אני מנהל שיח בנושא מול האמריקנים ",  אמר .
 עוד הדגיש ראש הממשלה כי אחד העקרונות שמובילים אותו בסוגיה הוא  " תיאום ככל האפשר מול האמריקנים ",  שהקשר איתם ,  לדבריו ,  הוא נכס אסטרטגי למדינת ישראל וגם להתיישבות .  העיקרון השני ,  לדברי נתניהו ,  הוא כי היוזמה לכך צריכה להיות ממשלתית ולא פרטית ,  מאחר ש"מדובר במהלך היסטורי ".  ח"כ בני בגין העיר לראש הממשלה ,  כי אין צורך בהצעת חוק ממשלתית ,  אלא די בכך שתעבור החלטת ממשלה בלבד .  
מלשכתו של יו"ר הרשות הפלסטינית אבו מאזן ,  נמסר כי  " כל צעד להחלת ריבונות ישראל בהתנחלויות יוביל להחרפת המתיחות ". 
בבית היהודי בירכו על המהלך . " אנו שמחים שבפעם הראשונה ראש הממשלה נתניהו מדבר על מימוש תכנית הריבונות שלנו בשטחי C ביהודה ושומרון ",  נמסר מהמפלגה . " המבחן יהיה במימוש .  אנו מברכים על כך ונעמוד לימינו ". 
לקריאה נוספת בנושאפה אחד :  ראשי הקואליציה דחו את ההצבעה על החלת הריבונות ביו"ש 
גורם מדיני בכיר אמר בהמשך לדברי נתניהו ,  כי  " ראש הממשלה משוחח זמן רב עם הממשל האמריקני על האינטרסים הלאומיים של ישראל במסגרת כל הסדר שלום עתידי .  ראש הממשלה לא הציג בפני ארצות הברית הצעות סיפוח ספציפיות ,  וממילא ארצות הברית לא הביעה את הסכמתה להצעות ". 
עוד הוסיף : " ישראל עדכנה את ארצות הברית בנושא ההצעות השונות המועלות בכנסת ,  וארה"ב הביעה את עמדתה הברורה שהיא מבקשת לקדם את תכנית השלום של הנשיא טראמפ .  עמדתו של רה"מ נתניהו היא שאם הפלסטינים יתמידו בסירובם למו"מ לשלום - ישראל תציג אלטרנטיבות משלה ".  
ח"כ מיקי זוהר  ( הליכוד )  ,  תקף בישיבת הסיעה את חברי הכנסת ממפלגתו שחתמו על הצעת החוק הפרטית שהוגשה להחלת הריבונות ואמר : " אני קורא בפייסבוק תגובות על כך שראש הממשלה שמאלן .  למה צריך להגיש הצעת חוק כזו ?  תנו לראש הממשלה לנהל את זה ".  
מחוץ לישיבת הסיעה ,  נרשמו עימותים בין פעילי מחאת הנכים למאבטחי משמר הכנסת .  המפגינים ניסו לפרוץ את קו המחסום שהציבו אנשי הביטחון במשכן ,  ונבלמו תוך צעקות וחילופי האשמות .
" הכוח האמיתי של מדינת ישראל נשען על אזרחי ישראל ,  אתם החוסן הלאומי שלנו .  מבקש להודות לכם ",  אמר נתניהו בפתח ישיבת הסיעה . " במהלך חסר תקדים ,  נעביר בקריאה ראשונה את התקציב .  הממשלה כאן כדי להישאר עד סוף שנת 2019 ,  זה דבר חשוב לכלכלת ישראל ,  מדינת ישראל ואזרחי ישראל ",  הוסיף .  
דברי נתניהו בישיבת הסיעה מגיעים בצל החלטת ראשי הקואליציה לדחות את העלאת חוק הריבונות .  זאת ,  בעקבות האירועים הביטחוניים האחרונים בצפון ובמטרה לאפשר את המשך ניהול המגעים המדיניים בנושא .  הצעת החוק היא של חברי הכנסת יואב קיש  ( ליכוד )  ובצלאל סמוטריץ'  ( הבית היהודי )  ,  והיא מבקשת להחיל את ריבונות מדינת ישראל על מרחבי ההתיישבות ביהודה ושומרון .  לפני כחודש אישר מרכז הליכוד פה אחד כי חברי המפלגה מחויבים לפעול להחלת הריבונות .
 בישיבת ראשי הקואליציה ביקש נתניהו מיו"ר הבית היהודי נפתלי בנט לדחות את החוק בעקבות המצב הביטחוני .  בנט הסכים לבקשתו של ראש הממשלה ללא עימות .  עוד קודם לכן ,  בסוף השבוע שעבר ,  אנשיו של נתניהו ניסו להביא להורדת החוק מסדר היום ,  בשל הרגישות מול הממשל בארצות הברית והקו הפרו-ישראלי שהוא מוביל בנושא הישראלי-פלסטיני .  
במרצ התרעמו על התזמון של המהלך . " לנתניהו אין מנדט למהלך שיוביל למציאות של דרום אפריקה או של יוגוסלביה ",  אמרה יו"ר המפלגה זהבה גלאון . " ראש ממשלה שמסובך בחקירות שוחד מנסה לשחד פוליטית את הבסיס האידאולוגי של תומכיו בימין המשיחי .  סיפוח בלי אזרוח הוא אפרטהייד ולראש הממשלה אין ולא יהיה לזה מנדט .  אנחנו בשמאל לא נלך אחריו לעתיד של דם וסבל ,  גם לנו יש קווים אדומים ולטרנספר ולאפרטהייד לא נסכים .  כל סיפוח יגרור אי ציות אזרחי שיעמיד במבחן את יציבות המשטר .  כשהחוק לא חוקי - יהיה אי ציות אזרחי ". 
ח"כ תמר זנדברג אמרה כי  " החוק הזה הוא חוק רע ,  מטופש ובעיקר הרסני בכל כך הרבה בחינות .  נתניהו משחק עם גפרורים במטרה לשרוף את כתב האישום וסופו שיבעיר את האזור כולו ".  
" כדי להעלים את עשן הסיגרים בכתבי האישום נתניהו מנסה להבעיר את האיזור כולו .  הכרזתו של נתניהו היא הכרזת ממשלת הימין הקיצוני על מדינה דו לאומית שתתנהל תחת משטר אפרטהייד בלי סיכוי להפרדות או למשא ומתן מדיני בניגוד לרצון הציבור הישראלי והפלסטיני .  עם כל הכבוד לטראמפ ,  שום משא ומתן איתו לא יסדיר את החיים שלנו כאן לצד הפלסטינים .  נראה כי המתנחלים מנהלים לבדם את מדינת ישראל ובדרך מצפצפים על רובם המוחלט של האזרחים שרוצים לראות פה דמוקרטיה ולא אפרטהייד ,  מדינת יהודית ולא דו לאומית ,  שלום ולא מלחמה ",  אמרה .  

נתניהו : " אני מנהל שיח עם ארה"ב על סיפוח חלקים ביהודה ושומרון "
 בצל דחיית ההצבעה על החלת הריבונות ביו"ש ,  אמר נתניהו בישיבת סיעתו כי הוא מנהל שיח בנושא עם וושינגטון .  נתניהו הדגיש כי על היוזמה להיות ממשלתית ולא פרטית ,  משום ש"מדובר במהלך היסטורי ".  אבו מאזן : " כל צעד להחלת ריבונות בהתנחלויות יחריף את המתיחות "
 
