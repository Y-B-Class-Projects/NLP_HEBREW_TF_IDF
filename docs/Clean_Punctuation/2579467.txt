פרשנות :  מלחמות האגו ימנעו איחוד בשמאל-מרכז
נתניהו בחר נכון כשהחליט על איחוד פוליטי ,  אך המהלך היה יכול להיות מוצלח בהרבה ,  אילו היה משכיל לשלב בתוכו גם כוחות פוליטיים מהמרכז ,  שיאזנו את המשיכה החזקה ימינה
דבר מרכזי אחד יש לומר לפני הכל :  מהלך של איחוד מפלגות לכדי גושים פוליטיים גדולים במדינת ישראל הוא מהלך נכון וטוב למדינה .  כולנו היינו רוצים להידמות למדינות כמו ארצות הברית או בריטניה ,  שם יש שתי מפלגות גדולות דומיננטיות ,  שמרנית וליברלית ,  ולא מצב של ריבוי מפלגות כמו בישראל ,  שלא מאפשר יציבות פוליטית ומשילות בשל סחטנותן של מפלגות קטנות .  נושא זה עמד במרכז דבריו הערב  ( חמישי )  של יו"ר ישראל ביתנו ,  אביגדור ליברמן ,  שהציב בלב סדר העדיפויות שלו את שינוי שיטת הממשל - כנראה למשטר נשיאותי עם בחירות אזוריות .  למראה מסיבת העיתונאים המשותפת של ליברמן וראש הממשלה בנימין נתניהו ,  בה הכריזו על התמודדות משותפת של הליכוד וישראל ביתנו בבחירות הקרובות ,  קשה היה שלא להיזכר בהקמתו של הליכוד ב-1965  ( אז בשם גח"ל )  ,  כאשר מנחם בגין איחד את מפלגתו חירות עם המפלגה הליברלית .  אנשי חירות ידעו היטב שהם משלמים מחיר אלקטורלי עבור המקומות ברשימה שניתנו לליברלים ,  אבל השיקול המנצח היה הקמת גוש פוליטי גדול שיהווה אלטרנטיבה לשלטון .  
עם ההכרזה על האיחוד ,  נישאו העיניים בציפייה לעברה השני של המפה הפוליטית ,  בציפייה לראות מהלך דומה גם בגוש השמאל-מרכז ,  שייצור חזית מאוחדת מול הליכוד וישראל ביתנו .  זהו מהלך מתבקש ,  והמדינה ללא ספק תצא נשכרת מהשלמת התהליך של חזרה למערכת פוליטית שבנויה סביב שתי מפלגות גדולות ,  דבר שלא נראה במחוזותינו משנות ה-80' .  
ואולם ,  במצב הנוכחי ,  קשה להאמין שאיחוד כזה אכן יתרחש בצד השני ,  ויכלול בתוכו את שאריות קדימה ,  יאיר לפיד ,  מפלגת העבודה בראשות יחימוביץ' ,  ציפי לבני ואולי גם אהוד אולמרט .  את הסיבה לכך אנחנו שומעים שוב ושוב מפי כל אחד מהאנשים האלה :  איש מהם לא יוותר על הבכורה .  כשכולם נמצאים באגו-טריפ בלתי פוסק ,  קשה להגיע להסכמות .  בין כל הצדדים אמנם אין הבדלים אידאולוגיים מרחיקי לכת ,  אבל כשהאגו משחק תפקיד כה מרכזי ,  קשה למצוא את המכנה המשותף .  
מבחינה פוליטית ,  אין ספק שנתניהו עשה מהלך נכון שמחזק אותו מאוד לקראת הבחירות .  עם זאת ,  התמונה איננה עד כדי כך ורודה ,  וקשה להאמין לדיווחים שהופרחו לאוויר ,  על סקרים פנימיים החוזים לרשימה החדשה 56 מנדטים  ( הליכוד בשיאו הגיע עד 48 מנדטים בבחירות 1981 )  .  למעשה ,  ממש לא מזמן ,  כשנדרשה חברת הכנסת פאינה קירשנבאום ,  שנחשבת לאחת מאדריכליות המהלך ,  לשאלת האיחוד האפשרית עם הליכוד ,  השיבה כי דווקא ייתכן שמבחינת מספר המנדטים ,  שתי המפלגות לחוד שוות יותר .  
אמנם עדיין קשה בשלב זה להעריך מה יהיו התוצאות האלקטורליות של המהלך ,  אך בהחלט ניתן לקבוע שהחיסרון העיקרי שלו הוא גם נקודת ההבדל המרכזית בינו לבין הקמת גוש חירות-ליברלים ,  בזמנו :  בעוד שאז התאחדה מפלגת חירות הימנית עם מפלגת המרכז הליברלית ,  שאיזנה אותה והפכה אותה לראשונה לאלטרנטיבה שלטונית - תחזית שהגשימה את עצמה כעבור 12 שנה ,  במהפך ההיסטורי של 1977 - הרי שהפעם התאחד הליכוד ,  שגם כך נוטה בימים אלו ימינה מבעבר ,  עם מפלגה ימנית נוספת ,  והתרחק עוד צעד מהמרכז הפוליטי .  
המהלך של נתניהו היה יכול להיות מוצלח בהרבה ,  אילו היה משכיל לצרף באותה נשימה גם גורמים נוספים ומאזנים מהמרכז הפוליטי ,  בהם אנשי אקדמיה וכלכלה וכן מנהיגים חברתיים ,  וגם דמויות ביטחוניות ומדיניות נוספות ,  שיהפכו את האיחוד הזה למפלגת מרכז-ימין ולא למפלגת ימין מובהקת ,  ואפילו קיצונית .  צריך לזכור שגם בתוך הליכוד יש כיום לא מעט גורמים שנוטים הרחק ימינה ,  כמו משה פייגלין ,  וגורמים נוספים שעומדים בין היתר מאחורי הצעות חוק נגד בית המשפט העליון .  הליכוד חייב כעת לגוון את עצמו ,  וייטיב נתניהו לעשות אם ישכיל לשמור על הכוחות המתונים המועטים שנותרו בו ,  כמו דן מרידור ומיכאל איתן  ( שכבר הכריז הערב על  " חיסול הליכוד ")  ,  ויפעיל את כל כובד משקלו כדי שלא יוכו בפריימריז וייפלטו החוצה .  במקביל ,  עליו לנסות ולפעול להבאת גורמים מתונים נוספים אל תוך המפלגה .  הרצון לפנות למרכז ניכר כבר בדבריו של ראש הממשלה הערב ,  כשהכריז שהוא מתעתד להסתער על האתגרים העומדים בפני המדינה , " ובראש ובראשונה יוקר המחייה "  - קריצה עבה למסרים שהביאו חלק ניכר מהציבור לתמוך במחאה החברתית בשנה שעברה .  
מעבר לציביון הימני-קיצוני ,  הושמעו טענות לפיהן חיסרון נוסף של האיחוד עבור הליכוד הוא חיזוק תדמיתו כמפלגה אשכנזית ואנטי-דתית ,  שעלול להרחיק ממנה מצביעים מזרחיים ומסורתיים ,  ה"מתנדנדים "  בין הליכוד לש"ס .  הטענות נשענות על הסקרים האחרונים ,  לפיהם ש"ס כבר הספיקה  " לגנוב "  מהליכוד שני מנדטים ,  בעקבות חזרתו של אריה דרעי ,  אך יש לזכור שרוב הציבור המדובר הוא גם מאוד ימני ,  ודווקא ההתבססות של הליכוד בצדו הימני של המפה עשויה למשוך אותם אליו .  האינטרס של ליברמן במהלך הוא ברור .  הוא רואה עצמו כמועמד לראשות הממשלה ,  אך ויתר על הניסיון להתמודד נגד נתניהו ,  והחליט להצורף אליו מתוך הנחה שיוכל בבוא היום לרשת אותו .  האם כבר בקדנציה הקרובה נראה רוטציה ביניהם ,  כפי שהכריז אחד הפרשנים הפוליטיים ?  קשה מאוד להאמין ,  בייחוד משום שאם היו נתניהו וליברמן מסכימים על מהלך כזה ,  הם היו מכריזים עליו מיידית .  משלא עשו זאת ,  לא סביר שיבקשו את אמון הציבור ב"הליכוד-ביתנו "  בראשות נתניהו ,  ולאחר הבחירות יציגו גרסה דו-ראשית .  ובכל זאת ,  הכל אפשרי .  בסופו של דבר ,  גם נתניהו וליברמן ,  שביניהם היו לא מעט משקעים ,  ידעו להניח אותם מאחוריהם .  כידוע ,  בפוליטיקה משחקים האינטרסים תפקיד מרכזי ,  ואין ספק שבמקרה שלנו ,  שני הצדדים כנראה ייהנו מהאיחוד  אם אכן יצליחו להגיע יחד למספר מנדטים שיאפשר שלטון יציב .  

פרשנות :  מלחמות האגו ימנעו איחוד בשמאל-מרכז
נתניהו בחר נכון כשהחליט על איחוד פוליטי ,  אך המהלך היה יכול להיות מוצלח בהרבה ,  אילו היה משכיל לשלב בתוכו גם כוחות פוליטיים מהמרכז ,  שיאזנו את המשיכה החזקה ימינה

