נתניהו ,  למה אתה נעלב ? 
אחרי שרמס את כבודו של אבו מאזן ולכלך על אובמה מאחורי גבו ,  ראש הממשלה מתפלא שהבית הלבן אינו פורש לכבודו שטיח אדום .  לא נותר אלא להסיק שהוא סובל מבעיית זיכרון קשה ומחוסר הבנה
אפשר להגיד דברים רבים על מדיניות החוץ של ישראל בחודשים האחרונים ,  ורובם לקוחים מהעולם הרגשי :  צדקנית ,  יהירה ,  נרקיסיסטית ולוקה בשיגעון גדלות .  עם זאת ,  עד השבוע אי אפשר היה לייחס לבנימין נתניהו ולאנשיו סימפטומים מהעולם הרפואי ,  כמו אמנזיה .  אלא שלאור התגובות ההיסטריות ותחושות העלבון שבוקעות מלשכתו של ראש הממשלה בעקבות הניסיונות הנואשים להיפגש עם ברק אובמה בוושינגטון ,  קשה שלא להימלט מהתחושה שמישהו שם סובל מבעיית זיכרון קשה .  מישהו שלא מבין שהסופה שהוא קוצר עכשיו היא תוצאה של הרוח שזרע לפני חודש וחצי בלבד .  בשלהי חודש ספטמבר הגיע נתניהו לפגישת הפסגה עם הנשיא האמריקאי ועם אבו מאזן בוושינגטון כמנצח ,  לאחר שלא הסכים להקפאה מוחלטת של הבנייה בהתנחלויות ולא התפשר על דבר .  כמעט כל הכתבים והפרשנים הפוליטיים לגלגו על חולשתו של המנהיג הפלסטיני ועל חוסר הניסיון של הנשיא האמריקאי ,  שכשל בניסיונו לכופף את ישראל ולא השיג את המחוות המצופות מהעולם הערבי .  צריך היה להיות תמים או עיוור כדי לא לזהות שהדימיון מעורר החשד בין הטקסטים שלהם מקורו בלשכת נתניהו ,  שחגגה את השפלתם של הנשיא החדש ושל מחמוד עבאס .
 נדמה שבשלב מסוים החל נתניהו להאמין לנימת הזלזול בנשיא האמריקאי ,  ושכח שמדובר ,  למרות כל שגיאותיו ,  באדם שהתגבר על מחסום הצבע והצליח לכבוש את המשרה החשובה בעולם .  בניגוד למה שמקובל לחשוב בישראל ,  ככל הנראה אין מדובר באידיוט מוחלט .  גם בלשכת אובמה קראו את הדיווחים העוינים מהתקשורת הישראלית וסביר להניח שאשפי התקשורת שהובילו אותו לחדר הסגלגל הצליחו לזהות גם בעין בלתי מזוינת מי עומד מאחורי ההשמצות הפרועות .  
מה בדיוק נתניהו חשב שיקרה ?  שמנהיג של מעצמה שמסוגלת ,  אם תרצה ,  לדרוך על ישראל ולמעוך אותה משל היתה חרק יבלע את הרוק ויקפוץ לדום כשהאיש שמלכלך עליו מאחורי הגב חדשות לבקרים מבקר בארצות הברית ,  רק מפני שהוא חושש מהלובי היהודי ?  האם נתניהו ,  שעל אף מגרעותיו הלא מעטות מעולם לא נחשד בחוסר אינטליגנציה ,  אינו מסוגל לקשור בין סיבה למסובב ?  
התימהון נוכח היחס הקריר של אובמה הוא רק קצה הקרחון .  האידיאולוגיה של נתניהו פסימית ,  אבל נדמה שבכל הנוגע למערכת היחסים של ישראל עם שכנותיה ועם העולם הוא אופטימיסט חסר תקנה .  הוא בטוח שתפיסת אוניית נשק תרעיד את הגלובוס כולו ושבעזרת הסברה בלבד  ולא חלילה תהליך שלום כן ורציני  יצליח לעצור את הסחף האנטי ישראלי ואת סערת דו"ח גולדסטון .  הוא מאמין שניתן לרמוס את כבודו של אבו מאזן מבלי לשלם כל מחיר ,  ולשכתו מקבלת גם את פרישתו של הראיס באדישות ,  כאילו הכאוס ברשות הפלסטינית כלל לא ישפיע עלינו .  את מחיר היחס לנשיא ארצות הברית משלם נתניהו לבד .  את מחיר הטעויות האחרות שלו נשלם כולנו .
 
נתניהו ,  למה אתה נעלב ? 
אחרי שרמס את כבודו של אבו מאזן ולכלך על אובמה מאחורי גבו ,  ראש הממשלה מתפלא שהבית הלבן אינו פורש לכבודו שטיח אדום .  לא נותר אלא להסיק שהוא סובל מבעיית זיכרון קשה ומחוסר הבנה

