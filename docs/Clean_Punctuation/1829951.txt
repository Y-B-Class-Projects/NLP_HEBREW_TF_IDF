לקוח מועדף :  נתניהו אירח את תשובה בביתו
לפני מספר שבועות התקיימה הפגישה האישית בין השניים ,  ולאחר מכן נשאר תשובה לארוחת ערב בבית משפחת נתניהו ,  שאליה הצטרפה גם רעייתו של ראש הממשלה ,  שרה נתניהו
ראש הממשלה ,  בנימין נתניהו ,  מהדק את יחסיו עם בעליו של שותפות הגז הטבעי ,  תמר ,  הצפויה להיות מוכרזת כמונופול ,  יצחק תשובה .  לפני מספר שבועות אירח נתניהו את תשובה ,  לפגישה אישית במעונו הרשמי ולארוחת ערב .  בני הזוג נתניהו גם שיגרו בשבוע שעבר ברכה מצולמת לחתונת בנו של תשובה ,  אלעד .  בעוד משרדי הממשלה נערכים למאבק קשה באפשרות ששותפות מאגר תמר תיהפך למונופול גז טבעי ,  בחר ראש הממשלה ,  בנימין נתניהו ,  דווקא להדק את יחסיו עם בעליו הדומיננטי של המאגר ,  איש העסקים יצחק תשובה .  לפני כמה שבועות אירח נתניהו את תשובה ,  בעלי קבוצת דלק ,  לפגישה אישית במעון ראש הממשלה בירושלים .  ככל הידוע ,  נסבה השיחה בין השניים על שוק הגז הטבעי .  לשכת ראש הממשלה לא דיווחה על הפגישה .  
לאחר הפגישה האישית שקיימו השניים ,  נשאר תשובה לארוחת ערב בבית משפחת נתניהו ,  שאליה הצטרפה רעיית ראש הממשלה ,  שרה נתניהו .  הזוג נתניהו שיגרו בשבוע שעבר ברכה מצולמת לחתונת בנו של תשובה ,  אלעד ,  שהוקרנה בפני באי החתונה .
 אין זו הפעם הראשונה שבה נפגשים נתניהו ותשובה לפגישה אישית - אך עד כה לא נודע על פגישה שקיימו אלה שלא בלשכת ראש הממשלה .  בתחילת השנה ,  שעות ספורות לפני שהכריז נתניהו על תמיכתו במסקנות ועדת ששינסקי ,  בא תשובה במפתיע אל לשכתו לפגישה בת חצי שעה .  זאת ,  לאחר שבמשך תקופת עבודת הוועדה ,  ניסה תשובה לפגוש בנתניהו - אך נדחה .  
לפני חודשיים חשף TheMarker כי נתניהו הורה לבחון את הדרכים להגברת התחרות בענף הגז ,  לצד טיפול בהגדלת הביקושים בו .  זאת ,  לאור החשש מפני היווצרות מונופול בשוק הגז הטבעי - שהתחזק בחודשים האחרונים עם הפסקת אספקת הגז ממצרים .  מדובר בהקמת כמה צוותי עבודה ייעודיים ובין-משרדיים שיעסקו בהיבטי המקרו של גיבוש הענף ,  לרבות גיוון מספר ספקי הגז למשק והתערבות ממשלתית באכיפת התחרות החופשית בו .  במקביל ,  החלו משרדי התשתיות והאוצר להיערך להתערבות רגולטורית בשוק הגז  ( ראו מסגרת )  - לאחר ששותפות תמר דרשה לייקר את מחיר הגז שתספק לחברת החשמל ב-40% .  
גורמים בכנסת הביעו אתמול ביקורת על פגישות נתניהו ותשובה ,  ואמרו כי זו אמנם זכותו של ראש הממשלה להיפגש עם אנשי עסקים מובילים במשק ,  אלא ש"לא זכור כי נתניהו טרח להיפגש באחרונה עם אזרחים וארגונים שהובילו את המאבק להעלאת תמלוגי הגז ,  למשל ".  לצד הדיונים על אכיפת התחרות במשק הגז ,  בכנסת מעריכים כי המאבק שניהלה הממשלה להעלאת המיסוי על רווחי חברות הגז לא הסתיים ,  וכי למרות אישורו של חוק ששינסקי בכנסת ,  בחודשים הקרובים עשויים ח"כים להגיש הצעות חוק פרטיות למתן הטבות שונות לחברות הגז .  
מלשכת ראש הממשלה נמסר בתגובה כי  " ראש הממשלה אכן נפגש באחרונה עם יצחק תשובה לפגישה פרטית .  ראש הממשלה נוהג להיפגש מדי פעם עם אישים שונים משלל גווני החברה הישראלית ". 

לקוח מועדף :  נתניהו אירח את תשובה בביתו
לפני מספר שבועות התקיימה הפגישה האישית בין השניים ,  ולאחר מכן נשאר תשובה לארוחת ערב בבית משפחת נתניהו ,  שאליה הצטרפה גם רעייתו של ראש הממשלה ,  שרה נתניהו

