 " שקרן ושרלטן ":  בתום דיון סוער הממשלה אישרה את הקיצוץ הרוחבי
השרים אישרו ברוב קולות את ההסכם השנוי במחלוקת עם גמלאי המשטרה ושב"ס .  נתניהו שקל למשוך את ההצעה מחשש שלא ישיג רוב ויצא להתייעצות עם כחלון במהלך הדיון .  בערב השניים ייפגשו כדי לדון בנוגע לעתיד הממשלה
שרי הממשלה אישרו היום  ( ראשון )  ברוב קולות את ההסכם השנוי במחלוקת עם גימלאי המשטרה לקיצוץ רוחבי בשיעור של 1.35% בתקציבי משרדיהם לשנת 2019 .  ההחלטה עברה בתום דיון סוער שבו רבים הביעו התנגדות לקיצוץ ,  וראש הממשלה שקל במהלכו למשוך את ההצעה מחשש שאין לו רוב .  
עם זאת ,  בסופו של דבר ההסכם אושר והשרים היחידים שהתנגדו היו שרת התרבות מירי רגב ,  שר הרווחה חיים כץ ושר הפנים אריה דרעי .  ראש הממשלה ושר האוצר משה כחלון נאלצו לצאת פעמיים להתייעצות צד ,  אך בסופו של דבר ההסכם אושר .  בנוסף ,  הממשלה אישרה להקצות תקציב יעודי לחבילת סיוע לשדרות וישובי עוטף עזה .
 נתניהו אמר לאחר אישור ההצעה כי  " זוהי בשורה לשוטרים ,  לגמלאי המשטרה ,  השב"ס ,  השב"כ והמוסד ,  המשרתים במסירות את ביטחון המדינה .  זוהי בשורה שהם ייחלו לה שנים רבות .  החלטה זו הוגשה לממשלה יחד עם שרי האוצר והשר לביטחון פנים ". 
עוד בוואלה !  NEWS:סוף לפרשת המסמך :  בועז הרפז הודה - וירצה 220 שעות עבודות שירות"זה לא יכול לקרות שוב ":  טראמפ ביקר באזור השריפה בקליפורניהיממה גורלית בקואליציה :  נתניהו ביטל את ישיבת ראשי הסיעות 
במהלך הדיון נרשם עימות סוער במיוחד בין ראש הסגל בלשכת ראש הממשלה יואב הורביץ ומנכ"ל משרד האוצר שי באב"ד .  לטענת גורמים שנכחו בישיבה ,  הורביץ הטיח בבאב"ד : " אתה שקרן ושרלטן ".  הוויכוח בין השניים נסוב סביב ההצעה למשוך את התכנית של גמלאי המשטרה ,  לאור התנגדות השרים .  
באב"ד אמר לאחר הדיון כי  " עצוב לי שראש הסגל בוחר ,  ולא בפעם הראשונה ,  לנהוג כאחרון הפוליטיקאים רק כדי לייצר כותרת ומגדף בישיבת הממשלה ,  על דברים שבהם הוא מסתיר את האמת ומטעה את הממשלה ואת העומד בראשה .  מדובר בהתנהגות שאינה ראויה לפקיד כה בכיר במגזר הציבורי שאין לה מקום ".  
השר חיים כץ הסביר את התנגדותו להצעה הביע חשש שהמהלך יגרור פגיעה קשה במשרדו . " נשים רבות יירדו לזנות ולא אוכל לטפל בהן בגלל הקיצוץ ",  אמר .  השר דרעי ,  תמך לטענתו בקיצוץ הרוחבי בתקציב ,  אולם התנגד להעברת כסף לתאגיד השידור לשם מימון האירוויזיון ,  ביחד עם השרים רגב וכץ .
 גם סגן שר הבריאות יעקב ליצמן התנגד לאישור התכנית בממשלה ואמר כי  " מדובר בהחלטה חמורה שתפגע אנושות בבריאות אזרחי ישראל .  מחיתי נחרצות בפני ראש הממשלה והשרים על הקיצוץ הצפוי והבהרתי כי זה עלול להביא להרס מערכת הבריאות בישראל ". 
ליצמן הוסיף כי  " הקיצוץ הצפוי ,  הגדול ביותר בשנים אחרונות ,  יביא לפגיעה עד כדי ביטול של התכניות שנועדו להבטיח טיפול נאות באוכלוסיה ".  שר החקלאות ופיתוח הכפר אורי אריאל אמר בתגובה לקיצוץ הרוחבי במשרדים : "  זוהי חרפה .  הקיצוץ המאסיבי במשרד החקלאות יפגע קשות בענף החקלאות .  ההצעה הוגשה כמה רגעים לפני כניסת שבת ולא הייתה לנו כל אפשרות להיערך ".  
לפי ההסכם שאושר ,  בינואר 2019 כל הגמלאים יקבלו בשכרם את תוספת השכר המלאה לשכר השוטף .  בחודש זה יהנו השוטרים והסוהרים בחלק מההטבה בשתי פעימות .  החל מינואר 2020 תשולם כלל התוספת לכלל הזכאים .  בנוסף סוכם כי תשלומים בסך של שבעה מליארד שקלים בגין הזכאויות משנת 2006 ישולמו בפריסה ל-17 שנים .
 השר לביטחון הפנים גלעד ארדן ,  שהוביל את המאמץ לאישור ההסכם בירך היום על החלטת הממשלה ואמר כי  " אחרי כחודשיים של מו"מ אינטנסיבי ולאחר 13 שנה של הלנת שכר ,  אישרה היום הממשלה את ההחלטה הצודקת והמתחייבת להשוות את תנאיהם לתנאי משרתי הקבע ".  לדברי השר ארדן , " מדובר בתיקון עוול היסטורי שלא היה לו כל הצדקה ".  
" החלטות ממשלה מאז שנות ה-70 מחייבות את הצמדת שכר השוטרים והסוהרים לשכר משרתי הקבע ושלוש ערכאות שונות בבית הדין לעבודה הכירו בכך ",  הוסיף השר .  
ארדן הדף את הביקורת על המהלך שספג מצד חבריו לממשלה ומחוצה לה ואמר כי  " הנסיון לצייר ביצוע החלטת ממשלה ופסק דין של בית המשפט ,  כאילו ומדובר בשיקול פוליטי כזה או אחר הוא מכוער ולא ראוי ".  שר האוצר משה כחלון שתמך גם הוא בהסכם אמר כי  " ההכרעה שהבאנו היום שמה סוף לגרירת הרגליים שנמשכה 13 שנים ". 
הוא אמר כי  " קיבלנו החלטה היסטורית שעושה צדק עם השוטרים וגמלאי כוחות הביטחון שהקריבו במשך כל חייהם למען בטחון המדינה ושמירת החוק ". 
מהמשטרה נמסר כי  " לאחרונה הגיעו נציגי המשטרה ,  המשרד לביטחון הפנים ונציגי האוצר ,  להסכם פשרה שיכלול את פריסת התשלומים המגיעים לשוטרים והגמלאים על פני שנים רבות ,  מצב שיכל היה כמובן להימנע אם התוספת הייתה משולמת במועדה כנדרש ובאופן שוטף - שכן כאמור מדובר בתשלומים שמגיעים לשוטרים בדין .  ואולם ,  לצערנו במהלך היממה האחרונה יש מי שמנסה לצייר יישום וביצוע של החלטת ממשלה ופסק דין של בית המשפט ,  כאילו ומדובר בכלכלת בחירות או בשיקול פוליטי כזה או אחר ,  לעיתים תוך זלזול בוטה ופסול בציבור של עשרות אלפי שוטרים וגמלאים המשרתים ומגנים מזה עשרות שנים על אזרחי ישראל ,  כאשר בפועל לוחות הזמנים לפיצוי נובעים מהחלטת בית המשפט ".   

" שקרן ושרלטן ":  בתום דיון סוער הממשלה אישרה את הקיצוץ הרוחבי
השרים אישרו ברוב קולות את ההסכם השנוי במחלוקת עם גמלאי המשטרה ושב"ס .  נתניהו שקל למשוך את ההצעה מחשש שלא ישיג רוב ויצא להתייעצות עם כחלון במהלך הדיון .  בערב השניים ייפגשו כדי לדון בנוגע לעתיד הממשלה

