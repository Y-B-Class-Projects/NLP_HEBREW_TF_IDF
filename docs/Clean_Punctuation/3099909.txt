יהושע סובול מזהיר : " השלטון הישראלי הולך לכיוון עריצות ".  ריאיון
יהושע סובול מדבר בלי חשבון :  הימין  " מנסה לחקות ארים ",  יאיר לפיד  " מחליף ערכים בגלל רייטינג "  והדת היא  " מכשיר אלים ".  בריאיון מיוחד לרגל פסטיבל מספרי סיפורים בהשתתפותו מדבר המחזאי והבמאי על הכול ובין השאר מגלה שעזב את  " ישראל היום "  לאחר שצנזרו לו טור על נתניהו
הרבה גבות הורמו בעבר כשהמחזאי ,  הבמאי והסופר יהושע סובול ,  המזוהה מאוד עם השמאל הישראלי ,  החל לכתוב מאמרים ב"ישראל היום ".  לפני הבחירות הקודמות ,  נטש סובול את הכתיבה בעיתון וכעת הוא מספר לראשונה ,  בריאיון לוואלה !  תרבות ,  את הסיבה לעזיבתו . " הסידור שלי עם 'ישראל היום' היה שאני כותב מה שאני רוצה והם לא מצנזרים אותי .  בפעם הראשונה שביטלו מאמר שלי אמרתי 'שלום ולא להתראות' .  אני זוכר שזה היה לפני הבחירות האחרונות ,  ובמאמר מתחתי ביקורת על נתניהו .  ברגע שלא פרסמו את זה ,  שאלתי מה קורה .  אמרו לי 'זה לא רלוונטי' .  אמרתי תודה רבה ". 
למה הסכמת מלכתחילה לשמש כ"עלה תאנה "  שמאלני בעיתון ,  הנחשב כשופרו של ראש הממשלה ?  אתה לא חש אי נוחות מכך ,  על רקע הפרסום בנוגע לכמות השיחות הרבה בין נתניהו לבעלי העיתון אדלסון ולעורכו עמוס רגב ?  
" תראה ,  כתבו שם גם זהבה גלאון ויוסי ביילין ,  כך שהיה שם ,  אם תרצה ,  'זר עלי תאנה' ,  כי היה צריך להסתיר משהו גדול .  אני לא חש אי נוחות שכתבתי שם כי רציתי להגיע לאוזניהם של אנשים שלא חושבים בדיוק כמוני ,  וכי כתבתי דברים בהתאם להשקפותי לגמרי ,  לא עשיתי שום הנחות .  ברגע שפסלו מאמר ביקורתי שלי על נתניהו ,  עזבתי .  תראה ,  אני כנראה הקדמתי את דן מרגלית בעניין הזה "   ( ב"ישראל היום "  בחרו שלא להגיב )  .  
נסיבות עזיבתו הדרמטיות של יהושע סובול מ"ישראל היום "  נחשפו בפנינו בריאיון מיוחד לרגל יום כיפור ,  אולם בניגוד למנהגי יום כיפור ,  סובול לא מתחרט על שום דבר שארע לו ב-78 שנותיו הגועשות ,  למעט עניין משמעותי אחד ,  שיתברר בהמשך .  הריאיון עם סובול מתקיים לרגל השתתפותו באירוע פתיחת פסטיבל מספרי סיפורים בנושא 90 שנה לקיבוץ הארצי ,  שיתקיים ב-5 באוקטובר ב-19:00 בתיאטרון גבעתיים .
 סובול עוסק הרבה במחזות שלו במונח האמת ,  או לפחות האמת לפי גרסתו :  האמת על השואה ,  האמת על הכיבוש ,  האמת על הפליטים הסודניים ועוד .  אנחנו חיים בעידן הפוסט-אמת ,  אני אומר לסובול ,  איך רודף-אמת כמוך מתמודד עם החשש שהאמת פשטה את הרגל ?   " אני לא חושב שהאמת פשטה את הרגל .  אני חושב שיש הרבה זייפני אמת .  כשיש הרבה זייפנים סימן שהמטבע הוא בעל ערך .  האמת נעשתה מצרך נדיר מאוד .  בורחים ממנה כי לא יודעים איך להתמודד איתה ,  אצלנו וגם בעולם הרחב .  אז מזייפים ויוצרים כל מיני אמיתות מקבילות .  זה מזכיר את גראוצ'ו מרקס ,  שאמר :  'יש לי עקרונות ,  ואם זה לא מוצא בעיניך יש לי גם עקרונות אחרים' .  זה המצב היום .  אנשים מדברים הרבה על ערכים ,  אבל אם זה לא מביא להם רייטינג הם מוכנים להחליף את זה מהר מאוד בערכים אחרים .  ראה מקרה יאיר לפיד .  הוא בא עם מערכת עקרונות וערכים ,  ופתאום התברר שכדי לזכות ברוב אולי צריך להחליף אותם ,  אז מחליפים .  מחליפים תלבושת ,  שמים כיפה ,  שמים טלית ".  
הפרדת הדת מהמדינה היה רעיון מרכזי בו תמכה מפלגה בשם  " אור "  שהיית בין מייסדיה .  התרסקתם בבחירות לכנסת ה-18 מבלי לעבור את אחוז החסימה .  היה חבר בה גם יאיר גרבוז ,  שאמר בריאיון כי המפלגה רוצה לעשות ריסטרט למדינה .  אולי השאיפות היו קצת יומרניות ?  
" המפלגה הזאת היתה אפיזודה קצרה .  האמת היא שאני לא חשבתי שצריך לרוץ לבחירות עם זה .  היה לי ברור שאין שום סיכוי ללקט מספר מצביעים .  זה היה חבל .  הרעיון היה נכון  להפריד את הדת מהמדינה .  על זה הדגש .  אני חושב שהצורך להפריד את הדת מהמדינה יילך ויגבר עם השנים מפני שבסופו של דבר 70 אחוז מהישראלים הם לא דתיים מקיימי מצוות באופן קבוע ,  גם אם יש להם פה ושם יחס לאיזושהי מסורת .  הדת מתחילה לחדור חזק לתוך החיים הפרטיים של בני האדם והיא מפריעה ". 
היהדות של ימינו במידה רבה הפכה למפולגת ,  אלימה ומלאה בשנאה .  מה קרה ליהדות שניזונה מההשכלה האירופאית ,  מאהבת האדם ומהצניעות ?  
" ברגע שמתלווים כוח ואינטרסים לשייכות המפלגתית-דתית כמובן שהאלימות גוברת והולכת .  בגולה ,  ליהדות לא היה שום כוח במובן הגשמי של המילה ,  אז היא התבטאה בעיקר בחיזוק זהות רוחנית .  ברגע שהקמנו את המדינה ,  הכוח הפיזי והצבאי בעיקר הפך למרכיב מרכזי בקיום שלנו ,  ופתאום יש הנאה משימוש בכוח כי הכוח משכר וגם משקר ,  זה חדר גם לתחום של הדת .  פתאום היא הפכה למכשיר לצבירת כוח .  הכשרות שכפויה על ידי המדינה היא מקור הכנסה ולצבירת הון .  לא סתם הם נאבקים על כך שהרבנות תהיה היחידה שנותנת הכשר למוצרים כמו חומרי ניקוי שאף אחד לא הולך לאכול ולשתות אותם .  זה כוח וכסף ,  ומשם באה ההשחתה .  לכן ,  לטובת הדת היהודית היה צריך להפריד אותה מהמדינה .  ברגע שזה הופך למכשיר אלים וכוחני זה פסול ".  
ובכל זאת ,  מה אתה יותר ,  יהודי או ישראלי ?  
" אני רואה את עצמי כישראלי יהודי ,  לפי הסדר הזה .  כי בסופו של דבר החיים שלי התנהלו ברובם במסגרות ישראליות ,  חלקן כפויות כמו הצבא ,  וחלקן רצוניות כמו הקיבוץ שבו הייתי חבר שנים .  השפה העברית שבה אנחנו מדברים היום היא יותר ישראלית מהעברית של ביאליק למשל .  אני רואה את עצמי כישראלי ,  כחלק מלאום שהמדינה לא רוצה להכיר בו .  אני אתאיסט יהודי .  כולנו שייכים ללאום הישראלי ,  רק המדינה לא מכירה בלאומיות הזאת .  אנחנו קבוצה של איזה 12 אלף ישראלים שדורשים כל הזמן מבית המשפט העליון להכיר בלאום הישראלי ,  ותמיד הדרישה הזאת נדחית על הסף בטענה שאין דבר כזה לאום ישראלי .  מוזר ,  כי היום מה שיכול לאחד צעירים ערבים-ישראלים ויהודים-ישראלים זה הישראליות ,  שיש לה מאפיינים ברורים מאוד .  היא מתבטאת בצורת חיים ,  בצורת התנהגות ,  בשפה ודווקא באהבה למה שמציע המקום הזה ".  
מדוע בעידן זה ,  ובניגוד לעבר ,  התיאטרון הפוליטי בארץ אימפוטנטי ומפגר אחרי הקולנוע הישראלי ?  
" זו שאלה מעניינת .  נכון ,  היה זמן שהתיאטרון הפוליטי בארץ פרח ,  וחבל שהיום לא .  הקולנוע יותר פוליטי בגלל שהוא לא ממסדי .  אמנם הוא מקבל תקציבים ממשרד התרבות ,  והיה ראוי לקבל תקציבים יותר גדולים ,  אבל הוא לא ממסדי .  מה שקרה לתיאטרון הממסדי בארץ ,  שהוא הפך לתיאטרון לקהל שבוי .  יתר על כן ,  התאטרון חי על הצגות בפריפריה :  מזמינים את הקניינים ,  הם באים ,  מסתכלים ואומרים 'זו הצגה נהדרת אבל היא לא בשביל הקהל שלי' .  הקניינים מפתחים מנטליות שמצד אחד מתנשאת על הקהל שלהם ,  כאילו יש להם קהל ירוד ,  ומצד שני הם דוחפים את התיאטרון לייצר דברים שכביכול כן יתאימו לקהל של הקניינים .  שני הדברים האלה מזיקים מאוד לתיאטרון .  הוא הופך לבידורי במובן הלא טוב ,  מתחנף לקהל ולא מאתגר אותו .  זאת המכה של התיאטרון שלנו .  לדעתי ,  אם מירי רגב היתה באמת דואגת לתרבות בפריפריה ,  היא היתה תומכת בהקמת 12-15 להקות יוצרות בפריפריות .  ואז הכל היה נראה אחרת .  אפשר היה להחיות את חיי התרבות בפריפריה ".  
היו לך עימותים מול שרת התרבות הקודמת ,  לימור לבנת ,  בין השאר סביב התנגדותך להופעות תיאטרון ביהודה ושומרון .  כשאתה מביט כיום על מחליפתה מירי רגב ,  האם זה גורם לך להתגעגע ללבנת ?  
" אני לא מתגעגע ללימור לבנת ,  אבל חושב שהיא בכל זאת היתה מישהי שכן הכירה תרבות ,  ולא התגאתה בזה שהיא לא קראה מחזה של צ'כוב .  אני מתגעגע לקיום של שר או שרת תרבות שהשקיעו את כל כוחם בהקמת עוד ועוד ועוד גופים יוצרים בתחום התיאטרון ולא עסקו בצנזורה ,  בביטול ,  בנגיסה ובקריעת תקציבים ובניסיון לייבש תיאטראות פעילים כמו אל-מידאן בחיפה ותיאטרון יפו .  מירי רגב היא לא שרת תרבות אלא שרת אנטי תרבות בעיני .
" העימות מול לבנת בזמנו קרה כי השתייכתי לקבוצת יוצרים בתיאטרון שאמרה שלתיאטראות הציבוריים שלנו אסור להופיע מעבר לקו הירוק ,  גם מסיבות של חוקיות ,  כי השטחים האלה כבושים והאוכלוסייה שגרה שם היא חסרת זכויות אזרח ומוחזקת בתנאים האלה 50 שנה .  זה הופך אותנו למדכאים ואותם למדוכאים .  וכשחברה עוסקת בדיכוי 50 שנה זה הופך אותה לאלימה ,  לברוטלית וברברית .  והברבריזציה של החיים בארץ היא עובדה .  אני חושב שהאלימות בין אנשים ,  הכוחנות וגם מכת השחיתות שפשטה אצלנו נבעו מכך שמעבר לקו הירוק החוק הוא צחוק ,  שם גוזלים אדמות ,  עוקרים מטעי זיתים .  דנו את עצמנו להיות מדכאים .  לכן חשבתי שלתיאטרון הישראלי אין מה לחפש באיזורים של דיכוי ".  
במוצאי שבת הבא ייפתח פסטיבל עכו לתיאטרון אחר על רקע הסערה האחרונה . " היה לי מחזה שהתקבל למסגרת התחרותית בפסטיבל עכו ,  ששמו 'שקולים' ,  כי זה על שני זוגות של הורים שכולים  זוג פלסטיני שאיבד את בתו שנורתה באיזה מחסום ,  וזוג ישראלי שהבן שלהם היה מסתערב שנהרג בפעולה של אש ידידותית ",  אומר סובול . " אחרי שהוועדה האמנותית ראתה הרבה מאוד עבודות ובחרה מתוכן 9 ,  בהן שלי ,  פתאום התערבה ועדת היגוי שאף אחד לא הבין מה תפקידה ,  והיא פסלה את העבודה של עינת ויצמן ,  שנקראה 'אסירי הכיבוש' .  התאספנו 8 קבוצות היצירה האחרות והחלטנו להחרים את הפסטיבל .  אני תמכתי בהחלטה .  התברר שועדת ההיגוי לא קראה שתי מילים מעבר לשם המחזה ,  'אסירי הכיבוש' .  ברגע שפוסלים נושא ויותר רק בגלל השם של היצירה והשם של היוצר זה הדבר החמור ביותר ,  זה התחלה של דיכוי היצירה .  ברגע שאתה פוסל יוצר זה כאילו שאתה מכניס אותו לבית סוהר .  מתנהלת מדיניות אנטי תרבותית ואנטי אמנותית ,  שהקריטריון שלה הוא פוליטי .  פסלו יצירה על רקע פוליטי ולוקחים יצירות מסויימות שתואמות לאג'נדה הפוליטית שלהם ,  מתחיל להיות כאן מה שהיה מקובל ברוסיה הסובייטית בשעתו ,  שבה שר התרבות קבע כללים וכל מי שחרג מהם או שהורדו לו את הראש או שהורידו לו את היצירה מהבמה .  מה שקרה בעכו הוא סימפטומטי ,  מעיד על מהלך השלטון הישראלי לכיוון עריצות ". 
בתחילת החודש ,  בנו של ראש הממשלה ,  יאיר נתניהו ,  פרסם בעמוד הפייסבוק שלו פוסט שעושה שימוש בקריקטורה הנשענת על תיאוריות קונספירציה אנטישמיות .  מה חשבת עליו ?  
" אני חושב שיאיר הוא יהודי אנטישמי .  לפחות האירגונים הימניים הקיצוניים בארצות הברית אימצו אותו אל לבם בשמחה רבה .  תראה ,  אני לא רוצה לעשות שום השוואות ,  אבל בזמנו היטלר אמר שאוטו ויינינגר היה היהודי היחידי שראוי לחיות ,  כי הוא הבין שהוא צריך לשחרר את הגזע הארי מנוכחותו .  אז החיידק הזה של שנאה עצמי קיים ,  והוא יותר חזק בימין הישראלי מאשר בשמאל .  תופעת השנאה העצמית נטועה עמוק בימין שרצה תמיד לחקות את הארים ,  להיות מיליטנטים ולוחמים כמוהם .  זה לא מקרה שבשנות ה-30 ,  בית"ר אפילו אימצה את המדים .  מאוד התפעלו גם ממוסוליני .  אז יש כנראה חיידקים שנשארו בחיים מהתקופה ההיא ,  שרדו וגרמו לו לצאת עם הקריקטורה המטומטמת הזאת ".  
נראה כי העניין האמנותי בשואה נחלש במידה מסויימת ונכתבות כיום פחות  " יצירות שואה ".  ככותב טרילוגיית מחזות הגטו ,  מה דעתך על כך ?  
" בשלושים השנים האחרונות מתרחשות בעולם כמעט בלי הפסקה מלחמות שיש בהן אלמנט של ג'נוסייד .  כך קרה בביאפרה ,  ביוגוסלביה ,  בסוריה ,  בדרום תימן ,  בסודן ובעוד ועוד חלקים של כדור הארץ - והעולם המערבי רב-העוצמה עומד מנגד ולא עושה דבר ,  והאו"ם עומד מנגד ולא עושה דבר לעצור את 'הטיהורים האתניים' שהם למעשה מלחמות ג'נוסייד לכל דבר .  אם עמי העולם באמצעות האו"ם לא למדו מאום מהשואה - מה טעם לעסוק בשואה ?  זו לדעתי תחושת התסכול המוסרי המקננת בתודעה האנושית הקולקטיבית בדור הנוכחי ,  75 שנים אחרי ועידת ואנזה ,  וקבלת ההחלטה על ביצוע ג'נוסייד .  כן ,  אנחנו חיים בעידן שבו פוליטיקאים עלובים מדברים בלי מעצור על האפשרות למנוע בכוח מעמים לממש את זכותם לריבונות מדינית ,  לדכא עמים בכוח ולהחזיק עמים במצב של שלילת זכויות אזרח ,  במצב של אפרטהייד ,  'לנייד אוכלוסיות' ,  שפירושו - לבצע טיהור אתני ,  שפירושו - לחסל תרבויות של עמים ,  שפירושו - לחסל עמים .  ומי שקם וזועק מולם שהם נעים בנתיב שמוליך לפשעים נגד האנושות - מושם ללעג ולקלס .  אז מי בעולם כזה יכול עוד להתייחס ברצינות לאמנות שעוסקת בשואה ?  "
 זכית להצלחה גדולה במחזאי וכבמאי גם בגרמניה ,  הרבה בזכות המחזה  " גטו ".  בכיר בעולם התיאטרון אמר לי כי הוא סבור ש"הגרמנים אימצו את סובול בגלל האמונה שלו ביצור יהודי ארי ברברי ,  שמופיע ב'נפש יהודי' .  זה מקטין להם את רגשי האשמה ".  
" אני חושב שזה קשקוש .  נכתבו הרבה יצירות בנושא השואה ולא כולן אומצו .  המחזה שלי שהכי הצליח זה 'גטו' .  הוא ממשיך להיות מוצג ויש כבר דור שני של במאים שהיו ילדים או אולי לא נולדו כשההצגה עלתה לראשונה בגרמניה בשנת 1984 .  עכשיו אני מוזמן לביים את 'גטו' בסין .  לסינים אין שום עניין של מירוק מצפון ,  הם לא צריכים את זה .  אני חושב שמה שקרה עם 'גטו' שהוא פשוט מחזה שמאפשר לבמאים להבריק בתיאטרון .  היתה גם הפקה של 'גטו' ביפן .  אחת הסיבות שמעלים הרבה מאוד את 'גטו' בעולם היא שזה מחזה על תיאטרון ,  ועל כוחו של תיאטרון להיות כמעט האמנות האחרונה ששורדת בתנאים של חיסול האנושיות ".  
אתה מיודד עם ראש הממשלה לשעבר אהוד אולמרט ורעייתו עליזה .  האם מחלת לאולמרט על המעשים בגינם הורשע ?  
" אני לא שפטתי אותו .  אני עושה הפרדה בין חברות אישית ל ..  .  אני כמובן לא מצדיק שום חריגה מנורמות חוקיות .  אהוד נחקר ,  הואשם ,  הורשע ,  הלך למאסר ושילם את חובו .  אני חושב שיחסית למה שנגלה עכשיו עם נתניהו זה בדיחה .  הוא יכול היה לממן אולי 20 חמגשיות .  אני חושב שנעשים מאמצים גדולים כרגע להרחיק את מיצוי הדין מנתניהו ,  ולטייח .  ככה זה נראה .  יש לי הרגשה עד היום שבמקרה של אהוד ,  פעלה מערכת שרצתה לסכל ולטרפד את המהלכים שהוא התחיל איתם בעניין השגת הסדר קבע לפתרון הסכסוך .  אני חושב שצריכים לחקור מי היה מעוניין להפיל אותו ,  והאם היו גופים שעמדו מאחורי זה בארצות הברית ".  
התחלת כעיתונאי ,  המשכת כמחזאי והיה מי שכינה אותך  " מחזאי-עיתונאי ".  החיבור למציאות קיים ברוב המחזות שלך .  למה לא היו לך יותר מחזות מומצאים לחלוטין ?  
" למה ?  כי אני חושב שדרמה עוסקת בגורל .  היוונים האמינו שהגורל נחרץ על ידי האלים .  ואני מאמין שהגורל של עמים ושל יחידים נחרץ על ידי מדיניות של פוליטיקאים .  המון בחורים צעירים שילמו בחייהם לא בגלל האלים אלא בגלל אג'נדות פוליטיות .  וממשיכים לשלם בחייהם .  משם בא העיסוק שלי בדברים פוליטיים כמקור גורלם של בני אדם .  פחות מעסיק אותי מה שקורה בחדרי המיטות של בני אדם ותהליכים של התאהבות ויציאה מאהבה .  אני עוסק בזה יותר בספרים שלי ". 
ועוד משהו הנוגע לחיבור למציאות .  לאורך השנים ,  מסופר שוב ושוב כי את המחזה  " ליל ה-20 "  יצרת על סמך יומני חברי קבוצת ביתניה עילית של השומר הצעיר .  אבל למעשה חברי הקבוצה כמעט ולא עסקו בכלל בערבים ,  אלא בנושאים אחרים כמו יחסים בינם לבין עצמם ,  ואתה הפכת את זה למחזה על יחסים בין יהודים לערבים .  עד כמה ראוי שיוצר ,  במסגרת חופש האמנות ,  יילך כנגד הסיפור ההיסטורי עליו הוא נשען ?  
" תראה ,  אני מחזאי ולא היסטוריון .  זה לא שאני מנסה לחמוק מאחריות .  אני מנסה לקחת אחריות על תיפקודי כמחזאי .  היסטוריון מחוייב לעובדות ולמסמכים ,  אני כמחזאי בעבודה על חומרים היסטוריים קורא ,  מתעניין וחוקר ,  עד הרגע שבו נוצרת אצלי התחושה שאני רואה את הדרמה שבעניין .  בנוסף ,  אני לא מעוניין להיות מוזיאון ,  אלא רוצה לדבר לקהל חי בימינו אלה .  זה בין השאר מה שתיאטרון צריך לעשות ,  לקחת נושא היסטורי ,  ולהגיד יש שורשים שם לפירות שהיום אתם אוכלים לטוב ולרע .  כשקראתי את היומנים של אנשי ביתניה ראיתי שעולה שם השאלה של היחס לאריסים הערבים .  עד כמה היה אכפת להם או לא אכפת להם מהם ?  אני לא יכול ולא צריך להיות הפסיכואנליטיקאי של הקבוצה הזאת .  התפקיד של מחזאי הוא להיות נאמן לדימיון שלו ".  
באמנות קיים לא פעם פער בין כוונת היוצר לתפיסה השגויה של הקהל את יצירתו .  במקרה של סובול ,  הדוגמא המוכרת ביותר הוא השיר שכתב , " ילדים זה שמחה ".  רוב הקהל בכלל לא הבין את הצד המחאתי בשיר .  פער אחר בין כוונתו כיוצר לאופן שבו נתפסה יצירתו על ידי הציבור הוא המחזה מעורר הסערה  " סינדרום ירושלים ".   " המחזה לא הובן ",  אומר סובול . " מה היה 'סינדרום ירושלים' ?  בסך הכל אזהרה .  אמירה נורא פשוטה ,  פירוש שלי ושל היסטורונים לא מעטים ,  שבית שני לא חרב בגלל שנאת חינם אלא בגלל קנאים שיצרו את המרד ,  שהיה מיותר לחלוטין .  הם בעצם גררו את העם לעימות חזיתי עם אימפריה ששלטה בכל העולם של אז ,  והיתה אימפריה נאורה יחסית ,  וגם לא התערבה בפולחן הדתי .  
הרעיון של המחזה היה להגיד  בוא נזהר מהשתלטות קנאים על החברה הישראלית .  זה פורש אחרת לגמרי על ידי הימין ,  שחשב שזה כאילו משל על האינתיפאדה .  האשימו אותי שאני מזהה את הפלסטינים כיורשם של המורדים היהודים בימי בית שני ,  ומציג את צה"ל כרומאים מולם .  אין שום שליטה על איך יצירה תקבל .  אני זוכר שעמדתי עם גדליה בסר באולם הבימה ,  כשפרצה מהומת אלוהים .  אנשים הרביצו מכות באולם .  זה היה נורא .  זרקו את החזיז ולא יכלו להתחיל את ההצגה .  אני זוכר שאמרתי לגדליה ,  'תראה מה קורה פה באולם' ,  לא העלינו בדעתנו שזאת כמות המתח ,  הפחד והחרדה מפני חורבן שמקננים בלבבות .  אמרתי ,  'הם מבינים את המחזה יותר טוב מכפי שאנחנו התכוונו' .  כי הזכות של קהל היא לפרש את היצירה כמו שהיא מדברת אליו ,  ולא כמו שאתה התכוונת לספר .  הקהל לא טועה .  הוא מבין מה שהוא מבין ". 
סערת ההצגה  " סינדרום ירושלים "  התקיימה בשנת ה-40 למדינה .  מה אתה חוזה שיקרה בעוד קצת יותר מעשור ,  בשנת ה-80 למדינה ?  
" אני חושב ומקווה שהשחיתות שעכשיו נגלית תסתיים בכזאת מפולת של החונטה הרקובה ,  וזה יביא להתפכחות והבנה שצריך לנקות את האורוות מהיסוד .  וזה אומר שגם נבין סופסוף שהשחיתות הזאת בן השאר נובעת מהמצב הזה שאנחנו חיים בלי חוק מעבר לקו הירוק .  וזה חודר אלינו בחזרה .  אם אנחנו מתחכמים עם החוק ,  מערימים על החוק ,  מכריזים על אדמות מסוימות כאדמות מדינה כדי לתפוס אותן ולסלק משם פלאחים מסכנים ,  וזה נעשה בחסות השלטון ,  זה חודר לשלטון .  אם אני אעשה טרור בדירה של השכנה שלי ,  זה יחדור לי גם לתוך החיים שלי .  אני מקווה שתהיה פה כזאת מפולת שאנחנו לא נזדקק חלילה למלחמה נוראה כדי להבין מה אנחנו עושים .  כי זה מה שקרה לעמים שהרשו לעצמם להתמכר לגזענות ,  ללאומנות פרועה ,  לקנאות ,  לא משנה אם זה דתי או לא .  במפולת הזאת ,  קבוצה גדולה שהולכת ונחשפת היום ,  תלך לבית סוהר .  ויצטרכו לשאול את השאלה איך זה קרה לנו .  הרי אנחנו העלינו עלינו את האנשים האלה .  היום אין לך כמעט ראש עיר או ראש מועצה מקומית שלא נגוע בזה .  וזה מפחיד ,  כי שחיתות גומרת מדינות .  אני מאמין שתבוא מפולת שתהיה גם פוליטית ,  קריסה גדולה ,  ואחריה הבראה ".  
תיארת את מחשבותיך על שנת ה-80 למדינה .  ומה תחושותיך בדרך ליום הולדת 80 שלך ,  שיתקיים בעוד כשנתיים . 
" המוות יבוא בלאו הכי מתי שיבוא .  באיזשהו מקום מקובלת עליי עמדתו של שפינוזה ,  שאדם חופשי לא חושב על המוות ,  בניגוד למה שאחרים חושבים .  אתה לא יכול להביא אותו בחשבון ,  מפני שהוא לא מעשה שלך .  אתה לא אחראי לו ,  אלא אם כן אתה מתאבד .  במלים אחרות ,  מה שאני מנסה לעשות זה להביע את מה שיש לי להביע כל עוד אני מרגיש שאני אדון למחשבותי ,  לתודעתי ,  לרגשותי ,  לאינטואיציות שלי ,  לכל מה שדרוש ליצירה .  ולפחות בתחום היצירה ,  אני יותר פעיל מכפי שהייתי לפני 30-40 שנה .  אבל אין שום תעודת ביטוח לשום דבר ". 
ולרגל יום כיפור ,  שתף אותנו בחרטה שמלווה אותך בחייך .
" אני יודע על מה אני לא מתחרט .  אני לא מתחרט על זה שפניתי לכתיבת מחזות בעיקר ,  כי יכולתי ללכת לכיוון אחר לחלוטין .  בהשכלתי ,  כשסיימתי את לימודי הפילוסופיה ,  למדתי ניתוח מערכות מחשבים .  יכולתי להיות היום עשיר .  בשנת 1970 כתבתי לעצמי דברים שרק עכשיו מתממשים .  בין השאר אמרתי אז שיבוא יום שאדם יישב מול הטלוויזיה ויערוך לעצמו את התכנית .  חשבו שאני משוגע .  ועל מה אני מתחרט ?  שלא דיברתי מספיק עם ההורים שלי .  הם אינם יותר .  והיום חבל לי שלא דובבתי אותם יותר ,  שלא שוחחתי איתם שיחות יותר רציניות .  אני יודע שיכולתי יותר לקבל מהם .  חבל לי .  מעבר לזה אני לא מצטער על שום מהלכים שלא עשיתי בחיים ".  
יהושע סובול ישתתף באירוע פתיחת פסטיבל מספרי סיפורים בנושא 90 שנה לקיבוץ הארצי ,  שיתקיים ב-5 באוקטובר ב-19:00 בתיאטרון גבעתיים 

יהושע סובול מזהיר : " השלטון הישראלי הולך לכיוון עריצות ".  ריאיון
יהושע סובול מדבר בלי חשבון :  הימין  " מנסה לחקות ארים ",  יאיר לפיד  " מחליף ערכים בגלל רייטינג "  והדת היא  " מכשיר אלים ".  בריאיון מיוחד לרגל פסטיבל מספרי סיפורים בהשתתפותו מדבר המחזאי והבמאי על הכול ובין השאר מגלה שעזב את  " ישראל היום "  לאחר שצנזרו לו טור על נתניהו

