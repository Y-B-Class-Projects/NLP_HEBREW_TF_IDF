הנחה לאוטובוס ,  קיצוץ בכבישים
הממשלה תאשר ביום ראשון קיצוץ של 300 מיליון שקל בתקציב הדו-שנתי כדי לממן את הוזלת הנסיעה בתחבורה הציבורית בהיקף זהה
ראש הממשלה הזדרז בשבוע שעבר להכריז על צעדים שנועדו להרגיע את המחאה על עליית מחיר הדלק ,  שפגעה בנהגים וגם במשתמשי התחבורה הציבורית .  כעת מתברר כי אחד הצעדים שעליהם הכריז נתניהו - הוזלת הנסיעה בתחבורה הציבורית - ימומן באופן שוודאי לא ישמח את הנהגים ואת הנוסעים באוטובוסים :  באמצעות הפחתת ההשקעה בכבישים .
 לפי הצעה שגיבש משרד האוצר ,  ותובא לאישור הממשלה ביום ראשון ,  הסבסוד לתחבורה הציבורית השנה וב-2012 יוגדל בסך של 300 מיליון שקל .  ההגדלה תמומן באמצעות קיצוץ בסכום זהה בתקציבים של משרדי הממשלה .  מחצית מסכום הקיצוץ תבוא מקיצוץ של 150 מיליון שקל בתקציב הפיתוח של הכבישים הבין-עירוניים השנה ובשנה הבאה .  המחצית האחרת תגיע מקיצוץ שווה  ( פלאט )  של 1% בתקציביהם כל משרדי הממשלה ,  הן השנה והן בשנה הבאה ,  להוציא המשרד בעל התקציב הגבוה ביותר - משרד הביטחון .  הקיצוץ בתקציב משרד החינוך יהיה בשיעור של 0.5% בלבד .
 באוצר מעריכים כי הצעת ההחלטה תזכה בממשלה ברוב קולות גדול .  עם זאת ,  בהצעת האוצר מודגש כי שר התחבורה והבטיחות בדרכים ,  ישראל כץ ,  מתנגד להצעה .  אף על פי כן ,  לדברי יואל בריס ,  היועץ המשפטי של האוצר , " עמדת היועצת המשפטית של משרד התחבורה והבטיחות בדרכים היא כי אין מניעה משפטית לאשר את הצעת ההחלטה ".  באוצר ציינו אתמול כי השר כץ ,  יחד עם השרים משה כחלון ואלי ישי ,  הציעו בשבועות האחרונים לבטל את העלאת הבלו על הדלק ולאתר את המקורות למימון ביטול המס בתקציב המדינה .
 לפי הצעת האוצר ,  הגדלת הסובסידיה לתחבורה הציבורית תשמש להרחבת ההנחה על כרטיסי חופשי-חודשי באוטובוסים בשיעור של 10% ,  מתן הנחה של 10% בתעריפי הנסיעה בפריפריה ולשיפור השירות בתחבורה הציבורית בערים הגדולות .  מחיר כרטיס חופשי חודשי ברכבת יירד ממחיר של 26 נסיעות רגילות למחיר של 23 נסיעות .  האוצר מדגיש כי מטרת המהלך היא  " לעודד את השימוש בתחבורה הציבורית ולקדמה כאלטרנטיבה לרכב הפרטי ". 
בהצעת ההחלטה של האוצר נקבע כי  " לא יבוצעו הפחתות בסעיפי תקציב שעניינם ביצוע חקיקה ,  שבו מוגדרים סכומי התקציב שיש להקצות לשם יישומה ובסעיפי תקציב שנועדו למילוי מחויבות חוזית של הממשלה לביצוע הוצאה ,  לרבות הסכמי שכר והסכמים אחרים ".  הקיצוץ של 0.5% משמעותו קיצוץ של 24 מיליון שקל בתקציב משרד החינוך  ( כל סכום יקוצץ הן השנה והן בשנה הבאה )   ,  קיצוץ של 1% משאר משרדי הממשלה משמעותו קיצוץ של 18 מיליון שקל בתקציב המשרד לביטחון פנים ,  קיצוץ של 6 מיליון שקל בתקציב משרד החוץ ,  4.5 מיליון שקל בתקציב הרשויות המקומיות ,  7 מיליון שקל בתקציב ההשכלה הגבוהה ,  15 מיליון שקל בתקציב התמ"ת ,  11 מיליון שקל בתמיכות הממשלה בענפי המשק ,  3.5 מיליון שקל בתקציב המשטרה ובתי הסוהר ,  4 מיליון בתקציב השיכון ,  ועוד ,  בסכומים נמוכים יותר .
 
הנחה לאוטובוס ,  קיצוץ בכבישים
הממשלה תאשר ביום ראשון קיצוץ של 300 מיליון שקל בתקציב הדו-שנתי כדי לממן את הוזלת הנסיעה בתחבורה הציבורית בהיקף זהה

