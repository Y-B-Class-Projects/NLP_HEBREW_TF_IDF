תהליך השלום :  הסכם מסגרת או ביניים ? 
אם אכן המטרה של ממשל אובאמה היא להגיע להסכם מסגרת שיתממש במהלך שנים אחדות ,  אין שום היגיון בהקצבת שנה למהלך הזה .  הסכם מסגרת מחייב אותו אומץ מדיני שמחייב הסכם מפורט ,  כיוון שעל פי הגדרה יהיה עליו לגעת בכל נושאי הסכסוך ,  אך אין הוא מחייב את הזמן שהצדדים יזדקקו לו כדי להגיע להסכם מפורט .
 הסכם מסגרת יחייב את הצדדים לחשוף את עמדותיהם האמיתיות בשלב מוקדם ,  ולבחון את עצמם ואת זולתם באשר לנכונותם לוותר על חלק ניכר מסיסמאותיהם הפומביות ,  כדי להגיע לפשרה ההיסטורית שעליה דיבר ראש הממשלה בנימין נתניהו בוושינגטון .  
שלושה חדשים של עבודה אינטנסיבית הם זמן ארוך למשא ומתן שכזה .  הדבר הנכון לעשות הוא ,  לכן ,  להכריז מראש שמדובר על מהלך כזה ,  ושהוא יסתיים בראשית דצמבר ,  וכי במהלכו תהיה הקפאה מלאה של הבנייה בגדה המערבית .  
חשוב להבטיח שהנושאים והנותנים יתמקמו במקום מרוחק מעין התקשורת והציבור ,  ויקדישו את כל זמנם לניסיון הקשה הזה .  לא כתחביב לשעות אחר הצהריים ולא כעיסוק נוסף לעיסוקיהם הרבים האחרים .
 הסכם ביניים יכול לדחות את הטיפול בשאלות כמו ירושלים והפליטים .  הסכם מסגרת יהיה חייב לטפל בשניהם ,  כי אלה נושאי הליבה האמיתיים .  
לא יהיה הסכם ללא חלוקת העיר המזרחית .  החלוקה שהציע הנשיא קלינטון  ( שכונות יהודיות יהיו חלק מן הריבונות הישראלית ;  שכונות ערביות יהיו חלק מן הריבונות הפלשתינית )  היא ההגיונית ביותר .  את העיר העתיקה אפשר יהיה לשמר כאזור פתוח עם ריבונות מחולקת ונגישות מלאה  ( הר הבית בריבונות פלשתינית ,  הכותל והרובע היהודי בריבונות ישראלית )  .  אפשרות אחרת  ( שהפלשתינים דחו עד כה )  היא ריבונות כפולה ,  ישראלית ופלשתינית ,  בעיר העתיקה .
 בעיית הפליטים חייבת להיפתר ללא אזכור  " זכות השיבה ".  המדינה הפלשתינית אמורה לקלוט את הפליטים שירצו לחיות בה ,  יינתנו פיצויים לפליטים על ידי מדינות תורמות ,  וישראל ביניהן ,  מדינות שירצו בכך יציעו לקלוט מכסות של פלשתינים כאשר ישראל - לפי החלטתה הריבונית - תהיה ביניהן .  כל פתרון שיוסכם יוגדר כמימוש מלא של החלטת האו"ם 194 .
 הגבול ייקבע תוך שינוי של אחוזים מעטים מן הקו הירוק ,  ויכלול כמה גושי יישובים ,  בתמורה לפיצוי מלא מתוך הריבונות הישראלית הנוכחית .  המדינה הפלשתינית תהיה לא חמושה ,  וישראל תקיים כמה סידורי ביטחון חיוניים כמו תחנות התרעה ,  ואף נוכחות צבאית זמנית .  המתנחלים שימצאו עצמם ממזרח לגבול החדש יפונו ,  אלא אם כן יוסכם כי ניתן יהיה להותירם שם ,  בכפיפות למדינה הפלשתינית שתוקם .  נראה לי שזהו אחד הנושאים הפתוחים בעיני שני הצדדים .
 כל הנושאים האחרים  ( מים ,  סביבה ,  מרחב אלקטרומגנטי )  ייפתרו על ידי ועדות משותפות שיפתרו בעיות אד ? הוק ,  ויימנעו מלעסוק בזכויות מן העבר .  תוקם ועדה משותפת למאבק בהסתה ולמעקב אחר תוכניות הלימודים .
 עם מימוש ההסכם המפורט יוכרז על סיום הסכסוך ,  תום התביעות .  באשר לשאלת ההכרה שנתניהו מעלה - זו תיפתר כחלק מן הפתרון הכולל ,  והנוסחה תוכל להיות זו שאימצנו ביוזמת ז'נבה : " ההסכם מציין את ההכרה בזכות העם היהודי למדינה ,  ואת ההכרה בזכותו של העם הפלשתיני למדינה ,  מבלי לפגוע בזכויותיהם השוות של אזרחי שני הצדדים ..  .  הצדדים מכירים בפלשתין ובישראל כבתים הלאומיים של עמיהם ..  ."  .
 אם הצדדים מוכנים לכך - מוטב .  אם לא - עדיף לנסות להגיע להסכם ביניים .  חבל לבזבז שנה כדי להגיע להסכם מסגרת קצר .  את הנכונות להסכים לעקרונות הללו אפשר לבחון במהלך שבועות ,  לא חודשים .
 
תהליך השלום :  הסכם מסגרת או ביניים ? 
nan
