אובמה : " כל האופציות על השולחן אם איראן תפר את ההסכם "
 בריאיון ל-CNN ,  שפורסם היום במלואו ,  הגן נשיא ארה"ב על הסכם הגרעין ,  טען שהוא מבין את החשדנות והזהירות של נתניהו וישראל ,  אך הבהיר : " עוד לא שמעתי על חלופה הגיונית טובה יותר "
 נשיא ארצות הברית ברק אובמה ממשיך להסתער בכל הכוח בזירה שנחשבת למורשת הגדולה שלו במדיניות החוץ האמריקנית :  הסכם הגרעין עם איראן .  קצת יותר מחודש עד להצבעה בקונגרס על ההסכם ,  ובשלב זה צפוי רוב למתנגדיו ,  בגלל הרוב לרפובליקנים בבית הנבחרים ,  אלא שאובמה הודיע כבר שיטיל וטו על ההחלטה .  המשמעות  המתנגדים זקוקים לרוב של שני שלישים כדי לעקוף את אובמה .
 אחרי נאומו באוניברסיטה האמריקנית בשבוע שעבר ,  התייצב אובמה לראיון אצל פריד זכריה מ-CNN ודיבר במשך קרוב לחצי שעה על ההסכם ,  הדף כל טיעון נגדי ,  גילה הבנה לחששותיה של ישראל והתעקש שהוא מדייק בהשוואה שערך בין מתנגדי ההסכם באיראן ובארה"ב .  
התשובה הארוכה ביותר של אובמה בראיון ,  שפורסם היום  ( ראשון )  במלואו ,  הייתה כשנשאל על המעורבות של בנימין נתניהו בפוליטיקה האמריקנית .  אובמה הודה כשנדחק לפינה שהוא  " לא זוכר התערבות שכזו בפוליטיקה האמריקנית ",  אבל הוסיף : " מערכת היחסים בין ארה"ב לישראל עמוקה מאוד ומשתקפת במדיניות שלי .  אני מחויב לביטחון ישראל וחזרתי על כך שוב ושוב .  אני לוקח זאת ברצינות ולכן תחת כהונתי הודקו שיתופי הפעולה הצבאיים והמודיעיניים בינינו לבין ישראל יותר מאי פעם בעבר ".  
אובמה חזר על כך שנתניהו טועה בגישתו להסכם הגרעין עם איראן והסביר שהוא פועל לא רק למען ארה"ב אלא גם למען ישראל בניסיונו למנוע נשק גרעיני מאיראן . " מה הדרך הטובה ביותר למנוע מאיראן נשק גרעיני ?  חזרתי וביקשתי את ראש הממשלה נתניהו ואחרים להציג לי תכנית הגיונית וסבירה שתשיג מטרה זו ,  ועדיין לא קיבלתי תשובה ",  אמר .
 אובמה ניסה לגלות רגישות רבה למרות המחלוקות עם נתניהו ,  והוסיף : " אני מבין לחלוטין מדוע נתניהו והציבור הישראלי חשדנים וזהירים לגבי עיסקה עם איראן ".  הוא דאג להזכיר : " חשוב להבהיר שכל האופציות נמצאות על השולחן במקרה שאיראן תרמה .  אם איראן תתקוף את ישראל ,  אני וכל נשיא אחר שיבוא אחריי נעשה כל שיידרש כדי לשמור על ביטחונה של ישראל .  מצד שני ,  אם איראן כן תעמוד בהסכם ,  אז קנינו במחיר נמוך מאוד ,  את אחת המטרות החשובות ביותר לביטחון הלאומי שלנו ושל ישראל - מניעת נשק גרעיני מהאיראנים ". 
אובמה טען שהרווח הכלכלי של האיראנים בעקבות ההסכם אינו משנה כללי משחק ,  ו"עובדה שגם תחת הסנקציות איראן המשיכה לתמוך בארגוני טרור ".  הוא הביע תקווה שהאיום של דאעש להפוך את המזרח התיכון לאנרכיה יוביל בסופו של דבר את איראן ויריבותיה הגדולות ,  במיוחד ערב הסעודית ,  לשיתוף פעולה ולהבנת האינטרסים המשותפים שלהן .  
כשנשאל על כך שבקונגרס הרוב מתנגד להסכם ולפי סקרים אחרונים גם רוב הציבור האמריקני מתנגד אליו ,  הוא ענה : " זה מפני שאנשים לא מקבלים את כל המידע .  זו עסקה מורכבת ואנחנו מתדיינים עם משטר שצועק 'מוות לאמריקה' ולא זוכה לתמיכה בארה"ב ,  אז אני מבין את הספקנות .  אבל כשבוחנים את ההסכם בצורה עניינית ,  אין חלופה טובה ממנו ". 
אובמה הבהיר שהאנשים שמבינים שהמטרה היא למנוע מאיראן נשק גרעיני תומכים בעסקה ,  בהם מומחים להפצת נשק גרעיני ,  מדעני גרעין ,  שגרירים לשעבר , " רפובליקנים ודמוקרטים ".  כתוצאה מכך ,  אחת המטלות המרכזיות שלו בשבועות האחרונים  וכך יהיה עד ספטמבר  היא לוודא שאנשים מכירים ויודעים שמדובר בפריצת דרך דיפלומטית שמבטיחה שנחתוך את כל הדרכים של איראן להשיג נשק גרעיני . " ולא רק שנחתוך את הדרך ",  חידד אובמה , " אלא גם נקים מתוקף ההסכם את מנגנון האימות ומשטר הפיקוח הכי יעיל שאי פעם היה ". 
אובמה הגן על הדברים שנשא בנאום מול האוניברסיטה האמריקנית ,  ובמיוחד ההשוואה בין מתנגדי ההסכם באיראן למתנגדיו בארה"ב .  הוא תקף שוב את מתנגדי ההסכם בארה"ב : " המתנגדים להסכם מיד קפצו ודיברו נגדו ,  עוד לפני שהם אפילו קראו מה נכתב בו .  וזה משקף את המחויבות האידיאולוגית שלהם שלא להגיע לשום עסקה ".  אובמה הבהיר ש"לא מנהלים משא ומתן עם חברים אלא עם אויבים .  מעצמות מתרכזות במה צריך לעשות כדי לשמר את ביטחוננו הלאומי שלנו ושל בנות בריתנו ". 
לסיום אובמה לא היה מוכן לחשוב על כישלון באישור ההסכם : " אני לא מצפה לכישלון בקונגרס מפני שיש לנו את הטיעון הטוב יותר ",  אמר הנשיא והוסיף , " חשוב להבהיר שאם הקונגרס ידחה את ההסכם ,  יהיה הרבה יותר קשה להשיג את המטרה המרכזית  מניעת איראן מנשק גרעיני .  והאחדות הבינלאומית שהשגנו בעניין הזה תתפוגג ".  

אובמה : " כל האופציות על השולחן אם איראן תפר את ההסכם "
 בריאיון ל-CNN ,  שפורסם היום במלואו ,  הגן נשיא ארה"ב על הסכם הגרעין ,  טען שהוא מבין את החשדנות והזהירות של נתניהו וישראל ,  אך הבהיר : " עוד לא שמעתי על חלופה הגיונית טובה יותר "
 
