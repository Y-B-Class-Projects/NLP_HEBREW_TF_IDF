את הנקטע אין להשיב :  בסיפור של נתניהו ,  העובדות לא מעניינות
למרות אי הדיוקים בסיפור קטיעת הידיים של נתניהו ,  מה שבאמת מעניין אותו הוא השמירה על מהמקלט שמספקת לו ראשות הממשלה .  במקום להתכתב עם מערכת אכיפת החוק מעל לראשו של הציבור ,  עדיף שיתייעץ עם סנגורו החדש ,  שיכול לספר לו על נבחרי ציבור שמתעקשים להתמודד תחת אישום
בנימין נתניהו מאמין ,  בסך הכול ,  בצדק הסעודי .  לאחר רצח ג'מאל חשוקג'י וניסור גופתו בקונסוליה הסעודית באיסטנבול יצא נתניהו ידי חובת הסתייגות מהזוועה ,  אך הציע לשקול כנגדה את חשיבותה האסטרטגית של הממלכה לישראל ולאזור .
 אתמול ,  בעומדו מול מפת חצי האי ערב ובהחוותו בימינו - זו שתישכח אם ישכח את ירושלים ,  ובמיוחד את רחוב בלפור - על שטח המדינה שבשמה לא נקב ,  מצא נתניהו שוב פנים לכאן ולכאן .  באומרו  " תשמעו קטע "  - משחק מלים המכוון לקטיעה - סיפר אגדה על ענישה פזיזה וטיהור מאוחר מדי .  
לפי מעשיית נתניהו ,  נכרתה זרועו של נאשם בגניבה ;  ואמנם בערעור זוכה ,  אך את הנקטע אין להשיב .  הנמשל ,  לדבריו ,  הוא העוול שייגרם למצביעים בישראל ,  להם ולא לו ,  אם כתב האישום נגדו יתפרסם לפני הבחירות ,  בלי שיהיה לו די זמן לשלוח את סנגוריו לשימוע שבעקבותיו מובטח שהאישום לא יוגש .  המצביעים יאמינו לתומם ליועץ המשפטי ,  הקטגור ,  ורק לאחר הבחירות ייווכחו בטעותם .  ומה אז ?  יקבלו פרוטזה ,  ממשלה תותבת ,  במקום הזרוע האיתנה של נתניהו .
 הסיפור של נתניהו אינו עקבי באפיון גיבוריו .  הגנב הוא תחילה אותו מסכן שהיה לגידם על לא עוול בכפו הימנית ,  אך בסוף מתברר שהגנבים האמיתיים הם מי שיגנבו את הבחירות  ( אם כי לשיטתו של נתניהו מוטב גם שלא להיחפז בקביעה כה חדה כמשור ,  שמא יתברר בערעור שנטפל אליהם חינם )  .
 העובדות אינן מעניינות כל כך את נתניהו ,  אבל הן חשובות לאמינות הופעותיו הבידוריות .  אם הסיפור מופרך ,  קשה להתרשם משורת המחץ .  חבל שלא התעמק תחילה בנושאים המעסיקים אותו .  
השרוול הריק בחולצתו של הגנב שלא גנב אינו מציאותי ,  כי הסעודים אינם כורתים זרועות .  נקטעות ידיים ,  כשהמגמה היא להסתפק בארבע אצבעות ולהשאיר את הכף והאגודל .  ואם הדיון בפרטים אלה מרתיע - נא לפנות בתלונות לנתניהו .  

מצד אחד ,  מייחס נתניהו לסעודים עונש אכזרי עוד יותר מהנקוט בידיהם ;  ומצד שני ,  הוא מצדיע לערכאת הערעור ,  שזיכתה את הנאשם למרות שכבר נשא בעונשו .  גם זה בדיוני .  קטיעת ידי גנבים ,  לרוב סדרתיים ,  מתבצעת - בממוצע אחת לשנה - רק לאחר מיצוי כל הערעורים .
 מובן שלא ערב הסעודית ואף לא יורש העצר מוחמד בן סלמאן מעסיקים כיום את נתניהו ,  מה גם שיש לו MBS פרטי ,  נסיך הכתר משיח בן שרה .  נתניהו רוצה לחדש את חוזה השכירות שלו בראשות הממשלה ,  שתוקפו יפוג ב-9 באפריל ,  כדי להמשיך ליהנות מחוק הגנת הדייר המתקרא חוק יסוד הממשלה .  אם השכירות לא תחודש ,  יעמוד לדין כאחד האדם .  תחודש ,  כלומר יזכה לכהונה נוספת - אין רציפות - יחול עליו שוב הסעיף המאפשר לו להישאר בראשות הממשלה עד לדחיית ערעורו על הרשעתו .
 ראשות הממשלה היא עיר המקלט הנחשקת מכולן של החשודים בקבלת שוחד ,  כי הגירוש ממנה איטי ומסורבל .  העוקץ ההוא שמיום הבחירות ,  עד להרכבת הממשלה ,  עיר המקלט ריקה מדיירים ,  ישנים כחדשים .  היא נסגרת לצורך הדברה ונתניהו מתבקש אחר כבוד להמתין בחוץ ,  אולי לבלי שוב .  אם יצליח לחזור ,  בהסכמת שותפים פוליטיים שיספקו לו רוב בכנסת ,  הוא ייצמד לקרנות המזבח לשנים נוספות .  לכל הפחות ,  יגדיל את כושר המיקוח שלו בעסקה של התפטרות תמורת עונש קל .  
מועד פרסומו של כתב החשדות נגדו נעשה לגורלי ,  משום משקלו במסה הקריטית .  אם בסיכום החקירה המשטרתית ,  בהמלצות פרקליטות מיסוי וכלכלה ובהצטרפות פרקליט המדינה לשתי תשומות אלה ,  לא יהיה די להצלחת עתירות לבג"ץ נגד כשירות נתניהו להרכבת הממשלה הבאה ,  צפוי פרסום החלטת היועץ המשפטי לשמש קול אחרון ומכריע בגוש החוסם .  
מהתנהגותו של נתניהו ,  המתכתב בכיוון זה עם מערכת אכיפת החוק מעל לראשו של הציבור ,  ברור שהוא מודע לכך ;  אבל אם במקרה נסתר מעיניו פרט כלשהו ,  הוא יכול להיוועץ בסנגורו החדש ,  עו"ד נבות תל צור ,  ולשמוע מפיו עד כמה התמונה עגומה .  לייעול ההתקשרות ביניהם ,  די לציין כי מספר הטלפון של תל צור מסתיים בראשון תיקי נתניהו ,  1000 .  
התקדים הקודר שנגזר על תל צור לשנן לנתניהו הוא של צבי בר .  במלחמת ששת הימים היו יאיר תל צור וצבי ברזני מפקדי שניים מגדודי חטיבת הצנחנים הסדירה .  ברזני היה מג"ד 202 ,  תפקיד שהוטל עליו כאשר יואב שחם נהרג בראש גדודו בפעולת סמוע ,  ותל צור - מג"ד 890 .  חודש לאחר המלחמה נהרג סא"ל תל צור במיקוש בסיני .  לימים היה בר לראש עיריית רמת גן שהואשם בשחיתות .  נבות ,  בנו של יאיר תל צור ,  היה לסנגור מוביל בתיקים לבני צווארון ונשכר לייצג בין השאר את חברו של אביו .
 לנבות תל צור גם ידע אישי על חשיבותם של עדי מדינה להרשעה בתיקי שחיתות שבמרכזם ראשי ממשלה - שולה זקן ,  אהוד אולמרט ,  הולילנד ,  התובעת ליאת בן ארי .  אבל לא פחות מכך ,  מבשר רעות ללקוחו החדש יחסו של בית המשפט לצבי בר .
 ב-2013 התעקש בר להתמודד שוב על ראשות עיריית רמת גן ,  למרות כתב אישום חמור נגדו .  היועץ המשפטי יהודה וינשטיין קבע כי הימנעות מועצת העיר מהדחתו אינה סבירה והתנגד למועמדותו המחודשת .  שופטי בג"ץ ,  בהם שלושה נשיאים - אשר גרוניס ,  מרים נאור ואסתר חיות - הבהירו שהצבעה בעד בר לא תגבר על עקרונות שלטון החוק וחובת הנבחר שלא למעול באמון .  בלחץ השופטים נאלץ תל צור להודיע בשם בר כי הוא מסיר את מועמדותו .  עברו כמפקד ולוחם בצבא ובמשמר הגבול וכניצב במשטרה לא הועיל לו .  
המקרים אינם זהים ,  אך הם דומים .  בר הורשע בבית המשפט המחוזי בתל אביב  ( המחוזי בירושלים סלחן יותר ,  בעיקר כלפי ראשי ממשלה )  ונידון לחמש שנות מאסר וחצי .  העליון קיצר את מאסרו לשלוש שנים ,  בגלל גילו - 81 - ובריאותו ,  אך השופטים אמרו שחומרת העבירות הצדיקה שבע שנות מאסר .  לבסוף ,  בהמלצת שרת המשפטים איילת שקד ,  העניק לו הנשיא ריבלין קיצור נוסף ,  ל-15 חודשי מאסר .
 התלות בחסדיהם של שקד וריבלין מספיקה לסיוטי לילות רצופים במשפחת נתניהו ,  אך ארוכה הדרך לתחנה הסופית .  כעת ,  באמצע ההליך ,  יודע הסנגור וצריך לדעת החשוד מהו מאזן הסבירויות של אישום לעומת גניזה ושל הרשעה לעומת זיכוי ושל ענישה מחמירה  ( כולל קלון ,  הפוסל מפוליטיקה )  לעומת הסתפקות בקנס ובמאסר על תנאי ועבודות שירות .
 אם תל צור משתף בתובנות שלו את לקוחו ,  איזו תועלת יכולה לצמוח לנתניהו מהסרטון הסעודי ומשאר התקפותיו על כוונת היועץ אביחי מנדלבליט לפרסם את החלטתו בעניין כתב האישום כחודש וחצי לפני הבחירות ?  
בהנחה שהמטרה המיידית - הרתעת מנדלבליט ,  לא תושג ,  החלופה הסבירה היא הכנת טענה בתשובת נתניהו לבג"ץ נגד עתירות שיקראו לפסילתו .  לא הרי בר כהרי נתניהו ,  תאמר ההגנה ,  כי נגד ראש עיריית רמת גן כבר הוגש כתב אישום בעקבות שימוע שנערך לו  ( באמצעות תל צור )  בפני פרקליט המדינה .  זאת ,  בעוד שנגד ראש הממשלה הוגש רק כתב חשדות ,  שבכוחו להפוך לכתב אישום רק בתום השימוע שייערך לאחר הבחירות .
 במונחי הקטיעה הסעודית ,  זהו הבדל בין זרוע ליד .  האמנם מספיק לשכנוע הנשיאה חיות והשופטים הבכירים הנוספים שיישבו לצידה בדיון ?  עמדתם הנחרצת בתיקי ראשי העיריות אינה יכולה להפיח תקווה רבה בהגנה ,  ולמרות ההיגיון הטקטי בסירובו של נתניהו להניח שהקרב אבוד ובמאמציו לחזור בעוד חודשיים לעיר המקלט ,  החרפת השתלחויותיו במערכת החוק מסכנת אותו בדחיקת בית המשפט לבחור בינו לבין הדמוקרטיה הישראלית .  

את הנקטע אין להשיב :  בסיפור של נתניהו ,  העובדות לא מעניינות
למרות אי הדיוקים בסיפור קטיעת הידיים של נתניהו ,  מה שבאמת מעניין אותו הוא השמירה על מהמקלט שמספקת לו ראשות הממשלה .  במקום להתכתב עם מערכת אכיפת החוק מעל לראשו של הציבור ,  עדיף שיתייעץ עם סנגורו החדש ,  שיכול לספר לו על נבחרי ציבור שמתעקשים להתמודד תחת אישום

