מחאת האוהלים :  להציל את מדינת ישראל מפני עצמה
גל ההתפטרויות במשרדי הממשלה מאותת על כך שהממשלה מאובנת ,  ומשרדיה מסורסים .  מירב ארלוזורוב מקווה שמחאת האוהלים תצליח לגרום לשינויים הנחוצים בבהילות בהתנהלות הלקויה בירושלים
יום הכיפורים יגיע אמנם רק בעוד חודשיים ,  אבל תרשו לנו כבר עכשיו להכות על חטא :  גם אנחנו ,  התקשורת ,  אשמים במציאות שהביאה לתנועת האוהלים .
 האשמה אינה רק שלנו .  לפחות עוד שלושה גורמים מרכזיים חולקים בה עמנו - משרד המשפטים ,  מבקר המדינה והציבור .  כולנו אשמים במשותף ,  כולנו צריכים להכות על חטא ,  וכולנו צריכים לשלם את המחיר על כך .  למעשה לא צריכים לשלם ,  אלא כבר משלמים בפועל .
 כולנו אשמים בהרס ממשלת ישראל .  כולנו ביחד הרסנו את הממשלה ,  ואנחנו ממשיכים והורסים אותה מדי יום ביומו בביקורתיות שלנו ,  בציניות שלנו ,  בחוסר האמון ובהיעדר הסלחנות לטעויות .
 אחד המסמרים האחרונים בארון הקבורה של ממשלת ישראל ננעץ שלשום :  מנכ"ל משרד האוצר ,  חיים שני ,  התפטר מתפקידו ,  על רקע משבר אמון בינו לבין שר האוצר  ( או שמא בינו לבין ראש הממשלה )  .  בעיתונים נכתב ששני הוא הקורבן הראשון של תנועת האוהלים .  הם טעו .  הקורבן הראשון הוא אזרחי ישראל ,  שאיבדו את אחד המנהלים המוכשרים האחרונים שנותרו בממשלה .
 תנועת האוהלים תובעת מהממשלה לספק לה מענה למצוקת הדיור .  בואו נשאל את יושבי האוהלים שאלה פשוטה :  מי ,  לכל הרוחות ,  הם חושבים שיספק את המענה הזה ?  האם יכול להיות שזה יהיה ירון ביבי ,  מנהל מינהל מקרקעי ישראל ,  שאיננו  ( הוא פוטר לפני שבועיים בידי שר השיכון ,  אריאל אטיאס ,  השד יודע מדוע )  ?  האם יכול להיות שזאת תהיה מנהלת מינהל התכנון החדשה ,  בינת שוורץ ,  שנכנסה לתפקידה זה עתה אחרי קרוב לשנה שבה התפקיד נותר בלתי-מאויש  ( לשר הפנים ,  אלי ישי ,  לא אצה הדרך לאייש את התפקיד קודם לכן )  ? 
ועם מי בדיוק תוכל שוורץ לקדם את התכנון המורכב ,  הכרוך בהוצאה לפועל של פרויקטים של דיור בר-השגה ברחבי המדינה ?  אילו עובדים עומדים לרשותה ?  האם היא מסוגלת לקדם אותם ?  האם היא מסוגלת לפטר אותם ?  האם היא מסוגלת לגייס עובדים במהירות שיא כדי להאיץ את עבודת התכנון הנדרשת ? 
אל תטרחו להשיב .  אלה כולן שאלות חסרות מענה .  שוורץ היא כמעט משוללת כלים לפעול ,  משום שממשלת ישראל היא מאובנת .  המינוי שלה עצמה ,  פרט לזמן שארך לישי לבחור אותה ,  התעכב חודשים ארוכים בשל אינספור תלונות ומענות משפטיות שונות ומגוונות .  המשפטיזציה אוכלת בממשלת ישראל בכל פה - באשמת הציבור ,  התקשורת ,  מבקר המדינה ומשרד המשפטים גם יחד - ואינה מאפשרת כמעט לקדם מינויים בכירים .
 מאותה הסיבה ההתפטרות של שני היא טראגית כל כך - כמעט שלא ניתן יותר לגייס מנהלים מוכשרים מהמגזר הפרטי לממשלה .  אם לא די בשכר הנמוך ,  בהשוואה למגזר הפרטי ,  הרי שכדי לבצע את המעבר יצטרכו הבכירים לעבור חקירת שתי וערב של משרד המשפטים  ( ניגודי עניינים אפשריים )  ,  ולהיהפך לחשודים המיידיים של התקשורת  ( על כך שהם משרתים אינטרסים זרים )  .  אחרי פרשת גלנט ,  שבה אדם שצבר 30 שנה של שירות ציבורי ללא רבב כמעט הובל לגיליוטינה הציבורית בשל עבירות נדל"ן פחותות ערך ,  לא נמצא עוד מי שיסכן עצמו ואת המוניטין שלו במעבר לשירות הציבורי .
 אין גם סיבה להסתכן במעבר שכזה ,  בשל היעדר תגמול ציבורי על כך .  הציבור אינו מעריך את פקידי הציבור שלו .  הוא גם אינו רואה בשירות הציבור ערך עליון .  חלפו הימים שבהם האם היהודייה איחלה לבנה שיגדל ויהיה ראש ממשלה .  כיום היא מאחלת לו שיהיה מהנדס היי-טק ,  עורך דין או סוחר בניירות ערך .  טובי בנינו פונים אל המגזר הפרטי - ומותירים את המגזר הציבורי נטוש .
 מנכ"לים של משרדי ממשלה מתלוננים בימים אלה שמרבית זמנם כבר אינו מוקדש לקבלת החלטות - אלא בלוודא שההחלטות שהם כבר קיבלו מיושמות .  הם מתלוננים גם שהם מוצפים בהחלטות פעוטות ,  מאחר שהמערכת כל כך מאובנת עד שאף אחד לא מוכן לקבל אחריות על החלטה ,  קטנה ככל שתהיה .  מנכ"לים ותיקים בשירות הממשלתי מדווחים כי מקדנציה לקדנציה יכולת הביצוע של הממשלה נשחקת .
 ממשלת ישראל אינה מסוגלת יותר לגייס אנשים טובים לשירותיה .  היא גם אינה מסוגלת לקדם או לתמרץ אותם .  שני משרדים בלבד שומרים עדיין על גאוות יחידה ועל יכולת ביצוע גבוה - משרד האוצר ומשרד המשפטים - אבל שניהם גם שיכורי כוח כתוצאה מכך ,  ותורמים להרס הממשלה באמצעות הסירוס של המשרדים האחרים .
 ברקע פועלת נציבות שירות מדינה מאובנת ,  שגם היא מסרסת את כל תחום המכרזים וגיוס כוח האדם ,  וכמובן ועדי עובדים חזקים עד הגזמה ,  שאינם מאפשרים לנייד עובדים ,  לקדם אותם או אפילו סתם להוסיף להם משימה .  על כל אלה צריך להוסיף את היעדר הניהול של הממשלה את עצמה - אין יעדים ,  אין מטרות ,  אין מדדי ביצוע ,  אין הסקת מסקנות מהצלחות או כישלונות .  אין ניהול ,  נקודה .
" יש אצלנו תהליך ארוך מאוד של בנייה ",  אמר אתמול נגיד בנק ישראל ".  מרגע שמתקבלת החלטת שיווק הקרקע ועד גמר הבנייה חולפות שלוש שנים וחצי .  צריך לבדוק מדוע ".  במצבה של ממשלת ישראל ,  אפשר כמעט להתפלא איך זה אורך רק שלוש שנים וחצי .  ממשלת ישראל היא מהממשלות הגרועות בעולם ביכולת הביצוע שלה ,  ופרי הביאושים של חוסר התפקוד הממשלתי הוא הגורם העיקרי לחוסר הנחת של הציבור מהמדינה שלו .  הציבור חש שהשירות הציבורי מתפורר ,  והוא צודק .
 בעולם כזה אין תמה שהנאום של ראש הממשלה בדבר תוכנית הנדל"ן שלו נתקל בזלזול מוחלט של יושבי האוהלים .  ראש הממשלה עוד לא התחיל לדבר ,  והם כבר צעקו  " ביבי שקרן ".  הם צודקים ,  כמובן - ביבי אכן משקר ,  למרות שאין לו כוונה לכך ,  משום שאין לו יכולת להבטיח דבר בשמה של ממשלת ישראל .  יכולת הביצוע של ממשלת ישראל היא כל כך ירודה ,  שכל הבטחה שלטונית שניתנת בשמה היא בבחינת שתי ציפורים על העץ .
 ביבי משקר ללא כוונה ,  גם משום שהוא נושא באחריות ישירה לכך .  שני ,  יחד עם מנכ"ל משרד ראש הממשלה ,  איל גבאי ,  עמלו חודשים ארוכים בבניית תוכניות עבודה לרפורמה מקיפה בעבודת הממשלה .  את הרפורמה הזאת צריך היה להוביל נציב שירות המדינה החדש ,  והיא אמורה היתה להיות המשימה הלאומית החשובה ביותר של ממשלת ישראל זה עשורים .  רק שראש הממשלה זילזל בכך ,  ובחר למנות לנציב שירות המדינה אדם חסר ניסיון ,  שספק אם יוכל להתניע מהלך גדול כל כך .
 גבאי הסיק את המסקנות והלך הביתה ,  שני החזיק מעמד עוד חודש .  עכשיו גם לו נמאס ,  והוא הלך הביתה .  כך נסתם כנראה הגולל על המהלך החשוב ביותר להצלתה של מדינת ישראל מפני עצמה .  אולי תנועת האוהלים ,  אם תעלה את הדרישה לרפורמה בעבודת הממשלה לראש סדר העדיפות שלה ,  תוכל להביא לשינוי התמונה ? 

מחאת האוהלים :  להציל את מדינת ישראל מפני עצמה
גל ההתפטרויות במשרדי הממשלה מאותת על כך שהממשלה מאובנת ,  ומשרדיה מסורסים .  מירב ארלוזורוב מקווה שמחאת האוהלים תצליח לגרום לשינויים הנחוצים בבהילות בהתנהלות הלקויה בירושלים

