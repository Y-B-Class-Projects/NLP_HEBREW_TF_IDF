יעלון התנצל בפני הייגל : " לא התכוונתי לפגוע "
 לאחר שיחת הטלפון בין נתניהו לקרי ,  במהלכה מחה האחרון על ההתבטאויות המתריסות נגד מדיניות ארה"ב ברחבי העולם ,  הבהיר שר הביטחון : " בדבריי לא הייתה כל התרסה או ביקורת "
 שר הביטחון ,  משה יעלון ,  הבהיר אמש  ( רביעי )  במהלך שיחה עם שר ההגנה האמריקני ,  צ'אק הייגל ,  את הדברים שיוחסו לו בכלי התקשורת ,  לפיהם הוא אמר כי ארה"ב  " משדרת חולשה ברחבי העולם ".   " בדבריי לא הייתה כל התרסה או ביקורת ,  או כוונה לפגוע בארה"ב או ביחסים איתה ",  אמר יעלון להייגל .  
שיחתם של הייגל ויעלון נערכה על רקע דברים שאמר שר הביטחון באוניברסיטת תל אביב ואשר פורסמו ב"הארץ ",  לפיהם  " ארה"ב משדרת חולשה בכל העולם ".  יעלון הוסיף ואמר כי בנושא האיראני , " צריך להתנהל כאילו אם אין אני לי ,  מי לי ".  
" יש חשיבות עליונה ליחסים האסטרטגיים בין המדינות ,  כמו גם ליחסים האישיים ולאינטרסים ההדדיים .  אני מעריך מאוד את היחסים בכל הרמות בין ישראל לבין ארה"ב בכלל ,  ובין מערכות הביטחון בפרט .  יש לי הערכה עמוקה מאוד ליחסים בין המדינות ולך באופן אישי .  הערכתי מאוד את היחסים הללו עוד כרמטכ"ל ואני מעריך אותם היום מאוד כשר הביטחון ,  ומכיר את מלוא עומקם וחשיבותם .  יש לי מחויבות מלאה ליחסים האלו ולשיתוף הפעולה בין ישראל לארצות הברית בכל צורה שהיא ". 
עוד בוואלה !  חדשות:פרשת הרפז : " גם אשכנזי ואשתו יזומנו לחקירה"האיש שריסק את האימפריה של דומרני הולך לכלאמומחה : " מתקפת סייבר על מטוס  נשק יום הדין "  
הייגל מצדו אמר ליעלון : " אני מודה לך על ההבהרה .  אני מכיר בכך שחלק מהדברים הוצאו מהקשרם .  אני מעריך את היחסים האישיים בינינו ואת היחסים בין המדינות ,  ומעריך את דבריך על המחויבות ליחסים אלו ". 
מוקדם יותר אמש ,  דווח כי בצעד חריג התקשר שר החוץ האמריקני ,  ג'ון קרי ,  לראש הממשלה ,  בנימין נתניהו ,  ומחה בפניו על דברי הביקורת החריפים שהשמיע השבוע שר הביטחון ,  משה יעלון ,  נגד מדיניות החוץ האמריקנית . 
" הערותיו של שר הביטחון יעלון אינן מועילות ,  ושר החוץ קרי שוחח הבוקר עם ראש הממשלה נתניהו והבהיר לו את דאגתו מהנושא ",  אמרה ג'ן סאקי ,  דוברת מחלקת המדינה האמריקנית . " ארה"ב עדיין מחויבת לחלוטין לביטחונה של ישראל .  הנשיא אובמה סיפק לישראל את הסיוע הביטחוני הגבוה ביותר בכל הזמנים ,  גם בתקופות של חוסר ודאות תקציבית ,  הכולל את מימון מערכת 'כיפת ברזל' להגנה מפני טילים .  זאת ,  כדי לספק לישראל אמצעים שיאפשרו לה להתמודד עם האיומים והאתגרים במזרח התיכון ".   
" ראש הממשלה נתניהו עצמו אמר ששיתוף הפעולה הביטחוני בין שתי המדינות הוא חסר תקדים ",  הוסיפה סאקי , " כך שאנו לא מבינים מדוע שר הביטחון יעלון ממשיך לצאת בהצהרות שאינן מייצגות במדויק את היקף השותפות הקרובה והמשגשגת שבין ארה"ב וישראל ".  
בחודש ינואר האחרון הסתבך יעלון באמירה בעייתית נוספת ,  אשר הביאה למתיחות רבה בין ישראל והממשל האמריקני ,  ובעיקר עם שר החוץ קרי . " הדבר היחיד שיכול להציל אותנו הוא שג'ון קרי יזכה בפרס נובל ,  ויניח לנו במנוחה ",  צוטט אז יעלון כאומר בשיחה סגורה . " קרי ,  שהגיע אלינו נחוש ופועל מתוך אובססיה לא מובנת ותחושה משיחית ,  לא יכול ללמד אותי דבר על העימות עם הפלסטינים ". 
בעקבות אותה אמירה אולץ יעלון להתנצל באופן פומבי בפני האמריקנים . " ישראל וארצות הברית שותפות למאמץ לקידום המשא ומתן לשלום בין ישראל לפלסטינים בהובלת מזכיר המדינה קרי ",  נמסר אז מלשכתו של יעלון . " אנחנו מעריכים את מאמציו הרבים של מזכיר המדינה למטרה זו .  שר הביטחון לא התכוון לפגוע במזכיר המדינה ,  והוא מתנצל אם מזכיר המדינה נפגע מהדברים שיוחסו לשר ". 
 ( עדכון ראשון :  21:22 ) 
לפניות לכתב עמרי נחמיאס - omri_n@walla.net.il 

יעלון התנצל בפני הייגל : " לא התכוונתי לפגוע "
 לאחר שיחת הטלפון בין נתניהו לקרי ,  במהלכה מחה האחרון על ההתבטאויות המתריסות נגד מדיניות ארה"ב ברחבי העולם ,  הבהיר שר הביטחון : " בדבריי לא הייתה כל התרסה או ביקורת "
 
