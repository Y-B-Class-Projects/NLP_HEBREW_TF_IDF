כשהישראלים הם רק יהודים :  חוק הלאום מסבך את ישראל מול העולם
צרכיו האישיים של נתניהו הולידו חוק שמגניב בדלת האחורית את סיפוח מזרח י-ם ,  מעורר את החשדות לנאמנות כפולה של יהודים בארצות מושבם ואולי אף מכיל מנגנון השמדה עצמית לדמוקרטיה .  הזעזוע לא מגיע רק מצד מגזרים גדלים והולכים בציבור - אלא גם מצד יהדות העולם
פועל חדש נולד :  להתלאם .  כמו להתלהם ,  אבל מתחת למטרייה של חוק הלאום .  המרקחת הבאושה של עסקני הליכוד והבית היהודי ,  לא לבלוע ולא להקיא ,  נתקעה בפרצופם ;  וזה עדיין לא הסוף .
 במקורו ,  נועד המונח  " מדינת לאום "  לסמן תפנית לעומת שתי תופעות היסטוריות ,  במיוחד באירופה - יחידות גיאוגרפיות שנשלטו בידי מלכים ,  לא אחת בני משפחות זרות או בנישואים צולבים ,  וקיסרויות שחבקו בני לאומים שונים .  מדינת הלאום חתרה לחפיפה מרבית בין השטח והאוכלוסייה ,  לפי מאפיינים של שפה ,  תרבות ,  מורשת ,  דת .  זה מעולם לא היה מדע מדויק .  האמנם יש לאום שוויצרי ,  הדובר שלוש שפות ?  בממלכה המאוחדת של בריטניה הגדולה ,  האם הלאום הוא בריטי ,  או אנגלי-סקוטי-וולשי-אירי ?  ואגב אירי ,  האמנם אירלנד היא מדינת הלאום של האירים ,  בהינתן קיומה של צפון-אירלנד ?  ומה נכון לומר על מדינות אפריקה ,  רבות השבטים ?  האם יש לאום ניגרי ,  קונגולזי ,  רוואנדי ? 
עוד בנושא :" מתייצבים לצד אחינו לנשק ":  מפקדי צה"ל מצטרפים למחאת הדרוזיםחוק הלאום גרם למשפטן הבכיר לבכות בשידור : " חוק משפיל ומזעזע"בישראל ,  נוסדה מדינת הלאום של הימין הלאומני היהודי 
הציונות ביקשה לכוון את המיעוטים היהודיים ברחבי תבל לעברו של אחד ממחוזות הקיסרות העותומנית .  הנחת העבודה הייתה של משיכה ודחיפה -כמיהה משותפת ורדיפה משותפת .  לא  " מדינה "  ולא  " לאום "  נזכרו ,  אלא עם וארץ  - " להיות עם חופשי בארצנו ".  מה זה ,  בדיוק ,  עם ,  מי נכלל בו ומי מחוצה לו ;  ומי היא אותה ארץ והיכן גבולותיה ,  למעט  " ציון וירושלים ",  ללא תחום שיפוט - כל זה נשאר סתום .  מימוש החלום היה רחוק ,  והמשורר פטור מחובות של מדינאי .
 לאחר מלחמת העולם הראשונה ,  שהפילה את הקיסרויות ויצרה במקביל את מדינות ההגדרה העצמית ואת ברית המועצות כמוקד רעיוני  ( כוזב ,  התברר עם הזמן גם לחסידים השוטים )  ,  המונח  " לאומי "  היה לתשליל של  " מעמדי "  או  " בינלאומי ".  מכאן ,  המאמינים שפועלי כל העולם יתאחדו ,  ומכאן ,  המדינה תחילה ,  והעיוות הנורא מכולם ,  גרמניה מעל לכל .  
איש לא הפריע למדינה היהודית ,  שהוקמה בהצבעת האו"ם בנובמבר 1947 ובהחלטת מנהלת העם - לא הלאום - במאי 1948 ,  להיקרא מלכתחילה  " המדינה היהודית ",  ושלום על ישראל .  הרי במקביל לה הייתה אמורה לקום המדינה הערבית .  אבל בן-גוריון ועמיתיו החליטו כפי שהחליטו ,  וגם פתחו את מגילת העצמאות באזכור הארץ והעם ,  לא הלאום .  מה שנעשה או לא נעשה אז ,  בעיצומה של מלחמה קיומית ,  אינו ניתן לשינוי לאחר שבעה עשורים בלי זעזוע כפול ,  פנימי וחיצוני .  פנימי ,  מהסוג הגואה במחאת הדרוזים ,  וחיצוני ,  בתגובת יהדות העולם וממשלותיו .  
מניעיו של נתניהו שקופים .  מבית ,  הוא שואף להנציח את הצימוד שהעניק לו ארתור פינקלשטיין ,  מבניו הגאים של העם היהודי אך לא של הלאום הישראלי :  יהודים/ישראלים ,  ימין/שמאל ,  ליכוד/עבודה .  מי שאינו מוכן להזדהות מעל לכל כיהודי ,  עוד עלול לחבור לערבים ,  כלומר לרשימה המשותפת ,  שביחסי הכוחות העכשוויים חיונית לגוש החוסם .  מאמץ הנגד ,  להיקרא  " המחנה הציוני ",  נשמע כחיקוי זול ועקר .
 כלפי חוץ ,  נתניהו יצר תנאי מוקדם ,  שאותו יציב לפלסטינים בעודו מתכחש למשמעות פעולתו .  כשדונלד טראמפ יניח על שולחנות האזור את הנוסחה המדינית שלו ,  נתניהו ישתמט מתגובה מהותית עליה - הוא יברך כללית ,  כדי שלא לחטוף ציוץ עצבני ,  אבל יימנע מהתייחסות פרטנית - וידרוש מאבו מאזן להישבע תחילה אמונים לחוק הלאום .  בכך ינסה להבטיח פטור מדיון ענייני בתוכנית טראמפ ,  כפי שנהג ביוזמה הסעודית מ-2002 וממסגרת אנאפוליס מתקופת אהוד אולמרט וציפי לבני .  העברת ראשות האופוזיציה לידי האחרונה ,  שעליה הוכרז בשבוע שעבר ,  היא הבשורה הפוליטית המעודדת ביותר לקראת הקמת חזית מתנגדי נתניהו .  
אלא ששום גורם בעולם ,  גם לא טראמפ ,  אינו יכול להסכים לנוסח חוק הלאום ,  בין השאר מפני שהוא מגניב בדלת האחורית את סיפוח מזרח ירושלים ,  שהממשל האמריקני ממשיך להתנגד לו .  מי שאינו מסתפק בהכרזה על ירושלים כבירת ישראל ,  אלא מוסיף לה את המלים  " שלמה ומאוחדת ",  מאלץ כל ממשלה חשובה בעולם להתנער מהחוק ,  שאינו קובע את גבולות המדינה .
 היומרה המובעת בחוק ,  לדאוג לכל יהודי באשר הוא ,  המגלמת ציפייה להדדיות ,  מעוררת מחדש את החשדות הרדומים באשר לנאמנות הכפולה של יהודים בארצות מושבם .  ג'ונתן פולארד הוא בן הלאום היהודי ,  או הלאום האמריקני ?  גם וגם ,  כבר הוכח ,  אי אפשר .  בן ניתאי ,  כשהתכונן להישאר בבוסטון ,  היה בן הלאום האמריקני ,  או היהודי ?  האם נתניהו אומר לאמריקנים :  דעו לכם ,  יושבים בקרבכם חמישה-שישה מיליוני פולארדים-בכוח ,  שבחקיקה הבאה יקבלו אזרחות ישראלית כדי שיצביעו ממרחקים לכנסת וינציחו את שלטון הימין ? 
העוקץ הוא שהחוק הופך את היהודים לאמריקנים ,  צרפתים או רוסים מסוג ב' ,  אך בעיני הממסד הפוליטי והרבני השולט בישראל הם יהודים מסוג ב' ,  אם הם משתייכים לזרמים נאורים ומתירניים .  זה אינו מפתיע ,  כי החילונים הם ישראלים סוג ב' לעומת הדתיים והישראלים כולם הם אזרחים סוג ב' לעומת המתנחלים .  בעלי-בריתו של נתניהו הם האוונגליסטים ,  הכוללים גם את שני המייקים של טראמפ ,  סגן הנשיא פנס ושר החוץ פומפאו .  בשבוע שעבר ערך פומפאו במשרדו כנס עולמי למען חירות הדת .  הוא התעלם מהדיכוי שמפעיל בישראל הממסד הדתי כלפי מי שאינם יהודים או שהינם יהודים שאינם דתיים .  אם אין הבדל בין דת ללאום ,  בהגדרת היהדות ,  כי אז ישראל אינה טובה מערב הסעודית ,  שאינה מפרידה את הדת מהמדינה .  
מרירותם של הדרוזים ,  בבחינת הדרוזי עשה את שלו - הדרוזי יכול ללכת ,  היא תמונת המראה של חגיגת החרדים ,  כי חוק הלאום שם קץ לאשליית צה"ל כצבא העם .  אין עם ישראלי ,  יש רק לאום יהודי ,  ומי שפוטר עצמו בברכת השלטון משירות בצבא ההגנה לישראל שווה הרבה יותר ממי שהתפתה לחשוב ששירותו הצבאי ישדרג אותו למעמד-בפועל של ממלא מקום יהודי .
 חוק הלאום אינו חזק יותר מחוקי הטבע .  הוא אינו נחוץ לבלימת הדרישה הפלסטינית לשיבה המונית של פליטי 1948 וצאצאיהם ,  הנתקלת בהתנגדות רחבה בציבור הישראלי .  מנגד הוא אינו יכול למנוע ממיליונים לתבוע את זכויותיהם ,  בטווח הקרוב ,  אם הגדה המערבית תסופח לישראל ,  מה שאינו סביר מנימוקים רבים ובראשם קץ מידי להסכמי השלום עם מצרים וירדן ,  ובטווח הרחוק ,  גם ללא הפלסטינים בגדה המערבית  ( איש אינו להוט לספח את העזתים )  ,  אם הדמוגרפיה תעניק ללא-יהודים רוב .  האם המשמעות המעשית ,  במקרה כזה ,  היא שחוק הלאום מכיל מנגנון השמדה עצמית של הדמוקרטיה הישראלית ,  להפעלת הצבא והמשטרה לגירוש המוני ,  ובעצם למלחמת אזרחים ולהתפוררות צה"ל ומערכת המשפט ? 
הצרכים הפוליטיים והאישיים של החשוד בפלילים נתניהו ושל שותפיו גרמו להם להתלאם ולהפוך מצב רע אך עמום ומוכחש לחוק המדינה ;  והרי הם מקדשים את החוק ,  למעט כשהוא נגדם .  התוצאה החיובית היחידה של התעקשותם לגרוף רווח חולף מחקיקה מזיקה היא ההתמודדות שכפו על עצמם עם מגזרים גדלים והולכים בציבור הישראלי ,  המתנערים מאדישותם .  

כשהישראלים הם רק יהודים :  חוק הלאום מסבך את ישראל מול העולם
צרכיו האישיים של נתניהו הולידו חוק שמגניב בדלת האחורית את סיפוח מזרח י-ם ,  מעורר את החשדות לנאמנות כפולה של יהודים בארצות מושבם ואולי אף מכיל מנגנון השמדה עצמית לדמוקרטיה .  הזעזוע לא מגיע רק מצד מגזרים גדלים והולכים בציבור - אלא גם מצד יהדות העולם

