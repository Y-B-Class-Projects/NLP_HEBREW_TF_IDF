סוף לעימותים ?  נתניהו התחדש בקבינט נוח וחסר ניסיון
לעומת הוויכוחים הפומביים ב"צוק איתן ",  ההרכב החדש של הקבינט המדיני-ביטחוני לא צפוי להקשות על ראש הממשלה .  אלא שגודלו עשוי לגרום לחידוש מודל  " השביעייה "  מ-2009 :  פורום מצומצם ועוקף קבינט
 ( ישיבת הממשלה החגיגית במוזיאון ישראל ,  היום )  
ראש הממשלה בנימין נתניהו סיים בשבוע שעבר להרכיב ולהשביע את ממשלתו הרביעית ,  אבל משימה אחת עדיין נותרה בפניו :  להחליט על הרכב הקבינט המדיני-ביטחוני המצומצם שלו .  
הקבינט המדיני-ביטחוני הוא הפורום שאמור ,  על הנייר ,  לקבל את ההחלטות המכריעות ביותר עבור מדינת ישראל .  הקבינט ה"רשמי "  הקרוב של נתניהו צפוי להיות גדול ומסורבל ,  מה שמבטיח שראש הממשלה יעדיף להסמיך פורום מצומצם יותר של שרים - נוסח  " השביעייה "  של ממשלת נתניהו השנייה - שימלא בפועל את תפקידו של הקבינט .
 הקבינט המסתמן כרגע צפוי לכלול לפחות 13 שרים ,  אם לא יותר .  החוק קובע כי לצד ראש הממשלה ,  חייבים לכהן בו השרים הבאים :  שר הביטחון משה יעלון ,  שר האוצר משה כחלון ,  השר לביטחון הפנים יריב לוין ,  שרת המשפטים איילת שקד וראשי כל סיעות הקואליציה ,  או במקרה הנוכחי - השרים נפתלי בנט ואריה דרעי .  אל שבעת השמות הללו החליט נתניהו לצרף לפחות חמישה שרים מהליכוד :  יובל שטייניץ ,  סילבן שלום ,  זאב אלקין ,  ישראל כץ ובני בגין .
 עוד בוואלה ! NEWS:יריב לוין :  נדאג להסדיר עליית חברי כנסת להר הביתהממשלה ה-34 יוצאת לדרך : " חייבים להשאיר את המחלוקות בחוץ"הרצוג תקף את התנהלות נתניהו : " פוגע בתקשורת כמו ארדואן "  

המינויים של שטייניץ ,  בגין ואלקין נתפסים כמינויים שנתניהו שמח לבצע ,  או לכל הפחות לא מתנגד להם .  מדובר בשלושה שרים שהוא סומך על נאמנותם ומעריך את ניסיונם בתחום .  אלקין ,  לדוגמה ,  כיהן בשנה האחרונה כסגן שר החוץ ויו"ר ועדת חוץ וביטחון של הכנסת .
 המינויים הצפויים של שלום וכץ ,  לעומת זאת ,  הם אילוצים פוליטיים ,  שעל נתניהו נכפה להציע להם כחלק מ"חבילת פיצוי "  על כך שלא זכו בתיקי ממשלה בכירים כפי שדרשו .  אם ח"כ גלעד ארדן יתרצה לבסוף ויחליט לקבל את הצעתו של נתניהו לכהן כשר בממשלתו ,  גם הוא צפוי לקבל צ'ופר בדמות חברות בקבינט .  
נוסף לכל השמות הללו ,  לרוב ישיבות הקבינט צפוי להגיע גם שר השיכון יואב גלנט ,  שהוא בעל הניסיון הביטחוני העשיר ביותר בממשלה מלבד השר יעלון .  בשל דרישה פוליטית מובהקת של נתניהו ,  ישמש גלנט משקיף בלבד בישיבות הקבינט ,  ללא זכות הצבעה .  הרקע לדרישה הוא הביקורת שמתח גלנט בקיץ האחרון על אופן ניהול מבצע  " צוק איתן "  על ידי נתניהו ויעלון .  נתניהו לא מעוניין בקולות ביקורתיים בקבינט ,  אולם כחלון התעקש על חברותו של גלנט בפורום - ולבסוף הושגה פשרה .  
כל הנתונים הללו מבטיחים כי הקבינט הרביעי של נתניהו יהיה פורום פוליטי בעיקרו ,  בשונה מהקבינט שראש הממשלה ניהל בממשלה הקודמת ,  שבו היו שותפים שבעה שרים בלבד .  זאת ,  לצד שני שרים נוספים - שטייניץ וראש השב"כ לשעבר יעקב פרי - ששימשו כמשקיפים מעת לעת .  

מעבר לכך ,  חברותה של איילת שקד בקבינט מתוקף היותה שרת המשפטים ,  נכפתה על נתניהו ,  אחרי שבליכוד הציעו כי החוק ישונה כך ששרת המשפטים לא תהיה חייבת להיות חברה בפורום הביטחוני הבכיר .  
על מנת לייעל את תהליכי העבודה ולהימנע מוויכוחים פוליטיים ובלתי-ענייניים ,  נתניהו צפוי להקים ,  כאמור ,  פורום מצומצם יותר ,  שינהל בפועל את הסוגיות הביטחונית והמדיניות החשובות .  זאת ,  בעוד הקבינט יהפוך לגוף סמלי בעיקרו ,  שמלבד בניית יוקרתם האישית של השרים החברים בו ,  לא יעשה הרבה .  נתניהו נהג באופן דומה בממשלתו שכיהנה בשנים 2012-2009 ,  כאשר את ההחלטות הביטחוניות והמדיניות החשובות קיבלה בפועל  " השביעייה "  המצומצת ,  שכללה את נתניהו ואת השרים דאז אהוד ברק ,  יעלון ,  אביגדור ליברמן ,  דן מרידור ,  בני בגין ואלי ישי .  בהמשך צורף לפורום גם יובל שטייניץ .  
אם הדבר היה תלוי בו בלבד ,  נתניהו היה מקים כעת פורום מצומצם שיכלול אך ורק את יעלון ,  בגין ושטייניץ .  מדובר בשלושה שרים ששותפים להתנהלות הזהירה וכבדת-הראש שלו ,  ולחשש מפני מהלכים דרמטיים - הן בתחום המדיני והן בהפעלת צה"ל בעת מלחמה .  הגישה הזו בדיוק גרמה לרוב חברי הקבינט הקודם של נתניהו לתקוף אותו .  חלקם מימין ,  כמו ליברמן ובנט ,  במהלך  " צוק איתן ",  וחלקם לאחר המבצע ,  כאשר פספס את ההזדמנות המדינית עם מדינות ערב - ציפי לבני ,  יאיר לפיד ויעקב פרי .  

למורת רוחו של נתניהו ,  סביר להניח שהוא יהיה חייב לכלול בפורום המצומצם הנוכחי גם קולות ביקורתיים יותר ונאמנים פחות .  כחלון בוודאי ישמש חבר בפורום המצומצם ,  וסביר שגם יו"ר ש"ס ,  שר הכלכלה אריה דרעי .  לא ברור אם נתניהו יכניס לפורום הזה גם את  " המשנה לראש הממשלה ",  סילבן שלום ,  שאחראי על  " המשא ומתן עם הפלסטינים והדיאלוג האסטרטגי עם ארצות הברית ",  שני נושאים שלא ברור אם בכלל יתקיימו תחת הממשלה הקרובה .  שאלת השאלות ,  עם זאת ,  היא אם נתניהו יסכים לקבל בפורום המצומצם את נוכחותו של נפתלי בנט ,  שבמהלך  " צוק איתן "  תקף את נתניהו מימין ללא הרף ,  באופן שראש הממשלה כינה  " ירי בתוך הנגמ"ש ".  
את נתניהו מטריד בעיקר ההרכב הפוליטי של הקבינט והפורום המצומצם ,  אבל שאלה שצריכה להטריד את כלל אזרחי ישראל היא מידת העצמאות של הפורום המסתמן .  הקבינט הקודם של נתניהו היה רווי מתיחויות פוליטיות ,  וכלקח מכך ,  נתניהו רוצה הפעם פורום קבלת החלטות נוח וצייתן יותר .  אין ספק שההתנהלות של הקבינט הקודם הייתה בעייתית ,  אבל גם פורום שיהיה ההיפך המוחלט מכך טומן בחובו סכנות לראש הממשלה ,  שימצא את עצמו ללא קולות מאתגרים ומעוררי מחשבה ,  שיכולים לסייע בתהליך קבלת ההחלטות .  
ה"שביעייה "  של ממשלת נתניהו השנייה הייתה פורום מעמיק עם מגוון דעות ,  שנוצרו בו שיתופי פעולה בלתי-צפויים בסוגיות שונות .  בנושא הפלסטיני ,  למשל ,  אהוד ברק ודן מרידור תמכו בקו מתון וחתירה לפשרה מדינית ,  ואילו בני בגין ומשה יעלון תמכו בקו ימני המתנגד לחלוקת הארץ .  בנושא האיראני ,  לעומת זאת ,  מרידור ובגין היו מתואמים והחזיקו בעמדה מתונה וזהירה ,  בניגוד לברק שתמך בפעולה צבאית ישראלית נגד מתקני הגרעין במדינה .  
זה היה פורום מנוסה ,  שכלל לצד נתניהו גם ראש ממשלה לשעבר  ( ברק )  ,  שני רטמכ"לים בדימוס  ( ברק ויעלון )  וארבעה שרים ותיקים ומנוסים ,  שרובם גם שימשו חברי קבינט בממשלות קודמות .  רוב החברים לא היססו לחלוק על עמדותיו של נתניהו בדיונים ולהציע רעיונות אלטרנטיביים ,  ומתוקף ניסיונם ומעמדם ,  ראש הממשלה לא יכול היה להתעלם מהם לחלוטין .  הפורום ההוא הצליח לאתגר את נתניהו בתחום המדיני-ביטחוני .  מה שמסתמן כרגע הוא פורום שיעשה בדיוק את ההפך ,  וימעט להציב לנתניהו אתגרים של ממש ברמה האסטרטגית .
 לפניות לכתב אמיר תיבון :  amir.tibon@walla.co.il 

סוף לעימותים ?  נתניהו התחדש בקבינט נוח וחסר ניסיון
לעומת הוויכוחים הפומביים ב"צוק איתן ",  ההרכב החדש של הקבינט המדיני-ביטחוני לא צפוי להקשות על ראש הממשלה .  אלא שגודלו עשוי לגרום לחידוש מודל  " השביעייה "  מ-2009 :  פורום מצומצם ועוקף קבינט

