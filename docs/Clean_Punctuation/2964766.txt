המכשול בדרך להרחבת הממשלה :  רה"מ יצטרך לפתור את המשבר עם בנט
לאחר חתימת ההסכם ,  נותרה דרישת הבית היהודי לערוך שינויים בקבינט המדיני-ביטחוני .  השר לוין : " לא דיון שצריך להתקיים במסגרת המו"מ ".  ראש המל"ל לשעבר : " שרים לא התלוננו שחסר להם מידע "
 משנסגרו פרטי ההסכם הקואליציוני בין הליכוד וישראל ביתנו אמש  ( רביעי )  ,  נותר עדיין מכשול אחד בדרך להרחבת הממשלה :  דרישתו של יו"ר הבית היהודי השר נפתלי בנט לשינוי נהלי העבודה של הפורום הביטחוני החשוב בישראל ,  הקבינט המדיני-ביטחוני .  בנט הודיע שאם הדרישה לא תקוים ,  מפלגתו לא תתמוך בצירופו של ליברמן לממשלה כשר הביטחון .  ההצבעה צפויה להתקיים רק בשבוע הבא ,  כך שלראש הממשלה בנימין נתניהו יש כעת כמה ימים להגיע לפתרון עם שר החינוך .  
בבית היהודי אומרים כי בכוונתם להתעקש על דרישתו של בנט למינוי מזכיר צבאי לקבינט המדיני-ביטחוני ,  שיהיה אחראי על העדכון השוטף של השרים בנעשה בזירה הביטחונית .  בנט סבור שזו דרישה חיונית כלקח ממבצע  " צוק איתן ",  שלטענתו היה ארוך ומסורבל יתר על המידה .  זאת בין היתר בגלל פערי מידע בקרב שרי הקבינט ,  שלא זכו לעדכונים הנדרשים כדי לבצע את תפקידם על הצד הטוב ביותר .  
השר יריב לוין אמר אתמול במשדר וואלה !  NEWS כי הדרישה של בנט צריכה לעלות לדיון במסגרת הקבינט ולא במסגרת של משא ומתן קואליציוני ,  וכי הליכוד אינו מתכוון לפתוח לדיון מחודש את ההסכמים הקואליציוניים עם הסיעות השונות .  עם זאת ,  הוא תיאר את תביעתו של יו"ר הבית היהודי לשינוי בעבודת הקבינט כ"רצינית ".  בנט ,  מצדו ,  מתעקש שהחלטה בנושא זה תתקבל עוד לפני מינויו של אביגדור ליברמן לשר הביטחון ,  ולא רק בדיוני הקבינט שיתקיימו לאחר המינוי .  הוא כתב בדף הפייסבוק שלו כי דווקא החלפתו של שר הביטחון הקודם משה יעלון ,  שהיה איש צבא ותיק ומנוסה ,  מגדילה את הצורך בכך .  
כיום ,  מי שאחראי לתדרך את שרי הקבינט המדיני-ביטחוני הם אנשי המועצה לביטחון לאומי  ( מל"ל )  במשרד ראש הממשלה .  ראש המל"ל לשעבר אלוף  ( במיל' )  יעקב עמידרור אמר בשיחה עם וואלה NEWS כי  " כל פתרון שנוגע לעבודת הקבינט חייב להתבצע אך ורק דרך המל"ל .  הרי בדיוק בשביל זה הקימו את הגוף הזה בזמנו ".  עמידרור אמר כי אין לו עמדה חד-משמעית לגבי הדרישה של בנט למינוי מזכיר צבאי לשרי הקבינט ,  אבל  " גם אם יוחלט בסוף למנות קצין בדרגת אלוף-משנה ,  למשל ,  שזו תהיה אחריותו ,  תהליך העבודה והעדכון עצמו חייב להתבצע דרך המל"ל .  שכן הוא גוף עצמאי ונפרד משאר חלקי מערכת הביטחון ויש לו את היכולת להסתכל על כלל השיקולים והעמדות השונות ".  
עמידרור ,  שנחשב גם כיום מקורב לראש הממשלה ,  כיהן כראש המל"ל בין 2011 ל-2013 והחודשים האחרונים לכהונתו חפפו את הקמת ממשלת נתניהו השלישית ,  שבה שימש בנט שר וחבר בקבינט .  לדבריו , " לא שמעתי אף פעם תלונה מאחד השרים שחסר לו מידע .  כל השרים ידעו ,  ולהערכתי עדיין יודעים ,  שאם הם רוצים להעמיק את הידע שלהם בנושא מסוים ,  הם פונים למל"ל ותמיד יקבלו מענה רציני .  אפשר לארגן השתלמויות ,  ביקורים ושיחות עם אנשי המקצוע .  אני זוכר פעם אחת ספציפית שאחד השרים פנה אליי בבקשה מסוימת ,  הכנו לו דוח ואני ישבתי ועברתי אתו בצורה מסודרת על הדברים .  לא נתקלתי בשר שאמר שהייתה לו בעיה לקבל את כל מה שהוא צריך ".  
עמידרור הוסיף כי עם השבעת הממשלה החדשה ב-2013  " עשינו להם סדרת השתלמויות שהמל"ל ארגן ,  כולל ביקורים ותדרוכים שהם עצמם ביקשו .  לצערי ,  בחלק מאותן השתלמויות ,  חלק ניכר מהשרים לא הגיעו .  לזכותו של בנט ייאמר שהוא היה 'תלמיד' מאוד שקדן בנושא הזה .  השרים מתעסקים בסופו של דבר בניהול המשרדים שלהם ,  בעניינים פוליטיים וכדומה ,  אבל אין מצב שבו שר רוצה לקבל תדרוך או מידע מסוים ואין לו איך לקבל מענה ".  
שר לשעבר שכיהן בכמה קבינטים אמר לוואלה !  NEWS כי  " מי שרוצה להקדיש זמן ללימוד הנושאים המדיניים-ביטחוניים לא יתקשה לעשות את זה .  מהניסיון שלי ,  בצבא ובשאר מערכת הביטחון יש הרבה פתיחות לבקשות כאלה .  ברוב היחידות והגופים הגישה היא של  'הנה ,  סוף סוף מתעניינים בנו ורוצים ללמוד ברצינות על הפעילות שלנו' .  הבעיה מתחילה כשיש שרים שבמקום לנצל את הפתיחות הזו כדי לשבת ברצינות שעתיים-שלוש וללמוד ,  הם באים לבסיס ,  שומעים הרצאה של חצי שעה ,  ואת שאר הזמן מקדישים לצילומים כדי שיוכלו להעלות תמונה לאוהדים שלהם בפייסבוק ".   
" בישראל אין משטר נשיאותי ,  מי שבפועל מוסמך לקבל את ההחלטות בנושאי מלחמה ושלום זה הקבינט המדיני-ביטחוני ,  ולכן חשוב שחברי הקבינט יהיו כמה שיותר מעודכנים .  אני לא חושב שזה רעיון גרוע למנות מישהו מטעם המל"ל שיהיה אחראי על עדכונים שוטפים שלהם ,  אבל אני חושב שהשאלה העיקרית שצריך לשאול היא איך יוצרים מנגנון שהשרים בקבינט יהיו חייבים לקחת את התפקיד הזה הכי ברצינות שאפשר ,  ולא יראו בזה נטל .  אם זה יהיה המצב ,  כלל לא בטוח שיצטרכו לעשות עוד מינויים כדי לשפר את עבודתם ".  
מאז מינויו של יוסי כהן לראש המוסד בתחילת השנה אין ראש מל"ל במשרה מלאה ,  מאחר שהמועמד שאותו בחר נתניהו לתפקיד ,  תת-אלוף  ( מיל' )  אבריאל בר-יוסף ,  מנוע מלהיכנס לתפקיד בשל חקירת משטרה .  מי שבינתיים ממלא את תפקידו של בר-יוסף ,  יעקב נגל ,  אמר לחדשות 2 כי  " לקראת כל דיון בקבינט ,  כל שר שרוצה יכול להתכונן ולקבל את כל החומר הנדרש ".  

המכשול בדרך להרחבת הממשלה :  רה"מ יצטרך לפתור את המשבר עם בנט
לאחר חתימת ההסכם ,  נותרה דרישת הבית היהודי לערוך שינויים בקבינט המדיני-ביטחוני .  השר לוין : " לא דיון שצריך להתקיים במסגרת המו"מ ".  ראש המל"ל לשעבר : " שרים לא התלוננו שחסר להם מידע "
 
