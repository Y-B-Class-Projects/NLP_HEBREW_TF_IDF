בלשכת נתניהו נהנים לשחק מחבואים
פרשת הנסיעה החשאית של ראש הממשלה לרוסיה ,  חשפה יותר משהסתירה .  כעת כולם יודעים כי בלשכת נתניהו יש יותר סכסוכים מיועצים .  הש.ג התורן במקרה הזה הוא בדרגת אלוף
ראש הממשלה בנימין נתניהו אוהב לשחק מחבואים ,  משחר נעוריו הוא אהב את המשחק הזה .  זה מחזק את השרירים ,  שומר על הערנות ,  ובעיקר נורא מצחיק .  נתניהו ,  כך זה נראה ,  נשאר עדיין נער שובב עם חיוך ממזרי .  בביתו שבירושלים כבר עברו הזמנים של משחקי המחבואים ,  הנערים כבר בגרו ולשחק מחבואים בשניים זה קצת פחות נחמד .  
מרבית ראשי הממשלה בישראל היו מביאים את עבודתם הביתה .  אין מה לעשות ,  לראשי ממשלה בישראל יש הרבה עבודה .  השבוע החליט ראש הממשלה הנוכחי להביא את הבית לעבודה .  הכל החל ביום שני ,  ראש הממשלה היה צריך להיפגש עם פלוני אלמוני למטרה אלמונית בעיר פלונית  ( השמות והמטרות אינם שמורים במערכת ,  הם פשוט עדיין מתחבאים ולא ידועים )  .
 התייעץ לו נתניהו עם מקורבים מאוד מאוד קרובים ועם יועצים מאוד מאוד מייעצים וביחד הוחלט לקפוץ לביקור בחו"ל לפגישה החשובה .  ההכנות נעשו ורק דבר אחד נשכח - להודיע ליועץ התקשורת ,  להלן הש.ג שעמד חוצץ בין לשכת ראש הממשלה לבין העיתונאים הרשעים ,  שראש הממשלה לא יגיע היום לעבודתו כרגיל בלשכה .
 העיתונאים דווקא כן הגיעו לעבודה באותו היום ,  הם שאלו שאלות וחקרו היכן בעולם נמצא ראש הממשלה בנימין נתניהו .  הגמגומים שהגיעו מלשכתו של ראש הממשלה ומיועציו הקצת פחות קרובים רק הגבירו את הדאגה והסקרנות .  יועץ התקשורת של נתניהו ,  ניר חפץ ,  לא רצה לשקר  ( תכונה מוזרה לדובר )  ולכן החליט המזכיר הצבאי של ראש הממשלה ,  האלוף מאיר כליפי ,  לשכב על הגדר עבור המפקד והוציא בעצמו הודעה לפיה נתניהו מסייר במתקן ביטחוני בארץ ,  בכך חתם למעשה את גורלו והפך רשמית לש.ג התורן החדש שאליו יופנו כל החיצים עד הפרשה הבאה .
 לשכתו של ראש הממשלה אינה מן המסודרות .  על קודמו בתפקיד אהוד אולמרט אפילו יריביו הפוליטים נאלצו להודות בחירוק שיניים כי בתור מנכ"ל של מדינה הוא עשה עבודה לא רעה בכלל ,  והמים בלשכתו זרמו על מי מנוחות .  השלטון התחלף והדיווחים שמתפרסמים בעיתונים על הנעשה בלשכתו של נתניהו מצביעים על כך שהמים כבר לא זורמים כמו פעם וקצת מסריח שם בביצה .
 בלשכת ראש הממשלה יד שמאל לא יודעת מה יד ימין עושה ,  ויד ימינו של נתניהו עושה מה שבראש שלו .  כעת שוב מחפשים מי נתן את ההוראה ?  מי ידע עליה ואיך מגלגלים את האשמה כמה שיותר רחוק .  הסיפור אינו כה חמור כפי שהוא מצטייר ,  לא מדובר בעסק ביש מדיני ,  נזק ביטחוני לא נגרם למדינת ישראל ושליחויות חשאיות בין ראש הממשלה לאישים בכירים ועלומים יימשכו ככל הנראה כתמול שלשום .  הסיפור הזה כן מראה עד כמה לשכתו של נתניהו אינה מסודרת ,  וזה כבר עסק ביש מסוג שונה לגמרי .  אם הבית שרוי באנדרלמוסיה וכאוס לך תוכיח שאתה יכול לנהל עסק מסודר .  אם בד' אמות לשכתך שורר בלאגן איך אתה יכול אפילו לקוות להתנהלות תקינה מול  " חברי "  מפלגתך ,  יריביך הפוליטיים והפרטנרים לשלום .
 בלשכת ראש הממשלה נראה שהבינו את הלקח - משחקי המחבואים יאוכסנו בבויידם וכעת מתכננים יועציו שנשארו לעבור למשחק אחר לגמרי ,  גם הוא משחק ישן ואהוב מהילדות של כולנו   " אחת ,  שתיים ,  שלוש ,  דג מלוח ".  גם במשחק הזה האחרון שיישאר כנציב מלח בודד וגלמוד יהיה הש.ג התורן ,  אבל כפי שזה נראה היום בלשכת נתניהו הדג מסריח מהראש .
 
בלשכת נתניהו נהנים לשחק מחבואים
פרשת הנסיעה החשאית של ראש הממשלה לרוסיה ,  חשפה יותר משהסתירה .  כעת כולם יודעים כי בלשכת נתניהו יש יותר סכסוכים מיועצים .  הש.ג התורן במקרה הזה הוא בדרגת אלוף

