מסים - גם על חרדים וערבים
כישראלים רבים ,  הופתעתי מהודעתו של בנימין נתניהו כי תמו שבע השנים הטובות ,  ומעתה ואילך יש להעלות את המסים .  עוד אחוז למע"מ ומיסוי-מה על העשירים לפי המתווה של מנואל טרכטנברג .
 אחר כך הופתעתי מכך שהופתעתי .  הרי מאז 2008 התחלתי להאמין במין תפיסה רומנטית ,  שאין בה שמץ של הבנה כלכלית ,  שישראל מנוהלת בידי רבי-מג .  העולם נראה כדומינו בנפילתו ,  יוון וספרד ,  ואפילו גרמניה הכל-יכולה במשבר ,  ובאמריקה קרסו המוסדות הכספיים שהכל בטחו ביציבותם ,  והאם ייתכן כי רק ישראל הקטנה והרחוקה היא אי של יציבות ? 
פעם היה עולם שבו יכלו מדינות לקיים לא רק משק אוטרקי אלא גם שיקום לעצמן בלבד .  למשל ,  פינלנד החרוצה לאחר מלחמת העולם השנייה .  אבל בעולם הגלובלי ,  עם כלכלת-מגדל-בבל ,  עם המיידיות והעכשוויות מקצה הארץ עד קצה ,  מי יכול ?  ישראל יכלה ,  ולרגעים נדמה היה שהיא כה זעירה ,  שהגל עשוי לחלוף על פניה בלי להרטיבה .  לא באמת .  הרומנטיקה נגמרת בספרי השירים .  
נתניהו נחשב אשף בתחום הכלכלי .  הוא נסמך על נגיד הבנק פרופ' סטנלי פישר ,  אם כי לא האזין לאחת מאזהרותיו האחרונות ,  ועל ד"ר יובל שטייניץ שהתברג במשרד האוצר .  אך ניסיונו בא לו מהימים שעשה בממשלתו של אריאל שרון .  ראש הממשלה דאז רצה להכשילו והפקיד בידיו את התיק הפחות פופולרי מכולם ,  וזו היתה דווקא השנה שבה נתניהו - שהתחמש בפרופ' ירון זליכה וביוסי בכר ובאחרים - הוריד את הקצבאות וקיצץ בהוצאות והעלה את ההכנסות דווקא בבלימת המיסוי הגבוה ,  וייצב את המשק .
 עתה המצב שונה .  יש האטה עולמית והיא פוגעת בישראל .  לראשונה זה שנים הייבוא גדול מהייצוא ,  ומגמה זו עלולה להחריף מסיבות מדיניות .  עליית מסים זהירה ?  לא נורא .  סביר להניח כי המחירים לא יעלו יותר ,  מפני שממילא הביקושים למוצרים יפחתו בתקופה של האטה כלכלית בדרך למיתון .
 אך הממשלה חייבת להיות ערה לשני גורמים הממלאים תפקיד בתגובת הציבור לצעדיה :  נכון שיש להיזהר מהעלאת המס על עשירים מחשש לבריחת ההון מהארץ ,  אבל הסגידה לכסף שמאפיינת את החברה הישראלית וגורמת לנזקים בתחומים שונים ומגוונים חייבת להיפסק ;  ובמקביל ,  יש להכניס למעגל משלמי המסים את המגזר הערבי והחרדי ,  ואת המיליארדים שמחליפים ידיים במזומנים בקרב בעלי מלאכה .
 אין קל מזה .  לרשום היכן ניצבת מכולה בכל רחוב שבו מתבצע שיפוץ ,  ולתבוע לאחר מכן מבעל המלאכה להציג את החשבונית והקבלה .  אחרי ענישה מתאימה - לא ברמת הבדיחה הרווחת - יזרמו מיליארדים רבים לקופת האוצר .  הם יקלו על האזרחים שומרי החוק ,  שנושאים במעמסה כל השנים האלה .  מימוש ההכנסה תלוי בסך הכל בהשקעה של כמה עשרות פקחים .
 נתניהו ופישר ושטייניץ יצליחו אם ישכנעו את הציבור כי הגזירות מתבצעות ברצינות הראויה ,  ובעיקר בלי משוא פנים .  

מסים - גם על חרדים וערבים
nan
