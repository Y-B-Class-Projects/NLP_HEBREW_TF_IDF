 " פגישה מכרעת בין חמאס למתווך הגרמני "
 אתר האינטרנט  " א-ריסאלה "  המזוהה עם חמאס דיווח כי הלילה תיערך פגישה  " מכרעת "  בין בכירי חמאס למתווך הגרמני במהלכה ימסור חמאס את עמדתו הסופית בעסקה
 ( צילום :  משה אסרף  ,  עריכת וידאו :  לירז ליבנה ) 
הלילה צפויה להיערך ברצועת עזה  " פגישה מכרעת "  בין משלחת גרמנית לבין מספר בכירי חמאס האמונים על המשא ומתן לגיבוש עסקת שליט  כך דיווח הערב  ( שלישי )  אתר האינטרנט  " א-ריסאלה "  המזוהה עם ארגון חמאס .  מקורות המוגדרים  " מהימנים "  העריכו בשיחה עם האתר כי הפגישה צפויה לארוך זמן רב והנהגת חמאס צפויה למסור במהלכה את עמדתה הסופית והמכרעת בנוגע לעסקה .
 בתוך כך ,  דובר משרד החוץ המצרי חוסאם זכי הכחיש הערב את הדיווחים לפיהם מצרים מעוניינת לדחות את עסקת שליט מחשש להתחזקות חמאס כתוצאה מביצועה .  זכי אמר עוד כי  " על כל צד לקבל החלטה ,  אם ברצונו לגבש עסקה ".  הוא הבהיר כי מצרים פועלת במרץ למען השגת עסקה וכי בכוונתה להמשיך ולהשקיע כל מאמץ לשם כך .
 מוקדם יותר ,  דיווחו גורמים בישראל לרשת הטלוויזיה FOX כי  " ראש הממשלה ,  בנימין נתניהו ,  אינו מעוניין שעסקת שליט תצא לפועל ,  אך הוא רוצה שהסירוב הרשמי לעסקה יגיע מחמאס ".  על פי הדיווח ,  זו הסיבה שנתניהו הכניס לעסקה את הדרישה לגרש מספר מהאסירים המשוחררים משטחי הרשות .  
לפי הדיווח ,  פורום השביעייה שדן אמש בפרטי עסקת שליט אישר את הנוסח האחרון שלה והעביר אותה לידי המתווך הגרמני .  פורום השביעייה אישר את רשימת האסירים אותם דורש חמאס לשחרר ,  אולם הוסיף לה את הדרישה להגלות מספר אסירים שהיא מתנגדת להשבתם לגדה המערבית .  על פי אותם גורמים ,  נתניהו מודע לכך שחמאס יסרב לדרישה זו ,  מה שיאפשר לו להציג את הארגון כאשם בכישלון העסקה . " נתניהו מקווה להאשים את חמאס בכשלון העסקה ,  אולם נעשה את מרב המאמצים בכדי שהעסקה תתבצע "  אמר גורם בכיר בישראל לרשת האמריקאית .  דוברו של ראש הממשלה ,  מרק רגב ,  הכחיש את הדיווח וטען כי מדובר בהשערות בלבד .
 נתניהו נפגש הערב עם משפחות שכולות ,  כדי לשמוע את טענותיהן נגד עסקת שליט .  בין היתר ,  נפגש נתניהו עם יוסי מנדלביץ' ,  רון קרמן ויוסי צור ,  ששכלו את קרוביהם .  יוסי צור ,  ששכל את בנו אסף ,  שנהרג בהיותו בן 17 בחודש מרץ 2003 בפיגוע התאבדות באוטובוס קו 37 ברחוב מוריה בחיפה ,  סיפר לוואלה !  חדשות על הפגישה : " הייתה פגישה קשה ורצינית ,  אווירה כבדה ,  יצאנו בהרגשה שעדיין לא הוחלט על עסקה ושראש הממשלה ייקח את דעתנו לתשומת ליבו בקבלת ההחלטות ". 
צור הוסיף כי  " באופן די ברור כרגע אין עסקה ולא בטוח שתהיה גם .  יצאנו עם הרגשה שהמאבק שלנו לא היה לשווא ".  הוא ציין כי  " סיפרנו לראש הממשלה את הסיפורים האישיים שלנו על הילדים שלנו ואת הדאגות שלנו מפני תוצאות העסקה ,  מה אנו חושבים שהיא תעשה .  ראינו על הפנים שלו שהוא הבין את האספקטים ושהוא מזדהה עם הדברים ". 
מוקדם יותר היום הביע שגריר מצרים בישראל אופטימיות באשר לשחרורו של גלעד שליט :  השגריר יאסר רידא השתתף אחר הצהרים בטקס חנוכת כיכר ע"ש נשיא מצרים המנוח אנואר סאדאת בשכונת  " אלון "  בחיפה ,  ואמר כי  " נושא גלעד שליט הינו עניין רגיש ביותר .  אנו לא רוצים לדבר על כך בתקשורת .  אנו עובדים בשקט עד שנראה אותו בבית עם משפחתו .  ישנה התקדמות וישנה תקווה ".  

" פגישה מכרעת בין חמאס למתווך הגרמני "
 אתר האינטרנט  " א-ריסאלה "  המזוהה עם חמאס דיווח כי הלילה תיערך פגישה  " מכרעת "  בין בכירי חמאס למתווך הגרמני במהלכה ימסור חמאס את עמדתו הסופית בעסקה

