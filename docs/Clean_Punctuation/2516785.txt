נתניהו : " קדימה הכניסה את אירן לעזה - אנחנו נוציא אותה "
 ראש הממשלה התייחס בכנסת לקשר שבין הרפובליקה האיסלמית לארגוני הטרור ברצועה . " הפלגים ברצועה חוסים תחת מטריה אירנית .  עכשיו תארו לעצמכם שהיא תהפוך למטריה גרעינית "
  ( באדיבות ערוץ הכנסת )   
" אתם הכנסתם את אירן לעזה  ואנחנו נוציא את אירן מעזה "   כך אמר היום  ( שני )  ראש הממשלה ,  בנימין נתניהו ,  בפנייה לחברי הכנסת של קדימה ,  במהלך דיון בכנסת בהשתתפותו ,  לאור חתימתם של 40 חברי כנסת מהאופוזיציה ,  תחת הכותרת  כישלון ממשלתו בתחום המדיני ,  החברתי והכלכלי .  נתניהו התייחס בהרחבה לנושא האירני בנאומו ,  ובין היתר ,  גם לקשר שבין טהרן לרצועת עזה . " עזה זו עמדה קדמית של אירן ",  המשיך נתניהו , " ארגוני הטרור בעזה ,  וגם חיזבאללה בלבנון ,  חוסים תחת מטרייה אירנית .  עכשיו אני מבקש שתתארו לעצמכם מה קירה כשהמטריה הזו תהפוך למטריה גרעינית .  תארו לכם שמאחורי ארגוני הטרור תעמוד מדינה שקוראת להשמידנו ,  והיא חמושה בפצצות גרעין .  אתם מוכנים לזה ?  אני לא מוכן לזה .  אסור לתת לזה לקרות ".  
בדבריו האשים נתניהו את ממשלת אולמרט ,  ופנה ישירות לסיעת קדימה ,  על אשמתה בהתחזקות חמאס והאיום מהרצועה על ישראל . " יש שטוענים שאני מהלך אימים בנושא האירני ,  ואני זוכר שאמרו עליי את אותם הדברים כשהזהרנו שעזה תהפוך לבסיס טרור .  אני התפטרתי מהממשלה כי לא הייתי מוכן להיות חלק מההתנתקות .  אתם הכנסתם את אירן לעזה ,  ואנחנו נוציא אותה מעזה .  יצאנו מלבנון ,  אירן נכנסה .  יצאנו מעזה ,  אירן נכנסה .  יש כאלה שמציעים לעשות מהלך דומה מיהודה ושומרון .  אם נעשה זאת ,  אירן תיכנס .  אסור לחזור על הטעות הזאת פעם שלישית ".   
" יש סבורים שהסכם עם הפלסטינים הוא שיביא לפתרון הבעיה האירנית ,  כאילו הסכם עם אבו מאזן יעצור את הצנטריפוגות ",  המשיך ראש הממשלה . " מי שרוצה להאמין בזה יכול לעשות זאת אבל זה לטמון את הראש בחול .  יש הרבה סיבות לעשות הסכם עם הפלסטינים :  כי אנחנו לא רוצים מדינה דו-לאומית ,  כי אנחנו רוצים רגיעה ושלום .  אבל לחשוב שזה מה שיעצור את האירנים ,  זו אשליה מסוכנת ". 
נתניהו התייחס גם לביקורו בארצות הברית ,  ולשיחות שקיים עם בכירים אמריקאים בעניין הגרעין האירני . " נסעתי כדי להבהיר את זכותה של ישראל להגן על עצמה בעצמה מול כל איום ",  אמר נתניהו . " זכותה של ישראל במידת הצורך לממש את הזכות הזו אושררה באופן עמוק ביותר במהלך הביקור .  היא זוכה לגיבוי מוחלט מהעם האמריקאי ,  היא זוכה להסכמה מקיר לקיר בקונגרס האמריקאי ,  והיא זוכה להכרה רשמית גם בבית הלבן ".  עוד ציין נתניהו : " אנחנו מעדיפים שאירן תנטוש את תכנית הגרעין שלה בדרכי שלום ,  זו גם ההעדפה שלי .  אבל החובה שמוטלת עליי היא לשמור על היכולת העצמית של ישראל להגן על עצמה מול כל אתגר ". 
אחרי נתניהו עלתה לדבר יו"ר האופוזיציה ,  ח"כ ציפי לבני  ( קדימה )  . " דוברי הליכוד מאשימים אותנו על כך שיצאנו למבצעים ומלחמות ",  אמרה לבני . " כן ,  אני גאה ב'עופרת יצוקה' שהשיב את כושר ההרתעה למדינת ישראל .  יכולנו לעשות זאת כי ניהלנו תהליך מדיני .  היום ,  חזק ככל שנתניהו מדבר על אירן בעזה ,  מי שהגיע להסכם איתם זה אתה ,  בעוד אנחנו נלחמנו בהם .  עכשיו אתם מערבבים את ארגוני הטרור עם הפלסטינים .  נתניהו הצליח להוריד מסדר היום את השלום ,  והצליח למחוק את התקווה מאזרחי ישראל .  ניצחון פוליטי ענק ,  ועוד ניצחון כזה ואבדנו .  מספיק להלך אימים על עם ישראל ". 
בטרם דבריו של נתניהו ,  פרצה מהומה במליאה ,  אחרי שחברת הכנסת חנין זועבי  ( בל"ד )  תקפה את ראש הממשלה ,  בשל מדיניות הממשלה ברצועה .  חברי הכנסת מיכאל בן ארי  ( האיחוד הלאומי )  ויואל חסון  ( קדימה )  לעבר זועבי מספסלי האופוזיציה ,  והיא בתגובה סימנה להם עם האצבע לשתוק .  לאחר מכן הוציא מנהל הישיבה ,  ח"כ ראלב מג'אדלה ,  את בן ארי מן האולם ,  בעוד השרה לימור לבנת צעקה לעבר זועבי : " תגידי תודה שנותנים לך לדבר פה ".   " זו גזענות ,  מג'אדלה צריך להפנים שמותר לצעוק על האויבת זועבי ",  מסר בן ארי אחרי הוצאתו מהאולם . " מי שזה לא מוצא חן בעיניו ,  שילך לפרלמנט של סוריה ביחד איתה ". 

נתניהו : " קדימה הכניסה את אירן לעזה - אנחנו נוציא אותה "
 ראש הממשלה התייחס בכנסת לקשר שבין הרפובליקה האיסלמית לארגוני הטרור ברצועה . " הפלגים ברצועה חוסים תחת מטריה אירנית .  עכשיו תארו לעצמכם שהיא תהפוך למטריה גרעינית "
 
