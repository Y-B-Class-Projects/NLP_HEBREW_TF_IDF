מבחנה המדיני של ממשלת נתניהו ? מופז
לאחר כל הדיבורים על הטקטיקה ,  על שמירת הסודיות ,  על ההפתעה הגדולה ועל עתידם האישי של הפוליטיקאים השונים ,  נשאלת השאלה אם הקואליציה בת 94 החברים תהיה שונה מקודמתה בהיבטים המדיניים .  אל הממשלה מצטרפת המפלגה הגדולה בכנסת ,  אחת המפלגות היחידות המעלות את ההסדר הישראלי-פלסטיני על סדר יומה ,  בראשות מי שמתנגד פומבית למהלך צבאי ישראלי נגד מתקני הגרעין של אירן בעתיד הקרוב .  האם יסתפק שאול מופז בהצלת עורו ,  באמצעות תרגיל פוליטי מבריק ,  או שיבקש להשפיע ולהוכיח שעשה את המעשה לא רק מטעמים פוליטיים-אגואיסטיים ? 
בשמיניית השרים ,  ההופכים תשעה ואולי יותר ,  יצרף מופז את קולו למתנגדי המהלך באירן ,  ואולי ישפיע על מניעתו .  אם כך יהיה הדבר - תצדיק הצטרפותו המהממת לממשלת נתניהו את עצמה .  ובנוגע לנושא הישראלי-פלסטיני :  כאן יש למופז עמדה ברורה מאוד ,  והוא אמור לתבוע את בחינתה מול הפלסטינים .  מופז מציע הסדר ביניים שיקבע גבולות והסדרי ביטחון לקראת הסכם קבע ,  מאוחר יותר ,  שיתבסס על גבולות 1967 ,  כולל חילופי שטחים שווים .  הנושא הזה כמעט לא נבדק בשלוש השנים האחרונות ,  אף שאינו חסר סיכוי .  מופז לא יוכל להרשות לעצמו להיות חלק מממשלה שכל מה שהיא אומרת במשך שלוש שנים הוא שאין היא מציבה תנאים מוקדמים למשא ומתן ,  וכיוון שהפלשתינים תובעים תנאים כאלה ,  היא עשתה את שלה ואינה חייבת בשום תהליך מדיני .
 מעבר לעובדה שכולנו הופתענו ,  יהיה אפשר להעריך את המעשה שנעשה בין שני לשלישי השבוע רק בדיעבד .  אי אפשר לומר שמדובר ב"תרגיל מסריח ",  והעובדה שהכנסת כמעט החליטה על מועד להקדמת הבחירות ,  וחזרה בה - אינה פגיעה בסדרי השלטון ,  גם אם רבים מחברי הכנסת התאכזבו מהשינוי של הרגע האחרון .  אם לא ייערך שינוי של ממש בהתנהלות הממשלה ,  אם ימשיכו משחקי החתול והעכבר בנושא גבעת האולפנה ,  מגרון ,  סנסנה ודומיהם ,  אם יימשך הקיפאון בשיחות עם הפלשתינים ,  ואם נמצא עצמנו ,  לבדנו ,  בעימות מול אירן בתוך חודשים מעטים - תהיה הצטרפות קדימה לממשלה מעשה ציני להצלת מפלגה חסרת חוט שדרה שהאריכה את חייה בשנה ,  תוך כדי ויתור על מה שלכאורה נאבקה למענו .
 אבל אם תצליח קדימה לעמוד מול הימין בממשלת נתניהו ,  אם לא תניח לרה"מ בנושא התהליך המדיני ,  אם תצליח להפסיק את תהליך הלבנת ההתנחלויות ,  ואם תמנע מהלך מסוכן ובעייתי באירן - יהפוך ליל השינוי וההפתעה לנקודת ציון חשובה שהובילה את ישראל לנתיב נכון ,  לאחר שלוש שנים של דשדוש מדיני ושל התרחקותנו מהמטרה הציונית העיקרית :  הבטחתה של ישראל כמדינה יהודית ודמוקרטית .  

מבחנה המדיני של ממשלת נתניהו ? מופז
nan
