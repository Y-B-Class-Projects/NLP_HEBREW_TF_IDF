כתב אישום לא צפוי לפני סוף השנה :  הדרך הארוכה שנותרה לתיקי נתניהו
סנגורי ראש הממשלה ביקשו מהיועמ"ש לקבל את חומרי החקירה בתיקים רק אחרי הבחירות .  לאחר מכן יינתנו להם כמה חודשים להתכונן לשימוע ,  מה שעשוי לעכב את ההחלטה הסופית עד ל-2020
לאחר שביום חמישי פרסם היועץ המשפטי לממשלה אביחי מנדלבליט את החלטתו להגיש כתבי אישום בכפוף לשימוע נגד ראש הממשלה בנימין נתניהו ,  בעל השליטה בבזק לשעבר ,  שאול אלוביץ' ואשתו איריס ומו"ל ידיעות אחרונות נוני מוזס - ישנם עוד חודשים ארוכים עד שהתיק צפוי להגיע לבית המשפט .
 השלב הראשון הוא העברת עיקר חומרי החקירה לסנגורים ,  כדי שיוכלו להיערך לשימוע .  בעבר היה מדובר בתהליך ארוך של סינון החומרים שיש להעביר לכל חשוד ,  ואז צילומם ושליחתם בארגזים .  כיום מדובר בתהליך פשוט יותר ,  שכן החומרים מועברים על הארדיסק ,  אלא שבתיקי נתניהו שום דבר לא כל כך פשוט .
 לקריאה נוספת:רמז על שוחד בפגישות ,  מודעות לקשר פלילי :  הקרב של מוזס ואלוביץ'הקלפים מתערבבים מחדש :  המאבק של נתניהו על חפותו מתחיל בקלפיריכוך האישומים או דחיית טענות רה"מ :  מה צפוי בהליך השימוע ?  
לפני פרסום החלטת היועמ"ש ביקשו סנגוריו של ראש הממשלה - עורכי הדין נבות תל צור ,  טל שפירא ועמית חדד - לעכב את העברת חומרי החקירה עד לאחר הבחירות .  זאת ,  בשל החשש שמרגע שהחומרים יצאו מידי הפרקליטות ,  גדל החשש כי יודלפו לתקשורת ,  מה שעשוי לראייתם לפגוע בבחירות .  
עם פרסום החלטת היועמ"ש בתיקים ,  ביקש מנדלבליט הבהרות מסנגורי ראש הממשלה .  במכתב שנשלח להם על ידי עוזרו הבכיר ,  ד"ר גיל לימון ,  צוין כי בעוד שהסנגורים מבקשים לעכב את העברת חומרי החקירה ,  הם גם ביקשו לקבל לידיהם מסמכים הנוגעים למעורבות היועמ"ש הקודם ,  יהודה וינשטיין ,  באישור מיזוג בזק-יס ,  שעומד במרכז תיק 4000 . 
" ברי כי בקשה להימנע ממסירת חומרי חקירה כלשהם לחשודים השונים בתיקי החקירה הקשורים לראש הממשלה ,  לרבות לכם ,  אינה דרה בכפיפה אחת עם בקשה לקבלה סלקטיבית של חומרי חקירה מסוימים ",  כתב לימון לסנגורים .  עד לקבלת הבהרות ,  נקבע כי החומרים לא יועברו .  ניתן להניח שתשובת הסנגורים תישלח בימים הקרובים ,  וליועמ"ש ייקח עוד כמה ימים להכריע בבקשה לגופה .  
ההערכה היא מנדלבליט לא ירצה להעביר את החומרים קרוב מאוד לבחירות ,  ולכן עשוי להיענות לבקשה ולהעביר את החומרים רק אחריהן .  מרגע שיועברו החומרים ,  יצטרך מנדלבליט לתת לסנגוריהם של נתניהו ושל יתר החשודים שהות של כמה חודשים כדי ללמוד אותם ולהכין את טיעוניהם לשימוע .  
אתמול ב"כאן "  חדשות פורסם כי במשרד המשפטים צפויים לתת לסנגורים כשלושה חודשי הכנה .  עם זאת ,  ניסיון העבר מלמד כי בדרך כלל ניתן זמן ארוך יותר :  בפרשת  " ישראל ביתנו "  הודעות השימוע נמסרו לחשודים בספטמבר 2016 ,  ואילו השימועים של בכירי המפלגה לשעבר - פאינה קירשנבאום וסטס מיסז'ניקוב - נערכו רק שמונה חודשים מאוחר יותר .  לשר הרווחה חיים כץ ניתנו חמישה חודשים כדי להיערך לשימוע .
 אפילו בפרשת המעונות ניתנו לשרה נתניהו ולסמנכ"ל משרד ראש הממשלה עזרא סיידוף ארבעה חודשים להכין את טיעוניהם - מספטמבר 2017 עד ינואר 2018 .  מדובר בפרשה  " פשוטה "  לאין שיעור בהשוואה לשלושת תיקי ראש הממשלה - הן מבחינת כמות החומרים והן מבחינת מורכבות הפרשות .  
הבדל נוסף בין הפרשות הוא כמות החשודים .  בתיקי המעונות דובר על שני חשודים בלבד - אשת ראש הממשלה וסיידוף .  בתיקי ראש הממשלה מדובר ,  לפחות בשלב הראשון ,  על נתניהו עצמו ,  בני הזוג אלוביץ' ,  נוני מוזס וזאב רובינשטיין - מקורבם של בני הזוג נתניהו שנשקלת הגשת כתב אישום נגדו בגין תיווך לשוחד .  כמו כן ,  ישנם בכירים נוספים בבזק שעשויים להיות מואשמים בתיק 4000 ,  אך ייתכן שההחלטות בעניינם יתקבלו בשלב מאוחר יותר .
 השימוע עצמו אמור להתקיים במסגרת ישיבה אחת שבדרך כלל נמשכת כמה שעות ,  ולאחריו יזדקק היועמ"ש לפרק זמן של כמה שבועות עד חודשים ספורים כדי להגיע להחלטתו הסופית ולהכין את כתבי האישום .  בשל כך ,  ניתן להעריך בזהירות כי כתבי אישום לא יוגשו לפני סוף השנה הנוכחית ,  או אפילו תחילת 2020 .  

כתב אישום לא צפוי לפני סוף השנה :  הדרך הארוכה שנותרה לתיקי נתניהו
סנגורי ראש הממשלה ביקשו מהיועמ"ש לקבל את חומרי החקירה בתיקים רק אחרי הבחירות .  לאחר מכן יינתנו להם כמה חודשים להתכונן לשימוע ,  מה שעשוי לעכב את ההחלטה הסופית עד ל-2020

