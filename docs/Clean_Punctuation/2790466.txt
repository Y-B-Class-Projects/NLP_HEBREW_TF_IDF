ואז הגיע אובמה :  הרגע ששינה את ביקור נתניהו בארה"ב
לפני שנועד עם נשיא ארה"ב בבית הלבן ,  ראש הממשלה הספיק לקיים פגישה היסטורית ולסעוד במיטב מסעדות ניו יורק .  לאחר מכן ,  הוא מצא את עצמו מספק הסברים מסובכים .  והיו גם הישגים
את ביקורו בן חמשת הימים של ראש הממשלה בנימין נתניהו בארה"ב ,  שהגיע אמש  ( חמישי )  לסיומו ,  ניתן לחלק באופן ברור לשתי תקופות זמן :  לפני הפגישה עם נשיא ארה"ב ברק אובמה בבית הלבן ,  ואחריה .  עד הפגישה שהתקיימה ביום רביעי ,  נתניהו נהנה מכל רגע .  הוא ערך פגישה היסטורית וחשובה עם ראש ממשלת הודו ,  נשא נאום דרמטי מול אולם חצי-ריק בעצרת האו"ם וסעד במיטב מסעדותיה של ניו יורק .  הכותרות היחידות שיצאו מחלקו הראשון של הביקור עסקו בארוחה הלא כשרה שאכל יחד עם חברו המיליארדר שלדון אדלסון .  ביקור נתניהו בארה"ב - כותרות נוספות:נתניהו :  אין מתיחות עם אובמה ,  אנחנו כמו זוג נשוינתניהו מגיב לארה"ב : " לא מוכן לקבל את הביקורת"אובמה לנתניהו : " חייבים לשנות את הסטטוס קוו בעזה "  
ואז הגיעה הפגישה בבית הלבן .  זו הייתה אמורה להיות פגישה שגרתית ומשעממת ,  בין שני מנהיגים שלא ממש רוצים להיפגש ,  אבל מבינים שעדיף להם לסבול זה את זה במשך שעה ורבע ,  מאשר להסביר אחר כך במשך שבועות שלא נפגשו  " בגלל שיקולי לוח זמנים ".  בתחילת הפגישה נשאו השניים הצהרות לעיתונות שהיו כל כך צפויות ושחוקות ,  עד שהכתבים שסיקרו את הפגישה הביעו צער שבכלל כתבו אותן ,  במקום להשקיע את הזמן בצילום  " סלפי "  איכותי בחדר הסגלגל .  
הפגישה עצמה נמשכה מעט יותר משעה וחצי ,  והתמקדה בסוגיות האהובות על נתניהו :  תכנית הגרעין האיראנית והמאבק בטרור האיסלאמי .  גם תהליך השלום הוזכר ,  וכמובן ההתנחלויות ,  אבל ההתייחסות לסוגיות הללו הייתה כללית וקצרה יחסית .  בסיומה של הפגישה ,  רגע לפני ההמראה מוושינגטון חזרה לניו יורק ,  אמר גורם בסביבתו של נתניהו כי השיחה בין השניים הייתה  " טובה ומעמיקה מאוד ".  באוויר עמד ניחוח של שביעות רצון .  
שעה בדיוק לאחר מכן ,  כאשר שיירת המכוניות הארוכה של נתניהו עשתה את דרכה משדה התעופה למלונו במרכז מנהטן ,  התמונה השתנתה בבת אחת .  בבית הלבן למדו דרך התקשורת על הליכי התכנון של 2,600 יחידות הדיור בשכונת גבעת המטוס בירושלים ,  שנמצאת מעבר לקו הירוק .  ההפתעה והכעס שאחזו בבכירי הממשל התחברו לביקורת קודמת על הרחבת הנוכחות היהודית בשכונת סילוואן הצמודה להר הבית .  דובר הבית הלבן אמר דברים חריפים במיוחד נגד ישראל ,  והקביעה הישראלית שהפגישה בין המנהיגים הייתה  " טובה ומעמיקה "  הפכה לבלתי-רלוונטית .  
בשבוע שעבר ,  ערב יציאתו של נתניהו לארה"ב ,  נכתב בוואלה !  חדשות כי ברשות הפלסטינית לא מודאגים מהביקורת הבינלאומית על נאומו התוקפני של אבו מאזן בעצרת האו"ם ,  מכיוון שהם יודעים כי במוקדם או במאוחר ,  ממשלת ישראל תחלץ אותם מהבור .  הליכי השיווק בגבעת המטוס ,  שנחשפו על ידי תנועת שלום עכשיו ,  השיבו את אבו מאזן לעמדת הקורבן ,  ואת נתניהו לעמדת ההתגוננות .  ראש הממשלה יצא לארה"ב כשהוא מבטיח  " להציג לעולם את האמת של ישראל ",  ומצא את עצמו מסביר באריכות על הליכים בירוקטריים מסובכים ,  מציג לעולם את האמת של משרד הבינוי והשיכון .  
למרות האקורד הצורם שבו הסתיים הביקור ,  נתניהו בכל זאת יכול לרשום שני הישגים עיקריים .  הראשון הוא הפגישה עם מקבילו ההודי ,  נרנדרה מודי .  המנהיג ההודי החדש זכה במהלך שהותו בארה"ב ליחס של כוכב רוק .  התקשורת האמריקנית סיקרה אותו בהרחבה ,  הנשיא אובמה אירח אותו למשך שעות ארוכות בבית הלבן ,  ועשרות אלפי הודים-אמריקנים מילאו את  " מדיסון סקוור גארדן "  כדי לשמוע ממנו נאום חוצב להבות .  בתוך לוח הזמנים הצפוף הזה ,  מודי ביקש באופן מפורש שיפנו לו שעתיים לפגישה עם נתניהו ,  וזאת מכיוון שהוא רואה בהידוק היחסים עם ישראל יעד אסטרטגי .  הישג נוסף של נתניהו הוא חידוד המסר על כך שמדינות ערב משנות את יחסן לישראל ,  מסר שהופיע גם בנאומו בעצרת האו"ם וגם בדברים שאמר לעיתונות בפתח הפגישה עם אובמה .  בתשובה לשאלה של וואלה !  חדשות בנושא ,  הסביר ראש הממשלה כי  " הם  ( מדינות ערב )  רואים את האיומים המשותפים ",  והוסיף שההתקרבות הנוכחית היא חסרת תקדים בתולדות מדינת ישראל .  ארוחת הערב הנדירה שבה השתתפה לפני כשבועיים שרת המשפטים ,  ציפי לבני ,  עם שרי החוץ של כמה ממדינות ערב החשובות ביותר ,  היא עדות לשינוי התפיסה .  
הבעיה העיקרית במסר הזה של נתניהו היא  " הבעיה הפלסטינית ".  נתניהו אמר בעצרת האו"ם ש"מדינות ערב מבינות שישראל אינה הבעיה האמיתית שלהן ",  אבל בתוך מסדרונות האו"ם מתנהלת בחודשים האחרונים מלחמה דיפלומטית ,  שבה הפלסטינים זוכים לתמיכה מובהקת ממדינות ערב .  המשלחת הישראלית לאו"ם ,  בראשות השגריר רון פרושאור ,  מתכוננת לכך שהמלחמה הזו תלך ותסלים בשבועות הקרובים ,  על רקע רצונו של אבו מאזן להעלות הצעה לסיום הכיבוש במועצת הביטחון .  את ההצעה מתעתדת להגיש דווקא ירדן ,  אולי המדינה הערבית הקרובה ביותר לישראל .  
בשורה התחתונה ,  הלקח המרכזי מביקור נתניהו הוא שהפלסטינים לא הולכים להיעלם .  רוב הביקור אמנם הוקדש לאיראן ,  דאעש והשינויים באזור ,  אבל נתניהו למד  " בדרך הקשה "  שגם להתעלמות מהסוגיה הפלסטינית יש מחיר .  מעטים בישראל שמו לב להצהרתו המעניינת על כך שההתקרבות בינינו לבין מדינות ערב יכולה להוביל בעתיד גם להסכמים מסוג חדש עם הפלסטינים .  מבין אלה שבכל זאת שמו לב ,  הרוב הגדול  כולל הערבים עצמם - משוכנעים שמדובר אך ורק במס שפתיים .
 לפניות לכתב אמיר תיבון :  amir.tibon@walla.co.il
 ( עדכון ראשון :  2.10.14 ,  23:30 )  

ואז הגיע אובמה :  הרגע ששינה את ביקור נתניהו בארה"ב
לפני שנועד עם נשיא ארה"ב בבית הלבן ,  ראש הממשלה הספיק לקיים פגישה היסטורית ולסעוד במיטב מסעדות ניו יורק .  לאחר מכן ,  הוא מצא את עצמו מספק הסברים מסובכים .  והיו גם הישגים

