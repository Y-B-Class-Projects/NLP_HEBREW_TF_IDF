פוליטיקה :  איפה היושרה ? 
כמה קולות בוחרים היה מקבל חבר הכנסת אלי אפללו אילו היה רץ לבחירות לבד ?  זו שאלה שיקשה להשיב עליה עד ליום שבו יאזור עוז להעמיד את עצמו לבחירה מבלי לתפוס מקום בטוח ברשימת הח"כים של מפלגה שהסקרים ניבאו לה 30 מנדטים .  
כדי להעריך את סיכוייו של אלי אפללו ,  או של כל אחד מהח"כים של קדימה שבנימין נתניהו ניסה לפתותם לערוק מסיעתם ,  כדאי לזכור מה עלה בגורלו של אפרים סנה כשהחליט לרוץ לבד בבחירות האחרונות .  אפרים סנה לא היה דמות אלמונית .  הוא היה חבר כנסת ותיק ,  פעיל ומרכזי שכיהן בין השאר כשר הבריאות ,  שר התחבורה ,  סגן שר הביטחון ויו"ר סיעת העבודה .  עד שכחצי שנה לפני הבחירות פרש ממפלגת העבודה ומהכנסת ,  והקים מפלגה משלו , " ישראל חזקה ".  ישראל החזקה נתנה לו 6,722 קולות ,  והעיפה אותו בבעיטה חזקה הרחק מחוץ למגרש הפוליטי .  
קשה להאמין שאלי אפללו או מי מבין ששת או שבעת הח"כים של קדימה שהיו מחוזרים כל כך על ידי נתניהו ניחן בכוח אלקטורלי גדול מכוחו של אפרים סנה ,  שבכל זאת עשה בחייו הפוליטיים שניים או שלושה דברים .  אף אחד מהם עדיין לא למד את מה שסנה כבר הספיק מזמן לשכוח .  קשה להאמין שמישהו מהם היה מקבל יותר מאותם 6,722 קולות בוחרים שהצביעו עבור סנה .  מותר להניח - עד שיוכח ההפך - שכל אחד מהשישה היה נשאר פחות או יותר במרחק 40 אלף קולות מאחוז החסימה .
 חשבון הסיכויים הזה אומר דבר פשוט שכדאי להזכיר לח"כים המועמדים לפיתוי :  חברים יקרים ,  אף אחד מכם לא יושב בכנסת בזכות עצמו .  נכנסתם לכנסת הודות לכך שמישהו סידר לכם מקום באוטובוס של קדימה .  ואם אתם עדיין זוכרים את תוצאות הבחירות לכנסת ,  צריך להיות ברור לכם שנכנסתם לכנסת בין השאר הודות לתשעה מנדטים שעברו ממפלגת העבודה וממרצ לקדימה .  אין להניח שאותם רבע מיליון מצביעים מהשמאל שנתנו אמון במנהיגת המפלגה שלכם היו מתפתים להצביע בעד מפלגתכם אילו הודעתם מראש שאתם זוממים להצטרף לליכוד בהזדמנות הראשונה .  כלומר ,  אם הליכוד ירכיב את הממשלה שתקום אחרי הבחירות .
 נכון שקשה לדרוש מכם נאמנות לאותם רבע מיליון מצביעי שמאל נאיביים שנתנו את קולם לציפי לבני ובדיעבד הכניסו אתכם לכנסת .  רובם לא ידעו אפילו את שמותיכם ובוודאי שלא הכירו את צפונות לבכם ,  לא את מוסר כליותיכם וגם לא את יושרתכם .
 עכשיו היושר שלכם עומד על הפרק .  אם יש בכם יושרה ,  אתם חייבים להכיר בכך שלא נעשיתם ח"כים בזכות קולות שבוחרי קדימה נתנו לכם אישית .  כל עוד אין בישראל שיטת בחירות אישיות ישירות ,  כל ח"כ מגיע לכנסת הודות לקולות שניתנו למפלגתו .  לכן חבר כנסת ישראלי מחויב לחלוטין למפלגתו .  הבוחר נתן את אמונו למפלגה ולא לח"כ שאין לו שום קשר ישיר אליו .  הבוחר ששילשל לקלפי את פתק המפלגה שם בה את מבטחו - לא בח"כ פלוני או אלמוני .  
מבחינה זו הבוחר הישראלי כמוהו כאוהד קבוצת כדורגל .  ח"כ שעובר באמצע קדנציה ממפלגתו למפלגה אחרת כמוהו כשחקן כדורגל שבאמצע המשחק עורק לקבוצה היריבה ותוקע בזדון גול עצמי לקבוצתו .  אתם יכולים לתאר לעצמכם כדורגלן שהיה עושה מעשה כזה ?  אבל איפה שחקני כדורגל ואיפה הפוליטיקאים שלנו .
 
פוליטיקה :  איפה היושרה ? 
nan
