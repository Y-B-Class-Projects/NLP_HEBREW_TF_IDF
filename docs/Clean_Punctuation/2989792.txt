ברית עם השכנים - או שותפות עם בנט :  הדילמה של נתניהו עם העולם הערבי
בשיחות שערך ראש הממשלה עם כלי התקשורת ,  היה נושא אחד שהוא נמנע מלפרט לגביו ,  גם מאחורי הדלת הסגורה :  היחסים עם מדינות האזור .  נתניהו רואה בנושא הזה הישג משמעותי שלו ,  אבל מתוסכל מחוסר היכולת לחשוף אותו ,  בעיקר בגלל הרכב הממשלה
 ( בווידאו :  פגישת נתניהו עם שר החוץ של מצרים ,  בחודש שעבר )  
זה לא סוד שראש הממשלה נתניהו השקיע בשבועות האחרונים זמן רב במפגשים עם עיתונאים ומערכות תקשורת .  נתניהו ערך סדרה של שיחות רקע בהן השתתפו עשרות ,  אולי אפילו יותר ממאה כתבים ,  פרשנים ועורכים .  כל שיחה כזו נמשכה יותר משעתיים ,  ובחלק מהמקרים גם יותר משלוש שעות .  המנעד האידיאולוגי של המתודרכים נפרס בין עיתון  " הארץ ",  שאת בכיריו פגש נתניהו במהלך השבוע האחרון ,  ועד לאנשי  " מקור ראשון "  וערוץ 20 .  בתחילת השבוע הנוכחי הוא הקדיש שלוש שעות וחצי גם לשיחה עם מערכת וואלה !  NEWS .  
כצפוי ,  מתוך כל אחת מהשיחות הללו דלפו תוך זמן קצר פרטים פיקנטיים  איזשהו עימות בין נתניהו לאחד העיתונאים ,  איזושהי בדיחה שסיפר ראש הממשלה וכדומה .  אבל התוכן המרכזי של השיחות הללו ,  הדברים שנתניהו אמר ,  נשאר חבוי מאחורי מילות הקוד  " שיחת רקע ".  נתניהו מעדיף את זה על פני ריאיונות שיהיו גלויים לכלל הציבור ,  מפני שלטענתו ,  התקשורת הישראלית נוטה לראיין פוליטיקאים באופן אגרסיבי ותוך ניסיון  " לתפוס "  אותם בלשונם .  היתרון מבחינתו הוא שהשיחה נשארת  " סגורה "  והוא יכול להתנהל ולדבר בחופשיות ,  בלי לחשוש איך תצטייר כל מילה שלו .  החיסרון הוא שהמהלכים וההישגים שהוא מתגאה בהם ,  ושלטענתו לא מקבלים מספיק ביטוי תקשורתי ,  נשארים גם הם בתוך החדר הסגור .  
השאלה המעניינת ביותר ,  שאין עליה תשובה ברורה ,  היא מה גרם לנתניהו להזמין אליו דווקא בעת הזו כמעט את כל התקשורת הישראלית ,  ולהשקיע כל כך הרבה זמן  משאב יקר במיוחד עבור ראש הממשלה  בתדרוכים הללו .  מבקריו מציגים את המהלך כולו כניסיון  " להסיט את תשומת הלב מהחקירות "  שנקשרו בו ובסביבתו הקרובה .  נתניהו דוחה בביטול את הטענה הזו ,  ומתעקש שהחקירות הן  " כלום ושום דבר ".  אם יש נושא אחד שלגביו נתניהו נשמע אותו הדבר מול המצלמות וגם מאחורי הדלת הסגורה ,  הרי שמדובר בנושא הזה .  מבחינתו ,  המשפט  " לא יהיה כלום ,  כי אין כלום "  מסכם את הסוגיה .  

אפשרות נוספת שרבים מעלים היא הדוח המתגבש של מבקר המדינה לגבי מבצע  " צוק איתן ",  שצפוי להתפרסם בקרוב .  לנתניהו חשוב להפריך את הביקורת של יריביו הפוליטיים ,  בראשם נפתלי בנט ,  על התנהלות הקבינט המדיני-ביטחוני לפני ותוך כדי המבצע .  הדברים העמומים והמסקרנים שאמר השבוע שר הביטחון לשעבר אהוד ברק ,  לגבי כישלון של ישראל אל מול אתגר ביטחוני מרכזי ,  נשמעים כמו התייחסות נוספת לאותה הסוגיה .  
זה נושא שמעסיק מאוד את ראש הממשלה בימים אלה ,  אבל על פי התמונה שהוא מציג בשיחות הסגורות ,  לא ברור מה כל כך מטריד אותו :  לכאורה ,  הכול התנהל כשורה והדיונים בקבינט בנושא המנהרות של חמאס היו רבים ומעמיקים .  אלא אם ,  כמובן ,  התמונה מורכבת יותר - כפי שטוענים בנט ושרים אחרים שהיו בקבינט באותה תקופה .  חוץ מהחקירות והמנהרות ,  נראה שיש דבר נוסף שרודף את נתניהו :  הוא מרגיש שאינו מקבל מספיק קרדיט על הישגיו כראש ממשלה .  זו טענה מוזרה ,  כי הרי רק לפני שנה וחצי ,  נתניהו ניצח בבחירות באופן משכנע ביותר ,  ועשה זאת בפעם הרביעית בחייו  כלומר ,  נראה שהציבור ,  או לפחות חלק גדול ממנו ,  בהחלט מתרשם מתפקודו .  אבל לנתניהו יש בעניין הזה טענות רבות לתקשורת ,  שלטענתו לא נותנת מספיק ביטוי לעשייתו ,  והן עלו שוב ושוב בשיחות הרקע שקיים עם העיתונאים בשבועות האחרונים .  
בחלק מהנושאים שנסקרו בשיחות ,  נתניהו הציג נתונים ,  גרפים ,  מפות ,  סרטונים ,  תמונות ושאר עזרים ויזואליים ,  הכול כדי לשכנע את הקהל ברוחבם וגובהם של הישגיו המדיניים ,  הביטחוניים והכלכליים .  בחלק מהמקרים ,  הנתונים עצמם עמדו במחלוקת ,  והחלו ויכוחים פרטניים ,  שנתניהו נראה כמי שנהנה מהם .  הוא דיבר על היחסים עם המעצמות העולות במזרח אסיה ,  על בלימת ההסתננות לישראל ממדינות אפריקה ,  על ההשקעות בתחום הסייבר ועל האופן בו ישראל נתפסת בדעת הקהל הבינלאומית .  
אחרי שנים רבות כל כך שבהן ניסה לשכנע את הציבור הישראלי שהמדינה נמצאת תחת סכנת השמדה של ממש מצד איראן ושאר גורמים מאיימים ,  נתניהו מציג כעת קו לפיו ישראל היא למעשה מעצמה אזורית ובינלאומית ,  מדינה בטוחה וחזקה ,  מחוזרת על ידי העולם ורוכשת לה ידידים חדשים ללא הרף .  זה קו שונה - אופטימי באופן חריג - שיש סתירה מובהקת בינו לבין הקו הקבוע של נתניהו ,  לפיו ישראל היא מבצר יהודי בודד שהעולם כולו קם עליו לכלותו .  יהיה מעניין לראות אם נתניהו ידבק באופטימיות הזו לאורך זמן ,  ואיך זה ישפיע על עמדות הציבור .  
היה נושא אחד ,  עם זאת ,  שלגביו ראש הממשלה לא יכול היה להיכנס לפירוט של ממש ,  אפילו לא בתוך הגבולות של שיחת רקע :  היחסים הסודיים בין ישראל לעולם הערבי .  ניכר שהעניין הזה מתסכל ממש את ראש הממשלה - לא היחסים עצמם ,  אלא חוסר היכולת המוחלטת להציג אותם לציבור ,  או אפילו לקבוצות קטנות יותר של שותפי סוד ,  ולגרוף את הקרדיט והאהדה על כך .  מבין ההישגים שנתניהו מתגאה בהם ,  זה אחד המעניינים ביותר - נושא שמלהיב את דמיונו של הציבור הישראלי ,  ויכול היה בקלות לפרנס אין סוף כותרות חיוביות בתקשורת .  אבל דווקא עליו ,  בניגוד לסוגיות פחות מסקרנות כמו היחסים עם ארגנטינה ויפן ,  אי אפשר לנדב פרטים .  

נתניהו מדבר באופן עמום על התקרבות בין ישראל לעולם הערבי כבר זמן רב ,  ועושה זאת גם בפומבי .  אבל עד לפני כמה שנים ,  אפשר היה להבין ממנו שלדעתו אין שום קשר בין יחסיה של ישראל עם מדינות ערב ,  לבין הנושא הפלסטיני .  מה שבאמת מעניין את הערבים באזור ,  אחרי הכול ,  אינו אבו מאזן ,  אלא האיום הכפול של איראן מצד אחד והג'יהאד העולמי  ( דאעש ,  אל-קאעדה וכדומה )  מצד שני .  נתניהו האמין במשך תקופה ארוכה שיוכל להשיג פריצת דרך ביחסים עם מדינות ערב גם בלי שתחול כל התקדמות בין ישראל לפלסטינים ,  וממשלתו תוכל במקביל להמשיך לבנות בהתנחלויות ולהפוך את פתרון שתי המדינות לאות מתה .  בשנה וחצי האחרונות ,  מאז ניצחונו בבחירות ,  נתניהו מדבר אחרת בעניין הזה .  הוא נשמע כמי שמבין שכדי לתת ממד פומבי ליחסים החשאיים בין ישראל למדינות ערב ,  שאכן התקדמו בשנים האחרונות ,  דרושה גם פעלתנות מסוימת  ( או לפחות מראית עין של פעלתנות כזו )  בנושא הפלסטיני .  כך למשל ,  לפני כמה שבועות ביקרה בישראל משלחת של בכירים לשעבר מערב הסעודית ,  במטרה לקדם את יוזמת השלום הערבית ,  שבמסגרתה מציעות מדינות ערב להכיר בישראל ולייסד איתה יחסים דיפלומטיים מלאים ,  לאחר הקמת מדינה פלסטינית .  אין ספק שנציגי המשלחת דיברו עם גורמים בישראל גם על שלל סוגיות שמעניינות את ערב הסעודית הרבה יותר מהנושא הפלסטיני  בדגש על המלחמה נגד איראן באזור תימן וקרן אפריקה ,  והמלחמה נגד הגרורות האיראניות בסוריה .  אבל כדי לאפשר את קיומו של הדיאלוג החשוב הזה ,  נדרשה  " מעטפת "  פלסטינית ,  שבלעדיה הביקור פשוט לא יכול היה להתקיים .  
בהקשר הזה ,  כדאי לשים לב גם למאמר מעניין שפרסם לפני שבועיים היועץ לביטחון לאומי לשעבר של נתניהו ,  אלוף  ( מיל' )  יעקב עמידרור ,  בעיתון  " ישראל היום "  שידוע בתמיכתו המובהקת בנתניהו .  כותרת המשנה של המאמר תמצתה היטב את דבריו של עמידרור : " היחסים המתפתחים בין ישראל למדינות הסוניות הם תולדה של מזרח תיכון שסוע ,  שבו החשש הגדול ביותר הוא מדאעש ,  אך כדי להגיע לפריחה דיפלומטית של ממש יש צורך במשא ומתן להסכם נוסף - עם הפלסטינים ".  
אלה דברים שמשתמעים גם מאמירותיו של נתניהו עצמו ,  בניגוד לעמדה הסקפטית שהביע בעבר .  יכול מאוד להיות שדווקא ההתקרבות ביחסים עם מדינות ערב ,  כולל שיחות של נתניהו עצמו עם גורמים בכירים באזור ,  היא שסייעה לו לשנות את עמדתו .  קל לדמיין שיחה ,  בטלפון או במפגש חשאי ,  שבה נתניהו ושליט כזה או אחר דנים בצורך להיאבק יחדיו באיראן ,  חיזבאללה ,  דאעש ושאר האיומים ,  אולם כאשר עולה האפשרות של שיתוף פעולה גלוי ומשמעותי יותר ,  מציג הצד הערבי את ה"בעיה הקטנה "  שנקראת דעת הקהל ,  ומבקש איזו מחווה ישראלית בנושא הפלסטיני .  
בשלב הזה ,  כאמור ,  מגיע התסכול :  הקואליציה הנוכחית של נתניהו ,  הימנית ביותר שהוא אי-פעם הרכיב ,  לא מאפשרת לו שום מרחב תזוזה בנושא הפלסטיני .  אין לו לצדו איזו ציפי לבני או איזה אהוד ברק ,  שאפשר להסתמך עליהם לקידום המשא ומתן  ( ואחר כך להאשים אותו כאשר ייחשפו הוויתורים שנתניהו הסכים לדון בהם )  .  במקביל ,  גם אבו מאזן ,  שעסוק בהישרדות הפוליטית שלו עצמו ,  מתחפר בתוך שילוב של סרבנות ומרירות ,  אחרי שבע שנים של כלום ושום דבר שקיבל מנתניהו .  זה כמובן הופך את הרעיון של חידוש המשא ומתן ,  או של נקיטת צעדים בוני אמון עם הפלסטינים ,  לקשה עוד יותר לביצוע .  אם נתניהו יכול היה לשנות את הרכב הממשלה שלו ,  ולהכניס לתוכה מישהו שיש לו יחסי אמון עם אבו מאזן  ( אין הרבה מועמדים ,  כידוע )  ,  ייתכן שהייתה מתרחשת תזוזה כלשהי .  הצרפתים ,  או הנשיא א-סיסי במצרים ,  היו מכנסים ועידה ,  נתניהו היה נושא נאום אופטימי על שלום ,  ישראל הייתה מציגה איזו חבילה כלכלית לפלסטינים ,  ואמנם לא היה יוצא מזה שום הסכם ,  אבל יכול להיות שעבור החברים החדשים של נתניהו באזור ,  זה היה מספיק כדי לחצות עוד רף ,  לעבור עוד גשר .  הבעיה שבמצב הנוכחי ,  אפילו את המעט הזה נתניהו לא יכול לעשות .  
הדרך היחידה של נתניהו לשנות את המצב היא לשנות את הרכב הקואליציה .  אבל בשביל זה ,  הוא צריך לאפשר ליצחק הרצוג ,  יו"ר האופוזיציה ,  לשכנע את חברי מפלגתו שמשהו אצל נתניהו השתנה .  קשה לראות איך הרצוג מצליח לעשות את זה כל עוד נפתלי בנט נשאר במשרד החינוך ,  ובשעה שאביגדור ליברמן יוזם משברים עם ארצות הברית כדי לקצור רווח פוליטי זול .  נתניהו עצמו עסוק כל העת במאבק מול השניים האלה על דעת הקהל הימנית ,  כפי שניכר מהתנהלותו בפרשת הירי בחברון ,  והוא יודע שכניסה של הרצוג לממשלה ופרישה הפגנתית של בנט ,  כנראה תחליש אותו שם .  בסופו של דבר ,  נתניהו יצטרך לקבל החלטה :  האם הוא מעדיף את ה"ברית "  העכורה ומלאת השנאה בינו לבין בנט ,  או את האפשרות להרחבת והעמקת הברית המרתקת שהולכת ונרקמת עם השכנים .  עד כה ,  בכל פעם שהוא עמד בפני בחירה דומה ,  נתניהו בחר בסופו של דבר לדבוק בבנט ושותפיו האידיאולוגיים ,  בידיעה שיש לזה מחיר .  לצערו של נתניהו עצמו ,  אין שום סיבה לחשוב שבפעם הנוכחית הוא עומד לבחור אחרת .  אם כך יהיה ,  הוא יישאר עם הריבים על המנהרות ,  והיחסים עם העולם הערבי יישארו במתכונת של רקע עמוק .
  ( עדכון ראשון :  19:00 )  

ברית עם השכנים - או שותפות עם בנט :  הדילמה של נתניהו עם העולם הערבי
בשיחות שערך ראש הממשלה עם כלי התקשורת ,  היה נושא אחד שהוא נמנע מלפרט לגביו ,  גם מאחורי הדלת הסגורה :  היחסים עם מדינות האזור .  נתניהו רואה בנושא הזה הישג משמעותי שלו ,  אבל מתוסכל מחוסר היכולת לחשוף אותו ,  בעיקר בגלל הרכב הממשלה

