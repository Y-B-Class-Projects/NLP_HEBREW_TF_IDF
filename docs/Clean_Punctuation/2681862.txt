הסכמה בין נתניהו לאובמה ?  המחלוקת מעבר לפינה
נתניהו ואובמה נשמעו כמציגים חזית אחידה בנושא האיראני ,  ודרשו ממנה צעדים  " משמעותיים ".  אלא שהסכמת טהראן לפיקוח זר עשויה לרצות את אובמה ,  ולהותיר את נתניהו לבדו במערכה
בשגרירות ישראל בוושינגטון היו לא מעט אנשים שחששו מהרגע בו כלי התקשורת ייכנסו לחדר הסגלגל ,  בתום פגישתם של ראש הממשלה בנימין נתניהו והנשיא ברק אובמה שנערכה אמש  ( שני )  בוושינגטון .  החשש היה מפני שיחזור של הפגישה הזכורה לשמצה מחודש מאי 2011 ,  שבמהלכה ראש הממשלה נתניהו  " נזף "  בנשיא אובמה והטיף לו מוסר מול המצלמות .  אותה פגישה הולידה משבר אמון בין המדינות ,  שהסתיים רק במהלך ביקורו של אובמה בישראל במרץ האחרון .
 ביקור נתניהו בארה"ב - כותרות אחרונות בנושאאובמה : " נתייעץ עם ישראל במהלך המשא ומתן עם איראן"מהמרגל ועד רוחאני : " הימים הדרמטיים "  של נתניהוההפתעה שריגשה את נתניהו בזמן הטיסה לניו יורק 
אלא שהחשש מפני עימות פומבי נוסף התבדה :  בהצהרותיהם לתקשורת בתום הפגישה הם נראו נינוחים ,  אובמה אפילו חייך .  הוא פתח את הצהרתו באזכור הביקור המוצלח בישראל . " אני שמח לארח כאן את ראש הממשלה ,  כי מבחינתי זו הזדמנות לגמול לו על האירוח החם והלבבי לו זכיתי בישראל ",  אמר .  משם הוא עבר לסקירה מהירה של הנושאים שעלו בפגישה - החל מהמשא ומתן עם הפלסטינים ,  דרך סוריה ועד לאיראן .  הוא הדגיש את שיתוף הפעולה בין שתי המדינות בכל הנושאים הללו .  זו לא הייתה הרטוריקה הישנה על כך ש"גם בין ידידים יש לעיתים מחלוקות ",  אלא ניסיון ליצור מצג של הסכמה כמעט מלאה .
 גם נתניהו תרם את חלקו :  הוא הודה לאובמה על כך שמצא זמן לפגוש אותו באמצע המשבר בקונגרס שמסעיר את ארה"ב ביממה האחרונה ,  וביקש להודות לאובמה ולשר החוץ קרי על מחויבותם העמוקה לקידום המשא ומתן הישראלי-פלסטיני ,  מחויבות שעשויה בתוך כמה חודשים להוביל לפירוק הממשלה שלו .  הוא לא מתח ביקורת על החלטת ארה"ב לפנות לערוץ דיפלומטי עם איראן ,  והסתפק בהדגשת הצורך לעשות זאת בזהירות ובפיכחון .  
המסר העיקרי של נתניהו לאובמה היה :  אל תקל את הסנקציות כל עוד איראן ממשיכה במאמציה לפתח פצצה גרעינית .  גורמים בסביבת ראש הממשלה אמרו הערב כי אובמה הבהיר לנתניהו שאין בכוונתו  " לוותר "  לאיראנים לפני שיראה צעדים קונקרטיים להשבתת תכנית הגרעין .  הנשיא אמר דברים דומים בהצהרה הפומבית ,  כאשר הדגיש כי  " מילים אינן מספיקות ",  וכי הקהילייה הבינלאומית  " צריכה לראות מעשים שיוכיחו את כוונותיה של איראן ".  
לכאורה ,  אפשר היה להתרשם שארה"ב וישראל רואות  " עין בעין "  בנושא הגרעין האיראני .  אלא שבפועל ,  ההסכמה היא עקרונית בלבד :  שתי המדינות סבורות שאין להקל את הסנקציות על איראן לפני שזו תנקוט צעדים משמעותיים בנושא הגרעין .  השאלה הגדולה היא אילו צעדים נחשבים  " משמעותיים "  בעיני ישראל ואילו בעיני ארה"ב .  נתניהו ,  למשל ,  שב וחוזר בחודשים האחרונים על כך שאיראן חייבת לסגור את המתקן הגרעיני בקום .  האמריקנים עשויים לדרוש פחות - למשל ,  פתיחת המתקן לפקחי הסוכנות הבינלאומית לאנרגיה אטומית .  תסריט בו איראן נוקטת צעדים מסוימים שמבחינת ארה"ב מצדיקים הקלה בסנקציות ,  ומבחינת ישראל אינם מספקים ,  בהחלט אפשרי .  
בפגישה נכחו גם שר החוץ האמריקני ג'ון קרי והשליח האמריקני למשא ומתן הישראלי-פלסטיני ,  מרטין אינדיק .  גורם שעודכן בשיחה אמר כי הנושא הפלסטיני זכה להתייחסות נרחבת ,  כמעט כמו זו שלה זכה הנושא האיראני .  גם בנושא הזה ,  מההצהרות הפומביות אפשר היה להתרשם שישראל וארה"ב מסכימות ביניהן לחלוטין :  שני המנהיגים חזרו והביעו את תקוותם לפיתרון של שלום  ( אובמה ,  בניגוד לנתניהו ,  גם אמר  " פתרון שתי המדינות ")  .  אלא שגם כאן ,  מעבר להסכמה העקרונית מסתתרים אין ספור פרטים קטנים שעליהם עוד יתגלעו מחלוקות גדולות בהמשך הדרך .  
אובמה שב והזכיר את חלון הזמנים המוגבל לפיתרון הסכסוך הישראלי-פלסטיני ,  אבל בניגוד לפעמים קודמות ,  הוא לא אמר זאת בטון של אזהרה ,  כמי שמפציר בישראל לדאוג לעתידה .  הוא נשמע יותר כמנהל חסר סבלנות ,  שמזכיר לעובדים את לוח הזמנים של החברה .  אובמה וקרי הציבו יעד שאפתני - הסכם תוך תשעה חודשים - ומבחינתם ,  ישראל והפלסטינים צריכים לעמוד בו .  ברוח זו ,  החל מהשבוע תגבר המעורבות האמריקנית במשא ומתן .  
בסיכומו של יום ,  שני הצדדים יצאו מהחדר הסגלגל מרוצים :  נתניהו שמע מאובמה שהאופציה הצבאית עדיין על השולחן ושהסנקציות לא יוסרו בקלות .  אובמה סיפק מסר מרגיע ,  והצליח למנוע מעצמו משבר בחזית נוספת - הדבר האחרון שחסר לו בימים אלה .  כל אחד מהם יתפנה כעת למשימה הדחופה הבאה שלו :  אובמה למאבק מול הרפובליקנים בקונגרס ,  נתניהו למאבק מול רוחאני בעצרת האו"ם .  שניהם נמצאים כרגע בפיגור מול יריביהם ,  אך יקבלו מחר הזדמנות להפוך את מאזן הכוחות .
  ( עדכון ראשון :  23:45 )  

הסכמה בין נתניהו לאובמה ?  המחלוקת מעבר לפינה
נתניהו ואובמה נשמעו כמציגים חזית אחידה בנושא האיראני ,  ודרשו ממנה צעדים  " משמעותיים ".  אלא שהסכמת טהראן לפיקוח זר עשויה לרצות את אובמה ,  ולהותיר את נתניהו לבדו במערכה

