צ'רצ'יל הציל את העולם שיכור באמבטיה .  אז ליפול על הסיגרים של ביבי ? 
בכל פעם שאתם שומעים על סכסוך אידאולוגי ,  חפשו כסף או אישה .  בכל פעם שתתקלו בכלי תקשורת שבוכים על חופש העיתונות ,  דעו שבעצם מדברים על ביזנס .  נתניהו פשוט טוב יותר במשחק הזה ונושף להם עשן סיגרים בפנים .  ואין שום סיבה שיתנצל על זה .  הטור החדש של אראל סג"ל

נפתח בחידה .  לו נתבקשתם לבחור מנהיג עולמי במי הייתם בוחרים מבין שלושת המועמדים הבאים :  
המועמד הראשון הוא טיפוס המתרועע עם פוליטיקאים מושחתים ונעזר בברנשים מפוקפקים כדי להיבחר .  הוא מתייעץ באסטרולוגים באופן קבוע ,  מחזיק מהצד שתי מאהבות ,  מעשן בשרשרת  ( סיגריות ומקטרת )  ושותה בין שמונה לעשר כוסיות מרטיני ביום .  המועמד השני כבר נבעט פעמיים ממשרה ממשלתית ,  סובל מדיכאונות ,  ישן עד הצהרים ,  שתיין מסור שתוקע חצי בקבוק ויסקי ליום .  המועמד השלישי הוא גיבור מלחמה מעוטר ,  צמחוני נלהב ,  מתנזר מעישון ושתייה ,  חוטא מדי פעם בעוגות קרם ומעולם לא בגד ברעייתו .  
את מי תעדיפו ?  בהמשך התשובה .
 אודה ולא אבוש ,  טהרנות מבהילה אותי ,  התחסדות מגעילה אותי ומכיוון שאנחנו חיים בעולם משוגע אני רוצה לחזור אתכם לבסיס ,  לסיפור קין והבל .  על פי ספר בראשית קין רוצח את הבל בשל קנאה .  חז"ל ביקשו לרדת לרזולוציה פסיכו-אקטיבית יותר .  במדרש בראשית רבה דנים חז"ל בסיבות שגרמו לקין לרצוח את הבל .  דעה אחת טענה שקין רצח את הבל על רקע סכסוך מקרקעין ,  למי שייכת הקרקע ,  כלומר כלכלה .  כסף .  פרנסה .  דעה שניה הציעה כי השניים רבו מי יישא לאישה את האחות שנולדה להם ,  כלומר על מין ,  סקס ,  יצר .  
הדעה השלישית ,  הדעה התאולוגית ,  קבעה כי קין והבל נקלעו לריב על הסוגיה בשטחו של מי יוקם בית המקדש בעתיד .  דהיינו ,  סכסוך לשם שמיים .  ואותי לימד פעם איש חכם בירושלים שאפשר ליישב את שלוש הדעות .  בכל פעם שאתם שומעים על סכסוך אידאולוגי ,  הסביר ,  חפשו כסף או אישה .  
לכן ,  כשאני שומע את המילה דמוקרטיה ופגיעה בחופש הביטוי ביחס לראש הממשלה אני סובל ממעי רגיז .  הרי אין עיתונאי אחד בישראל שמפחד מראש הממשלה ,  יש הרבה שמפחדים מנוני מוזס .  בכל פעם ששמעתם על כלי תקשורת המבכה את מצב הדמוקרטיה ,  דעו שמתחת לפני השטח בעצם דיברו על כסף .  כי כשמזיזים להם את העוגה הם מסתירים את הפגיעה בביזנס ומייצרים מצג שווא של פגיעה בחופש העיתונות . 

" ישראל היום "  הוא עיתון חרא ,  עיתון שלא משפיע על סדר היום אבל תפקידו בשוק התקשורת הישראלי עצום .  ישראל היום אחראי למהפכה חשובה .  הוא עצר את המונופול הדורסני של ידיעות ,  שם מקלות בגלגלי ההגמוניה ונתן ,  גם אם בקושי ,  ביטוי לצד אחר בציבוריות הישראלית .  אין ספק שמבחינה איכותית , " מקור ראשון "  עולה עליו אלא שכוחו של ישראל היום בתפוצה .  עד הקמתו  " ידיעות אחרונות "  שלט שלטון ללא מצרים בשוק התקשורת ,  ברצותו המליך מלכים וברצותו הפילם .  
אין ספק שהיחס לפרשת מוזס-נתניהו נטוע בדעה המוקדמת של הכותב .  מחנה  " רק לא ביבי "  משוכנע שמקומו של נתניהו בכלא מעשיהו ואילו תומכיו ,  כמוני  ( אין טעם להסתתר ,  לא ?  )  בטוחים - ואם לא בטוחים בוודאי מקווים - כי ראש הממשלה נפל קורבן למעשה סחיטה וההקלטות שביצע סייעו לו להתמודד .  דבר אחד ברור ,  עד שלא ניחשף להקלטות המלאות ,  נדבר כולנו מתוך פוזיציה .  רק מה ,  רצוי לפתור כמה טענות לוגיות מופרכות .  מחד אני שומע זעזוע שנתניהו הלך לבחירות בגלל שיקולים עסקיים של מר אדלסון מפי אותם אנשים שעכשיו נורא מודאגים שנתניהו ניסה לפגוע בישראל היום כחלק מעסקה עם מוזס .  והם אותם אנשים שרק לפני שלוש שנים תמכו באופן גורף בחוק ישראל היום .  עכשיו ,  תסבירו לי איך זה מתכנס לטענה לוגית מוסדרת ?  
ואחרי שאמרתי בהכנעה שאני לא יודע מה יש עוד בקלטות אז מה אני כן יודע ?  אני יודע שב-20 שנה שלי כחלק מהתקשורת הישראלית ,  נתניהו לא זכה ליום אחד של חסד .  נתניהו היה הפוליטיקאי היחיד שעמד מול  " ידיעות "  בשלושת העשורים האחרונים .  אני יודע שנתניהו יכול היה לזכות לכבוד מלכים לו היה נכנע לחונטה ,  שובר שמאלה ומפנה יהודים מביתם .  המשוואה פשוטה :  עבור לשמאל ,  פנה יהודים וקבל את הפינוק .  לא מסובך ,  פשוט וקל .  אבל נתניהו לא נכנע .  הוא לא נכנע לאובמה ,  הוא לא נכנע לתקשורת ,  הוא לא נכנע לרפש שהוטח בו כל השנים כי בניגוד לתודעה הכוזבת שעמיתיי מוכרים לכם ,  נתניהו לא מתקפל כל כך מהר .  
אבל לא איתמם ,  לנתניהו יש גם הרבה חסרונות ,  הוא בטח לא צנוע ולא סגפן ,  ולא שסגפנות עושה עלי רושם כלשהו ,  ותיכף תבינו למה .  אבל הנהנתנות של נתניהו ומשפחתו לא מעניינת אותי כל עוד לא נחצה הגבול הפלילי ,  אלא התפקוד שלו כראש ממשלה .  
ואם כדי לנווט את הספינה ,  האיש רוצה לעשן סיגרים ,  מצדי שיעשן את כל קובה .  הצפייה מראש הממשלה לעמוד בסטנדרט של שנות ה-50 ,  צריף בנגב ומכנסי חאקי ,  מתאימה לנשף התחפושות של יאיר לפיד ולא למדינה שאזרחיה מחזיקים יותר מעשרה מיליארד דולר בחשבונות בשווייץ .  אני כופר במחשבה שמנהיג חייב להתנהל כמו נזיר .  
זוכרים את החידה בפתיחה ?  אז ככה .  המועמד הראשון הוא פרנקלין דלאנו רוזוולט ,  הנשיא האמריקני בזמן מלחמת העולם השנייה ואחד מגדולי הנשיאים בתולדות אמריקה .  נואף ,  מעשן וטיפוס שידע לגנוב סוסים כשצריך .  המועמד השני הוא סר וינסטון צ'רצ'יל שיקצר הזמן והמקום למנות את גדולתו .  גדול המנהיגים במאה ה-20 .  ולמועמד השלישי קראו אדולף היטלר .  
מעניין מה היו כותבים עמיתי הצדקנים על צ'רצ'יל .  האיש היה נהנתן חסר תקנה במונחים של היום .  במהלך מלחמת העולם השנייה הוא היה קם בעשר ,  נכנס לאמבטיה ארוכה עם כוסית ומכתיב למזכירותיו תזכירים .  צ'רצ'יל לא התבייש לבלות חופשות מפנקות על חשבון עשירי עולם .  והיה כמובן אלכוהוליסט גאה .  
בזמן שמינה את הגנרל ברנרד מונטגומרי למפקד הארמיה השמינית לפני קרב אל-עלמיין ,  אמר לו מונטי : " אני לא מעשן ,  אני לא שותה ואני ב-100% כושר ".  
צ'רצ'יל השיב : " אני שותה ,  אני מעשן ואני ב-200% כושר ".  
והוא אהב לשתות ולעשן .  על פי הביוגרף שלו וויליאם מנצ'סטר ,  לא היה רגע ביממה שלא זרם אלכוהול בדמו .  התפריט היומי כלל ,  שתיים-שלוש כוסות ויסקי  ( למרבה הפלא ,  לא סינגל מאלט אלא ג'וני ווקר אדום )  ,  כמה גביעי שמפניה  ( פול רוג'ר ,  היקב שלח לו ארגזים .  בחינם )  ,  לפחות שני ברנדי קטנים וכוס אחת לפחות של ג'ין פלימוט  וורמוט .  את ארוחת הבוקר הוא היה מתחיל עם כוס יין הוק ולפני ארוחת הערב נהג לשתות פורט משובח .
 ואחרי כל ההנגאובר הזה ,  צ'ר'ציל הציל את העולם החופשי .  
ובקטנה על צביעות ,  רשעות והיתממות .  באתר זה פורסמה ידיעה על הקשר העסקי-חברי בין ראש המוסד יוסי כהן וארנון מילצ'ן  ( שנוצר בזמן חל"ת מהמוסד )  ועל דרישת ח"כ יואל חסון לחקור את מינויו .  מרשים .  חסון ,  בדיחה פוליטית לא מצחיקה ,  שכח למר מילצ'ן את שירותו המסור עבור מדינת ישראל ,  שירות שלא ניתן לפרטו .  חוקרים פה את ראש המוסד על פאקינג כרטיסים למריה קארי .  
מוזר ,  כי איש מעמיתיי הערכיים לא דרש חקירה על הקשר בין ראש המוסד מאיר דגן ז"ל לראש הסי.איי.איי ליאון פאנטה .  בסתיו 2010 סיפר פאנטה לתכנית  " עובדה "  איך העביר לו דגן דיווח כי הוא חושש שנתניהו וברק החליטו לתקוף באיראן .  מאוחר יותר באותה שנה סיפר פאנטה לדיין ,  העביר לו דגן הדלפה על הערכת שר הביטחון אהוד ברק לאחר פגישה עם פאנטה כי האמריקנים לא יעשו כלום אם ישראל תתקוף באיראן .  דגן העביר לראש הסי.אי.איי הערכה ששמע משר הביטחון בשיחה סודית .  דגן חשף את הקלפים הישראלים .  דגן חשב שהוא עשה את הדבר הנכון אבל מי שמו לעקוף דרג מדיני נבחר ?  והתקשורת ?  ישנה על האף .  

צ'רצ'יל הציל את העולם שיכור באמבטיה .  אז ליפול על הסיגרים של ביבי ? 
בכל פעם שאתם שומעים על סכסוך אידאולוגי ,  חפשו כסף או אישה .  בכל פעם שתתקלו בכלי תקשורת שבוכים על חופש העיתונות ,  דעו שבעצם מדברים על ביזנס .  נתניהו פשוט טוב יותר במשחק הזה ונושף להם עשן סיגרים בפנים .  ואין שום סיבה שיתנצל על זה .  הטור החדש של אראל סג"ל

