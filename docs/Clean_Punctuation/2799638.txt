מצרים לישראל :  המתיחות בהר הבית - סכנה להידרדרות אזורית
לוואלה !  חדשות נודע שב-48 השעות האחרונות העבירו בכירים במצרים מסרים בהולים להנהגה הישראלית שעליה להתנער באופן נחרץ מהתבטאויות של פוליטיקאים בימין בנושא הר הבית ,  בשל הפוטנציאל להתלקחות
קהיר פועלת לסיום המשבר בירושלים :  שעות ספורות לפני שיחת הטלפון שקיימו היום  ( חמישי )  ראש הממשלה בנימין נתניהו ומלך ירדן עבדאללה ,  בניסיון להרגיע את הרוחות בעיר הבירה ,  הועברו מסרים בהולים בנושא זה גם בין מצרים לישראל .  לוואלה !  חדשות נודע כי אישים בכירים בקהיר ,  הן בממשלה והן בזרועות הביטחון ,  הבהירו ב-48 השעות האחרונות למקביליהם בישראל כי המתיחות סביב הר הבית וירושלים יוצרת סכנה של ממש להידרדרות אזורית .  
הבכירים המצרים הבהירו בשיחות עם מקביליהם הישראלים כי התבטאויות שפרסמו בימים האחרונים פוליטיקאים בישראל כגון השר אורי אריאל וחברי הכנסת מירי רגב ומשה פייגלין  ( ליכוד )  ,  מלבות את המתיחות סביב הסוגיה הרגישה וזוכות לתשומת לב רבה בתקשורת הערבית .  הם הוסיפו כי ירדן ,  שהחזירה את השגריר שלה מתל אביב בשל המשבר ,  אינה המדינה היחידה שהמתיחות סביב הר הבית חשובה עבורה ,  וכי מדובר בסוגיה שמאחדת את כל העולם הערבי .  
המצרים דרשו מההנהגה הישראלית להתנער בצורה מפורשת מהתבטאויות כמו אלה שהשמיעו אריאל ,  רגב ,  פייגלין ואחרים .  עם או בלי קשר למסרים שהועברו ממצרים ,  ביממה האחרונה ערכו ראש הממשלה נתניהו והנשיא ריבלין סבב טלפונים עם פוליטיקאים בסיעות הימין בניסיון להרגיע את הרוחות ,  ואילו שר החוץ אביגדור ליברמן יצא למתקפה פומבית חריפה נגד  " פוליטיקאים חסרי אחריות "  שמלהיטים את הרוחות סביב הר הבית ,  בראשם ח"כ פייגלין .  
היום בשעות אחר הצהריים נערכה שיחת טלפון בנושא ירושלים והר הבית בין ראש הממשלה נתניהו לבין מלך ירדן ,  שבמהלכה הבהיר נתניהו כי ישראל מתכוונת לשמור על הסטטוס-קוו בירושלים ולכבד את תפקידה המיוחד של ירדן במקומות הקדושים בעיר .  בהודעה שפרסמה לשכת ראש הממשלה נכתב כי שני המנהיגים התחייבו לפעול נגד  " הסתה ואלימות ".  בהודעה לא צוין אם ומתי ישוב ארצה שגריר ירדן בישראל ,  וואליד עובידאת ,  שהוחזר להתייעצויות בעמאן לאור המשבר בירושלים .  
גורם מדיני ישראלי אמר לוואלה !  חדשות כי גם בשיחה בין ראש הממשלה נתניהו וגם במגעים שהתקיימו מול בכירי השלטון במצרים ,  ישראל ביקשה מבני-שיחה הערבים לפעול להרגעת הרוחות גם מול יו"ר הרשות הפלסטינית ,  אבו מאזן .  ראש הממשלה נתניהו האשים אתמול את יו"ר הרשות באחריות להסתה שהובילה לגל האלימות הנוכחי בירושלים .
 לפניות לכתב אמיר תיבון :  amir.tibon@walla.co.il 

מצרים לישראל :  המתיחות בהר הבית - סכנה להידרדרות אזורית
לוואלה !  חדשות נודע שב-48 השעות האחרונות העבירו בכירים במצרים מסרים בהולים להנהגה הישראלית שעליה להתנער באופן נחרץ מהתבטאויות של פוליטיקאים בימין בנושא הר הבית ,  בשל הפוטנציאל להתלקחות

