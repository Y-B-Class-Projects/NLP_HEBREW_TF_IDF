מצפון תיפתח הרעה ?  ישראל מודאגת מהממשלה החדשה בקנדה
נתניהו אמר השנה ש"אין לנו ידידה טובה יותר מקנדה ",  אבל אחרי הבחירות שנערכו שם לפני חודש וחצי ,  מתרבים הסימנים לכך שמערכת היחסים בין המדינות משתנה לרעה .  הטור השבועי של כתבנו המדיני
ראש הממשלה בנימין נתניהו נפגש בתחילת השבוע בפריז עם שורה של מנהיגים מהעולם - מנשיא ארצות הברית ברק אובמה ,  דרך יו"ר הרשות הפלסטינית אבו מאזן ועד לנשיא רוסיה ולדימיר פוטין .  בין השאר ,  הוא נועד בפעם הראשונה גם עם מנהיגה החדש של קנדה ,  ראש הממשלה הצעיר ג'סטין טרודו ,  שעלה לשלטון לפני חודש וחצי בלבד .  בסביבתו של נתניהו מסרו לאחר הפגישה כי השיחה בין השניים הייתה חיובית וכי המנהיג הקנדי השיב בחיוב להזמנה שקיבל מנתניהו להגיע לביקור ממלכתי בישראל .  
ואולם ,  מאחורי האווירה הנינוחה ,  מסתתר חשש אמיתי בירושלים מכך שקנדה ,  מדינה שהייתה אולי הכי פרו-ישראלית בעולם בשנים האחרונות ,  עומדת כעת לשנות באופן משמעותי את המדיניות שלה כלפי ישראל .  החשש הזה מתבסס מצד אחד על הצהרות שכבר נאמרו מטעם הממשלה החדשה באוטווה ,  ומצד שני על דברים שירושלים הייתה מעוניינת לשמוע מכיוון קנדה ,  אבל לא נאמרים .  השילוב בין שני הגורמים הללו לא מבשר טובות .
 לקריאה נוספת:במצב הנוכחי ,  נתניהו חסר האשליות יסתפק בתמונה עם אבו מאזןנתניהו לפוטין : " שיתוף הפעולה בסוריה חשוב למניעת תאונות מיותרות"בתגובה לסימון מוצרים :  ישראל נוקטת צעדים נגד המדינות שהובילו את המהלך 
בעשור האחרון שלטה בקנדה המפלגה השמרנית ,  בהנהגתו של סטיבן הרפר ,  ראש ממשלה שמלבד תמיכתו הבולטת בישראל ,  היה במובנים רבים  " תאום אידיאולוגי "  של נתניהו .  השניים חלקו תפיסת עולם כלכלית דומה ,  מחויבות משותפת לקו תקיף נגד הטרור האיסלאמיסטי וספקנות עמוקה לגבי הקו המדיני-בינלאומי של אובמה .  נתניהו הגדיר את הרפר כחבר אישי וכאחד המנהיגים הידידותיים ביותר לישראל בעולם .  בהזדמנות אחת אפילו נפלטה לראש הממשלה אמירה מוזרה על כך ש"אין לישראל ידידה טובה יותר מקנדה ",  מילים שלא ממש התקבלו בברכה בארצות הברית ,  שהיא בכל זאת המדינה היחידה בעולם שמעבירה לישראל שלושה מיליארד דולר סיוע ביטחוני מדי שנה .  
התמיכה של ממשלת הרפר נגעה לא רק לתחומים בהם קל יחסית לתמוך בישראל ,  כגון ביטחון והתנגדות לטרור ,  אלא גם בסוגיות יותר שנויות במחלוקת מבחינה בינלאומית .  למשל ,  במהלך ביקורו בישראל בתחילת 2014 ,  הרפר נמנע באופן פומבי מלבקר את הבנייה בהתנחלויות .  הדברים הגיעו למצב אבסורדי ,  שבו הרפר נשאל על ידי עיתונאים ישראלים מדוע אינו מגנה את ההתנחלויות ונתניהו נחפז להגן עליו ואמר כי ראש ממשלת קנדה דווקא כן הביע ביקורת בנושא - אבל עשה זאת אך ורק בשיחה ביניהם בארבע עיניים ,  ולא באופן פומבי מול המצלמות .  
באוקטובר השנה הרפר איבד את השלטון ,  כאשר ספג תבוסה של ממש בבחירות .  החליף אותו טרודו ,  מנהיג המפלגה הליברלית ובנו של ראש הממשלה לשעבר פייר טרודו .  תוך כדי מערכת הבחירות ,  הרפר ניסה להאשים את טרודו שהוא ישנה את המדיניות הקנדית כלפי ישראל .  האחרון השיב להאשמות הללו באמירה נחרצת שאין שום הבדל בינו לבין ראש הממשלה בנושא הישראלי והאשים אותו בניסיון להפוך את ישראל לסוגיה פוליטית .  טרודו התחייב שקנדה תחת הנהגתו תפעל נגד תופעת ה-BDS והחרמות על ישראל .  רוב יהודי קנדה הצביעו בעדו ,  כמי שלרוב תומכים במפלגה הליברלית .  
אלא שמאז כניסתו של טרודו לתפקיד ,  נראו כמה סימנים לכך שהיחסים בין המדינות בדרך לשינוי .  ראשית ,  שר החוץ החדש של קנדה ,  סטפאן דיון ,  אמר כי קנדה תחזור לשמש  " מתווכת הוגנת "  בסכסוך הישראלי-ערבי והבהיר כי  " גם ישראל מבינה שחשוב שיהיו לנו יחסים טובים עם המדינות הערביות באזור ".  ארגונים יהודיים בקנדה הביעו תרעומת על דבריו ,  שכן לשיטתם ,  קנדה שימשה מתווכת הוגנת גם תחת שלטונו של הרפר - היא תמכה כלכלית ברשות הפלסטינית ,  שיתפה פעולה עם מדינות ערב בנושאים רבים והשקיעה בנושא ההומניטרי במזרח התיכון .  לאוזניהם ,  הדברים של שר החוץ החדש נשמעו יותר כמו קריאה להרחיק את קנדה מישראל ולצנן את היחסים בין המדינות .  
מעבר לכך ,  כאשר האיחוד האירופי הודיע על החלטתו לסמן מוצרים מההתנחלויות ,  ישראל עקבה בעניין לראות את התגובה הקנדית :  בתקופתו של הרפר ,  צעד כזה היה זוכה לגינוי מצד קנדה ,  תוך הבעת תמיכה בישראל .  אלא שהפעם הממשלה הקנדית שמרה על שתיקה בנושא .  בירושלים מעריכים שטרודו מעוניין לקרב את הקו המדיני של אוטווה לזה של בריסל בכמה נושאים ,  בהם גם הסכסוך הישראלי-פלסטיני .  ולכן ,  למרות ההצהרה שקנדה תחת הנהגתו תתנגד לחרמות על ישראל ,  הוא אינו כולל את נושא סימון המוצרים בקטגוריה הזו .  
אם כל זה לא מספיק ,  לפני שבוע וחצי מת מפצעיו הווארד רוטמן ,  שנפצע אנושות בשנה שעברה בפיגוע הדקירה בבית הכנסת בשכונת הר נוף בירושלים .  רוטמן הוא אזרח קנדה ,  במקור מטורונטו .  עם זאת ,  בימים שחלפו מאז מותו ,  טוענים ארגונים יהודיים בקנדה ,  לא נשמעה שום תגובה בנושא מצד הממשלה .  לשם השוואה ,  כאשר בפיגוע הירי בגוש עציון לפני שבועיים נרצח עזרא שוורץ ,  אזרח אמריקני מאזור בוסטון ,  שר החוץ האמריקני ג'ון קרי הספיד אותו בעצמו ,  ובכירים אחרים בממשל התייחסו לנושא גם כן .  בישראל מחכים לראות גם מה תהיה המדיניות של ממשלת טרודו לגבי סוכנות אונר"א של האו"ם ,  שאחראית לטיפול בפלסטינים הפלסטינים וצאצאיהם .  ממשלת הרפר הפסיקה את הזרמת הכספים של קנדה לאונר"א ,  בטענה שמדובר בסוכנות אנטי-ישראלית ,  שאחראית לשימור בעיית הפליטות הפלסטינית ככלי פוליטי נגד ישראל .  החשש הוא שממשלתו של טרודו תהפוך את המדיניות בנושא הזה ותחזיר את התקצוב לסוכנות השנויה במחלוקת .  
ניסינו לקבל תשובות לשאלות הללו מהשגרירות הקנדית בישראל .  השגרירה ויויאן ברקוביץ' ,  שמונתה לתפקיד על ידי הממשלה הקודמת ,  הסכימה רק לומר כי היא וצוות השגרירות פועלים לשמירת הקשרים ההדוקים והחזקים בין המדינות .  היא לא השיבה לשאלות מפורטות בנושא אמירתו של שר החוץ החדש ,  השתיקה לגבי מותו של הווארד רוטמן והמדיניות של קנדה בנושאים כגון אונר"א וסימון מוצרים .  
נתניהו חזר מפריז ביום שלישי לפנות בוקר ובשעות הצהריים של אותו יום כבר הגיע לנאום בוועידת הגליל בעכו ,  במצב רוח מרומם . " מתארים את ישראל כמדינה מבודדת ,  אני אומר לכם שלא יכול להיות יותר הפוך מזה ",  הצהיר בפני הקהל והחל לפרט את פגישותיו השונות בוועידת האקלים .  הפגישה שבה התגאה יותר מכל הייתה עם ראש ממשלת הודו נרנדרה מודי . 
" זו מדינה של מיליארד ורבע אזרחים .  הוא שאל אותי - איך אנחנו ממשיכים את שיתוף הפעולה עם המדינה שלכם ,  עם ישראל ?  ",  סיפר נתניהו .  זו הייתה הפעם השנייה שהוא ומודי נפגשים :  באוקטובר 2014 הם נועדו למשך כשעה במלון  " פאלאס "  בניו יורק ,  שבו התאכסנו לרגל עצרת האו"ם של אותה שנה .  אחרי לכתו של הרפר ,  מודי הוא בהחלט מועמד מוביל לתואר המנהיג הבינלאומי האהוב ביותר על נתניהו .  יש ביניהם חיבור אישי ,  אבל גם אידיאולוגי ,  על רקע עמדותיו הלאומניות-הינדיות של מודי ,  שהואשם בעבר בגזענות והסתה נגד מוסלמים במחוז שבו כיהן כמושל .  
מאז עלייתו של מודי לשלטון בשנה שעברה ,  חל שינוי מרכזי אחד ביחסים בין שתי המדינות - אופן ההצבעה של הודו במוסדות האו"ם .  אחרי שבמשך עשרות שנים הקו ההודי היה זהה לקו הערבי ,  תחת שלטונו של מודי אימצה ניו דלהי קו נייטרלי והחלה להימנע בהצבעות קריטיות באו"ם הקשורות לישראל  ( אם כי לא בכל המקרים - אחרי מבצע  " צוק איתן ",  הודו תמכה בהקמתה של ועדת שאבאס )  .  בירושלים ראו בחיוב רב את ההתפתחות ,  ואילו הפלסטינים התלוננו ש"הודו שברה את לבנו ",  וקראו למודי לחזור בו מהשינוי .  
הפגישה השבוע בפריז שימשה גם הכנה לקראת עליית מדרגה נוספת ביחסים ,  שתחול במהלך 2016 .  מודי מתכוון במהלך השנה הבאה להגיע לביקור ראשון אי-פעם של ראש ממשלה הודו בישראל ,  אחרי שנשיא הודו כבר קבע תקדים היסטורי דומה לפני כחודשיים .  במקביל ,  נתניהו מתכנן לבקר בהודו ,  והוא אף סיפר על כך בכמה אירועים פומביים שערך לאחרונה .  נתניהו יהיה ראש הממשלה הישראלי השני לבקר במדינת הענק ,  אחרי שאריאל שרון כבר עשה זאת בשנת 2003 .
 בשעה שיחסי אירופה-ישראל נמצאים במשבר עמוק על רקע ההתנחלויות ,  היחסים עם ארצות הברית עדיין לא שוקמו לגמרי מהנזקים שגרם המאבק על הסכם הגרעין עם איראן ,  ואפילו קנדה כבר לא ממש לצדנו ,  ההתחממות ביחסים עם הודו היא סיבה לאופטימיות עבור ראש הממשלה .  
מנכ"ל משרד החוץ ,  דורי גולד - איש אמונו הקרוב של נתניהו - הגיע אתמול להעיד בפני ועדת הכלכלה של הכנסת על מתווה הגז .  גולד הדגיש בדבריו שאם ישראל תדחה את המתווה ,  הדבר יוביל לפגיעה ביחסים האסטרטגיים עם ארצות הברית ,  שמעוניינת מאוד בקידום המתווה ,  מסיבות כלכליות ומדיניות כאחד  ( האמריקנים סבורים שהמתווה יקדם שיתופי פעולה אזוריים בין ישראל ,  ירדן ,  טורקיה ובעלות ברית נוספות שלהם )  .  
הטיעון של גולד לגיטימי וחשוב שיישמע ,  אבל אי אפשר שלא לשאול - איפה היה השיקול האסטרטגי של חשיבות היחסים עם וושינגטון כאשר הבוס של גולד יצא השנה למאבק חסר תקדים בנשיא אובמה ?  מדוע כאשר מדברים על מתווה הגז ,  מנכ"ל משרד החוץ בעצמו מזהיר מפני הסכנה לפגיעה ביחסים עם אמריקה ,  אבל כאשר נתניהו יצא לנאום בקונגרס בחודש מרץ האחרון ,  לא היה אף אחד בסביבתו - כולל גולד ,  ששימש באותה תקופה יועץ מדיני - שיזהיר מפני הנזק שהתנהלות נתניהו עשויה לגרום ?  הדבר מעורר את החשד שאולי מערכת היחסים עם וושינגטון היא לא באמת העניין המרכזי פה ,  אלא רק תירוץ .  

מצפון תיפתח הרעה ?  ישראל מודאגת מהממשלה החדשה בקנדה
נתניהו אמר השנה ש"אין לנו ידידה טובה יותר מקנדה ",  אבל אחרי הבחירות שנערכו שם לפני חודש וחצי ,  מתרבים הסימנים לכך שמערכת היחסים בין המדינות משתנה לרעה .  הטור השבועי של כתבנו המדיני

