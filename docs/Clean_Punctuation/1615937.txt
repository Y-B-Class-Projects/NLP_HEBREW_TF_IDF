נתניהו : " אין נכונות לשלום בצד הפלסטיני "
 רה"מ התייחס לתהליך המדיני וציין כי  " ברור לכל מי שבודק את העובדות שישראל רוצה בשלום ואין את אותה נחישות בצד הפלסטיני .  אי אפשר לפתור הסכסוך אם לא מתיישבים למו"מ "
 ראש הממשלה ,  בנימין נתניהו ,  נשא היום  ( ראשון )  דברים במסגרת כנס אילת לעיתונות .  בדבריו התייחס נתניהו לתהליך השלום עם הפלסטינים ואמר כי  " היום ברור לכל מי שצופה באופן אובייקטיבי ולכל מי שבודק את העובדות שישראל רוצה בשלום .  אנחנו פה כדי להשיג את היעדים הללו .  אני לא רואה את אותה נכונות ואת אותה נחישות בצד הפלסטיני ". 
נתניהו הבהיר כי  " אני הבטחתי שנעשה מאמצים בלתי נלאים כדי לקדם את תהליך השלום .  אנחנו שיחררנו מחסומים בהיקף שלא נעשה עד עכשיו והדבר ניכר בתוצאות של הכלכלה הפלסטינית .  הדבר בא לידי ביטוי בצמיחה של 10% והיא יכולה לצמוח יותר .  אמרתי כמה דברים באוניברסיטת בר אילן שאני חושב שמגבשים הסכמה לאומית רחבה לפיתרון מעשי :  מדינה פלסטינית מפורזת שמכירה במדינה יהודית ".  
ראש הממשלה ציין כי  " אמרנו שנעשה צעדים לא שגרתיים מעבר לקרוא לפלסטינים לבוא ולחדש את המשא ומתן .  עשינו את זה ,  לפני ימים אחדים בקבינט .  היום ברור לכל מי שצופה באופן אובייקטיבי ולכל מי שבודק את העובדות שישראל רוצה בשלום .  אנחנו פה כדי להשיג את היעדים הללו .  אני לא רואה את אותה נכונות ואת אותה נחישות בצד הפלסטיני .  אני רואה סימנים אחרים ,  העמדת כל מיני תנאים מוקדמים לנהל שיחות שלא היו קיימים .  אני רואה הליכה לבית הדין הבינלאומי בניסיון לקדם את הדבר האבסורדי הזה שנקרא דו"ח גולדסטון ".  
נתניהו ציין עוד כי  " אני רואה הערמה של כל מיני קשיים חוץ מדבר פשוט אחד ,  אתה לא יכול להשלים את השיחות אם אתה לא מתחיל אותן .  אי אפשר לפתור את הסכסוך הזה אם לא מתיישבים סביב שולחן המשא ומתן .  זאת האמת העמוקה ביותר .  הסדר שלום יהיה בסופו של דבר וידרוש מאיתנו ומהצד השני אומץ לב .  עד לרגע זה לא ברור לי שהרשות הפלסטינית ,  והעומד בראשה מוכן להיכנס למהלך .  אני חושב שהם צריכים להחליט להיכנס למשא ומתן כי רק אם נתחיל אותו ,  נוכל להשלים אותו .  אני מקווה שהפלסטינים יעשו את מה שטוב לשלום ואני אומר לכם גם טוב להם ,  כי האלטרנטיבה לא לעשות את זה תועיל רק לחמאס ולפטרונית שלו אירן ". 
ראש הממשלה התייחס גם להחלטת הסוכנות הבינלאומית לאנרגיה אטומית הקוראת לאירן להפסיק להעשיר אורניום ואת בניית הכור הגרעיני בקום .  נתניהו אמר כי  " בשבוע שעבר קיבלה סבא"א ,  כתוצאה ממאמצים של רבים אחרים ,  בראשם ארה"ב ואובמה ,  החלטה תקיפה מאוד נגד אירן שלא נתקבלה עד כה .  אני חושב שזו התקדמות חשובה אבל צריך לראות כיצד הדברים יתפתחו .  מה שהיה משמעותי באירוע הוא העובדה שמדובר לא רק בארה"ב ובאירופה שהתגייסו להחלטה אלא גם ברוסיה ובסין שהצטרפו לכך .  המאמץ צריך להביא לריכוז של לחץ אמיתי וסנקציות אמיתיות על המשטר באירן ,  שפגיע מאוד מבחינה כלכלית ,  ואני חושב שגם פגיע מאובדן הלגיטימיות שלו בדעת הקהל העולמית ". 
נתניהו התייחס גם למצב הכלכלי ואמר כי  " היינו במשבר כלכלי עמוק מאוד והבטחתי אז שאם אכן אגיע לראשות הממשלה אנחנו נפעל בכמה צירים לרבות בהעברת תקציב דו שנתי על מנת לצאת מהמשבר הזה .  מרגע זה ישראל ,  עקב דברים שנעשו בתחילת שנות ה-200 וגם בשנה אחרונה ,  נפגעה פחות מכל המדינות המפותחות ויוצאת מהר יותר מהמשבר כמעט מכל המדינות המפותחות .  לא ניתן לומר שהמשבר מאחורינו אבל המצב טוב יותר ". 
ראש הממשלה הוסיף כי  " אנחנו חייבים לפתח את המדינה ופירוש הדבר לפתח את הדרום ואת הצפון .  הדבר הקבוע הזה שיש פריפריה מעבר למדינת גדרה-חדרה הוא אבסורדי .  אנחנו רוצים שלושה דברים ושימו לב לזה ,  תוכלו לעקוב בשלוש השנים הקרובות ולראות את המהפכה .  אנחנו ניקח את המשולש של תחבורה מהירה ,  קרקעות ,  ורפורמה בועדות התכנון והבניה ,  ונביא להזנקה של הבנייה בישראל ולחיבור של הפריפריה .  אנחנו הולכים לרשת את המדינה ולפשט מאוד את תהליכי הבנייה ". 

נתניהו : " אין נכונות לשלום בצד הפלסטיני "
 רה"מ התייחס לתהליך המדיני וציין כי  " ברור לכל מי שבודק את העובדות שישראל רוצה בשלום ואין את אותה נחישות בצד הפלסטיני .  אי אפשר לפתור הסכסוך אם לא מתיישבים למו"מ "
 
