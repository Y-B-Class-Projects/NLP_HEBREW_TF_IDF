לפיד בחר בכל הקרבות הלא נכונים - והפסיד בכולם
מי הנפגע העיקרי מהטעויות של שר האוצר ?  מי הביך את דנון ?  למה אדלשטיין מגן על רגב ,  ומה הקשר בין ערן זהבי לוועדת הכנסת ?  לכל שאלה תשובה ,  בטור השבועי של כתבנו הפוליטי
שר האוצר יאיר לפיד בחר השבוע את כל הקרבות הלא נכונים להיכנס אליהם .  זה התחיל ביום ראשון ,  בהצבעה על  " ועדת המטוס והמעון ",  שאמורה להחזיר לחיים את התכנית להקים מעון לראש הממשלה ולרכוש עבורו מטוס .  שרי יש עתיד התנגדו בטענה כי הדבר  " לא כלכלי ",  זאת למרות העובדה שמזכיר הממשלה הקריא בישיבה חוות דעת הפוכה של האוצר .  כך או כך ,  זו לא היתה החלטה חכמה .  לפיד רצה להצטייר כשומר הקופה הציבורית ,  ויצא פופוליסט .  רכישת מטוס לראש הממשלה היא חיסכון בכסף ,  ומי כמו שר האוצר יודע את זה .
 במקרה אחר ,  זיהה לפיד הזדמנות אחרת לעשות הון תקשורתי ושיחרר פוסט נזעם בו הבטיח כי  " מי שצריך להיות מפוטר- יפוטר ",  בתגובה לכך שמתנדב - כן ,  מתנדב - של מד"א לא לקח תרומת דם מחברת הכנסת פנינה תמנו שטה .  המתנדב לא פעל על דעת עצמו כמובן ,  אלא מילא בדיוק אחר ההוראות אותן קובע משרד הבריאות ,  בראשו עומדת ,  ניחשתם נכון ,  השרה יעל גרמן ממפלגת יש עתיד .  אז את מי פה צריך לפטר ?  
אבל השיא הגיע שלשום בערב ,  אז יצא לפיד לקרב אבוד מראש ,  והודיע כי יעלה להצבעה את החוק של עדי קול המבקשת להשוות את נקודות הזיכוי במס של זוגות מאותו המין לאלה של זוגות הטרוסקסואלים .  עיתוי ההודעה לא היה קשור לזכויות הקהילה הגאה ,  אלא דווקא לקרב על ועדת החוץ והביטחון .  תקציר הפרקים הקודמים :  לפיד לוחץ על נתניהו למנות במסגרת רוטציה בין עפר שלח לצחי הנגבי את חבר סיעתו ראשון לראשות הוועדה .  נתניהו מתמהמה ,  ושר האוצר חשב שהאיום להעלות את החוק יזרז את נתניהו - אלא שהוא רק הצית דליקה בתוך הקואליציה :  בבית היהודי הבטיחו בתגובה שיתמכו בחוק של ליצמן ,  הדורש 80 חברי כנסת כדי לקיים משא ומתן על ירושלים .
 במקביל ,  הורה בנט לחבר סיעתו ויו"ר ועדת הכספים ,  ניסן סלומיאנסקי ,  שלא לכנס את ועדת הכספים של הכנסת לשם אישור העברות תקציביות שמשרד האוצר דורש .  זה מעניין במיוחד ,  כיוון שרק יממה קודם לכן ניהל סלומיאנסקי ישיבה מרתונית במקביל למליאה בטענה כי  " חייבים לסיים עם העברות התקציב האלה כמה שיותר מהר ,  עוד השבוע ",  ויממה לאחר מכן זה כבר הפך לדבר הכי פחות דחוף ,  גם כשעל הפרק תוספת של 2.8 מיליארד שקלים למשרד הביטחון .  שתי הסיעות היו על מסלול התנגשות בטוח עד שנתניהו התערב ,  הוריד את לפיד מהעץ ודחה את הדיון על החוק של עדי קול .  על הדרך ,  הוא נתן ליו"ר יש עתיד סוכריה בדמות הבטחה כי בשבוע הבא הוא יתמוך בחוק .  
יכולות האיגרוף של לפיד הפכו סממן ההיכר שלו ,  אבל דווקא בשבוע שבו הוא עשה כל מאמץ להפגין שרירים ,  הוא עשה את כל הטעויות האפשריות :  ראשית ,  הוא פגע באמינות שלו ,  כאשר הצהיר בפעם השנייה בתוך שבועיים כי יביא את החוק להצבעה בכל מחיר ,  דבר שלא קרה .  שנית ,  הוא פגע בעפר שלח ,  כאשר לקח את דרישתו הלגיטימית למנותו ליו"ר ועדת החוץ והביטחון וקשר בינה לבין הצעת חוק פרטית שאין עליה הסכמה בקואליציה .  לבסוף ,  הוא שגה גם מבחינת העיתוי .  הרי ברור שעל הצעת החוק של עדי קול הוא לא היה מפרק את הקואליציה .  אז למה לא להעלות לפחות משהו גדול ועקרוני כמו ברית הזוגיות ,  ואם כבר פיצוץ - שיהיה בגללו ?  צריך לזכור שבעוד שבוע יהיו גם הצבעות על חוק השוויון בנטל .  אם הוא מחפש לעשות שרירים ,  כנראה שרגע לפני הצבעה על החוק הכי גורלי שהמפלגה שלו מנסה להעביר ,  זה ממש לא הזמן .  
מיד לאחר שחלף המשבר ,  בחר כל אחד בדרך המקורית שלו להראות עד כמה הוא זה ששולט בעניינים .  לפיד ,  במפגן נונשלנט ,  קפץ באמצע ההצבעות לחדר הכושר בכנסת כדי לשדר עסקים כרגיל ,  ואילו בנט ישב לשיחה ארוכה וצפופה עם אריה דרעי באמצע המזנון ,  ברמז שאין עבה ממנו כלפי אחיו לשעבר .  אז הפיצוץ אמנם נמנע ,  אבל המתיחות בעינה עומדת .  דוגמה לכך אפשר למצוא בביטול ישיבות הנהלת הקואליציה .  יו"ר הקואליציה ,  יריב לוין ,  הודיע כי כדי לנסות לשפר את התיאום ייערכו ישיבות בכל יום שלישי בין נציגי הסיעות כדי להגיע להצבעה עם מינימום הפתעות .  אלא שאתמול הודיע כי הוא יורד מהרעיון . " במילא כל אחד עושה בסוף מה שהוא רוצה ",  אמר , " אז למה לטרוח ?  ".  בשבוע הבא ירצו שוב ביש עתיד להעלות את החוק .  מעניין מה יקרה אז .  
נוהגים לומר על נתניהו שהוא הפסיק לנהוג כפוליטיקאי ועבר לעסוק אך ורק בענייני איראן .  זה רק חצי נכון ,  כיוון שאתמול בערב הוא העביר את דני דנון שיעור בבית הספר של הפוליטיקה .  במשך שבועות דנון מתדרך ,  מתראיין ומצהיר כי יעביר בוועידת המפלגה החלטה שתמנע איחוד בין ישראל ביתנו ללליכוד .  אלא מה ?  שדנון כנראה לא הכיר מספיק טוב את החוקה ,  שקובעת כי כדי לסכל את האיחוד ,  צריך קודם כל להגיש בקשה שיהיה איחוד .  נתניהו ידע את זה .  הוא ישב בצד ונתן לדנון להתרברב .
 אתמול אחרי הצהריים הוא נכנס לפעולה ,  והגיש עתירה כדי למנוע את העברת הסעיף המביך ,  שהיה עלול לגרום שבר של ממש ביחסיו הקרירים ממילא עם ליברמן .  נתניהו אמנם לא מצא אף פעיל שיסכים להגיש את העתירה ונאלץ להורות למנכ"ל התנועה גדי אריאלי ,  עמו הוא מסוכסך קשות ,  להגיש את העתירה בשמו ,  אבל בשורה התחתונה דנון שוב כינס ועידה בה נתניהו עשה לו שחמט .  בפעם הקודמת שהתקיימה ועידה ,  ראש הממשלה הבריז והשאיר אותו עם פעילים ממורמרים שבאו מכל הארץ ,  במה שהיה נראה כמו הגירסה הפוליטית ל"הקיץ של אביה ".  הפעם הוא הגיע לנאום אחרי שדנון הבטיח קרב והצבעות ,  אולם אלה לא התקיימו והשאירו את דנון עם המבוכה .  
משבוע לשבוע עושה רושם שיו"ר הכנסת ,  יולי אדלשטיין ,  יעשה הכל כדי להימנע מעימות עם חברי סיעתו - גם כאשר כבודה של הכנסת מונח על הכף .  השבוע קיבלנו שתי דוגמאות לכך .  הראשונה הייתה כאשר ועדת האתיקה של הכנסת החליטה לרשום הערה לחברת הכנסת מירי רגב ,  בעקבות הדיון שכינסה בה נתנה במה למקורבה ,  ראש עיריית נצרת עילית שמעון גפסו ,  לחבוט מילולית במתלוננת נגדו ,  היועצת המשפטית של העירייה .  בהחלטתה כתבה הוועדה על רגב : " היה עליה להבטיח כי הדיון אכן יהיה עקרוני ולא יעסוק רובו ככולו בסכסוך פרטני בין ראש עירייה ליועצת המשפטית של העירייה ,  במיוחד כשמדובר בראש עירייה המקורב אליה פוליטית ".  עוד נכתב : " בנסיבות האלה קובעת ועדת האתיקה כי חברת הכנסת רגב הפרה את כללי האתיקה בכך שפגעה בכבוד הכנסת ובכבוד חבריה ".  זה מוזר ,  כיוון שרק לפני חודש וחצי ערך אדלשטיין בירור בסיומו הוציא הודעה כי  " לא נפל כל פגם בהתנהלותה של מירי רגב ".  אז למי להאמין ,  לוועדת האתיקה או ליו"ר הכנסת ?  
הדוגמה השנייה הגיעה כעבור 24 שעות ,  עם הפיתרון הביזארי לשיתוק ועדת החוץ והביטחון ,  והוא כי בכל ישיבה ימונה יו"ר אחר מבין חברי הוועדה ,  עד שנתניהו יחליט על יו"ר קבוע .  טוב שאדלשטיין לא הציע להחליט על זהות היו"ר באמצעות משחק הכיסאות ,  או לחילופין ,  להביא את רפי רשף שישאל כמו בתכניתו בשנות ה-90  " מי יישב על הכיסא הריק ".  וכן ,  חשוב לציין כי שינוי התקנון שיאפשר את היו"ר המסתובב ייכנס לתוקף רק בעוד שבועיים .  עד אז ,  נתפלל שלא יהיה מצב חירום ביטחוני .  
הוויכוח בוועדת הכנסת סביב ההצעה של אדלשטיין נצבע צהוב-כחול . " זה לא יעבוד ,  הפיתרון הזה ",  הזהיר יריב לוין - אוהד הפועל תל אביב בכדורגל . " אני רגיל שאוהדי הפועל פסימיים ,  אבל הפעם אפילו אתה הגזמת ",  ענה לו צחי הנגבי - מכביסט מושבע ,  שרק חיפש תירוץ לעקוץ את חברו לסיעה על תוצאת הדרבי מתחילת השבוע ,  שבו מכבי ניצחה .  אלא שכמו הדרבי ,  גם לוועדת הכנסת חוקים משלה .  
לכל הטורים של עמרי נחמיאס 

לפיד בחר בכל הקרבות הלא נכונים - והפסיד בכולם
מי הנפגע העיקרי מהטעויות של שר האוצר ?  מי הביך את דנון ?  למה אדלשטיין מגן על רגב ,  ומה הקשר בין ערן זהבי לוועדת הכנסת ?  לכל שאלה תשובה ,  בטור השבועי של כתבנו הפוליטי

