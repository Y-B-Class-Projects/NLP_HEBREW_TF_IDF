את הרפורמה החשובה באמת נתניהו מזניח
לממשלת נתניהו יש השגים רבים בתחום הכלכלי והחברתי .  לטענת מירב ארלוזרוב מהרפורמה החשובה ביותר - הרפורמה בעבודת הממשלה ,  נתניהו בורח
בנימין נתניהו חגג אתמול ,  בצדק ,  השלמת שלוש שנות כהונה של ממשלתו .  במונחי חוסר היציבות הפוליטי בישראל ,  ההישג של ממשלה שמשלימה שלוש שנות כהונה - וכרגע גם אין באופק כל איום עליה - הוא מדהים .  מדהים גם השינוי בניהול הקואליציה בין ממשלת נתניהו הראשונה לשנייה .  אין ספק ,  נתניהו למד את הלקח של כישלון ממשלתו הראשונה ,  והוא כיום ראש ממשלה בשל ,  פיקח ומנוסה .  
נתניהו חגג אתמול ,  שוב בצדק ,  את הישגיה הכלכליים-חברתיים של ממשלתו .  לא צריך להיות אוהב או שונא של נתניהו כדי להכיר ברשימת הישגיו הנאה .  ממשלת נתניהו אולי קופאת על שמריה בכל הקשור לתהליך המדיני ,  אבל אי אפשר לומר שהיא בטלה מעשייה כלכלית .  
רשימת ההישגים של ממשלת נתניהו ,  פרט לייצוב הכלכלה לאחר המשבר של 2008 ,  כוללת רפורמה אחת ענקית בחינוך  ( עוז לתמורה )  ;  תוכנית חומש חשובה בהשכלה הגבוהה ;  ועדת הריכוזיות ,  העשויה לשנות את פניו של המגזר העסקי בישראל ;  ועדת ששינסקי ,  שהגדילה את תקבולי המדינה מתגליות הגז ;  מהפך מבני שפתח את שוק התקשורת לתחרות ;  הסכמה על שינוי מבני ברכבת ;  שינוי דרמטי של תמריצי המס לחברות במסגרת חוק עידוד השקעות הון ;  וכמובן ועדת טרכטנברג ,  שהביאה לשינויים דרמטיים במיסוי ולהכרזה על חוק חינוך חינם מגיל שלוש .  ועדת טרכטנברג והרפורמה במיסוי אמנם נכפו על ראש הממשלה ,  בעקבות המחאה החברתית ,  אבל אין זה מוריד מגודל ההישג - במקום שבו חוזרים בתשובה עומדים ,  צדיקים גמורים אינם עומדים .  
אם כך ,  לנתניהו יש במה להתגאות ,  וממשלתו היא בהחלט ממשלה פורה בתחום הכלכלי-חברתי .  על אף זאת ,  בתום שלוש שנים יציבות ומרובות פעילות ,  אי אפשר שלא להתאכזב מראש הממשלה .  דווקא נתניהו ,  בגלל ההבנה הכלכלית-עסקית שלו ומפני שהוא עומד בראשה של הקואליציה היציבה ביותר זה שנים ,  יכול היה להצעיד את ישראל קדימה - אבל בחר לא לעשות כן .  
אנחנו מדברים על הרפורמה האחת ,  החשובה מכל ,  הנחוצה מכל וגם הקשה מכל ,  שנתניהו בחר ביודעין לברוח ממנה .  זאת הרפורמה היחידה שביכולתה לפתור את מרבית הבעיות שבגללן פרצה המחאה החברתית ,  וכל זמן שהרפורמה הזאת אינה מתרחשת ,  אנחנו מועדים לעוד ועוד מחאות דומות .  זאת הרפורמה שאמורה היתה לפתור מהשורש את הבעיה הניהולית של המדינה - רפורמה בעבודת הממשלה .  
הציבור הרחב אינו מתעניין בנוהלי העבודה של הממשלה ,  אבל הוא יצא לרחובות בקיץ 2011 בגלל נוהלי העבודה האלה .  מדוע יוקר המחיה בישראל גבוה כל כך ?  כי המוצרים הממשלתיים - כמו מים ,  חשמל ושירותי נמלים - יקרים מדי ,  בגלל השליטה של ועדי עובדים כוחניים ובלתי יעילים באספקת השירותים .  מדוע מחירי הדירות גבוהים כל כך ?  בגלל מונופול הקרקעות הממשלתי המנוון של מינהל מקרקעי ישראל ,  והביורוקטיה הממשלתית המנוונת של מתן היתרי בנייה .  מדוע המדינה הפריטה שירותים רבים כל כך ?  כי המדינה נכשלה בניהול יחסי העבודה בתוכה ,  ולכן בחרה בפתרון של להפריט את השירות הציבורי - במקום לייעל ולשפר אותו .  מדוע כספי משלם המסים אינם חוזרים אליו כשירותים ?  מפני שתקציב המדינה מנוהל לפי מקח וממכר פוליטי ,  ולא לפי צרכים ראויים .  מדוע הציבור חש חוסר ביטחון בעתידה של המדינה ?  מפני שהמדינה אינה מתנהלת לפי תוכנית עבודה מסודרת ,  עם יעדים ,  מטרות ומדדים שמוודאים התקדמות להשגת המטרות ,  ולכן לאף אחד אין באמת מושג כיצד ולהיכן נוזלים כספי התקציב .  
ממשלת ישראל היא אחת הממשלות הפרימיטיביות ביותר בקרב המדינות המפותחות ,  ולכן אין לממשלה יכולת אמיתית לשרת את אזרחיה .  צאו וראו את המוניטין של פקידי הממשלה ,  ותלמדו עד כמה ממשלת ישראל מדורדרת :  מתי בפעם האחרונה האם היהודייה ייחלה שבנה יהיה ראש אגף במשרד הפנים או סמנכ"ל במשרד הרווחה ?  
לא יכול להיות צדק חברתי בלי ממשלה שמסוגלת לספק צדק כזה ,  וכיום הממשלה משוללת יכולת .  כישלונה של ממשלת ישראל פוגע בנו בכל תחום .  אם תרצו ,  אפילו התפקוד של הממשלה בתחום המדיני-ביטחוני נובע מהיעדר ניהול תקין - אם היו יעדים ומטרות ארוכי טווח ואם היו תהליכי קבלת החלטות מסודרים ,  האם ההחלטות המדיניות לא היו מתקבלות אחרת כבר לפני עשורים ?  
אין משימה לאומית דחופה יותר מאשר תיקון פניה של הממשלה ,  ונתניהו יודע זאת היטב .  על אף זאת ,  כשהגיע הרגע למנות את נציב שירות המדינה - האדם שיוכל להוביל מהפך היסטורי במבנה הממשלה - נתניהו בחר באיש הלא מתאים .  נציב שירות המדינה החדש ,  משה דיין ,  הוא פקיד מסור וערכי ,  אבל חסרים לו הידע המקצועי והניסיון הניהולי הנדרשים כדי להוביל רפורמה בממשלה .  
לא ,  נתניהו אינו מתכוון לבצע רפורמה בממשלה ,  ובכך הוא מכריז כי עתידה של המדינה אינו באמת יקר לו .  נתניהו יודע שבלי רפורמה כזאת אין למדינה עתיד ,  אבל הוא העדיף לדאוג לעתיד הפוליטי קצר הטווח של עצמו .  אין אלא להתאכזב מכך .  

את הרפורמה החשובה באמת נתניהו מזניח
לממשלת נתניהו יש השגים רבים בתחום הכלכלי והחברתי .  לטענת מירב ארלוזרוב מהרפורמה החשובה ביותר - הרפורמה בעבודת הממשלה ,  נתניהו בורח

