נאום אובמה :  לשוב למתווה בוש
רבים מאיתנו מוטרדים מכך שנראה כי אימצת את הנרטיב הערבי שמתעלם מהעובדה כי מדינת היהודים היא שסבלה מאלימות מצד שכנותיה בעימותים שקדמו למלחמת 67' ,  וכי לרוב הישראלים כיום - כולל ראש ממשלתנו - אין שום רצון לשלוט על ערבים .  ייתכן שאיננו מסכימים על היקף השטח שהחלטה 242 של האו"ם מאפשרת לנו להחזיק .  אך הדיון נוגע לאחוזים מינוריים .  שני ראשי ממשלה ישראלים אפילו הציעו לפלשתינים יותר מ-90 אחוזים מן השטחים האלו - וזכו לדחייה .
 אנו מתעמתים במשך שנים עם איראן איסלאמית וקסנופובית ,  העומדת על סף השגת יכולת גרעינית .  מדינה אשר שבה ומכריזה על כוונתה למחוק אותנו ממפת העולם .  כעת שרוי העולם הערבי כולו בתהליך מייסר של מהומות מהפכניות .  אך ייתכן שהמשטרים החדשים יתגלו כמחויבים עוד יותר לאיסלאם הרדיקלי מאשר האוטוקרטיות המושחתות שקדמו להם .  בסופו של תהליך זה אנו עלולים למצוא את עצמנו שוב מוקפים במדינות שמחויבות לחורבננו .  בהקשר זה ,  כבוד הנשיא ,  שואלים הישראלים :  למה בדיוק אתה מצפה מראש הממשלה נתניהו ומממשלתו ? 
אחרי הכל ,  הנסיגה החד-צדדית מעזה היא שהובילה לכך שתוגמלנו בירי טילים מוגבר .  ומאז בחירתך לנשיאות ,  ישראל היא זו שנקטה את כל הוויתורים .  בשנה שעברה ביצע נתניהו צעד חסר תקדים כאשר כפה הקפאה של עשרה חודשים על הבנייה בהתנחלויות ,  אפילו באזורים אשר אין ספק כי יישארו חלק מישראל .  כמו כן ,  הוא התחייב כי ממשלתו תתמוך בפתרון שתי מדינות - ובכך ביצע שינוי מדיניות עצום במפלגתו .
 מאידך גיסא ,  מלבד מתן הצהרות פתלתלות התומכות בשלום - אשר אף הן הוסתרו מבוחריהם - המנהיגים הפלשתינים סירבו להתפשר ולו על נושא אחד ואפילו לא הסכימו לשאת ולתת עימנו .
 רבים מאיתנו מאמינים כי מטרתו העיקרית של עבאס ,  בדומה לקרוביו בחמאס ,  היא פירוקה של הריבונות היהודית ולא הקמתה של מדינה עצמאית .  אתה יודע שחמאס הוא ארגון רצחני המחויב להשמדתם של כל היהודים .  אך האדם שאתה מתעקש שהוא פרטנר מתון לשלום בחר להתאחד עם האיסלאמים הפסיכוטיים האלו .  ולבסוף ,  כבוד הנשיא ,  מילה בנוגע לזכותנו להגן על עצמנו .  אם הרשויות בקובה או במקסיקו היו מאשרות ירי טילים המכוונים לאזרחים אמריקנים - האם היית קורא לאיפוק ?  אני מפציר בך להשיב על כנם את העקרונות שהותוו על ידי ממשל בוש ,  עקרונות שאותם זנחת .  אני מתייחס לדחייה המרומזת של זכות השיבה לפליטים פלשתינים ;  להכרה בשינויים הדמוגרפיים בהתייחס לגושי ההתנחלויות העיקריים ולוויתור על הבקשה לנסיגה לקווי שביתת הנשק של 1949 .  כבוד הנשיא ,  לפני נאומך המתקרב ,  תבחן מחדש את המדיניות הנוכחית שלך .
 
נאום אובמה :  לשוב למתווה בוש
nan
