שנה לשחרור שליט :  מה קרה בישיבת הממשלה הדרמטית ? 
המגעים החשאיים שנשאו פרי ,  המתנגדים לעסקה שקיבלו את הבשורה עליה בזהירות ,  הרגשות המעורבים בכינוס השרים ומעורבותה של שרה נתניהו .  שנה לחזרתו של החייל משבי חמאס
 ( צפו בישיבת הממשלה בה הוחלט על שחרור שליט )  
כששרי הממשלה הגיעו לישיבתם השבועית ביום ראשון האחרון ,  רובם ככולם עסקו בשיחות פוליטיות ,  ניתוחים וסגירות עניינים אחרונות לפני שהכנסת תצביע על פיזורה .  חלק ניצלו את זמן המסך כדי לתת איזו הכחשה על המשא ומתן עם סוריה או גינוי לירי מעזה .  עם ניחוח הבחירות המתגבר ,  מעטים ,  אולי אף בודדים ,  זכרו שבדיוק באותה תקופה ,  לפני כשנה ,  התכנסו השרים לישיבת ממשלה מזן קצת שונה .  קצת למעלה מארבע שעות נמשך הדיון ,  שייזכר ככל הנראה כדרמטי ביותר שידעו שרי ממשלת נתניהו בארבע שנות כהונתם .  בסופו ,  ברוב של 26 תומכים מול שלושה מתנגדים ,  אושרה העסקה לשחרורו של גלעד שליט ,  לאחר יותר מחמש שנים בשבי החמאס .  
עסקת שליט ,  שכללה את שחרורם של 1,027 אסירים פלסטינים בתמורה לחזרתו הביתה של חייל בודד ישראלי ,  לא הייתה טבעית עבור ממשלת הימין של נתניהו ,  ובטח שלא עבור ראש הממשלה עצמו ,  אח שכול מפעולת טרור שבנה קריירה פוליטית כנביא זעם נגד היכנעות לטרור .  מאז נכנס לתפקיד ,  סוגיית שחרור שליט עמדה על סדר יומו הקבוע של נתניהו ,  והפורום המייעץ לצדו ,  השמינייה ,  דן בנושא מדי כמה חודשים .  שרים בכירים הביעו התנגדות נחרצת לעסקה ותמכו במיצוי האפשרויות המבצעיות לחילוצו ,  וכך גם חלק מיועציו הבכירים של נתניהו .  
לנוכח כישלון ניסיונות התיווך במשך שנתיים וחצי ,  נתניהו לא נדרש באמת להתמודד עם שאלת מחיר שחרור המחבלים והמשמעות הערכית של בחירה בעסקת חילופים ,  ומבחינתו את המתווה הכללי של העסקה קיבל בירושה מממשלת אולמרט ,  שפתחה במשא ומתן עם החמאס .  כשהגיע  " חלון ההזדמנויות ",  שנפרץ בעקבות מגעיו של דוד מידן עם החמאס ,  העובדה שהארגון התגמש על שמות האסירים  " עם דם על הידיים "  והסכים על גירוש חלק גדול מהאסירים מחוץ לגבולות הגדה נתפסה על ידי ראש הממשלה כהישג משמעותי .  כשלצדו שר הביטחון שתמך נלהבות בעסקה ,  נתניהו הציג את ההחלטה שהגיע אליה כהחלטה אסטרטגית קרה ושקולה .  
זה היה ערב יום שלישי שלפני חג הסוכות .  באותו בוקר חתם השליח המיוחד מידן ,  מלווה בראש השב"כ יורם כהן ,  על ההסכם הסופי עם החמאס .  עד עכשיו ,  רק מעגל מצומצם של שומרי סוד עודכן במתרחש במסעות הדילוגים של השניים בין קהיר לירושלים בשבוע האחרון לפני החתימה על העסקה .  מידן וכהן דיווחו לנתניהו ,  שקיים כל השבוע התייעצויות ליליות חשאיות עם שר הביטחון ,  אך לא עם אף שר אחר .  המזכיר הצבאי יוחנן לוקר והשליח המיוחד עו"ד יצחק מולכו היו בעניינים ,  ובימים לקראת העסקה נחשפו גם היועץ המדיני רון דרמר ,  מזכיר הממשלה צבי האוזר ,  וראש מערך ההסברה הלאומי דאז - יועז הנדל .  לקראת שעות אחר הצהריים האקווריום של נתניהו החל לרחוש לקראת האירוע הגדול .  
בלשכת ראש הממשלה לא לקחו שום סיכון ,  ועשו הכל כדי להגיע לישיבת הממשלה כשאישור העסקה מובטח .  כדי להבטיח רוב ,  מיפו את השרים שסומנו כמתנגדים פוטנציאליים ושהביעו בעבר הסתייגות משחרור אסירים - יעלון ,  ליברמן ,  לנדאו ,  כץ ,  אדלשטיין ,  שלום ,  הרשקוביץ ושטייניץ ,  ובסביבות השעה 16:00 החלו בשיחות טלפון לשרים .  מי שסומן כמתנגד כבד או קולני זכה לקבל את הבשורה מפיו של ראש הממשלה . " מדובר בהזדמנות פז עם מחיר סביר ",  הסביר נתניהו בקווים כלליים את עיקרי ההסכם . " אם רוצים שגלעד יחזור אין ברירה אחרת ".   
" מצבו הבריאותי של שליט הולך ומידרדר ",  אמר לשרים , " ולנוכח הטלטלות בעולם הערבי אי אפשר לדעת מה צופן העתיד ".  אחרים שוחחו עם ראש הלשכה נתן אשל או קיבלו זימון ממזכיר הממשלה .  חלק משרי הממשלה עשו את דרכם לחופשות משפחתיות ערב החג .  מרביתם הסתובבו מיד ועלו לירושלים  ( וחלקם לא טרחו להפסיק את החופשה ,  כפי שנחשף מאוחר יותר )  ,  אוספים פרטי מידע מכאוס הדיווחים והפרשנויות שהחל בתקשורת ,  לאחר שהסיכום המוקדם עם החמאס על איפול תקשורתי עד תחילת הישיבה הופר .  לאט לאט התכנסו השרים בחדר ישיבות הממשלה .  התרגשות הייתה שם ,  אך גם מחנק כבד ,  לנוכח הידיעה על ההחלטה הגורלית ,  המנוגדת ל-DNA של חלק גדול מחברי ממשלת נתניהו .  
נתניהו הגיע לישיבה מוכן ובטוח ,  במהלך היום כבר בישר לבני משפחת שליט על שובו של בנם ,  הרוב בממשלה הובטח ,  ואת הדקות האחרונות שלפני שמונה הקדיש לליטוש דברי הפתיחה לישיבת הממשלה ההיסטורית . " קיים מתח מובנה בין הרצון להחזיר חייל או אזרח חטוף הביתה ,  לבין הצורך לשמור על ביטחונם של אזרחי ישראל ",  שינן . " אבל מנהיגות נבחנת ברגעים אלה ביכולת לקבל החלטות קשות אבל נכונות ".  החדר היה הומה אדם :  השרים ,  אנשי המזכירות הצבאית ,  סוללה שלמה של אנשי ייעוץ משפטי ודוברות .  אחרי שיצאו המצלמות ,  נתניהו המשיך בדברי השכנוע לשרים . " זו מציאות שנכפתה עלינו מרגע שהממשלה הקודמת נכנסה למשא ומתן עם חמאס ",  אמר והדגיש כי העסקה לא דומה לתכתיב המקורי של הארגון .  
אחר כך החלה סקירת ראשי מערכת הביטחון של ההסכם על היבטיו השונים .  מידן הציג את המתווה הכללי של העסקה ,  כהן פירט את שמות האסירים שישוחררו ,  מספרם ומיקומם הגיאוגרפי . " קיבלנו את מסגרת העסקה בירושה והמשחק היה עם הטונים  מי יגורש ,  מי ישוב לביתו ומי ישוחרר במגבלות ",  אמר לשרים ,  והסביר להם כי השב"כ  שהתנגד בעבר לעסקה  הגמיש את עמדתו ומעריך כי יש יכולת ישראלית להכיל את הסיכון הביטחוני הנשקף משחרור האסירים .  כהן ,  שהמליץ בפירוש לתמוך בעסקה ,  נחשב לאיש המפתח בשכנוע השרים המתנדנדים ,  אבל לא כולם אהבו את זה . 
" אתה דרג מקצועי שתפקידך לתת נתונים וסקירות .  אין תפקידך להמליץ ",  התפרץ השר עוזי לנדאו באחד מרגעי הדרמה בישיבה .  לנדאו ,  שהצביע בסופו של דבר נגד העסקה ,  הושתק על ידי ראש המוסד ,  תמיר פרדו ,  והרמטכ"ל בני גנץ ,  שהביעו גם הם תמיכה ברורה בביצוע העסקה . " אם לא אהיה מסוגל להמליץ ,  אגיש מכתב התפטרות ",  אמר פרדו . " אני שולח חיילים לקרב ומחובתי לומר את עמדתי המקצועית בנושא ",  הוסיף גנץ .  גם הרמטכ"ל הדגיש את חובתם הפיקודית במתן המלצה לפעולה .  
בסיום דבריהם ,  מידן וכהן ירדו לתדרך את העיתונאים על פרטי העסקה ,  והשרים נדרשו לדיון עצמו .  נתניהו תיזמן במדויק 3-4 דקות לכל שר .  למרות ההצהרות הקשות בעבר על התנגדות לשחרור מחבלים ,  השרים מצאו עצמם עם עמדה בלתי משתמעת של ראש הממשלה ומערכת הביטחון התומכת בעסקה .  כך ,  סבב הנאומים הקצר כמעט ולא עסק בדיון מהותי אלא יותר לפריקת אשר על לבם של השרים ,  שהתמודדו עם דילמה לא פשוטה . 
" האנשים האלה משוועים לשולחן הזה שיושיע אותם ",  אמר השר דן מרידור . " אין להם מישהו אחר מלבד שולחן הממשלה שיכול לסייע להם ".  אדלשטיין נזכר בימיו כאסיר ציון ,  וביקש מהשרים לסייע בשיחות עם המשפחות השכולות ,  לבנת נזכרה בעסקת טננבוים ,  אהרונוביץ' הזדהה עם הקושי של נתניהו .  תחת מתקפת הודעות טקסט מפעילי ימין שביקשו למנוע את העסקה ,  חלק מהשרים ניצלו את ההזדמנות להעלות הצעות לריכוך הזעם על ההיכנעות לדרישות הטרור .  אלי ישי ,  שקפץ במהלך הישיבה עם נועם שליט לרב עובדיה יוסף לקבל את ברכתו לעסקה ,  ביקש לשחרר יחד עם המחבלים שישוחררו בעסקה גם 12 אסירים יהודים ,  ישראל כץ הודיע שידרוש לחוקק חוק המטיל עונש מוות על מחבלים שרצחו יהודים .  
אך בעוד מרבית שרי הליכוד השתכנעו מהתמיכה החד-משמעית מערכת הביטחון והתיישרו עם העמדה הברורה של ראש הממשלה ,  בשביל אחד זה לא הספיק . " כשמסתכלים על הפנים היפות של משפחת שליט צריך להסתכל גם בפנים של אלה שייפגעו מהמשוחררים מהעסקה הזאת ",  פתח השר יעלון את התנגדותו ,  במה שרבים מהמשתתפים זוכרים כאחד מרגעי השיא של הדיון .  העסקה תהיה רוח גבית לטרור ותחזק את חמאס ,  והמחבלים יחזרו במהרה לטרור ,  הסביר יעלון והתריע כי  " השקט הנוכחי ששורר ביהודה ושומרון עומד להשתנות ".  
כמו יעלון ,  גם השרים ליברמן ולנדאו לא הבינו מדוע מוותרים על האופציה המבצעית לחילוצו של שליט ,  וטענו כי העסקה משדרת לעולם הערבי התרופפות והיעדר נחישות .  אבל אף אחד מהשלושה לא עשה נפשות כדי לשכנע אחרים מהחברים בצדקת התנגדותם .  ליברמן אישר לשרי ישראל ביתנו חופש הצבעה ,  ועזב את הישיבה עוד לפני ההצבעה בהשאירו אחריו פתק שלילי אצל מזכיר הממשלה . " עם טרור אסור לדבר ",  אמר בראיונות אחרי העסקה .  את הצבעת התמיכה של חבריו השרים הגדיר כ"פופוליזם מהסוג הנחות ביותר ".  
קרוב לשעה 01:00 בלילה הסתיימה ההצבעה ,  השרים לחצו את ידו של נתניהו ויצאו לדרכם .  ברק ונאמן קפצו למאהל כדי להשתתף בחגיגות הפעילים ,  אבל עבור מרבית השרים החגיגות היו שקטות . " זה יום שמח לגלעד שליט אבל יום קשה למשפחות השכולות במדינת ישראל ",  אמר אדלשטיין .  בלשכת ראש הממשלה חזרו והדגישו את המילים מנהיגות ,  דילמה ופדיון שבויים ,  אך הפרשנים נותרו בסימן שאלה גדול לגבי פשר פניית הפרסה האידיאולוגית של נתניהו .  ניקוי שולחן לקראת ההתמודדות עם הבעיה האירנית ,  או הסטת תשומת הלב מהמחאה החברתית .  
עם זאת ,  בסופו של דבר ,  כפי שהעיד נתניהו בעצמו ,  היו אלה מילותיה של רעייתו שהכריעו את הכף ,  והבטן היא שהשפיעה עליו . " שרה הייתה זו ששכנעה אותי סופית לשחרר את גלעד שליט מהשבי ",  אמר בראיון שנתן השנה לעיתון הגרמני  " בילד ".   " היא זו שאמרה לי  'תחשוב על הילד גלעד שליט .  תחשוב על הילד במרתף החשוך ,  ללא תקווה ,  בלי אור .  תחשוב עליו כאילו היה הבן שלו .  תחשוב עליו ,  על אמו ,  על אביו  ותקבל את ההחלטה' ".  
שנה לשחרור גלעד שליט - כתבות נוספות:משפחות שכולות : " גלעד שליט מחזיר לנו הטראומה "" גלעד שליט חשש שהסגיר סודות בשבי ,  הרגיעו אותו "" 23 שעות - והסכם חתום ":  המתווך בעסקת שליט מדבר
לפניות לכתבת :  tal_sh@walla.net.il 

שנה לשחרור שליט :  מה קרה בישיבת הממשלה הדרמטית ? 
המגעים החשאיים שנשאו פרי ,  המתנגדים לעסקה שקיבלו את הבשורה עליה בזהירות ,  הרגשות המעורבים בכינוס השרים ומעורבותה של שרה נתניהו .  שנה לחזרתו של החייל משבי חמאס

