האם אפשר היה למנוע את המהלך הפלסטיני באו"ם ? 
התמודדותה של ישראל עם כוונת אבו מאזן לשדרג את מעמד הרשות באו"ם החלה ברעש וצלצולים ,  אולם אחרי המבצע בעזה ולאור התמיכה הרחבה במהלך ,  הולך ומתבהר :  מדובר בקרב אבוד
אם לשמוע בעצת ראש הממשלה ,  לא צריך להתרשם ממחיאות הכפיים הרבות שיישמעו הלילה בשידור חי ברחבי העולם מניו יורק . " לא משנה כמה אצבעות יופנו אלינו ,  החלטה באו"ם היום לא תשנה דבר בשטח ",  אמר היום נתניהו ,  בהתייחסות ראשונה בקולו להצבעה שתיערך הערב  ( חמישי )  בעצרת הכללית של האו"ם בניו יורק .  נתניהו צודק בדבר אחד :  למרות החגיגות ברמאללה  הדרך של הפלסטינים לניצחון עוד ארוכה ,  אך למרות הניסיון הישראלי לגמד ולמזער את הטונים ההיסטוריים מרמאללה ,  ככל שנוקפות השעות הולך ומתבהר שיו"ר הרשות ,  אבו מאזן ,  הצליח לתת לישראל מכה קשה .  
מהלך הפלסטינים באו"ם - כותרות אחרונות:כל מה שרציתם לדעת על בקשת ההכרה הפלסטינית באו"םהסחף נמשך :  גם גרמניה לא תתנגד למדינה פלסטיניתישראל מנסה למזער נזקים : " הפנייה לאו"ם חסרת משמעות "  
צריך לומר ביושר ,  שהקרב שישראל נלחמה בו היה אבוד מראש .  אותה עצרת כללית שהגדירה ב-1975 את הציונות כגזענות ומקבלת מדי שנה בפתיחתה תשע החלטות אנטי ישראליות ,  מיהרה לחבק את הבקשה של אבו מאזן ,  ומה שמכונה  " הרוב האוטומטי "  של המדינות המוסלמיות והמדינות הבלתי מזדהות היה מעביר את ההחלטה הפלסטינית כך או כך .  בתחילת השבוע עדיין חשבו בישראל שיצליחו להשיג יתרון איכותי ,  וקיוו לנסות לרכך את תוצאות ההצבעה על ידי שכנוע מדינות מערביות בולטות להימנע או להתנגד להחלטה ,  אך הולך ומתבהר כי ישראל טיפסה על עץ גבוה מדי ,  והיא צפויה להפסיד גם בכמות וגם באיכות ,  כשעוד ועוד מדינות באירופה משנות את אופן הצבעתן לטובתו של אבו מאזן  ובהן גם מגדולות  " ידידותינו ",  כמו צרפת ,  איטליה ,  הולנד ,  ובריטניה .  כשישראל תצביע נגד ההחלטה ,  יעמדו לצדה פחות מחמש מדינות - בסופו של דבר רק ארצות הברית ,  קנדה ומיקרונזיה הודיעו שיתנגדו להצעה של אבו מאזן ,  ואחרות יימנעו .
 האסטרטגיה הישראלית להתמודדות עם המהלך של אבו מאזן החלה בקול רעש וצלצולים ,  כשבשבועות האחרונים מודלפות עוד ועוד ידיעות מתוך הדיונים לקראת כ"ט בנובמבר הפלסטיני ,  שמדווחות על צעדי תגובה חריפים שמתכננת ישראל בתגובה למהלך .  ישראל נעמדה על הרגליים האחוריות ,  והאשימה את אבו מאזן בשורה של הפרות חריפות ,  שמתירות לה להגיב בעוצמה ,  עד כדי ניתוק הסכמים עם הרשות הפלסטינית ומיטוט שלטונו של אבו מאזן .  אחרי מבצע  " עמוד ענן ",  התברר שאבו מאזן לא ממש נרתע מהצעדים הישראליים ,  ושהוא נחוש ללכת קדימה .  כמו כן ,  יותר ויותר מדינות החלו לאותת שהן מתכוונות לתמוך בהחלטה ,  כדי לחזק את הרשות הפלסטינית ,  שספגה מכה קשה כאשר ניצבה חסרת אונים אל מול מצעד המנהיגים הבינלאומיים שהגיע לעזה ,  ואל מול ממשלה ישראלית שניהלה עם חמאס משא ומתן עקיף .  במקביל ,  דחקה הקהילה הבינלאומית בישראל להוריד את הרגל מהגז על אבו מאזן ,  והאמריקאים הבהירו כי הטון המאיים לא מתאים יותר .  
בשבוע האחרון ,  נעלמו האיומים החריפים על מיטוט הרשות הפלסטינית כלא היו ,  והוחלפו בהתבטאויות מעטות ומדודות על תגובות מתונות ושמירה על ההסכמים הקיימים ,  כשבירושלים מנסים למזער את משמעות ההצבעה ולהדגיש שאבו מאזן הוא סרבן שלום ,  ושהוא מרחיק את השלום בצעדים החד-צדדיים .  האיומים הישראליים מופנים כעת לבחינת התנהלותו של אבו מאזן ביום שאחרי ההכרזה בעצרת ,  ומקווים שיסתפק בניצחון התודעתי ולא ימשיך בניסיון להתקבל לארגונים ולסוכנויות נוספות של האו"ם ,  ובמיוחד לבית הדין הפלילי הבינלאומי בהאג ,  מה שעשוי לגרור תביעות משפטיות נגד קציני צה"ל .  
בדיוק לפני שבוע ויום נופף ראש הממשלה בגאווה בתמיכה הברורה שמדינות המערב העניקו לישראל על פעילותה בעזה ,  ושר החוץ גיחך על הטענות לבידוד מדיני .  הם שכחו לספר לציבור שבשמונת ימי הלחימה בעזה ,  בזבזה ישראל את כל האשראי הבינלאומי המועט שנותר לה אחרי ארבע שנות קיפאון מדיני ,  וחמור מכך  הם כשלו בניתוח גודל התבוסה המדינית הצפויה להם בניו יורק ,  שבוע בלבד אחרי המבצע .  
כבר שנה יודעים בירושלים על המהלך של אבו מאזן ,  ובמהלכה בוצעו שני ניסיונות של הקהילה הבינלאומית להניע מחדש את המשא ומתן .  נתניהו קרא שוב ושוב לפגישה עם אבו מאזן ,  אך מרוב תנאים מוקדמים הם לא הצליחו להיפגש .  כשאבו מאזן ויתר בראיון לערוץ 2 על זכות השיבה ,  ממשלת ישראל הדפה אותו מכל המדרגות ,  ובשום שלב לא הצליחה ליצור שום אלטרנטיבה שתספק לו סולם לרדת מהעץ או יוזמה אקטיבית שתשנה את תמונת המצב המדינית לטובתה .  נתניהו וליברמן יעשו הכל כדי לגמד עכשיו את משמעויות ההצבעה ;  אבל גם אם ישלפו פעמים רבות את אמירתו של בן גוריון  " או"ם שמום ",  הם לא יצליחו לעמעם את המסר החזק שמגיע רגע אחרי התמיכה הרחבה בזכותה של ישראל להגן על עצמה מול חמאס .  הסבלנות של הקהילה הבינלאומית להתחמקויות ממשא ומתן נגמרה .  

האם אפשר היה למנוע את המהלך הפלסטיני באו"ם ? 
התמודדותה של ישראל עם כוונת אבו מאזן לשדרג את מעמד הרשות באו"ם החלה ברעש וצלצולים ,  אולם אחרי המבצע בעזה ולאור התמיכה הרחבה במהלך ,  הולך ומתבהר :  מדובר בקרב אבוד

