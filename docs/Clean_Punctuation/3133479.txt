 " זעקת הכאב "  של שרה נתניהו :  איך מתמודדים הישראלים עם הכעס ? 
קלטת הצרחות של רעיית ראש הממשלה הייתה אולי דוגמה ויראלית במיוחד להתפרצות תוקפנית ,  אך הרחובות ,  הכבישים ומקומות העבודה שלנו רואים כאלה מדי יום - וכדאי מאוד שנתחיל לטפל בזה

ד' צעק על עובדיו במשך שנתיים ,  והתעלם גם מהערות המעסיק שלו . " כל עשר דקות על עובד אחר ",  לדבריו .  כל דבר שלא היה לרוחו הרגיז אותו ,  אך ד ' " הביא כסף לחברה ",  אז הוא נשאר . " זו עבודה שבה המהירות חשובה בשביל רווחים ,  והצעקות הרימו את התפוקה ",  הוא הסביר , " אבל העובדים היו ממורמרים והתלוננו ,  והבוס לא אהב את זה ".  גם ד' עצמו לא אהב את זה .  הוא היה בתקופה לחוצה ,  עבד שעות רבות ,  קיבל טלפונים באמצע הלילה ,  והיה בסיר לחץ . " הייתי מרגיש סבבה ,  ואז בום ,  פתאום זה בא - ואז זה הולך .  הייתי מתחרט ,  ושואל את עצמי מה עשיתי ".  לאחרונה הוא עבר גירושים ,  בין השאר ,  בגלל התפרצויות הזעם .
 כמוהו ,  נהג ר' לצעוק על עובדיו בבית הקפה שניהל ,  וגם לפטר אותם לעתים קרובות . " מספיק שבן אדם היה אומר משהו לא במקום ,  והייתי אומר לו :  'קח את הדברים שלך ותלך' ".  הטבח שלו חטף סלסלה .  היא לא נזרקה עליו ישירות ,  אבל המצלמות תיעדו כיצד ר' זרק אותה לכיוון הקיר ,  והיא המשיכה לפגוע . " הייתי מביא רווחים ולכן השאירו אותי ,  ומצד שני יצרתי חורים שהייתי צריך למלא .  אם פיטרתי את הטבח ,  הייתי צריך להחליף אותו על חשבון העבודה שלי ".  חברתו אמרה לו שאי אפשר להמשיך כך .  עליה הוא לא צעק ,  רק שתק בזעף כשדברים לא היו לרוחו ,  וסירב לדבר איתה .  זה קרה בערך פעמיים בשבוע וזה היה ,  בעצם ,  סוג אחר של תוקפנות .  

הסיטואציות האמורות מתויגות בצדק כהתעללות נפשית או התעמרות בעבודה ,  ולא אחת ניתן לצפות בהן מתועדות ומופצות כסרטון רשת ויראלי ,  אך מה עובר בראשם של הצועקים ?   " כשמישהו מתפרץ ,  זה כמו אדם שמקיא בחדר ,  ואחרים צריכים לנקות את הבלגן ",  אומרת לורה מוס ,  ממנהלי המרכז האמריקני Growth Central לניהול כעסים . " המצב הזה מייאש את הכעסנים ",  הוסיף עמית לוי מ"דולב - המרכז הישראלי לניהול כעס ".   " הם מרגישים שיש שני אנשים בתוכם ,  אחד עם לב רחב שנותן ,  שעוזר ,  ופתאום ,  בלי שום התראה הוא עובר מאפס למאה והופך לאדם אחר ".  נ' הייתה כזו .  כשהכירה את בעלה ,  היא הצליחה ,  במשך שנה ,  לשמור בתרדמת את נטייתה להתפרץ .  לדבריה ,  זה לא היה קשה ,  כי הייתה לו השפעה מרגיעה .  אבל תקופת החתונה עשתה את שלה ,  וכך גם השחיקה של חיי הנישואין ,  והילד השני .  עם התקופות המלחיצות ,  חזר ההרגל מילדות , " בשאגות ",  כדברי בעלה .  השאגות היו מלוות באמירות כמו  " אני שונאת אותך ",   " צא לי מהעיניים "  ו"אתה מטומטם ".  אחר כך באה ההתנצלות .
" הוא לא היה רגיל לזה ",  סיפרה נ' . " זה לא היה בבית שלו .  הוא הראשון ששיקף לי שזה לא נורמלי .  עד אז הייתי בטוחה שזו דרך רגילה להתנהל .  אמא שלי הייתה צועקת כל הזמן .  אבא שלי היה נכנע ,  ומדי פעם מנסה לחתור כנגד זה .  הוא לא היה טוב במילים ,  אז הוא הרים יד .  הגירושים היו כואבים ומלאים בצעקות וריבים ,  כשאנחנו הילדים בתווך ,  מנסים לגשר ביניהם .  היום אבא שלי מטפל בעצמו ,  הולך לפסיכיאטר .  אמא שלי עדיין מתכחשת למצב .  אמא שלה גם הייתה הצעקנית בבית ,  וסבא ,  לפי מה שמספרים ,  היה הפסיבי ".  את ילדתה היא לימדה לספור עשר שניות ולנשום עמוק לפני שמתפרצים ,  אבל היא עצמה לא הצליחה ליישם . " עליי זה לא עובד ,  אני צריכה יותר מזה ,  לפחות חצי שעה להיות לבד ולתת לאדרנלין לרדת ",  הסבירה . 

" המטופלים שהכי קשה לעבוד איתם הם אלה שיש להם מודל כזה בבית ",  אומרת מוס ,  שהוסמכה מטעם NAMA ,  איגוד ניהול הכעסים האמריקאי . " הם יכולים להיות אנשים שעברו ילדות טובה ,  ללא הזנחה וללא טראומה ,  אבל זה מה שהם למדו מההורים שלהם ,  והם צריכים ללמוד מחדש איך להתנהל ",  הוסיפה .  בארצות הברית ,  תחום ניהול הכעסים ידוע ומפותח יחסית ,  עם מרכזים ייעודיים ,  קבוצות תמיכה ,  סדנאות עם שיטות שונות וגם בדיחות קולנועיות דוגמת אנימל מהחבובות ,  שמזכיר לעצמו ולסביבה כי  " Anger management - in control ".  
" כאן יש יותר מנהלים ששולחים את העובדים שלהם לסדנאות ,  במקום לפטר אותם ",  אומרת מוס , " והם לאו דוקא העובדים הבכירים והמוערכים ביותר .  אנשים פשוט מודעים יותר לאפשרות הזאת ,  וגם לאפשרות השנייה ,  מה שנקרא Going Postal ,  שעובד שפוטר נוקם בך ,  מגיע למשרד ויורה בעובדים .  מעסיקים רוצים למנוע את זה .  לפעמים מזמינים אותנו להעביר סדנא בחברה כדי לטפל בעובד או שניים שנוהגים להתפרץ על העובדים ". 
במפעל של ד' ,  ניהול כעסים לא היה מושג פופולרי ,  אבל התפרצות שלו הובילה לכך שעובד הרביץ לו .  העובד נשלח הביתה ,  ד' נשאר ,  אבל הבוס אמר שאי אפשר להמשיך כך ,  וד' חיפש פתרונות בגוגל . " מצאתי מרכז לניהול כעסים ,  הצעתי לו שאלך לשם ,  וזה היה ההסכם בינינו ",  סיפר .  זה גם היה ההסכם בין ר' לארוסתו ,  ובין נ' לבעלה .
" אנחנו מקבלים הרבה זוגות עם בעיות כעסים ",  אומר לוי , " לפעמים הם מגיעים אחרי שנפתח תיק ברבנות .  בן הזוג שספג את הכעסים פותח את התיק רק כדי שהכעסן או הכעסנית יעשה משהו ,  כדי להראות לו שהם רציניים ושאם הוא לא יטפל בזה הם באמת ילכו .  ואז מספיק שהכעסן יעשה צעד ,  למשל ללכת לטיפול ,  והם יסגרו את התיק ".  לדבריו ,  יש זוגות של שני כעסנים ,  שהמריבות שלהם הם מלחמת עולם שנמשכת ימים ואפילו חודשים .  אבל לרוב ,  יש צד אחד שכועס ,  וצד שסופג . " גם לצד הסופג יש עניין כלשהו עם כעסים ",  אומר לוי , " רק שהכעסים מופנמים .  התוקפנות עדיין שם ,  רק שהיא כלפי הכעסן עצמו ,  ומלווה בהרבה האשמה עצמית ".   

" יש אנשים שפשוט הדחיקו את הכעס כל חייהם ",  אומרת מוס , " שהסביבה מכירה אותם בתור אנשים מאופקים ,  ואז בגילאי ה-50 ,  60 שלהם ,  הם חוטפים סוג של בלק-אאוט ,  מתפרצים ,  ולא זוכרים את ההתפרצויות שלהם אחר כך .  או שהם מתפרצים בזמן שכרות .  או שהם פשוט מגיעים לחדר מיון עם התקפי לב ובעיות אחרות ".  אחרים מבטאים את כעסיהם לא בצעקות ,  אלא באמירות ציניות ועקיצות .  אצל א' זה התבטא בזריקת חפצים ודפיקות על השולחן ,  ולפעמים גם בקללות ועלבונות .  להורים שלו היו  " 'מריבות של פולנים .  לא צעקות ,  לא קריזות ,  אבל המתח מחלחל וסופגים את זה ".  הכעס שלו הופנה רק כלפי אשתו . " חברים שלי יודעים על הבעיה כי סיפרתי להם ,  אבל זה לא מתחבר להם ",  הסביר , " הסביבה מכירה אותי כבן אדם מאד רגוע ומאד חברותי .  גם כשיצאתי עם אשתי ,  לקח שנה עד שהגיעה ההתפרצות הראשונה .  אבל אני יודע שאני שונה בצורה שבה אני מגיב לכעס ,  בגלל שכשחברים שלי כועסים ,  הם לא דופקים על הקיר ולא זורקים דברים ".  
" כשהזוגות עוברים תהליך ,  מתפתחת דינמיקה מעניינת ",  אומר לוי , " מוסרת האלמנה השחורה של הכעס שמכסה את הבית ,  ונחשפים הדברים שחיברו את בני הזוג מלכתחילה .  לפעמים הם צריכים לעבור תקופה שבה התפקידים משתנים .  פתאום לבן הזוג שספג יש מקום להביע כעסים משלו ,  ואז הוא כועס על הדברים שעליהם לא הרשה לעצמו לכעוס כל השנים ,  כי היה צריך לשמור על השקט ולהגן על הילדים .  הוא גם כועס על עצמו ,  שהרשה לתופעה להימשך .  רוב הזוגות עוברים את המשוכה הזאת ,  אבל לפעמים זה נגמר בגירושים .  אחד מהם מגלה שהוא התחתן מתוך ריצוי ולא מהסיבות הנכונות ,  ואחרי שהתפקידים הישנים כבר לא קיימים ,  אין משהו שמחבר ".  

אז מה גורם לאדם מבוגר ,  נורמטיבי ,  להתנהל עם כעס תוקפני ,  שעליו הוא מתקשה לשלוט ?  לדברי לוי ,  לחץ ועייפות הם רק טריגר . " בדרך כלל אנחנו מוצאים את הקשר לילדות ",  הסביר , " אף ילדות אינה מושלמת .  אצל הכעסן ,  היא מלווה בתחושה שמשהו אצלו אינו בסדר ,  ויש הרבה דרכים ליצור את התחושה הזאת ,  למשל בביקורת גלויה או מוסווית מההורים ,  או מחוסר תשומת לב ,  למשל במשפחה מרובת ילדים שבה קשה לתת תשומת לב לכולם .  כשבן אדם מתפרץ ,  הוא שם ,  הוא נוכח .  שמים לב אליו .  הוא מחזיר את הערך שלו דרך התוקפנות .  כשאנחנו מנתחים עם המטופלים מה באמת גרם להם לכעוס ,  אנחנו מוצאים שזה לא רק המקרה עצמו .  למשל ,  נוסע שחותך אותך בכביש יכול להכעיס כל אחד ,  אבל אצל אדם מאוזן הכעס מתפוגג מהר ,  והוא מקסימום מסנן קללה וממשיך .  אצל הכעסן ,  התגובה אישית יותר ,  הוא מרגיש שמישהו זלזל בו ,  והוא מסוגל לנסוע אחריו ולצפור .  המקרה הקטן מערער על משהו עמוק יותר ".  
לדבריו ,  הקלטת של שרה נתניהו ,  שפורסמה בוואלה !  NEWS ,  הייתה דוגמה להתפרצות קלאסית . " אני לא מתיימר לדעת על החיים האישיים שלה ,  אבל למסתכל מבחוץ ,  האמירה 'אני פסי-כו-לו-גית' נשמעת כמו זעקה של כאב ,  של 'אני משהו' ". 
קשה להעריך את שכיחות התופעה באוכלוסיה .  לוי מעביר סדנאות במקומות עבודה ,  ומעריך שכ-20% מהקהל שלו מתמודד עם בעיית כעסים .  מוס מעריכה שזו חצי מהאוכלוסייה . " זו הסיבה למלחמות ,  להרבה בעיות בחברה .  כעס הוא רגש טבעי ,  הוא תמיד יישאר שם .  אנחנו אומרים למטופלים שהם לא יהפכו לאנשים רגועים ושלווים אחרי הטיפול .  ההבדל הוא בדרך שבה הם יתנהלו עם הכעס ,  וזה בעצם הדבר שיקבע איך הגזע האנושי ישרוד ". 
ד' ,  לדבריו ,  כבר לא התפרץ מאז סיום הטיפול . " פתחתי נתיב חדש לכעס ",  סיפר . " היום ,  לפני שאני מגיע למצב הזה ,  אני בודק את האלטרנטיבה הטובה ביותר ,  ופותר את הבעיה .  פעם בכמה זמן אני כועס ואז מגיע לטון תקיף ,  אבל כבר לא צועק כמו פעם ".  ר' וארוסתו מנהלים  " תקשורת רגשית יותר טובה "  ומתכוננים להתחתן .  א' עדיין מרגיש קושי ,  אבל לדבריו ,  המצב הרבה יותר טוב מפעם ,  והוא מנסה לשכנע את בת זוגתו ,  'הטמפרמנטית' ,  שתלך לסדנא .  נ' אומרת לסביבתה שהיא צריכה להתנתק ,  והולכת לשירותים ,  או מקשיבה למוסיקה . " כשאני כועסת אני מאד רוצה לקלל ,  אבל היום אני עוצרת את עצמי ",  הדגישה . 

" זעקת הכאב "  של שרה נתניהו :  איך מתמודדים הישראלים עם הכעס ? 
קלטת הצרחות של רעיית ראש הממשלה הייתה אולי דוגמה ויראלית במיוחד להתפרצות תוקפנית ,  אך הרחובות ,  הכבישים ומקומות העבודה שלנו רואים כאלה מדי יום - וכדאי מאוד שנתחיל לטפל בזה

