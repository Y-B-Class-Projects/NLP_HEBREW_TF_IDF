לחיצת היד שגררה את ארה"ב למערכת הבחירות בישראל
למרות חוסר רצונם של האמריקנים להתערב בנעשה כאן מחשש לקדנציה נוספת של נתניהו ,  דווקא פגישת המסדרון המקרית והקצרה בין הרצוג לביידן במינכן ציירה את האירוע כאילו הממשל  " בוחר צדדים ".  פרשנות
 ( צפו :  סרטון תעמולה חדש של ראש הממשלה נתניהו )  
המערכת הפוליטית והתקשורתית בישראל התמקדו אמש  ( שבת )  בפגישת מסדרון מקרית וקצרה מאוד בין סגן נשיא ארצות הברית ,  ג'ו ביידן ,  לבין יו"ר האופוזיציה ,  יצחק הרצוג ,  אירוע שמדגיש יותר מכל את ההשפעה השלילית של מערכת הבחירות הנוכחית על היחסים בין ישראל לבין ארצות הברית .  הפגישה ,  שיהיה נכון יותר לתארה כלחיצת יד והחלפה מנומסת של כמה משפטים ,  התקיימה בשולי ועידת הביטחון הבינלאומית במינכן ,  ששני האישים הוזמנו אליה לצד שורה ארוכה של מנהיגים מרחבי העולם .  את ישראל ייצג בוועידה גם השר יובל שטייניץ מהליכוד ,  שכמו הרצוג ,  זכה גם הוא ללחיצת יד קצרה עם ביידן .  
סערת הנאום בקונגרס האמריקני - כותרות אחרונות:ביידן לא יצפה בנאום נתניהו - אבל נפגש עם הרצוגהארגונים היהודיים בארה"ב מתנערים מנאום נתניהו : " לא קשורים לזה "" אדלשטיין ודרמר ניסו לרכך את הזעם על נתניהו בוושינגטון - וכשלו "  
מטה הבחירות של הרצוג הפיץ זמן קצר לפני מהדורות החדשות בטלוויזיה הודעה קצרה על פגישותיו במינכן ,  וציין כדרך אגב ,  בלי שום הדגשה ,  שבין ה"פגישות הלא רשמיות "  שערך יו"ר האופוזיציה ,  נכללה גם פגישה קצרה עם ביידן .  המטרה של ההודעה הייתה כנראה להדגיש את העובדה שהרצוג נפגש עם שועי עולם ומקובל על המנהיגות הבינלאומית .  בפועל ,  האפקט שנוצר היה שלילי עבור הרצוג :  התקשורת הישראלית ציירה את האירוע כאילו הממשל האמריקני  " בוחר צדדים "  בבחירות בישראל .  
בליכוד מיהרו לתקוף את יו"ר האופוזיציה וטענו כי  " התנהגותו של בוז'י במינכן היא חצייה חסרת אחריות של הקווים האדומים .  בשעה שראש הממשלה מבקש למנוע הסכם מסוכן בין המעצמות לבין איראן ,  בחר יו"ר האופוזיציה להחליש את עמדת ישראל בזירה הבינלאומית ".  זאת ,  בשעה שהרצוג למעשה אמר על הבמה דברים דומים לאלה של נתניהו בנושא האיראני ,  והבהיר כי בכל הקשור לשאיפות הגרעיניות של הרפובליקה האיסלאמית , " אין בישראל קואליציה ואופוזיציה ".  במקביל ,  בצד של הרצוג ,  ניסו להחזיר את הסיפור לגודלו האמיתי ואחרי שהתגאו בפגישה שלא ממש הייתה עם ביידן ,  מיהרו להסביר שזו הייתה בעצם רק שיחת מסדרון .  
האמת היא שבממשל האמריקני בוודאי לא ששים לראות קדנציה נוספת של נתניהו ,  אבל גם מבינים היטב שכל מעורבות שלהם בבחירות בישראל עשויה רק לחזק אותו .  לכן ,  הגישה הכללית של הממשל היא לשבת בצד ולא לעשות כלום .  החשש מחיזוק נתניהו כל כך מהלך אימים על הבכירים בוושינגטון ,  עד שהוא משפיע לא רק על יחסם לבחירות בישראל ,  אלא על כל מדיניות החוץ שלהם .  הדוגמה הטובה ביותר לכך הייתה הלחץ שהפעיל שר החוץ ,  ג'ון קרי ,  על הצרפתים והאירופים שלא להגיש הצעת החלטה בנושא הקמת מדינה פלסטינית למועצת הביטחון של האו"ם .  
מבחינה מדינית נטו ,  ללא שיקולי בחירות ,  לארצות הברית לא הייתה שום סיבה להתנגד להצעה כזו ,  שהייתה אמורה להתבסס על ציטוטים מדויקים מתוך  " מסמך המסגרת "  האמריקני שגובש על ידי קרי בשנה שעברה .  הסיבה המרכזית שהם החליטו להימנע מכך הייתה מאמצי שכנוע של שמעון פרס וציפי לבני ,  ששכנעו את קרי כי צעד כזה יחזק את נתניהו בבחירות .  נתניהו ,  מצדו ,  לא היסס לרגע להעביר את זירת הבחירות מישראל לוושינגטון ,  כאשר פעל יחד עם מקורבו ,  השגריר בוושינגטון רון דרמר ,  כדי לבשל לעצמו הזמנה לנאום בפני הקונגרס האמריקני .  
למרות חוסר רצונם של האמריקנים להיות חלק ממערכת הבחירות ,  בפועל הם מוצאים את עצמם מעורבים עד צוואר .  הליכוד והימין תוקפים את הרצוג בגלל קמפיין V15 ,  שאחד הארגונים שתרמו לו קיבל פעם ,  לפני הבחירות ,  תרומה ממחלקת המדינה האמריקנית .  השמאל והמרכז מתואמים לחלוטין במתקפה הממוקדת שלהם על נתניהו בגלל נאומו בקונגרס .  שני הצדדים עוקבים אחרי כל פרסום בארצות הברית ,  חיובי או שלילי לשיטתם ,  ומקווים לשכנע את הציבור הישראלי ש"אמריקה איתנו ".  
עד כה ,  אפשר לקבוע בזהירות שנתניהו מפסיד בענק בזירה האמריקנית ,  אבל מרוויח מכך בזירה הפוליטית בישראל .  זאת ,  משום שכל עוד הדיון מתמקד בנאומו בקונגרס ,  בהתנהלותו של ביידן ובשאלה מי ישפיע יותר לטובה על אובמה בנושא האיראני ,  נושאים אחרים שהעיסוק בהם קשה יותר לראש הממשלה נדחקים הצידה .  
לפניות לכתב :  amir.tibon@walla.co.il
 ( עדכון ראשון :  23:37 )  

לחיצת היד שגררה את ארה"ב למערכת הבחירות בישראל
למרות חוסר רצונם של האמריקנים להתערב בנעשה כאן מחשש לקדנציה נוספת של נתניהו ,  דווקא פגישת המסדרון המקרית והקצרה בין הרצוג לביידן במינכן ציירה את האירוע כאילו הממשל  " בוחר צדדים ".  פרשנות

