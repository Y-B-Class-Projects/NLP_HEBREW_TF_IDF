הבקע והאסירים :  כאבי הבטן של נתניהו
הניתוח שעבר ראש הממשלה בבטנו אולי היה קשה פיזית ,  אבל שחרור המחבלים הוא שייזכר לעולם .  וגם :  איך הדיור הציבורי חזר השבוע לכותרות ולמה הוא עורר מחלוקת בין לפיד ללבני ? 
השבוע החולף לא היטיב עם בטנו של ראש הממשלה ,  בנימין נתניהו .  הוא התחיל בכאב הפיזי שהוביל אותו לניתוח הבקע הטבורי והמשיך בכאב המטאפורי עם שחרור 26 הרוצחים לרגל פתיחת המשא ומתן המדיני .  על אף שהראשון כלל הרדמה מלאה והתערבות כירורגית פולשנית ,  לא בטוח שהוא היה קשה מהשני .  פצעי הניתוח יגלידו עם הזמן ,  שחרור מחבלים בתמורה להסכמה פלסטינית לשבת עם ישראל לשולחן הדיונים ייזכר לעולם .  נתניהו ,  שלא יהיה ספק ,  שנא כל רגע של העיסוק בסוגיית שחרור האסירים הללו .  הוא ,  שהטיף למלחמה חסרת פשרות בטרור ,  משלח לדרכם עשרות רוצחים מתועבים .  ישעיהו  ( שעיה )  דויטש ,  למשל ,  נרצח בגוש קטיף על ידי אחד מעובדיו הפלסטינים לפני כ-20 שנה .  בן 39 היה במותו ,  כל החיים היו עוד לפניו .  השבוע יצא לחופשי רוצחו ,  מקלד מחמוד זאיד סאלח .  בן 20 היה בעת המעשה ,  כיום הוא בן 40 .  כל החיים עוד לפניו .  
נתניהו יכול היה לגמור בבת אחת את כל עניין שחרור הרוצחים .  גם אם כל 104 המיועדים לשחרור היו יוצאים לחופשי השבוע ,  המחאה על המהלך לא הייתה גדולה משמעותית מזו שחווינו השבוע .  אבל בהתעקשותו על שחרור בפעימות ,  בהתאם להתקדמות המשא ומתן ,  גזר ראש הממשלה עלינו ועליו עוד שלושה סבבים של הריטואל הקבוע :  פרסום של שמות הרוצחים באישון לילה ,  יומיים של עיסוק תקשורתי נרחב בסיפורי הקורבנות ,  עתירות לבג"ץ שנדחות והשחרור כעבור 48 שעות .  עבור מי שחשובה לו כל מילה שנכתבת עליו בתקשורת  בוודאי בהקשר של מלחמה בטרור  לא מדובר בעניין של מה בכך .  
השאלה הנפוצה ביותר במערכת הפוליטית היא מה רוצה נתניהו .  האם באמת פניו לשלום ,  או שפניו לניהול תהליך ארוך ומתיש שיאפשר לו להרוויח זמן .  בסביבתו נשמרת עמימות בנושא .  כשנדרשו שם השבוע לעניין ,  התשובה הפליגה למחוזות האש במצרים ,  לכאוס בסוריה ולכל עניין ה"מסביב יהום הסער "  הקבוע .  עוד הדגישו שם ששמירת היציבות בתוך ישראל דורשת פעולות שונות ,  כולל ניהול משא ומתן .  האם ניתן להסיק מכך שכל התהליך הוא רק לשם התהליך ?  ממש לא בטוח .  הנה ,  האסירים יצאו לחופשי ,  שר החוץ האמריקני משקיע כאן מאמצים אדירים ,  השליח מרטין אינדיק כבר מתרוצץ בין ירושלים לרמאללה בשיא החום של אוגוסט ואולי פתאום ייצא מזה משהו .  עמימות ,  כבר אמרנו ? 
ואולי מהעניין הבא ניתן ללמוד על סדרי העדיפויות האמתיים של ראש הממשלה :  בתוך כל חגיגות המשא ומתן ,  נפגש השבוע נתניהו עם הרמטכ"ל האמריקני ,  מרטין דמפסי .  הפגישה הוגדרה כמצוינת ונמשכה הרבה מעבר למתוכנן .  על מה דיברו שם ?  על הכול .  על מה בעיקר ?  כמובן ,  על איראן .  אז בואו לא נתבלבל .  עם כל הכבוד לאבו מאזן ,  מה שקורה בממלכתם של עלי חמינאי וחסן רוחאני הוא הדבר שמעניין יותר מכל את נתניהו .  רוחות השינוי שמנשבות לכאורה מאיראן מטרידות את ראש הממשלה .  שרק העולם לא יחשוב בטעות שהאיום של איראן מגורענת הוסר .  
המערכה הדיפלומטית הראשונה תתרחש בוועידת האו"ם בניו יורק ,  שתיערך בחודש הבא .  רוחאני ינאם וינסה ,  קרוב לוודאי ,  לפייס את העולם ולהרוויח זמן .  נתניהו יחפש את הגימיק התורן שימחיש לכולם שהצנטריפוגות ממשיכות לעבוד במרץ .  על אף שההתבטאויות בנושא האיראני כמעט נעלמו ,  בחדרי חדרים תופסת טהרן מקום נרחב בסדר יומו של נתניהו .  השבוע כרך העיתונאי האמריקני ג'פרי גולדברג ,  הנחשב מקורב לאובמה ,  בין שני הדברים .  נתניהו ,  הוא כתב ,  מודאג מבידודה של ישראל בעולם  ( באין משא ומתן )  כפי שהוא חושש מהגרעין האיראני .  אם מישהו היה שואל את ראש הממשלה מה דעתו על התיאוריה של גולדברג ,  סביר שלהניח שנתניהו היה מפנה אותו לדברים שאמר בכנסת רק לפני שבועיים : " החלק הראשון אינו נכון והחלק השני לא יהיה ".  
למשמע צמד המילים  " הדיור הציבורי "  מפלבלות עיניו של הישראלי הממוצע .  ראשו נשמט אט אט לאחור ומוחו נאטם .  הביטוי הזה ,  שאליו מתלוות כל מיני מפלצות נפטלין כמו  " עמידר "  ו"עמיגור ",  נשמע מתקופת המעברות .  הכי רחוק מימינו ,  עידן הסביוני שקר כלשהו .
 השבוע עלה הנושא לכותרות .  לפני שנעסוק בהיבט הפוליטי של העניין ,  חובה לציין את הדברים הבאים :  מדובר בביזיון לא נורמלי ,  בצפצוף מתמשך של ארבעה ראשי ממשלה ,  שבעה שרי אוצר ותשעה שרי שיכון .  אין לזה ריח פוליטי במובן של שמאל וימין כפי שמקובל בישראל .  יש לעניין הזה בעיקר ריח מסריח .  החוק ,  שאותו העביר רן כהן ב-1998 ,  הוא חוק פשוט .  למדינה יש מצבור של דירות ציבוריות שבהן מתגוררים אנשים הזקוקים לסיוע כלכלי .  את הדירות הללו היא תוכל למכור לדיירים בהנחות מפליגות .  השאלה היא מה תעשה המדינה עם הכסף שיגיע מהמכירה .  החוק קובע מפורשות שייעשה בו שימוש לרכישת דירות ציבוריות נוספות ,  על מנת לאפשר לשמר את המאגר .  בפועל זה לא קרה .  הדירות נמכרו ,  הכסף הגיע לאוצר ,  ומשם ?  זהו ,  שלא ממש ברור איפה הוא עכשיו .  לא מדובר בעשרות מיליוני שקלים וגם לא במאות מיליונים מדובר במיליארדים .  בינתיים ,  מאגר הדירות הולך ומצטמק והכסף לא בנמצא .  ח"כ דב חנין הציע בשנה שעברה להקים ועדת חקירה על מנת לבדוק היכן הכספים הללו .  הצעתו נפלה .
 נחזור לפוליטיקה .  שר האוצר ,  יאיר לפיד ,  ושר השיכון ,  אורי אריאל ,  החליטו לטפל בנושא .  השניים מבקשים לשנות את החוק ,  ואת הכסף שיתקבל ממכירת הדירות להפנות לא רק לקניית דירות חדשות אלא גם להיבטים אחרים של סיוע בעניינים הקשורים לדיור .  עזרה במימון שכירות ,  למשל .  השבוע עלה החוק ,  עם השינוי שמבקשים השניים להכניס ,  בוועדת השרים לענייני חקיקה .  על עובדה אחת אין עוררין :  התיקון המבוקש לא עבר ,  להפתעתם .  תמך בו ,  מלבדם ,  רק השר אורי אורבך .  התנגדו לו שרי ישראל ביתנו ,  ושרת המשפטים ,  ציפי לבני .  כל שאר השרים נעדרו מהישיבה .  המשמעות של תיקו בהצבעות בוועדה היא שהחוק לא עובר .  
על מה שקרה מאחורי הקלעים ,  לפני הישיבה ובעת קיומה ,  הדעות חלוקות .  יקרא הקורא ויחליט .  בסביבתו של לפיד טוענים שלבני עשתה להם תרגיל  ( ואלו מילים ממש עדינות )  ,  שערב לפני כן היה דין ודברים בין לשכות שר האוצר ושרת המשפטים בנוגע לתיקון שביקש לפיד להכניס לחוק ,  ושהיה ברור שלבני תומכת בו .  בישיבה ,  נטען ,  החליטה לבני להתהפך מסיבה לא ברורה ולשנות את אופן הצבעתה .  אחר כך היא עוד קיימה הצבעה על החוק ללא התיקון ,  מה שחייב את לפיד להתנגד לו ולמעשה להצביע נגד החוק שהוא עצמו הביא .  זה ממש לא מה שקרה ,  אומרים בקרבת לבני .  נכון שהיו דיבורים בין הלשכות ,  אבל לבני לא התחייבה מראש לגבי אופן הצבעתה .  לפיד איחר לישיבה ב-20 דקות והיא חיכתה לו עם הצעת החוק הזו ,  כדי שלא יחשדו בה שעשתה מחטף .  מה לעשות שלפיד ואריאל לא עשו שיעורי בית ודאגו שיהיה להם רוב .  לפיד צריך להבין ,  אומר גורם בסביבת לבני ,  שבוועדה הזו לא כולם סרים למרותו ולא מדובר כאן בחברי סיעתו שצריכים ליישר אתו קו .  בטוח שהוא מבין שהוועדה הזו פועלת בדרך דמוקרטית .  
מיד לאחר הצלחתה בישיבה ,  רצה לבני לפייסבוק ונכנסה בלפיד ובאריאל .  היא הציגה את השניים כמי שמבקשים  " לעשות קופה "  ממכירת הדירות הציבוריות ובכך לחסל את המלאי .  לפיד עוד לא הגיב רשמית לעניין  ( כלומר בפייסבוק )  ,  אלא רק הבטיח שמבחינתו לא מדובר בסוף פסוק .
 המתיחות בין לבני ללפיד לא החלה השבוע .  ניצניה נראו היטב עוד בתקופת מערכת הבחירות .  לבני קראה לאיחוד בגוש המרכז-שמאל בין יש עתיד ,  העבודה והתנועה .  שלושת ראשי המפלגות נפגשו בבית אמו של לפיד ,  שולמית .  לבני הרגישה שם אאוטסיידרית .  ההצעות שהביאה נדחו על ידי לפיד ושלי יחימוביץ' בבוז .  כעבור יום הם יצאו ביחד נגדה .  בכלל ,  לפיד לא שופע הערכה כלפי שרת המשפטים .  לא בהיבט המקצועי ולא מהפן האישי .  קרה מה שקרה ושניהם אוחזים בתפקידים מרכזיים באותה הממשלה .  היא יושבת על ברז החקיקה ,  הוא על השיבר של הכספים .  שניהם יצטרכו מאוד אחד את השני .  לפיד בקידום האג'נדה שלו דרך הכנסת ,  ולבני במימון שינויים שתרצה לעשות במשרדי הממשלה שבאחריות התנועה ,  ובעיקר ברוח גבית שתיתן יש עתיד למהלך המדיני מול הפלסטינים שהיא מקדמת .  לפיד הבטיח שטרם נאמרה המילה האחרונה ושהתיקון בחוק הדיור הציבורי יגיע לממשלה ושם יעבור ,  על אפה ועל חמתה של לבני .  נראה שגם ביחסים בין השניים טרם נאמרה המילה האחרונה .
 פוסט פוליטי - לכל הטורים 

הבקע והאסירים :  כאבי הבטן של נתניהו
הניתוח שעבר ראש הממשלה בבטנו אולי היה קשה פיזית ,  אבל שחרור המחבלים הוא שייזכר לעולם .  וגם :  איך הדיור הציבורי חזר השבוע לכותרות ולמה הוא עורר מחלוקת בין לפיד ללבני ? 

