המתנחלים מקימים מאחזים חדשים
שעות ספורות לפני פגישתו של רה"מ והשליח האמריקאי למזרח התיכון ,  מאיישים עשרות מתנחלים את המאחזים החדשים בגדה .  מיטשל ונתניהו צפויים לדון על המשך הבנייה בהתנחלויות
על רקע פגישתם המתוכננת הבוקר  ( שלישי )  של ראש הממשלה בנימין נתניהו והשליח האמריקאי למזרח התיכון ג'ורג' מיטשל ,  המשיכו גם הלילה המתנחלים בהקמת מאחזים בגדה .  הקמת המאחזים היא חלק מתוכנית שעליה הכריזו המתנחלים בתחילת השבוע ולפיה בימים הקרובים יוקמו 11 מאחזים חדשים .  כבר אתמול בצהריים הוציא צה"ל צו שטח צבאי סגור לאחד המקומות המתוכננים להקמת מאחז בגוש עציון ,  בתגובה לכוונת פעילי ימין להקים במקום מבנים .  לדברי המתנחלים ,  הקמת המאחזים באה בתגובה לביקורו של השליח האמריקאי ג'ורג' מיטשל בישראל והלחץ האמריקאי על ישראל להפסיק את הבנייה בהתנחלויות ולפנות מאחזים בלתי חוקיים .  מיטשל וראש הממשלה בנימין נתניהו צפויים להיפגש בשעות הבוקר המוקדמות .  
בכרוזים שהופצו בתחילת השבוע ברחבי התנחלויות רבות ביהודה ושומרון תחת הכותרת 'די לספר הלבן' ,  נקראו המתנחלים לסייע בהקמת 11 מאחזים חדשים ,  בדומה ל-11 נקודות ההתיישבות שהוקמו בנגב בתקופת המנדט הבריטי . " אומות העולם רוצות שלא נהיה פה ",  נכתב , " ואנו בתשובה מחזקים את הקשר עם הארץ ומקימים יישובים חדשים .  לפני 63 שנה התגלתה רוח חלוצית ובלילה אחד קמו 11 נקודות בנגב .  כאז כן עתה ,  הקמת יישובים חדשים ביהודה ושומרון ,  תחזיר את מדינת ישראל למסלול העצמאות ".  
גם הפעם בחרו אנשי נוער הגבעות שמות יצירתיים למאחזים החדשים .  כך למשל מתוכננים לקום בשומרון המאחזים צור-יה ,  גת יוסף ,  וסלע .  בבנימין יוקמו גבעת האגוז ,  עוז יונתן וענבלים ובאזור חברון - מעלות חברון וחוות הרועים .  מי שעומדים מאחורי הקמת הנקודות החדשות הם אנשי תנועת נוער למען ארץ ישראל ,  בראשות דניאלה וייס .  למרות תקוותיהם של המתנחלים להקמת הנקודות ,  בצה"ל לא מתכוונים לאפשר את התוכנית החדשה .  למפקדי החטיבות המרחביות ביהודה ושומרון ניתנה הוראה חד משמעית שלא לאפשר הקמת נקודות התיישבות חדשות ,  ולהרוס את הבנייה שמתקיימת עוד ביום ההקמה .
 בתוך כך ,  אמש הפגינו 2,000 בני אדם מול הקונסוליה האמריקאית בירושלים ,  במחאה על מה שהם מכנים  " התכתיבים של הממשל האמריקאי לישראל ".  ח"כ יעקב כץ כצל'ה  ( האיחוד הלאומי )  קרא בנאומו לשליח האמריקאי ג'ורג' מיטשל ללכת הביתה . " ארץ ישראל מקיאה את מי שבוגד בה .  ארץ ישראל הקיאה את אריק שרון ,  היא הקיאה את אולמרט ואת הירשזון ואת חיים רמון ,  את דן חלוץ וארץ ישראל תקיא את ביבי נתניהו אם הוא ימשיך לבגוד בארץ ישראל ".  
בהפגנה נאם גם יו"ר מועצת יש"ע דני דיין ואמר : " אנחנו גרים בלב ארצנו על אפו וחמתו של הלחץ האמריקאי .  אנחנו קוראים לנתניהו ,  אל תלמד מאלה שמנסים לעשות עצמנו כחגבים .  תלמד אפילו מקודמייך בתפקיד .  אילו הפוליטיקאים של היום היו צריכים לעמוד בפני ההחלטה ההיסטורית ב-48' ולהכריז על ריבונות ישראל או להיכנע ללחץ האמריקאי ,  ספק אם מדינת ישראל הייתה קיימת .  מי שאומר שאי אפשר לעמוד מול הלחץ האמריקאי הוא בור או שקרן .  שילה וחברון הם של עם ישראל לנצח נצחים ואת ההתחייבות הזאת אנחנו נכפה על מדינת ישראל ". 

המתנחלים מקימים מאחזים חדשים
שעות ספורות לפני פגישתו של רה"מ והשליח האמריקאי למזרח התיכון ,  מאיישים עשרות מתנחלים את המאחזים החדשים בגדה .  מיטשל ונתניהו צפויים לדון על המשך הבנייה בהתנחלויות

