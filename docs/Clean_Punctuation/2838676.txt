קרב צמוד במדגמים - נתניהו : " ניצחנו ";  הרצוג : " הכול פתוח "
 עם פרסום המדגמים ,  זכה דרעי לשיחות מהשניים וקבע להיפגש עמם בנפרד .  בנט התרסק והרשימה המשותפת הפכה לשלישית בגודלה .  נתניהו : " עם ישראל ניצח ".  הרצוג : " תוצאה שמאפשרת לנו לחזור לשלטון ".  התקווה של ריבלין - אחדות .  הצטרפו למשדר וואלה חדשות בהגשת דב גיל-הר והילה קובו
הליכוד ומחנה הציוני בקרב צמוד  כך עולה מתוצאות המדגמים שפורסמו הערב  ( שלישי )  בערוצי הטלוויזיה .  כל שלושת המדגמים מצביעים על עלייה בכוחן של שתי המפלגות הגדולות לעומת הסקרים האחרונים .  הבית היהודי מאוכזבת עם שמונה או תשעה מנדטים ,  ומפלגת יחד של אלי ישי לא עוברת את אחוז החסימה .  שיעור ההצבעה עמד על 71.8%  הגבוה ביותר מאז בחירות 1999 ,  אז הצביעו 78.7% מבעלי זכות ההצבעה .
 לצפייה בתוצאות מדגמי שלושת הערוצים - לחצו כאן 
ראש הממשלה בנימין נתניהו הביע שביעות רצון מהתוצאות המסתמנות . " כנגד כל הסיכויים ,  השגנו ניצחון גדול למחנה הלאומי בראשות הליכוד ",  הצהיר נתניהו בנאום בגני התערוכה בתל אביב . " השגנו ניצחון גדול לעמנו .  אני גאה בעם ישראל ,  שברגע האמת ידע להפריד בין עיקר לתפל ולעמוד על העיקר - ביטחון אמיתי ,  כלכלה אחראית ,  וכן  רווחה חברתית שאנחנו מחוייבים לה ". 
נתניהו הוסיף כי  " עלינו להקים ממשלה חזקה ויציבה ,  שתדאג לביטחונם ורווחתם של כל אזרחי ישראל .  אתגרים גדולים מאוד לפנינו .  אינני יכול לפרט את כולם ,  אך אני יכול לומר לכם בבטחה שאנו עומדים בפני אתגרים מדיניים וביטחוניים ,  וגם אתגרים חברתיים וכלכליים .  הבטחנו לטפל במחירי הדיור ובהפחתת יוקר המחייה  ואנחנו נעשה זאת ".  
גם יו"ר המחנה הציוני ,  יצחק הרצוג ,  דיבר בשבח תוצאות המדגמים ואמר כי  " התוצאה הזאת מאפשרת לנו לחזור לשלטון ".  בדברים שנשא במטה המפלגה ,  הוא הוסיף כי המפלגה תחכה לתוצאות האמת   " הכל פתוח ".  הרצוג גם הזכיר כי  " מאז בחירות 92' ובחירתו של רבין ז"ל לא הגענו לתוצאה כזאת ,  ואני מאוד גאה להיות כאן אתכם .  חשוב לי לומר שזה לא היה לרגע הזה בלי השותפות הנהדרת והאמיצה ביני לבין לבני ".  
לדברי גורמים פוליטיים ,  הנשיא ראובן ריבלין לא מתכוון ליזום מממשלת אחדות כרגע ,  אבל יברך על כך אם נתניהו והרצוג ירצו בכך .  על פי הערכות נוספות במערכת הפוליטית ,  אם כחלון יחליט שהוא הולך עם נתניהו ,  קואליציית ימין צרה היא עובדה מוגמרת .  
במטה הליכוד בגני התערוכה בתל אביב נרשמה הערב אווירת ניצחון .  פעילי המטה מניפים את דגלי המפלגה ,  שרים  " היידה ביבי "  ו"עם ישראל חי "  ורוקדים .  ניר חפץ ,  מנהל מטה ההסברה של נתניהו ,  אמר : " לנתניהו תהיה ממשלה מהר מאוד .  אני משוכנע מתוצאות המדגמים שנתניהו הוא ראש הממשלה הבא של ישראל ,  והוא יקים ממשלה לאומית ". 
אחרי פרסום המדגמים ,  שווח יו"ר מפלגת כולנו משה כחלון עם ראש הממשלה נתניהו ויו"ר המחנה הציוני יצחק הרצוג והודיע לשניהם שיחליט על מי משניהם להמליץ לנשיא עם תוצאות האמת .
 חגיגות בחירות בוואלה חדשות:כחלון :  שוחחתי עם נתניהו והרצוג ,  אודיע על החלטתי עם תוצאות האמתבנט : " לא אהיה עלה תאנה בממשלת אחדות - אלך לאופוזיציה"הנקמה של ש"ס :  אלי ישי לא עובר את אחוז החסימה 
במקביל ,  התקשר נתניהו ליו"ר הבית היהודי ,  נפתלי בנט ,  והשניים סיכמו להתחיל משא ומתן מואץ להקמת ממשלה לאומית ולפעול בשיתוף פעולה למען מדינת ישראל .  בנט ,  מצדו ,  בירך את נתניהו על ניצחונו .  כמו כן ,  נתניהו שוחח עם יו"ר ש"ס אריה דרעי וביקש ממנו להיפגש עוד הלילה .  בעקבות בקשתו של דרעי ,  השניים צפויים להיפגש מחר .  
גם יו"ר המחנה הציוני יצחק הרצוג שוחח עם דרעי ,  אך בינתיים לא נקבעה פגישה בין השניים .  המחנה הציוני הקימה צוות משא ומתן קואליציוני בראשות אלון גלרט וישראל מימון בניסיון להקים קואליציה בראשות הרצוג .  הצוות החל לקיים מגעים עם המפלגות השונות .  
במדגם של ערוץ 2 הליכוד קיבלה 28 מנדטים  יתרון של מנדט אחד על פני המחנה הציוני עם 27 מנדטים .  במדגמים של ערוץ 1 ושל ערוץ 10 שתי המפלגות קיבלו 27 מנדטים .
 הרשימה המשותפת היא המפלגה השלישית בגודלה על פי המדגמים עם בין 12 ל-13 מנדטים .  יש עתיד מקבלת בין 11 ל-12 מנדטים ,  וכולנו של משה כחלון עם 10 מנדטים .  
על פי המדגם של ערוץ 2 ,  יהדות התורה קיבלה שמונה מנדטים ואילו בערוץ 10 היא קיבלה שבעה מנדטים .  בערוץ 1 המפלגה של הציבור החרדי-ליטאי קיבלה שישה מנדטים בלבד .  בכל שלושת המדגמים ש"ס זכתה לשבעה מנדטים ומרצ וישראל ביתנו מקבלות חמישה מנדטים כל אחת .  
במחנה הציוני התעקשו לשמור על אופטימיות גם לאחר פרסום המדגמים . " הליכוד ממשיך להטעות ",  נמסר בהודעה מהמפלגה . " גוש הימין הצטמצם .  הכול פתוח עד תוצאות האמת והנתונים הסופיים בהם נוכל לדעת אילו מפלגות עברו את אחוז החסימה ואיזו ממשלה נוכל להקים .  כל הספינים והאמירות מוקדמים מדי .  צוות המשא ומתן הוקם במטרה להרכיב ממשלה בראשותו של הרצוג ". 
מנגד ,  היו במפלגה גם מי שקיבלו ברגשות מעורבים את התוצאות המסתמנות . " יש פה שני צדדים ",  אמרה חברת הכנסת מיכל בירן . " מצד אחד ,  בכנות ,  ציפינו לפער הרבה יותר גדול .  מצד שני ,  התוצאה היא מדהימה .  לפני שלושה חודשים היינו במקום אחר ,  היה סקר שקיבלנו עשרה מנדטים ".  היא הביעה תקווה  " שהרצוג ירכיב את הממשלה הבאה .  לולא היה מדובר בנתניהו שגם שיקר שוב ושוב לאזרחי ישראל כמעט בכל נושא והיה אפשר לדמיין שביל משותף שאפשר לצעוד בו יחד ,  היה אפשר לחשוב על ממשלת אחדות ".  
חברת הכנסת סתיו שפיר  ( המחנה הציוני )  דווקא הביעה שביעות רצון מהתוצאות . " יש פה תוצאה מרשימה ביותר ",  אמרה . " מצד אחד ,  הבעת אי אמון בשלטון נתניהו ,  ומצד שני הישג למחנה הציוני .  מי שישיג את מירב המנדטים כנראה ירכיב את הממשלה הבאה .  התקף הפאניקה של נתניהו גרם לו לדבר עם הציבור בפעם הראשונה בשנים אחרונות - הישג אדיר למערכת הבחירות הזו .  אנחנו התחלנו מסקרים שדיברו על 10-11 מנדטים ועשינו עלייה אדירה .  אנחנו צריכים לחכות לתוצאות האמת .  כרגע ,  ממה שאני רואה ,  אין לנתניהו גוש חוסם ברור .  יש פה תלות גדולה בכחלון ובמה שהוא יחליט לעשות .  הבעת אי האמון בנתניהו היא ברורה ,  כמעט מוחלטת .
 גם יו"ר המפלגה לשעבר ,  מספר 3 ברשימתה ,  ח"כ שלי יחימוביץ' ,  לא הרימה ידיים . " אני מזהירה את נתניהו מיהירות יתר ",  אמרה לערוץ 2 . " אני משוכנעת שכחלון לא מונח בכיס שלו .  אני משוכנעת שהוא לא מעוניין לתת לנתניהו עוד ארבע שנים לאחר שהוא התעמר בעמו .  אל יתהלל חוגר כמפתח ".  
מנגד ,  בליכוד ,  שהסקרים האחרונים צפו לה כמה מנדטים פחות מלמחנה הציוני ,  הביעו שביעות רצון .  ח"כ אופיר אקוניס אמר כי התחושה במפלגה היא  " שמחה אדירה ,  פרץ של אושר שאני לא זוכר מאז נבחרתי לכנסת ב-2009 ,  אולי רק בבחירות 96' שהיה ניצחון גדול ".  לדבריו , " זה היה קרב מאוד צמוד והמדגמים עדיין מדברים על קרב מאוד צמוד .  כדאי לחכות לתוצאות האמת ואחר כך לתוצאות החיילים שלדעתי יגדילו את הפער .  קרה פה היום נס ענק שאף אחד לא צפה אותו ".   
" לא היה לי ספק ",  אמרה בתגובה נאווה בוקר ,  מועמדת הליכוד ואלמנתו של ליאור בוקר שנספה באסון הכרמל . " הציבור מבין שמי שצריך לעמוד בראש המדינה הוא רק נתניהו .  אני מאמינה שתהיה ממשלת ימין ואני קצת נרגשת .  היום זהו יום הולדתו של בעלי ז"ל ואבא שלי אמר שהיום אני הולכת לקבל מתנת יומולדת ולהיות ח"כית ". 
עדכון ראשון :  20:30 

קרב צמוד במדגמים - נתניהו : " ניצחנו ";  הרצוג : " הכול פתוח "
 עם פרסום המדגמים ,  זכה דרעי לשיחות מהשניים וקבע להיפגש עמם בנפרד .  בנט התרסק והרשימה המשותפת הפכה לשלישית בגודלה .  נתניהו : " עם ישראל ניצח ".  הרצוג : " תוצאה שמאפשרת לנו לחזור לשלטון ".  התקווה של ריבלין - אחדות .  הצטרפו למשדר וואלה חדשות בהגשת דב גיל-הר והילה קובו

