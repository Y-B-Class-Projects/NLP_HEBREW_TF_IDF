ישראל רק מפסידה מהעימות עם ארה"ב
נתניהו היטיב להוביל את הקמפיין הבינלאומי נגד הגרעין האיראני - אבל האם לא הגזים ?  יעל פתיר סבורה שאחרי חתימת הסכם ז'נבה ,  ישראל צריכה את ארה"ב לצדה במו"מ עם הפלסטינים
ראש ממשלת ישראל מחויב בראש ובראשונה לביטחונה של מדינת ישראל .  כשבנימין נתניהו הבין שהאיום הגדול ביותר על ישראל הוא הגרעין האיראני ,  הוא לקח על עצמו תפקיד פומבי - להוביל ולהמריץ את מדינות העולם להכיר באיום ולהיאבק בו .  כמו ארנבת במרוץ כלבים ,  הרצה לפניהם ומעודדת אותם אל קו הסיום .  אלא שהכלבים המתחרים במרוץ הגיעו לסיומו של הסיבוב הנוכחי - והארנבת ממשיכה לרוץ .  
כעת ,  לאחר חתימת הסכם הגרעין בז'נבה ,  יהיו שיגידו כי אלמלא ההתערבות של ראש הממשלה ,  ההסכם שנחתם יכול היה להיות הרבה יותר גרוע .  השאלה שצריכה להישאל היא מהו המחיר ששילמה ישראל על הקמפיין הפומבי שהובילה בימי המו"מ בז'נבה ,  שערער את היחסים עם ארה"ב והגיע עד להתקפה אישית נגד מזכיר המדינה האמריקני ,  ג'ון קרי .  
אין ספק שבקמפיין נגד התחמשות גרעינית איראנית ,  אם ראש ממשלת ישראל לא רואה עין בעין עם מדיניות החוץ של גדולת הידידות של ישראל ,  עליו להעיר על כך ולפעול לשינוי - אבל בעשותו כן ,  הוא צריך לקחת בחשבון שני דברים :  ראשית ,  מה הדרך הטובה ביותר להשיג את התוצאה אותה הוא מחפש ;  שנית ,  מה הנזק שייגרם מיצירת משבר ,  לפחות למראית עין ,  בין ישראל לארה"ב .  האם נכון לעשות זאת בצורה פומבית כפי שעשה ,  או בחדרים סגורים כפי שעדיף היה ?  האם נכון להתערב בצורה בוטה בפוליטיקה האמריקנית ,  או נכון להתנהל בצורה דיסקרטית יותר ?  
הברית האסטרטגית בין ישראל לארה"ב היא כוח הרתעה משמעותי באזור .  היחלשותה פוגעת בהרתעה של ישראל .  עם חתימת ההסכם עם איראן ,  האם ישראל רוצה להיתפס כמדינה שהמעצמות לא לוקחות אותה בחשבון ולא משתפות עמה פעולה ?  סקר עמדות בקרב באמריקנים הראה כי יש רוב של 64% התומכים בהסכם עם איראן .  ברור שהעולם המערבי מעדיף היום פתרונות דיפלומטיים על פני פתרונות של שימוש באמצעים אלימים .  במצב בו מעמדה של ישראל בעולם נמצא ברגע קריטי ,  כפי שאיבחן לאחרונה גם שר החוץ אביגדור ליברמן - האם נכון שישראל תמשיך לנופף בדגל המלחמה כאשר המעצמות חותרות להישג דיפלומטי ?  
בימים אלו ,  מתרגלת יהדות ארה"ב לסיטואציה שבה שתי הממשלות ,  בירושלים ובוושינגטון ,  לא ניצבות בדיוק על אותו הקו בשני נושאים חיוניים של מדיניות חוץ .  בעוד ממשלת ארה"ב הגדירה שתי מטרות במזה"ת לקדנציה זו - מניעת נשק גרעיני מאיראן באמצעות הסכם ,  וסיום הסכסוך הישראלי פלסטיני באמצעות פתרון של שתי מדינות לשני עמים - חלקים ניכרים מממשלת ישראל יוצאים נגד נגד שתי המטרות הללו .  בהתאם ,  הקולות הפומביים שאנחנו שומעים מיהדות ארה"ב נחלקים בין אלו שרואים לכאן או לכאן .  למעשה ,  נגמרו הימים בהם יהדות ארה"ב מבטאת רק תפיסה מונוליטית אחת .  אמנם עבור חלק מהישראלים זה יכול להיות מאכזב שאין בקרב הקהילה היהודית האמריקנית הסכמה גורפת עם מדיניות ממשלת ישראל ,  אבל בטווח הרחוק - זה הרבה יותר בריא ליחסים בין ישראל וארה"ב וליחסים בין הקהילה היהודית האמריקנית והישראלית .
 כעת ,  לאחר חתימת ההסכם עם איראן ,  תעבור ארה"ב לטפל בנושא השני בסדר העדיפויות של מדיניות החוץ שלה במזרח התיכון :  סיום הסכסוך הישראלי-פלסטיני .  האם חשובה יותר פגיעה באמינותו של ג'ון קרי בפני הישראלים ,  מאשר פיתוח וחיזוק היחסים עמו במטרה לסייע לישראל להגיע להסדר ?  הלוא גם כאשר נגיע לאפריל ויסתיימו תשעת החודשים שהוקצו למשא ומתן ;  גם אם ישראל תצליח להציב את הפלסטינים כאשמים לכישלון ;  גם אם הפלסטינים לא יילכו לאו"ם ;  גם אם מעמדה של ישראל בעולם לא ימשיך להידרדר ;  גם אם האירופאים לא יטילו לחצים כלכליים נוספים ;  גם אם כל התחזיות הללו יתגשמו - ישראל עדיין תישאר מדינה בלי גבולות מוגדרים ,  שאינה יודעת היכן היא מתחילה והיכן היא נגמרת ,  ששולטת על עם אחר ושממשיכה ללמד את ילדיה פחד כדי לשלוח אותם להילחם ,  מבלי לספק להם תקווה לעתיד טוב יותר .  אז בסופו של יום ,  עם הגיענו לקו סיום מרוץ הביטחון הזה ,  האם ישראל יוצאת מרוויחה או נפסדת ?  
יעל פתיר היא מנהלת התכנית של שדולת ג'יי סטריט בישראל
מעוניינים לפרסם מאמר במדור הדעות ?  כתבו לנו למייל op-ed@walla.net.il 

ישראל רק מפסידה מהעימות עם ארה"ב
נתניהו היטיב להוביל את הקמפיין הבינלאומי נגד הגרעין האיראני - אבל האם לא הגזים ?  יעל פתיר סבורה שאחרי חתימת הסכם ז'נבה ,  ישראל צריכה את ארה"ב לצדה במו"מ עם הפלסטינים

