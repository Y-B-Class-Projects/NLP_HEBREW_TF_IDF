פרס : " ישראל ופלסטין של מחר יעניקו לילדינו תקווה "
 לרגל חגיגות ה-90 של אחד הישראלים המוכרים בתבל ,  התקבצו בבנייני האומה שועי עולם ,  ושמעון פרס אחד .  נשיא ארה"ב אובמה : " אתה אגדה בחייך ".  קלינטון : " אתה איינשטיין החברתי "
 לאחר נאומו של נשיא ארה"ב לשעבר ביל קלינטון ,  הגיעו אמש ( שלישי )  חגיגות ה-90 של נשיא המדינה שמעון פרס לשיא נוסף .  האירוע המרכזי לציון הולדתו של אחד הישראלים המוכרים בעולם נערך בבנייני האומה בירושלים ,  וכיאה לאדם במעמדו של הנשיא ,  השתתפו בו שורה של פוליטיקאים ,  זמרים ושחקנים .  לצד פרס וקלינטון ,  הסתופפו בכסאות הכבוד מכובדים רבים ,  בהם ראש הממשלה בנימין נתניהו ,  השליח המיוחד לאזור טוני בלייר ,  הזמרת ברברה סטרייסנד ,  שחקני הקולנוע רוברט דה נירו ושרון סטון וכן שלמה ארצי ,  אייל גולן ועדי אשכנזי .  
חתן השמחה הודה לאורחיו הרבים . " יחד עשינו דרך ארוכה ומרגשת .  אני מעריך עד מאוד שהחלטתם לציין את יום הולדתו של אדם ,  שכל חטאו הוא שנוספה לו עוד שנה אחת .  בילדותי ,  ישראל הייתה יותר אגדה ממציאות ",  אמר הנשיא . " היא בקעה מתוך חלום והיא גדולה היום מחלומה .  מתוך תהומות השואה התרוממנו אל פסגות שהן מעל לקו הרקיע של ההיסטוריה .  זה היה מסע ארוך ,  כרוך במחיר דמים כבד מנשוא .  ידענו שבע מלחמות ועמדנו בכולן ".   
" קיבצנו גלויות מקצווי תבל ,  והיינו לעם אחד .  בנינו דמוקרטיה תוססת וחברה רבת גוונים .  בנינו את ישראל כמרכז עולמי של היי-טק ,  מדע ויצירתיות .  מאדמה סרבנית יצרנו נווה מדבר מעורר השראה .  מדינת ישראל הייתה להוכחה מפורשת שהשפע החבוי באדם עולה על האוצרות הטמונים באדמה .  אני אוהב את הארץ הזו .  אני מאוהב בבני עמי היודעים להיות סוערים ,  וגם קצרי רוח .  שפתם לעיתים אינה משוש הדיפלומטיה .  אך בו בזמן ,  תבונתם .  היצירתיות שלהם .  אומץ וטוב לבם .  נדיבותם והחום שהם מרעיפים - יכולים להמיס כול קרחון .
" הישראלי שמטיח קללה משום שנדמה לו כי עקפת את רכבו שלא כדין ,  הוא אותו ישראלי שבשדה הקרב יהיה מוכן להשליך את נפשו מנגד כדי להגן על ארצך ולהציל את רעך .  המלאכה טרם הושלמה .  הגענו אל הארץ המובטחת .  אנו חייבים עתה לעשותה לארץ מבטיחה .  למדינת מופת .  ישראל קטנה בשטח ,  יכולה להיות גדולה בצדק .  לארץ שבה איש אינו רעב ללחם .  לארץ שבה כל ילדה וילד זוכים לחינוך איכותי .  מן הגיל הרך לאורך כל החיים .  ארץ ששולט בה רוב נבחר והמיעוטים בה זכויותיהם מלאות ושוות ",  המשיך פרס . 
" זו ארץ שיש בה מקום לדעות שונות ,  אבל אין בה ואסור שיהיה בה מקום לאפליה כלשהי - דתית ,  לאומית ,  אתנית ,  או מגדרית .  חברה שמכבדת את החלשים שבה .  שמתחשבת בג ? ר .  ושדואגת ליתום ולאלמנה ,  לזקן ולחולה .  ארץ של ערבות הדדית וסובלנות כלפי האחר .  ארץ של אפס סלחנות לאלימות ,  לשחיתות ,  לבריונות .
" וחושב בליבי :  להיות אופטימי זה כל כך הגיוני .  כל כך מעשי .  אני מאמין שישראל יכולה לעלות מעלה מעלה ,  אם תקבל את ההחלטות הנדרשות .  הרי אנו שואפים באמת ובתמים להיות עם סגולה ,  עם תורם .  אנו רוצים שלום עם שכנינו .  האתמול בינינו לבין הפלסטינים הוא מלא עצב .  אני מאמין שישראל של מחר ופלסטין של מחר יכולות להעניק לבנינו אור ותקווה .  קידום השלום ישלים את מצעדה של ישראל אל הגשמת החזון היסודי .  מדינת מופת ערכית ומשגשגת .  מדינה החיה בשלום ובביטחון בתוך ביתה ועם שכניה ",  סיכם נשיא המדינה .  
נשיא ארה"ב לשעבר ביל קלינטון בירך את פרס בפעם השנייה ביממה : " אנחנו כאן כדי לכבד את הישראלי החי האחרון שהכיר את המלך דוד ",  חייך קלינטון . " הייתי כאן לפני עשר שנים ביום ההולדת ה-80 שלך ואני מתכבד להיות כאן הערב .  הוא הבטיח להופיע ביומולדת ה-90 שלי .  ואז לשאת נאום בהלוויה שלי .  על כל אדם לזכור שהיית חלק מ-12 ממשלות שונות .  למי שיכול לשרוד כל כך הרבה ישיבות ממשלה משעממות ,  מגיע להיות בן 90 ויותר ".   
" אנחנו חברים יותר משני עשורים .  קברנו אנשים שאהבנו וחגגנו תקוות גדולות .  שרדנו אכזבות גדולות .  צפיתי בך בשמש ובסופה .  כשהיית למעלה - ולמטה .  כשניצחת בבחירות - וכשהפסדת .  הדבר שהכי אהבתי בך הוא שילוב יוצא דופן של שכל ולב ,  שאפשר לך תמיד להיות גדול . 
" איינשטיין הקדיש את מוחו לתאוריה מאוחדת של החומר ובכך ביקש להסביר את הקיום ,  על ידי שילוב של פיזיקה ,  כימיה וביולוגיה ",  המשיך קלינטון . " אנחנו מתקרבים לזה כיום .  שמעון ,  אתה האיינשטיין החברתי של העולם .  אתה ניסית למצוא תאוריה של משמעות ,  שתאחד פוליטיקה ,  פילוסופיה ,  פסיכולוגיה ומדע .  אתה לא מפסיק להזכיר לנו כמה מיוחד כל ילד .  אתה לא מפסיק להזכיר לנו שמה שיש במשותף חשוב יותר מההבדלים .  עשור אחר עשור ,  אתה הבאת לאלו שאוהבים ומסכימים איתך - וגם לאלו שלא מסכימים איתך - תאוריה מאוחדת של משמעות .  וכל אחד מאיתנו שזכה להכיר אותך ולהיות בצל ידידותך ,  נעשה מעט חזק יותר ומעט יותר אופטימי ,  לגבי האפשרות שיום אחד התאוריה שלך תהיה אמיתית בחיי הארץ הקדושה הזאת והעולם כולו .  ביום ההולדת הזה אנחנו חוגגים את המתנה הגדולה שלך לכל אחד מאתנו ",  אמר קלינטון .  
גם נשיא ארצות הברית כיום ,  ברק אובמה ,  בירך את הנשיא במסר מוקלט : " היום אנו מרימים כוסית לחייך ,  למרץ ולידידות שלך .  מי ייתן והמנהיגים שנמצאים כאן היום יעבירו הלאה את משנתך .  בפשטות ,  אתה אגדה בחייך ".  
ראש הממשלה בנימין נתניהו בירך אף הוא את הנשיא . " מזל טוב שמעון היקר .  אתה איש החזון ,  איש השלום ,  אתה לא מפסיק להתעניין ,  לחקור ,  לקוות ,  לפעול ",  אמר . " הנשיא ואני נפגשים לעיתים תכופות ומדברים על עניינים חשובים .  אחר כך לכאורה מסתיימת השיחה אבל אצל שמעון היא רק מתחילה .  הוא מדבר על רובוטיקה ,  גנטיקה ,  חקר המוח .  שמעון ,  אתה מוכיח שאפשר להיות סקרן בכל גיל וצעיר בכל גיל .  אתה מסתכל תמיד אל העתיד .  עם התכונות הללו של התחדשות וסקרנות אתה מלווה אותנו בכל תחנות חיינו ,  מהקמת המדינה ועד היום .  ממלחמת העצמאות ומדימונה ומפיתוח הנגב והגליל ,  והמאמץ לשלום וההסתכלות קדימה אל תוך המאה ה-21 ".   " בערב הזה אני רוצה לדבר על יום אחד במסע שלך ",  המשיך ראש הממשלה . " היום הראשון שפגשתי אותך .  זה היה לפני 37 שנים .  ביום שהבאנו למנוחות את אחי יוני ,  שנפל במבצע אנטבה .  ונשאת אז ,  שמעון ,  נאום הספד שנגע ללבי וללב משפחתי ואני לא אשכח אותו כל חיי .  היית אז שר ביטחון ויחד עם ראש הממשלה יצחק רבין קיבלתם את אחת ההחלטות הנועזות בתולדות מדינת ישראל - להשיב את חטופינו לארץ מליבה של אפריקה ולזקוף את קומתה של מדינת ישראל .  אני יודע ,  שמעון ,  איזה שילוב של נחישות ואחריות ואומץ לב היה דרוש כדי לקבל החלטות כאלה .  ואותה נחישות ואותה אחריות ואותה תעוזה ,  כל אלה נדרשות גם היום כדי להבטיח שמדינת ישראל תחיה בביטחון ובשלום מול האתגרים החדשים סביבנו ".  
" השלום מעדיף את החזקים .  אנו משיטים יד לכל שכנינו אבל אנחנו תמיד מוכנים להגן על עצמנו .  זה מה שאני למדתי משמעון פרס .  היה מוכן לשלום והיה מוכן להגן על עצמך .  זה סיכום טוב של חיים ,  אבל זה לא סיכום .  בשם ממשלת ישראל ואזרחיה אני רוצה לברך אותך עד 120 ,  אבל כולנו יודעים שזה לא רציני .  עד 150 ,  עד מתי שתרצה ,  מזל טוב שמעון היקר ",  סיכם ראש הממשלה .  
שליח הקוורטט למזרח התיכון ,  ראש ממשלת בריטניה לשעבר טוני בלייר ,  פתח את האירוע : " נאספנו הערב מכל פינה בעולם להודות לאחד המדינאים הגדולים של דורנו ,  שאני מעריץ כמנהיג ואוהב כחבר ,  הנשיא שמעון פרס .  איזה אדם ואיזו קריירה .  לנו יש את המלכה שלנו ולכם יש את שמעון שלכם ",  אמר בלייר .
" חייו הוגדרו על ידי אהבתו למדינת ישראל ואהבת האנושות ככלל .  הוא עמל השכם וערב למען ביטחון ישראל ,  כי ידע שזה מה שישראל צריכה .  עם הזמן עבד למען השלום ,  כי הוא ידע שזה מה שישראל צריכה .  הוא הפך למדינאי ידוע בכל העולם ,  זוכה פרס נובל לשלום .  והוא לא עוצר .  פרס הוא משכין שלום כי שלום הוא בטבעו .  הוא אדם של תשוקה וחמלה והדברים שהוא רוצה עבור הישראלים ,  הם דברים שהוא רוצה עבור המין האנושי כולו ,  גם עבור הפלסטינים .  הוא פטריוט מלא גאווה במדינתו וביכולתה לבנות עולם טוב יותר .  הוא גם משורר ,  ואני אומר זאת בנוכחותו של המאסטרו קלינטון ,  שנמצא כאן .  גיליתי שכשהיה קיבוצניק ,  הוא כתב טור ושמו 'בת הקיבוץ' תחת שם בדוי של אישה .  זהו פוליטיקאי רב גוני .  הערב לא חוגגים את גילו ,  חוגגים את אופיו .  אדם עם עבר עשיר שמבטו תמיד קדימה .  חלומותיו מובילים אותו למחר והטוב עדיין לפנינו .  יום הולדת שמח לבן 90 הכי צעיר שאני מכיר ",  אמר והוסיף בעברית : " יום הולדת שמח ".  
אחר כך שודרו ברכות מאת מזכ"ל האו"ם באן קי מון ,  קנצלרית גרמניה אנגלה מרקל ,  נשיא צרפת פרנסואה הולנד ,  נשיא רוסיה ולדימיר פוטין ,  נשיא ברית המועצות לשעבר מיכאל גורבצ'וב וסולן להקת u2 ,  בונו .  האירוע הועבר בשידור חי לערוצים שונים ברחבי העולם ,  וגם כאן בוואלה !  חדשות .  
 ( עדכון ראשון :  20:51 ) 
לקריאה נוספתקלינטון בישראל : " יש רק פתרון אחד - מדינה פלסטינית "
 לפניות לכתב אמיר תיבון :  amir.tibon@walla.co.il 

פרס : " ישראל ופלסטין של מחר יעניקו לילדינו תקווה "
 לרגל חגיגות ה-90 של אחד הישראלים המוכרים בתבל ,  התקבצו בבנייני האומה שועי עולם ,  ושמעון פרס אחד .  נשיא ארה"ב אובמה : " אתה אגדה בחייך ".  קלינטון : " אתה איינשטיין החברתי "
 
