רותח גם בבלפור :  ליברמן הצליח להבעיר את הקואליציה של נתניהו
הקשיים במו"מ הקואליציוני היו צפויים - בישורת האחרונה כל השחקנים מנסים לשפר את המאזן ,  אבל אפילו במונחי הדחיינות הכרונית של רה"מ מדובר בתקלה .  בליכוד מקווים שהלחץ יוריד את ליברמן מהעץ ,  לפני שנתניהו ימצא עצמו עם ממשלת 60 או עם צרה יותר גדולה :  בחירות חוזרות
בין מדורות ל"ג בעומר לשריפות שהשתוללו ברחבי הארץ ,  גם הלהבות הפוליטיות בלשכת ראש הממשלה התלקחו גבוה ביומיים האחרונים .  נותרו חמישה ימים וחצי להרכיב ממשלה ,  ושום הסכם לא סגור על הנייר ;  אפילו במונחים של הדחיינות הכרונית של נתניהו מדובר בתקלה .  
השמן העיקרי שמבעיר את הדליקה הוא חוק הגיוס - זאת הסוגיה שפילגה את הקואליציה הקודמת ,  וזאת שמאיימת על הקמת החדשה ;  משחק מתיש של צ'יקן בין ליברמן - שמתעקש  " לא לשנות מילימטר "  בנוסח הקיים ,  לבין האדמו"ר של ליצמן ,  שמתעקש בדיוק ההיפך .  ביום רביעי בערב נתניהו הבין מליברמן ששום פשרה לא באה בחשבון ,  ובן לילה ,  הטמפרטורות בבלפור האמירו עוד יותר מהחום הכבד בחוץ .
 לפני שמתמכרים לדרמה של ממשלת 60 או בחירות חוזרות ,  ונכנסים לתסריטי לימבו חוקתיים ,  כדאי לציין שבינתיים התסריט די צפוי מראש .  אחרי חודש ושבוע של משא ומתן קואליציוני מזדחל ,  סוף-סוף המאני טיים הגיע ובישורת האחרונה ,  לפני שחותמים וסוגרים ,  כל השחקנים מנסים לשפר את מאזן הנקודות .  ליברמן מלכתחילה סומן כפירומן הראשי במו"מ - אין כאן הפתעות .  וחמישה ימים זה נצח בפוליטיקה .  בטח בשביל זוג יונים/אויבים שכבר מנוסים בניתוחי חירום לקיצור פתילים בהתאם לאינטרסים .  ובכל זאת ,  האווירה בסביבת נתניהו משדרת היסטריה .
 עוד בוואלה !  NEWS :" מוותרים על החסינות שלנו ":  יוזמת הח"כים נגד החוק למען נתניהויאיר נתניהו ,  הקשר לסער והציוץ :  מדוע הוסרה מועמדת הקואליציה למבקר ? הקלטות ליצמן :  אם הרבנים לא יהיו מרוצים - לא מפחדים מבחירות 

הגעוואלד החל בשעות הבוקר ,  התפתח למתקפת תדרוכים ביביסטית על הראש של ליברמן ש"בוגד בבוחריו ומקים ממשלת שמאל ",  והגיע לשיא בישיבת חירום של ראשי הסיעות שנתניהו כינס בערב .  ההודעה המשותפת שפורסמה בסוף הישיבה מאשררת את התמיכה וההמלצה של 60 ח"כים בנתניהו ,  שהצהירו שהם לא ימליצו על אף מועמד אחר ,  וקוראת לליברמן להצטרף בהקדם לממשלת הימין .  המשמעות של ההתחייבות המחודשת היא שיש לו גוש חוסם של 60 ממליצים ,  שאמור לסתום את הגולל על כל מועמד אחר שיגיע לבקש מנדט מהנשיא .  אבל יש גם פלאן בי ,  למקרה שהוא לא יעמוד בלוחות הזמנים :  מהלך בזק חריג לפיזור הכנסת והליכה לבחירות מוקדמות עוד לפני הדד-ליין ביום רביעי - הכול כדי להימנע מתסריט הבלהות שבו ריבלין מטיל את הרכבת הממשלה על מישהו אחר .  
בליכוד ינסו להאיץ בימים הקרובים את החתימות עם החרדים ,  איחוד מפלגות הימין וכולנו ,  בתקווה שעד פקיעת הדד-ליין הלחץ יכניע את ליברמן לרדת מהעץ .  אבל מכיוון שמדובר בשחקן לא צפוי ,  שכבר הוכיח שאין לו בעיה לוותר על הכיסא וגם עכשיו חש שאין לו מה להפסיד ,  לא ברור שהטקטיקה הזו תצליח ,  ונתניהו עשוי למצוא את עצמו עם ממשלת מיעוט צרה ,  שכשמה כן היא ,  צרה צרורה .
 קודם כל ,  לנוכח האיומים של ישראל ביתנו להתנגד לממשלת 60 ,  לא ברור מהיכן לנתניהו יהיה את הרוב להשבעה מלכתחילה ,  כשמולו אופוזיציה חדשה ומאוחדת יחסית שהוא מתקשה למצוא בה עריקים ;  שלא לדבר על יכולת התמרון הפרלמנטרית הצרה שלא תאפשר להשיג את מטרת העל - תכניות החסינות/התגברות ,  שאותם קיווה לחוקק עד סוף מושב הקיץ .  
עוד קודם לכן ,  בטווח הקצר ,  ממשלת 60 מחלישה את נתניהו ברגע הכי קריטי במשא ומתן .  כשהזמן נוקף וכל אחד הוא לשון מאזניים ,  לאיחוד מפלגות הימין אין שום סיבה לרדת מהדרישה לקבל את תיק המשפטים ,  והסיעות החרדיות יכולות לדרוש בקלות עוד דיור ועוד כסף .  מהצד השני ,  משה כחלון חזר בן לילה להיות רלוונטי ,  כי במצב החדש שנוצר גם ארבעת המנדטים שלו יכולים להפיל את הממשלה .  בשבוע שעבר כחלון צוטט ב"הארץ "  כמי שאמר למקורביו שלא יסכים לכהן בממשלת מיעוט בלי ליברמן - וגם אמר בשיחות סגורות שהוא לא מתכוון לחתום עם ליברמן  " דקה אחת "  לפניו .  
מומלץ לקחת את ההצהרות של כחלון בעירבון מוגבל ,  כי בכולנו לא חזקים בהבטחות לאחרונה ,  כפי שהודה רועי פולקמן כשהצהיר ש"הנסיבות השתנו "  ולכן הם שינו את דעתם בנוגע לישיבה עם נתניהו תחת כתב אישום .  ובכן ,  הנסיבות השתנו שוב ,  וכולנו שבה להיות לשון מאזניים - שיכולה להציב גבולות או לדרוש זכות וטו על חלומות המהפכה המשפטית של יריב לוין וסמוטריץ' ויוזמות החקיקה הפרסונליות שנועדו לחלץ את נתניהו מכתב אישום .  כחלון הבטיח בקמפיין להיות ימין שפוי וממלכתי - בממשלת 60 אין לו שום תירוץ להפר את ההבטחה .  
בזמן שנתניהו ינסה להוריד את גובה הלהבות בירושלים ,  בכירי האופוזיציה ינסו להבעיר את רחובות תל אביב במחאה ציבורית מהדהדת נגד מהלכי החסינות וההתגברות של נתניהו .  הצעות החוק של מיקי זוהר ובצלאל סמוטריץ' לשינוי חוק החסינות כבר מונחות ומחכות רק לאות הפעלה ,  אבל נתניהו כנראה אפילו לא מתכוון להשתמש בהם ,  אלא להתמקד בפסקת התגברות רחבה מאוד שתמנע מבג"ץ להפוך החלטות של הכנסת והממשלה .  המטרה של נתניהו פשוטה :  לבקש חסינות מהכנסת ,  לסרס את היכולת של בג"ץ לפסול אותה ,  ולדחות את ההליכים המשפטיים לפחות בארבע שנים .  זה מתלבש לו יופי על אידיאולוגיה ימנית שמרנית שמחכה שנים להתנקם באקטיביזים השיפוטי ולהגביל את בג"ץ .  
האגרסיביות המסתמנת של נתניהו הצליחה לעורר השבוע מפגני מחאה נדירים מצד פרקליטי צמרת שבדרך כלל חוששים להסתבך עם השלטון ועם אנשי עסקים מקורבים ומובחרים ,  ובעיקר לייצר שיתוף פעולה נדיר בין סיעות האופוזיציה .  מחר בערב צפויים להגיע אלפי אנשים להפגנה ראשונה מסוגה שבה יופיעו על במה אחת נציגים של כחול לבן ,  העבודה ,  מרצ ,  ונציגי ארגונים אזרחיים .  זה לא ענין של מה בכך ,  פחות מחודשיים אחרי קמפיין שבו הם אכלו אחד את השני ,  והיה כרוך בלא מעט מאבקים ומשחקי כוח ;  לא כולם בכחול לבן אהבו את שיתוף הפעולה עם מפלגות השמאל - יעלון ואשכנזי דחפו להוביל הפגנה עם צביון יותר ימני ,  אבל יאיר לפיד ובעיקר עפר שלח התעקשו שזה חייב להיות  " אוהל גדול "  ומכיל - וניצחו בקרב כיפופי הידיים וגרמו לזה לקרות  ( את הסיעות הערביות היה קצת יותר קשה להביא להפגנה תחת הכותרת המאוד גנרלית  " חומת מגן לדמוקרטיה ")  .  בכחול לבן עדיין מנסים לגייס קול ימני שינאם על הבמה והדהד גם לצד השני ,  ובינתיים שומרים על עמימות מלאה לגבי הליין-אפ הסופי של הדוברים בהפגנה .  

ההפגנה אמורה להיות יריית הפתיחה של מערכה פרלמנטרית ,  משפטית ותקשורתית נגד מהלכי החסינות של נתניהו .  לאור ההבנה שבאמצעות הרוב הקואליציוני נתניהו יוכל להעביר כל מה שירצה כמעט בכנסת ,  חלק מרכזי ממנו יהיה ברחוב .  כבר השבוע פעילי השטח של כחול לבן התמקמו מדי בוקר וערב מול בתיהם של בכירי הקואליציה עם ומגפונים צורחים באזהרות מארדואניזציה .  בכחול לבן סימנו 22 ח"כים בקואליציה העתידית של נתניהו כמוקדי לחץ שקיבלו או יקבלו ביקור עד שתסתיים הרכבת הממשלה .
 ההרמוניה בכחול לבן רחוקה מלהיות מופלאה ,  עם הרבה אגו ,  אידיאולוגיות והשקפות עולם שונות וסותרות .  לפיד בשיא המרץ ובטון כועס ועצבני ,  רב עם החרדים ותוקף את נתניהו אישית וישירות .  גנץ ואשכנזי מאופקים וממלכתיים ומתנהלים בקצב אחר לגמרי ,  ויעלון וחייליו האוזר והנדל כל הזמן מושכים ימינה .  כל עוד נתניהו דוהר קדימה - המטרה המשותפת מתחדדת ולעת עתה מתגברת על המחלוקות ואי ההסכמות .  כל עוד נתניהו מנסה לרתום את המערכת הפוליטית לטובת האינטרסים שלו - החלקים השונים של כחול לבן יישארו יחדיו .  כך שמהלכי החסינות של נתניהו נותנים גם לכחול לבן סוג של חסינות זמנית .  
רוב הישראלים כנראה לא יודעים לנקוב בשמו של מבקר המדינה הנוכחי ,  ולא מתעניינים בזהות מחליפו ,  אבל בתזזית שאחזה בלשכת נתניהו בתהליך בחירת המועמדים השבוע יש נמשל גם לגבי העתיד לבוא .
 נתניהו ,  כמו נתניהו ,  משך את הכול עד הרגע האחרון והותיר את קבלת ההחלטות בידי מישהו אחר ;  כשהוא נזכר לנסות לשלוט במושכות זה כבר היה מאוחר מדי - ובסופו של דבר הוא הגיע לשעת הש' עם שני מועמדים סופיים ,  שלאף אחד מהם אין שום קשר אליו .  האיש שנתניהו רצה בתפקיד היה פרופ' אברהם דיסקין ,  למרות שמקורבו נתן אשל ניסה לקדם בתחילה את יעקב בורובסקי .  במשך שבועות ראש הממשלה הבטיח לדיסקין את תמיכתו במרוץ ,  אבל אחרי שהופצו ציטוטים מכפישים מהארכיון ההיסטורי של דיסקין ,  דרעי וליברמן הטילו וטו וכשהמועמדות שלו עלתה על שרטון - נתניהו נסוג לאחור .  

כולם מסביב חיפשו שמות של מועמדים נוספים אך לדברי בכיר בקואליציה  " אף אחד לא רצה להתקרב לנתניהו ";  כחלון העלה את שמו של השופט ספי אלון - אבל בליכוד סירבו לשמוע מכל וכל על שופט והורידו את זה מהשולחן .  במקום זה ,  בצלאל סמוטריץ' הביא לשולחן את מתניהו אנגלמן ,  מנכל המל"ג ,  שבכלל מקורב לנפתלי בנט ,  וליצמן הביא את עורכת הדין מיכל רוזנבוים ,  שחלקה בעבר משרד עם אחד מחבריו הקרובים של גדעון סער .  כמה אירוני שבמקום שיהיה לו מועמד משלו - נתניהו מצא את עצמו עם שני מועמדים שבקורות החיים שלהם יש אזכורים של גדולי יריביו .
 עד הרגע האחרון נתניהו ניסה להשיב שליטה ,  ושעה וחצי לפני הדד-ליין הופיע שם חדש בבורסה - רונן פרץ ,  עורך דין ליכודניק שעובד כבר שנים במזכירות הממשלה ,  ורוזנבוים של ליצמן נזרקה מתחת לגלגל ,  לכאורה ,  כדי לרכז תמיכה במועמד אחד ולא לפצל את תמיכת הקואליציה .  האם היה זה יאיר ?  האם זו הייתה שרה ?  האם רוחות הרפאים של גדעון סער הופיעו בבלפור או לחילופין צצו נושאים אחרים שהיו יכולים לסכל את מועמדותה ?  כל התשובות נכונות ,  למרות שמקורבי נתניהו התעקשו שמה שעמד מאחורי הסרת המועמדות הוא הרצון להימנע מפיצול קולות אל מול מועמד אחד של האופוזיציה .  זו טענה קצת תמוהה ,  כי גם בצהריים כשהוכרזו שני מועמדים היה אפשר לטעון נגד פיצול הקולות ,  אבל ניחא .  בשורה התחתונה ,  נתניהו יצא כשידו לגמרי על התחתונה ואילו השותפים - סמוטריץ' ודרעי - בישרו על ניצחון גדול .  יחסית למי שחזר מהבחירות עם הישג שיא וקורטוב שיכרון כוח ,  סאגת המבקר חשפה אותו במלוא חולשתו .  
בתמונת המראה האופוזיציונית לא הצליחו לאתגר את המאמץ של הקואליציה להחליש את מוסד המבקר ולהציב מועמד עם רקע משפטי/שיפוטי כפי שהשתרש ב-20 השנים האחרונות .  במרצ דווקא ניסו להרים את הכפפה ,  והציעו לשופט העליון לשעבר סלים ג'ובראן ,  אבל די מהר הבינו שם שכמו בסיפור ההפגנה ,  גם בסוגיית המבקר בכחול לבן לא ממהרים לזרום איתם .  גם יאיר לפיד גילה את מגבלות הקוקפיט כשגבי אשכנזי פסל את הרעיון של פרופ' יפעת ביטון בגלל שלפני עשר שנים היא עבדה עם הקרן החדשה לישראל ,  מה היה מדביק להם תווית של שמאלנים .  אז עפר שלח יצא למסע לחיפוש אחר שופט בדימוס שיהיה מעונין בתפקיד ,  אבל לא מצא אף מתנדב שייכנס לגוב האריות של נתניהו .  וכך מצאו עצמם חברי הרביעייה ביום שני בצהריים מתווכחים ולא מצליחים להגיע להסכמות - ובלי שום קלף מנצח .  כמה דקות אחר כך ,  גנץ הודיע בסיעה שהמועמד המסתמן של כחול לבן הוא האלוף  ( במיל' )  גיורא רום ,  שהסתובב בכנסת מזה שבועות בניסיון לגייס חתימות של ח"כים .  רום הוא מועמד ראוי עם ניסיון מרשים ,  אבל בגדול - הוא האיש שפשוט היה שם .
 ההצבעה על המבקר חשאית ,  ועם טקטיקה נכונה ,  האופוזיציה יכולה לגייס קולות בצד השני ולייצר סיכוי אמיתי לנצח .  בכל מקרה ,  מי שייבחר לא יהיה איש אמונו של נתניהו והוא יוצא כאן המפסיד הגדול .  עם כל העוצמה הפוליטית שלו ,  זה היה אמור להיות די פשוט להיערך מראש עם מועמד חזק ואסטרטגיה מסודרת ,  אבל הראש של נתניהו במקום אחר ואחרים מבשלים לו את התבשילים ,  ובסוף ,  כמו ב-2014 כשרובי ריבלין נבחר לנשיאות על אפו ועל חמתו - הוא אוכל תבשיל שהוא לא רוצה .  אז זה היה גדעון סער ,  הפעם אלה חבריו לקואליציה שהריחו את חולשתו ורקחו לו את המרקחת של מינוי המבקר .  גם לדקה ה-90 של הרכבת הקואליציה נתניהו מגיע מוחלש ומבורדק - ואפשר להמר בזהירות שזה יסתיים בעוד שידור חוזר .  

רותח גם בבלפור :  ליברמן הצליח להבעיר את הקואליציה של נתניהו
הקשיים במו"מ הקואליציוני היו צפויים - בישורת האחרונה כל השחקנים מנסים לשפר את המאזן ,  אבל אפילו במונחי הדחיינות הכרונית של רה"מ מדובר בתקלה .  בליכוד מקווים שהלחץ יוריד את ליברמן מהעץ ,  לפני שנתניהו ימצא עצמו עם ממשלת 60 או עם צרה יותר גדולה :  בחירות חוזרות

