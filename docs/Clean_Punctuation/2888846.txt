דילמת דרעי :  עוד שבת של כדורגל ? 
ספק אם דרעי צפה תרחיש בו הוא ניצב כנציג החרדי הבכיר בממשלה ,  בפני האפשרות שבבגללו ימשיכו רבבות לפקוד את המגרשים בשבת .  אך רצה הגורל וזהו המצב .  כעת הוא בדילמה - לשמור על מפעל שהפך למסורת ,  או להסיר ידיו מהעיסוק בנושא ולגרום לסגירת הליגה בשבת
לאחרונה אנו עדים להתרחשויות ומאבקים שונים בכל הנוגע למעמד השבת במדינה ,  בין אם ברמה המקומית ובין אם ברמה הארצית .  מאבקים שכאלה לא מולידים מנצחים .  כל צד מלקק את פצעיו ובסוף מעמד השבת בישראל מכורסם מכל הכיוונים .  והפעם הדיון סובב סביב זכותם או יכולתם של שחקני כדורגל לשבות בשבת .  
נדמה כי כשאריה דרעי החליט לקחת על עצמו את תפקיד שר הכלכלה ,  ספק אם הוא צפה תרחיש בו הוא ניצב ,  כנציג החרדי הבכיר בממשלה ,  בפני האפשרות שבאמצעות חתימתו ימשיכו אלפים לשחק כדורגל מקצועני בשבת ,  ורבבות ימשיכו לפקוד את המגרשים ביום בו אסורה כל מלאכה .  רצה הגורל וזהו המצב .  לאחר תביעתם של שחקני כדורגל מהליגה הלאומית קבעה שופטת בית המשפט לענייני עבודה כי העסקתם היא העסקה לכל דבר ,  חוק ועניין ,  לרבות חוק שעות עבודה ומנוחה המחייב מעסיקים לאפשר מנוחה בשבת לעובדיהם היהודים .  כמובן ,  ישנם חריגים בחוק שנקבעים על פי היתר שמנפק שר הכלכלה ,  מתוקף תפקידו כשר העבודה/התעסוקה  ( שמהווה כיום חלק מתיק הכלכלה )  .
 זו הדילמה של דרעי  האם לשמור על מפעל ציבורי גדול שמתרחש בשבת כבר שנים באופן שהפך למסורת ,  או שמא להסיר ידיו מהעיסוק בנושא ובכך לגרום לסגירת הליגה בכדורגל בשבת .  הדילמה עמוקה יותר ממה שנראה על פני השטח  יש כאן בחירה מסוימת בין קהל של מסורתיים שנהנים מביקור בבית הכנסת בנוסף לצפייה במשחק של קבוצתם האהובה ביום היחיד בו הם חופשיים מקשיי היום-יום ,  ובין קהל של דתיים וחרדים שבשבילו אין קושי גדול יותר מחילול שבת קבוצתי כגון זה המתרחש במגרשי הכדורגל .  אלו לכאורה שתי קבוצות אליהן ש"ס פונה בבחירות .
 פתרונות קסם אין כל כך בנמצא .  האפשרות המיידית שעולה על סדר היום של שרים שונים בממשלה לאורך השנים היא לא פחות מרפורמה אדירה בשוק העבודה ,  קרי  המעבר לשבוע עבודה של חמישה ימים ויום ראשון כיום שבתון .  בשנת 2000 הציע זאת נתן שרנסקי ,  שר הפנים דאז ,  ובכל ממשלה מאז נמצא השר התורן שרעיון זה מחלחל אל ליבו .  הנה ,  גם הפעם שמענו שדרעי וסילבן שלום שמקדם את הרעיון כבר כמה שנים הכריזו שיבחנו שוב את הנושא .  
ראש הממשלה בנימין נתניהו אף מינה את יו"ר המועצה הלאומית לכלכלה הפורש ,  פרופ' יוג'ין קנדל ,  לעמוד בראש ועדה מקצועית שבחנה את הנושא והגישה את המלצותיה במרץ 2013 .  השורה התחתונה הייתה  אמנם לתחרויות הספורט זה יכול להועיל ,  אך כמעט בכל שאר התחומים יש עם ההצעה בעיות רציניות .  הבעיה המרכזית היא שיום שישי לא יוכל לשמש כיום עבודה ארוך כתחליף ליום ראשון מה שיגרור פגיעה משמעותית במשק הישראלי ,  על ענפיו השונים .
 אין מנוס מלהגיע למסקנה הבאה :  על מנת להתמודד עם המציאות המודרנית של שבת ישראלית המשלבת בין מסורת ישראל לבין תרבות ופנאי ,  יש להביא פתרונות מעולם התוכן הרלוונטי  לא משוק העבודה אלא מנושא השבת עצמו .  יש לפעול להסדרתו ועיגונו של יום השבת כיום רוח לצד תרבות ,  כיום פנאי לצד זמן עם המשפחה .  יש צורך ביציאה מהשבלונות המוכרות והפתרונות הצפויים שלעולם לא ייושמו ,  להתחיל להכיר במציאות החדשה ולשאוף ליצירת הסכמה סביב דמותה של השבת במרחב הציבורי הישראלי .  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

דילמת דרעי :  עוד שבת של כדורגל ? 
ספק אם דרעי צפה תרחיש בו הוא ניצב כנציג החרדי הבכיר בממשלה ,  בפני האפשרות שבבגללו ימשיכו רבבות לפקוד את המגרשים בשבת .  אך רצה הגורל וזהו המצב .  כעת הוא בדילמה - לשמור על מפעל שהפך למסורת ,  או להסיר ידיו מהעיסוק בנושא ולגרום לסגירת הליגה בשבת

