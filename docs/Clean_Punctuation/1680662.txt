אובמה הבטיח : " ועידת הגרעין לא תפגע בישראל "
 יומיים לאחר שאושרה באו"ם התוכנית לפירוק מנשק גרעיני ,  טוענים גורמים מדיניים בי-ם כי הנשיא אובמה הבטיח כבר לפני שבועיים לרה"מ כי ההחלטות שיתקבלו בניו יורק ,  לא יפגעו באינטרסים החיוניים של ישראל .  עוד התברר כי השניים ניהלו במשך חודשיים מגעים רצופים בנושא
לקראת פגישתם של ראש הממשלה בנימין נתניהו עם נשיא ארצות הברית ברק אובמה ,  שתתקיים ביום שלישי בוושינגטון ,  אמרו הערב  ( ראשון )  גורמים מדיניים בירושלים כי אובמה שיגר לנתניהו מסר נשיאותי לפני כשבועיים .  לדברי הגורמים המדיניים ,  במסר צוין כי ארה"ב מבטיחה שההחלטות שיתקבלו בוועידת הסקר של האמנה למניעת הפצתו של נשק גרעיני  ( NPT )  ,  לא יפגעו באינטרסים החיוניים של ישראל .  
ביום שישי אישרו נציגי 189 המדינות החתומות על האמנה לאי הפצת נשק גרעיני  ( NPT )  תוכנית בשלבים לפירוק מנשק גרעיני ובה גם סעיף הקורא לפירוז המזרח התיכון מנשק גרעיני .  נציגי המדינות אישרו בהסכמה את הצהרת הסיכום אודות התוכנית בסופה של הוועידה לבחינת האמנה לאיסור הפצת נשק גרעיני המתקיימת בכל חמש שנים .  
גורמים מדיניים בירושלים ,  אמרו הערב כי המסר שהועבר לפני כשבועיים מהנשיא אובמה לנתניהו היה במסגרת מה שהם מגדירים  " בטוחות חד משמעיות מנשיא ארצות הברית לשימור ולחיזוק היכולות האסטרטגיות וההרתעתיות של מדינת ישראל ".  הגורמים הוסיפו כי  " הבטוחות כוללות עליית מדרגה משמעותית בהיסטוריית היחסים בין ארצות הברית לישראל ". 
גם לאחר אישור ההסכם למניעת הפצת נשק גרעיני שהושג באו"ם ,  הבטיח הנשיא אובמה כי יעמוד לימין ישראל .  אובמה אמר בשבת כי הוא מברך על ההסכם ,  אך הביע התנגדות חריפה להתמקדות בישראל בתוכנית לפירוז המזה"ת מנשק גרעיני .  לדבריו , " אנחנו מתנגדים בחריפות למאמצים לבודד את ישראל ואנו נתנגד לפעולות שיסכנו את ביטחונה של ישראל ".  אובמה הוסיף כי  " ההסכם מדגיש את העובדה שהמדינות שיסרבו לעמוד במחויבויות הבינלאומיות שלהן ,  יישאו באחריות לכך ". 
לפי התוכנית שאושרה באו"ם ,  בשנת 2012 תכונס ועידה ל"יצירתו של מזרח תיכון חופשי מנשק גרעיני ומכלי נשק אחרים להשמדה המונית ".  סעיף זה הוצע בידי מדינות ערב על מנת ללחוץ על ישראל להתפרק מנשק גרעיני .  עוד לפי התוכנית ,  חמש המעצמות המחזיקות בנשק גרעיני :  ארצות הברית ,  רוסיה ,  צרפת ,  בריטניה וסין מתחייבות להאיץ את צמצום מאגרי הנשק הגרעיני שברשותן ולדווח על התקדמותן עד 2014 .  
בתוך כך ,  היום מתברר כי בחודשיים האחרונים ניהל ראש הממשלה נתניהו מגעים רצופים עם אובמה כדי להבטיח שלהחלטת ועידת הסקר לא תהיה השפעה מעשית על ישראל .  לדברי הגורמים המדיניים בירושלים ,  מלבד הדיאלוג בין ראשי המדינות ,  נוהלו גם מגעים יומיומיים בין הלשכות של השניים ומגעים מקצועיים של דרגי ישראלים ואמריקאים בתחום האסטרטגי . " כחלק מפעילות זו ,  החליט ראש הממשלה כבר בחודש אפריל לא לצאת לוועידה למניעת טרור גרעיני בוושינגטון ,  ושר הביטחון נפגש לאחר מכן לשיחה בנושא עם הנשיא אובמה בבית הלבן ",  אמרו הגורמים .
 
אובמה הבטיח : " ועידת הגרעין לא תפגע בישראל "
 יומיים לאחר שאושרה באו"ם התוכנית לפירוק מנשק גרעיני ,  טוענים גורמים מדיניים בי-ם כי הנשיא אובמה הבטיח כבר לפני שבועיים לרה"מ כי ההחלטות שיתקבלו בניו יורק ,  לא יפגעו באינטרסים החיוניים של ישראל .  עוד התברר כי השניים ניהלו במשך חודשיים מגעים רצופים בנושא

