המאני טיים של הבחירות :  מה יגרום לאיחוד בזק בין נתניהו לבנט ? 
מועד הגשת הרשימות בשבוע הבא הוא גם המועד האחרון לאיחודים ולגיוסי הכוכבים .  בימין לא מתכננים להתאחד כרגע ,  אך הכינו תכנית מגירה למקרה של איחוד לא-סביר בין לפיד להרצוג .  ובינתיים :  הרצוג מפספס ,  לפיד מתחזק ,  ומופז נשאר בחוץ
בשבוע הבא תיכנס מערכת הבחירות ל"מאני טיים ".  מועד הגשת הרשימות ,  בסוף החודש ,  הוא הזמן שבו נגמרים הניחושים על איחודי רשימות ופיצולי מפלגות ,  גיוס כוכבים ושריונם למקומות ריאליים .  אם נתניהו ובנט ,  או לחילופין הרצוג וגלאון רוצים להתאחד ,  עכשיו זה הזמן .  השבוע ירדה מהפרק אופציית האיחוד של כחלון ולפיד ,  והסירוב הגיע למרבה ההפתעה דווקא מיו"ר כולנו ,  שנמצא במומנטום שלילי וסובל מאובדן מנדטים ,  בזמן שלפיד ,  שנמצא במצב טוב ממנו ,  דחף לאיחוד שכזה .  לכאורה ,  הסיכויים לאיחודי מפלגות הם אפסיים משלל שיקולי אגו ,  היתכנות פוליטית והבדלים רעיוניים .  
עם זאת ,  לא בימין ולא בשמאל שוללים זאת על הסף .  בין נתניהו ובנט יש הבנה שלפיה שתי המפלגות שלהם לא יתאחדו ,  אלא אם כן יתקיים איחוד בלתי-צפוי בין לפיד להרצוג .  לשניים תהיה התראה של 24 שעות ,  הזמן שנדרש על מנת לכנס את מרכז העבודה ולאשר את ההסכם .  אם הם יקראו בתקשורת על כינוס כזה ,  יינתן גם האות למבצע מהיר בניסיון לאחד גם את שתי מפלגות הימין הגדולות ,  מתוך מחשבה שכך יובטח שלטון הימין .
 בחירות 2015 || סיקור מיוחד בוואלה !  חדשותהיסטוריה במגזר :  הרשימות הערביות ירוצו יחד בבחירותנתניהו על עדות בהלול : " נחשף אופיו של המחנה האנטי-ציוני"סיסמת הבחירות של המחנה הציוני : " זה אנחנו או הוא "  
בינתיים ,  ליברמן ממשיך לדשדש בסקרים קצת מעל אחוז החסימה ,  שהוא בעצמו קבע על ארבעה מנדטים .  בתגובה על כך ,  ועל מנת להבטיח שיעברו את אחוז החסימה ,  יצהירו היום המפלגות הערביות על איחוד ביניהן .  אגב ,  לדברי גורם פוליטי בכיר ,  המטרה של ליברמן בהעלאת אחוז החסימה מעולם לא הייתה לפגוע בסיעות הערביות ,  אלא להגן על ידידו ,  אריה דרעי ,  מפני האפשרות שאלי ישי ינסה להתפצל ממנו באופן שיפרק את ש"ס .  עכשיו ש"ס מתאוששת ,  ישי מגרד את אחוז החסימה מלמטה ,  וליברמן נמצא מעט מעליו ,  בינתיים .  
המתקפה של בנט על  " המחנה הציוני "  בקמפיין הבחירות שלו אינה מקרית .  בבית היהודי הגיעו למסקנה אסטרטגית שנתניהו בכל מקרה ירכיב את הממשלה הבאה ,  והשאלה האמיתית היא  " לבני או בנט ?  "  כלומר ,  האם נתניהו יקיים את ההסכם עם בנט וישמור לו מקום מרכזי בקואליציה הבאה ,  או שמא יעדיף ממשלת אחדות ?  לכן ,  החצים מכוונים ישירות לשם ,  בניסיון לצייר את המפלגה כמפלגה אנטי-ציונית ושמאלנית באופן קיצוני .  
מסרים דומים ,  שלא לומר מתואמים ,  נשמעים גם מכיוון הליכוד .  ב"מחנה הציוני "  התעלמו תחילה .  לאחר מכן נכנסו למגננה וניסו להסביר בשלל נאומים למה הם כן ציונים .  בשלב הבא הם מתכוונים להשיב מלחמה ולהתייחס לבית היהודי אך ורק בתור  " המפד"ל ",  כעקיצה נגדית לסרטון שכינה את הרשימה  " המערך ".  צפו להתפתחויות בגזרה הזו .  
יאיר לפיד מתחזק ,  ולא בסקרים .  יו"ר יש עתיד ,  שעשה קמפיין מתוקתק ב-2013 סביב סוגיות אזרחיות ,  מתרחק מהן הפעם כמו מאש .  כל קמפיין הבחירות שלו בנוי על שני רבדים :  שחיתות שלטונית ,  ו"תנו לנו את הכוח להמשיך ",  והדגש העיקרי הוא על סוגיית הדיור .  את הדיבורים על פונדקאות לבני אותו מין ,  על תחבורה ציבורית בשבת ועל ברית הזוגיות הוא הוריד למינימום .  
זה לא כי יו"ר יש עתיד הפסיק לתמוך בסדר יום אזרחי .  הוא פשוט קורא סקרים ,  ומבין שעל פי כל התרחישים ,  הדרך לישיבה בקואליציה הבאה עוברת דרך פשרה עם החרדים .  זו גם הסיבה ,  ככל הנראה ,  שבגינה התבשרנו השבוע על התפייסות בין דרעי ללפיד .  יש פה מצב מעניין .  בפעם הקודמת לפיד הפך את החרדים למוקצה ועשה הכול כדי שליצמן ודרעי יישארו בחוץ .  כעת הגלגל התהפך ,  ועכשיו לפיד הוא זה שצריך לא לעורר יותר מדי בעיות כדי שלא ימצא את עצמו באופוזיציה .  
אירוע הקראת התוצאות של הפריימריז במרצ היה ככל הנראה האירוע הכי מרכז-תל אביבי במערכת הבחירות הנוכחית .  התנגנה שם מוזיקת דיסקו בקטע אירוני ומודע לעצמו ,  ובשלב מסוים היא נפסקה כדי שהקריין יוכל לבשר לנוכחים כי  " השקת הקמפיין תיערך בהמשך השבוע בלימה לימה ",  מועדון תל אביבי .  בימים הגדולים של מרצ בשנות ה-90 ,  שבהן זכתה במשך שלוש כנסות למספר מנדטים שנע בין 9 ל-12 ,  ידעה המפלגה להיות רלוונטית גם לפריפריה ולא רק למרכז .  
התחזקותו של  " המחנה הציוני "  והתייצבותה של מרצ כמפלגה של כחמישה מנדטים ,  מוכרחים להביא אותה ,  אם היא מפלגה חפצת חיים ,  לפנות לכל המגזרים והאוכלוסיות .  לשכנע את דיירי נורדאו עד רוטשילד עם סיסמאות כמו  " מרימות למהפך "  זה אולי מגניב ,  אבל לא מביא מנדטים מחוץ לבועה מאוד-מאוד מצומצמת .  
לשאול מופז נעשה עוול .  במשך חודשים ארוכים חיזר אחריו יצחק הרצוג .  יו"ר העבודה ראה בדמיונו צירוף של שלוש מפלגות - העבודה ,  התנועה וקדימה - כחיבור שימשוך מצביעי מרכז אל המפלגה .  אמנם קדימה היא מפלגה קטנטנה וחסרת השפעה אלקטורלית ,  אבל קשה להתעלם מהרוח הגבית שיש בצירוף רמטכ"ל ושר ביטחון לשעבר מטעם הליכוד לרשימה .  המשחק הוא משחק גושי ,  ודי בכך שמופז היה מצליח להעביר מנדט אחד מהימין לשמאל כדי לקרב את הרצוג צעד נוסף בדרך להרכבת ממשלה .
 אז הרצוג חיזר והבטיח ,  אבל כשלבני נכנסה לתמונה הוגשה לו ההצעה המעליבה לכהן במקום ה-20 ברשימה .  או במילים אחרות , " אל תבוא ".  מופז הבין את הרמז וויתר ,  וסביר להניח שייקח פסק זמן מהחיים הפוליטיים .  במקומו גייסו לבני והרצוג את עמוס ידלין ,  שהוא חבר ותיק במפלגה ומזוהה אתה שנים ארוכות .  אילו קולות נוספים יביא אתו ידלין מלבד אלה שתכננו במילא להצביע למפלגה ?  הרצוג פספס בגדול .  
הדיוקן הנפוץ ביותר בשוק מחנה יהודה בירושלים הוא זה של מנחם בגין .  משה כחלון רוצה להיות הבגין החדש ,  ולכן הוא הגיע לסיור בשוק ,  מלווה בפעילים שתופפו בדרבוקות ,  ולחץ ידיים לירון צדקיהו מהחמוצים ולדוד דהאן מחנות הדגים המפורסמת .  למי שלא הבין את הקמפיין ,  אף נתלו במקום תמונות של כחלון ובגין זה לצד זה .  מעבר לפן המשעשע שיש בהתבוננות מהצד על אנשים כמו יואב גלנט ומייקל אורן כשהם מנסים להיות  " עממיים "  ולהסתחבק עם עוברי אורח בשוק ,  צריך להזכיר למנהלי הקמפיין של גלנט שהשנה היא לא 1999 .  
לפני הכניסה לשוק נשמע גלנט דרוך ואמר כי הוא מגיע  " לרכז מאמץ "  במקום .  אלא שבשוק מחנה יהודה של 2015 אין צורך  " לרכז מאמץ ".  אם רוצים באמת לשמוע מה הבעיות של הקונים והסוחרים ,  ולנהל איתם שיחה בגובה העיניים ,  אפשר גם לעשות זאת מבלי להזמין את צלמי כל כלי התקשורת בארץ ,  פעילים עם תופים ומגבר שמשמיע את הג'ינגל בפול ווליום .  אפשר גם פשוט סתם לרדת מכלי הרכב ולדבר עם אנשים ,  פעם בירושלים ופעם ברעננה .  פעם בקריית אתא ופעם באשדוד .  אם יש מישהו אחד שדבר כזה יכול לעבוד לו ,  זה כחלון .  
לפניות לכתב :  omri_n@walla.net.il 

המאני טיים של הבחירות :  מה יגרום לאיחוד בזק בין נתניהו לבנט ? 
מועד הגשת הרשימות בשבוע הבא הוא גם המועד האחרון לאיחודים ולגיוסי הכוכבים .  בימין לא מתכננים להתאחד כרגע ,  אך הכינו תכנית מגירה למקרה של איחוד לא-סביר בין לפיד להרצוג .  ובינתיים :  הרצוג מפספס ,  לפיד מתחזק ,  ומופז נשאר בחוץ

