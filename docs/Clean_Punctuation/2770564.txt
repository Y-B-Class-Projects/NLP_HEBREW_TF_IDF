מוכרחים להגיע להפסקת אש עם ארצות הברית
מישהו בישראל התבלבל ופתח חזית נוספת דווקא עם אובמה .  אמנם הממשל טעה במהלך המבצע ,  אבל אסור לשכוח שגם עכשיו וגם בעימותים הבאים נזדקק לארה"ב יותר מתמיד .  פרשנות
ב-48 השעות האחרונות ,  שעה שהלחימה בעזה ממשיכה להתנהל ,  נראה שמישהו בירושלים התבלבל והחליט לפתוח חזית שנייה - לא נגד חיזבאללה בצפון ,  אלא נגד הממשל האמריקני .  שורה של הדלפות ,  עלבונות ואמירות חסרות אחריות מאיימת על מערכת היחסים החשובה ביותר של ישראל - דווקא בעת שבה אנו זקוקים לה במיוחד .
 האמריקנים עשו לא מעט טעויות במהלך סבב הלחימה הנוכחי .  הם ספגו על כך ביקורת רבה מהתקשורת הישראלית ,  כולל כאן בוואלה !  חדשות .  הם טעו כשהעדיפו את קטאר ואת טורקיה הקיצוניות על פני מצרים המתונה ,  הם טעו כשגיבשו הצעה להפסקת אש שחיזקה את חמאס והחלישה את אבו מאזן ,  והם טעו גם בהתנהלות הפומבית כלפי ישראל ,  אבל ביומיים האחרונים מי שטועים ובגדול הם גורמים בכירים בצד שלנו ,  שיוצרים עימות מיותר ומזיק עם הממשל .  
הטעות הראשונה הייתה החלטתו של ראש הממשלה בנימין נתניהו בשבוע שעבר לקיים בקבינט המדיני-ביטחוני הצבעה על הצעת הפסקת האש של קרי .  ברגע שהתברר שההצעה הבעייתית לא זוכה לתמיכתו של שום שר ,  אפילו לא של ציפי לבני ויאיר לפיד ה"מתונים ",  נתניהו צריך היה להודיע לשר החוץ של ארצות הברית שאת הדבר הזה הוא לא יכול להביא להצבעה בקבינט ,  ולכן יש לגבש מסמך חלופי .  במקום לדחות את ההצעה באופן רשמי ,  ישראל הייתה יכולה להשהות את ההחלטה בנושא ולתת לאמריקנים הזדמנות נוספת לגבש טקסט הוגן יותר .  
מבצע  " צוק איתן "  - כותרות אחרונות:מוחמד דף במסר נדיר : " לא תופסק האש בלי הסרת המצור"200 מטרות ביממה :  חיל האוויר תוקף יעדים בעזהתיעוד :  פיצוץ של מנהרה שהובילה מעזה לישראל 
מרגע שהתקיימה הצבעה ,  ועוד כזו עם תוצאה יוצאת דופן כל כך ,  היה ברור שהעניין ידלוף לתקשורת ושהמבוכה עבור קרי תהיה גדולה .  אם לא הספיקו ההדלפות עלומות השם מתוך הקבינט ,  נכנס לזירה השר יובל שטייניץ ,  שאישר לרשת CNN את הפרסומים על  " דחייה פה אחד "  של מתווה הפסקת האש .  קרי ,  שלא היה מודע לדבריו של שטייניץ ,  הכחיש את הדיווחים וטען שלמיטב ידיעתו כלל לא התקיימה הצבעה בקבינט ,  מה שהוסיף נופך של הדחקה לכישלונו המחפיר באותו הערב .  
בתחילת השבוע הגיע הגל השני של המתקפה על הממשל האמריקני ,  בדמות שורת פרסומים שגורם אמריקני בכיר הגדיר כ"בלתי-מדויקים ופוגעניים ",  על הצעתו של קרי להפסקת אש .  ההסברים שלפיהם מקור המתקפות אינו בממשלה בירושלים אלא בעיתונות הישראלית לא שכנעו את האמריקנים ,  בייחוד לאחר ששרים וחברי כנסת מהימין יצאו בהצהרות חסרות אחריות על שיחת הטלפון בין נתניהו לאובמה  ( "שיעזוב אותנו בשקט ",   " צריכים הפסקת אש מארצות הברית ")  .
 שגריר ישראל בארצות הברית רון דרמר יצא להגנתם של קרי ואובמה בניסיון לבלום את ההתדרדרות .  הוא אמר כי ישראל מעריכה את מאמציו של קרי להביא להפסקת אש והודה לממשל אובמה על תמיכתו הנדיבה בפרויקט  " כיפת ברזל ",  שעבורו ביקשה ישראל לאחרונה מארצות הברית 225 מיליון דולר בכספי הסיוע .  עם זאת ,  דווקא אז ,  כאשר  " סבב הלחימה "  נראה לקראת סיום ,  הוטלו לזירה שתי פצצות כבדות משקל ,  שהעלו מחדש את מפלס הדם הרע בין הצדדים .  
הראשונה הייתה ההודעה בשם  " גורמים בלשכת ראש הממשלה ",  על כך שג'ון קרי טעה והטעה כשטען שנתניהו ביקש ממנו לסייע בהשגת הפסקת אש .  שיקולים פוליטיים  ( בנט ,  ליברמן )  גרמו לכך שישראל הרשמית הציגה את שר החוץ האמריקני כאוויל מוחלט ,  או גרוע מכך - כשקרן .  אם ישראל מעריכה כל כך את מאמציו של קרי להביא להפסקת אש ,  כפי שאמר השגריר דרמר ,  מדוע היה דחוף כל כך להשפיל אותו ?  
הפצצה השנייה הייתה הפרסום של תמליל שיחת הטלפון בין אובמה לנתניהו בערוץ הראשון .  העובדה שהכחישו את הפרסום באופן נחרץ ומתואם בבית הלבן ובלשכת ראש הממשלה אמנם מעידה על תיאום בין דוברי שתי הממשלות ,  אבל אין להסיק מכך שהמשבר מאחורינו .  
כעת מעסיקה את הממשל האמריקני השאלה מי הדליף את התמליל .  מטרת ההדלפה ,  לעומת זאת ,  ברורה לחלוטין :  הסבת נזק משמעותי לנשיא אובמה והצגתו כעוין לישראל ואוהד את חמאס .  
הטעויות הרבות של הממשל האמריקני בסבב הנוכחי מצדיקות ביקורת מצד ישראל ,  בחדרים הסגורים וגם בשיח הציבורי ,  אבל איש אינו מרוויח מהפיכת הביקורת לאישית ולמכוערת .  בסיומו של המבצע ,  שעדיין אינו נראה באופק ,  תזדקק ישראל לארצות הברית יותר מתמיד ,  כמי שמספקת לה כיפת ברזל כפולה - גם נגד הרקטות ,  וגם נגד הניסיונות לבודד את ישראל בעולם ולהאשים אותה בפשעי מלחמה .  תמיכת ארצות הברית קריטית גם בתחומים רגישים יותר ,  כמו אמצעי החימוש המתקדמים של חיל האוויר .  
המערכה הנוכחית נגד חמאס קשה וכואבת ,  ומותר לישראל להביע אכזבה מתחושתה שהממשל האמריקני אינו מבין לעומק את מצוקותינו ,  אבל חשוב לזכור שהמערכות הבאות ,  בין בזירה הבינלאומית ובין בשדה הקרב ,  יהיו מסובכות וגורליות לא פחות .  אנחנו זקוקים לארצות הברית לצדנו .  בהמשך להתבטאויות ששמענו השבוע נגד אובמה ,  אפשר לומר שאנחנו בהחלט זקוקים ל"הפסקת אש "  עם ארצות הברית - כדי שלא נגיע חלילה למצב שבו הנשיא מחליט  " לעזוב אותנו בשקט ".  
לפניות לכתב אמיר תיבון :  amir.tibon@walla.co.il 

מוכרחים להגיע להפסקת אש עם ארצות הברית
מישהו בישראל התבלבל ופתח חזית נוספת דווקא עם אובמה .  אמנם הממשל טעה במהלך המבצע ,  אבל אסור לשכוח שגם עכשיו וגם בעימותים הבאים נזדקק לארה"ב יותר מתמיד .  פרשנות

