נתניהו מתרכך :  מוכן לסנקציות אישיות למשתמטים
ראש הממשלה נועד עם ראשי הקואליציה ,  בהם מופז ,  והכריז שניתן לגשר על הפערים בנושא השוויון בנטל . " אני מוכן לעיקרון שהסנקציה נגד המשתמטים תהיה אישית ולא רק נגד המוסדות "
 בצל המשבר סביב ועדת פלסנר לשוויון בנטל ,  הודיע הערב  ( חמישי )  ראש הממשלה ,  בנימין נתניהו ,  כי הוא מוכן לסנקציות אישיות למשתמטים מצה"ל ,  סוגייה שנחשבת לסלע המחלוקת בינו לבין משנהו ,  שאול מופז .  נתניהו שוחח במהלך היום עם ראשי הקואליציה ואמר להם : " ניתן לגשר על הפערים הקיימים ולהביא חוק לקידום השוויון בנטל ביחד .  אחת הנקודות המרכזיות היא הסנקציות האישיות .  אני מוכן לעיקרון שהסנקציה נגד המשתמטים תהיה אישית ולא רק נגד המוסדות ". 
אחר הצהריים נפגש נתניהו עם מופז לאחר נתק של מספר ימים ביניהם .  הפגישה נמשכה כשעה ,  ועסקה בנושא קידום החוק לשוויון בנטל .  כאמור ,  עוד לפני הפגישה עם מופז ,  נתניהו החלה בסדרת התייעצויות עם ראשי מפלגות הקואליציה ,  וביניהם גם עם יו"ר ישראל ביתנו ,  אביגדור ליברמן ועם יו"ר ש"ס ,  אלי ישי .  ליברמן הבהיר לנתניהו כי הוא נשאר איתן בעמדתו ,  לפיה מפלגתו מתנגדת למסקנות ועדת פלסנר כפי שהוצגו אתמול ,  ומבחינתנו המפלגה עומדת בדרישה להכללת שני עקרונות בחוק :  גיוס לכולם - ערבים וחרדים כאחד - וגיוס מגיל 18 .
 בימים האחרונים מופז חידד את אמירותיו כלפי נתניהו ,  כולל אתמול בערב .  זמן קצר לאחר פרסום מסקנות הוועדה ,  שקראה להטיל סנקציות אישיות על תלמידי ישיבות שישתמטו מצה"ל ,  כינס מופז את סיעתו וקרא לראש הממשלה לקבל הכרעה בסוגייה תוך ימים . " לא מדובר בעוד החלטה - הצבנו יעד הכרחי .  אני משרת למעלה מ-40 שנה בשדה הביטחוני .  זוהי החלטה גורלית .  אני מצפה מראש הממשלה לאמץ את עקרונות הוועדה ",  אמר מופז . " הנחנו את הבסיס לשינוי היסטורי .  הכדור מצוי בידי ראש הממשלה ,  ומדובר בימים ". 
שעות ספורות לאחר מכן התייחס נתניהו לנושא ואמר : " אנו עומדים בפני שינוי היסטורי בחברה הישראלית ".  נתניהו ציין כי בכוונתו להביא לכנסת הצעת חוק משולבת לגיוס ערבים וחרדים כאחד ,  שניתן יהיה ליישמה בפועל . 
" המצב שהיה לא יכול להימשך ",  אמר עוד ראש הממשלה למקורביו , " החרדים חייבים להשתלב בשירות צבאי וערביי ישראל חייבים להשתלב גם בשירות האזרחי .  ההמלצות שנמסרו כוללות עקרונות חשובים בכיוון הזה ,  אך דרושה התייחסות יותר יסודית לשילוב הערבים בשירות האזרחי ".  נתניהו הוסיף כי הוא  " נחוש להביא לגידול דרמטי בשיעור ההשתתפות בנטל של חרדים וערבים .  לא נאפשר עוד מצב שלאלה שלא משרתים יהיה מעמד זהה לאלה שמשרתים .  המשתמט לא יקבל כמו המשרת ". 
בעקבות דבריו אמר מופז כי הוא  " קיבל באכזבה את הודעת ראש הממשלה כפי שפרסמה בתקשורת ",  בנושא קידום חקיקה להגדלת אחוז החרדים בצה"ל . " זוהי הודעה שנמנעת מקבלת עקרונות הוועדה לשוויון בנטל ומאמירות ברורות של שירות לכל .  שילובם של אזרחי ישראל הערבים בשירות האזרחי צריך להיעשות על פי המלצות דו"ח הועדה לשוויון בנטל ". 
עוד הוסיף מופז כי  " הודעת נתניהו מתחמקת מהאתגר העליון של תיקון אי החוקיות ואי הצדק שבמתן פטור גורף לאוכלוסייה החרדית .  אזרחי ישראל ציפו לאמירות ברורות מראש הממשלה .  המשרתים והמשרתות ציפו להכרעה מנהיגותית וצדק היסטורי ואפקטיבי - ועלול להסתמן שלא כך .  זו השעה למעשים ולא לדיבורים .  להכרעות ולא למריחות ". 
לפניות לכתב :  pinhas_wolf@walla.co.il
עדכון ראשון :  18:30

נתניהו מתרכך :  מוכן לסנקציות אישיות למשתמטים
ראש הממשלה נועד עם ראשי הקואליציה ,  בהם מופז ,  והכריז שניתן לגשר על הפערים בנושא השוויון בנטל . " אני מוכן לעיקרון שהסנקציה נגד המשתמטים תהיה אישית ולא רק נגד המוסדות "
 
