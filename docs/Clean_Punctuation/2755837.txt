תמונת הניצחון של נתניהו
בהיעדר פתרונות אמתיים ,  שיחררה לשכת ראש הממשלה תמונות בהן נראה נתניהו  " מטפל במשבר ".  מה ,  שואלים עצמם הישראלים ,  הוא לא מבלה עכשיו ?  היח"צ הכי טוב עבורו יהיה השבת הבנים
בעת התרחשות אירוע ביטחוני משמעותי ,  ודאי אירוע החטיפה ,  בלתי מומלץ לפתוח את חרצובות הלשון כולו .  מוטב להמתין קצת כדי שגם התובנות תהיינה נכונות יותר .  אין בכוונתי לחרוג ,  אם כן ,  ממסגרת הדיון הלגיטימי על התנהלות ראש הממשלה ,  כמה משריו ועוזריהם בפרשה .  
תחושה כבדה מאוד אופפת רבים מבין אזרחי ישראל בהביטם אל התנהלות ראש הממשלה ויועציו הקרובים .  הרושם הוא שנתניהו חוזר אל אירועי השריפה הגדולה בכרמל עת עסק בפוליטיקה הקטנונית ,  באחיזת עיני הציבור ,  בהטחת סיסמאות נבובות ,  בלתי קבילות אך מאוד קליטות בקרב חסידיו ,  ובהרעפת שבחים לעצמו ולסביבתו .  הוא מתכונן ,  כאמור ,  לוועדת החקירה שעוד תבוא ,  לכן הוא מגייס את דעת הקהל למען ירחיק מעצמו וממשלתו את האחריות .  
חטיפת הנערים - כל הכתבות
מה שנצרב בזיכרוני עד עתה ,  מאז פרוץ האירוע החטיפה ,  זו אותה תמונה של ראש הממשלה ושר ביטחון רוכנים עם עוזריהם הצבאיים מעל מפה .  אם זו לא תמונה שנועדה למטרות יחסי ציבור ,  הרי שאין עוד אמצעי ויזואלי מטופש יותר כדי להוכיח לציבור שראש הממשלה עובד .  מובן מאליו שראש הממשלה אינו מבלה בנעימים בימים אלה .  להצטלם ליד מפה ,  לדבר במבטים ולטשטש את קווי המתאר של המפה למען ביטחון שדה ,  זהו מעשה שאפילו אחרוני השחקנים בהוליווד כבר מסרבים לשחק .  
כדי להוסיף עוד ממד של אמינות ,  מצוטטת אשת ראש הממשלה אשר ביקרה אצל אחת המשפחות כאומרת שבעלה אינו ישן בלילה בגלל דאגה לבנים החטופים .  ואנו ,  שסברנו שראש הממשלה דווקא מבלה בימים טרופים אלה ,  ממש נרגענו לאחר שרעייתו גילתה את האמת - שבעלה ,  ראש הממשלה ,  אינו ישן מדאגה .  באמת ,  יש גבול לציניות ,  לזלזול בציבור וליח"צנות הגסה .  
התמונה המכוננת השנייה היא של ראש הממשלה ,  שר הביטחון ,  ראשי השב"כ והמוסד ,  הרמטכ"ל וכמה קציני מודיעין בכירים יושבים ומנתחים את המצב .  שוב אותה כוונה למסור לנו מסר :  הנה ראש הממשלה עובד וצוות מהימן ביותר מסייע לו בהחלטותיו .  בשביל מה ?  לא ברור שכל ראש מדינה היה נוהג באותה הדרך ,  לא מובן שראש הממשלה מתייעץ עם ראשי מערכות הביטחון ?  התמונה נועדה לצרוב בתודעה הציבורית מסר ברור של עבודה מאומצת של ראש הממשלה .  האם הציבור באמת זקוק לכך ?  לא .  האם קיים חשש סביר שלנתניהו ויועצי התקשורת שלו ישנה כוונה ברורה לאותת על עשייה כדי לקדם את פני הרעה של מחר ,  קרי תלונות או ועדות חקירה ?  התשובה היא כן .  
מתברר שאנשי מפתח בממשלת ישראל מצאו לנכון להיעדר מן הארץ ,  ולו רק ליום או יומיים מיותרים ,  למרות המשבר ,  דוגמת שרת המשפטים הממונה על המשא ומתן שאין עם הפלסטינים ,  הנמצאת בלונדון לרגל אירוע מז'ורי בכנס העוסק בפשעי מלחמה ;  שר החוץ המצטלם בתלבושת מסורתית באחת המדינות היותר חשובות לביטחון ישראל הלא היא חוף השנהב במסגרת ביקורות בארצות אפריקה ;  מפכ"ל המשטרה שהה בארה"ב ולא מצא לנכון לחזור מיד עם פרוץ החטיפה ארצה ,  וכדומה .  ואני שואל שאלה אחת :  איך יתכן שראש הממשלה לא הורה על חזרתם המידית של שליחי המדינה שהוזכרו לעיל ?  האם אין צורך בשר חוץ ליד ראש הממשלה ?  האם שרת המשפטים בלתי מועילה בנוכחותה בארץ במצב מסובך כמו זה שאנו נמצאים בו ?  האם לא מן הראוי היה שהמפכ"ל יעלה על המטוס הראשון לישראל ויתחיל לטפל במה שהוא מופקד עליו ?  השאלות הן רטוריות ,  אלא שראש הממשלה איבד את הכיוון .  נתניהו נלחם על לב הציבור תוך כדי עיסוקו בחטיפה .  
ועוד דוגמה של ספינים ופוליטיקה :  ללא שום קשר לחטיפה הנוכחית ,  ראש הממשלה תמך בהעברת הצעת החוק בקריאה טרומית של חברת הכנסת איילת שקד ,  שלוחתו של בנט .  מתברר שנתניהו יודע להצטלם עם ראשי השב"כ והמוסד כשנוח לו אך לשאלותיהם הוא אינו יודע תמיד לענות .  מאיפה אני יודע זאת ?  פשוט מאוד :  הנה ציטוט מדברי דן מרגלית במאמרו : " אמנון אברמוביץ' ציטט מפי ראש המוסד תמיר פרדו בישיבת קבינט שאלה מצמררת ,  אם הממשלה אכן לא תנהל משא ומתן לשחרור נערות בנות 14 אשר ייחטפו באחת ההתנחלויות ?  תשובה לא הייתה ,  ככל הנראה ".  
די בספינים ,  די בפופוליטיקה זולה ,  די ביח"צנות .  ייטב לראש הממשלה לטפל באירוע בצורה הטובה ביותר ולהביא את החטופים הביתה - זו תהיה היחצנות הטובה ביותר שלו .  
הכותב הוא היסטוריון ומתמחה בביטחון לאומי 
מעוניינים לפרסם מאמר במדור הדעות ?  כתבו לנו למייל op-ed@walla.net.il
המאמרים המתפרסמים במדור הדעות משקפים את עמדת הכותבים בלבד 

תמונת הניצחון של נתניהו
בהיעדר פתרונות אמתיים ,  שיחררה לשכת ראש הממשלה תמונות בהן נראה נתניהו  " מטפל במשבר ".  מה ,  שואלים עצמם הישראלים ,  הוא לא מבלה עכשיו ?  היח"צ הכי טוב עבורו יהיה השבת הבנים

