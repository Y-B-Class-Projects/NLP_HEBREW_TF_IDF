הפרחים לחסן :  יחימוביץ' גילתה שהיא אויבת הוועדים
מה הבטיחה יו"ר העבודה לכבל עבור תמיכתו ?  מדוע ניסיון להדיחה סייע לה ?  את מי מחקה לפיד ?  איזו ידידות מפתיעה נרקמה במשכן ?  לכל שאלה תשובה בטור השבועי של כתבנו הפוליטי
יחימוביץ' העבירה הילוך .  בחודש האחרון היא קיימה התייעצויות עם כל חברי הסיעה לגבי תאריך הבחירות לראשות המפלגה ,  והן צפויות להתקיים בנובמבר או דצמבר ,  ובסבירות נמוכה יותר ייתכן שכבר בספטמבר .  אולם הדרמה האמיתית היא ממש לא סביב מועד הבחירות .  הן ייערכו בחודשים הקרובים ,  זה ברור .  הסיפור של השבוע האחרון הוא לא התאריך ,  אלא זהות המשתתפים בבחירות .  ביום שני נפגשה יחימוביץ' עם כבל ,  היא הציעה לו לפרוש מהמרוץ ולהודיע פומבית על תמיכתו בה .  בתמורה הובטח לכבל כי במידה שמפלגת העבודה תיכנס לממשלת נתניהו ,  הוא ימונה לשר הבכיר אחרי יחימוביץ' .  מספר 2 דה-פקטו .  ככל הידוע ,  לא עלתה הצעה קונקרטית לתחומי אחריות שיעברו לאחריותו של כבל .  לשיחה בין השניים קדמה  " שיחת ריכוך "  של כבל עם מיקי רוזנטל ,  שהציג לו את הרעיון .
 לא מדובר בפעם הראשונה שבין יחימוביץ' לכבל מתקיימת שיחה ברוח הזו .  השניים דנו בעניין גם אחרי הבחירות הכלליות ,  ובקווים כלליים .  מהשיחה ההיא לא יצא דבר . " נפגשתי עד כה עם כל חברי הכנסת ,  השיחות היו טובות וכנות ",  אמרה השבוע יחימוביץ' ,  שסירבה להתייחס לתוכן השיחה ההיא עם כבל ,  אך דאגה להדגיש את חשיבות השיחה עבורה . " אני לא נוהגת להבטיח הבטחות שאין להן כיסוי ",  הוסיפה .
 כבל ,  כזכור ,  הרבה לתקוף את יחימוביץ' בעקבות  " הכישלון המהדהד בבחירות ",  כהגדרתו .  מאז מיתן את הטון .  הדילמה של מזכ"ל המפלגה לשעבר תהיה האם להתמודד כעת ,  בידיעה שצפוי לו קרב קשה מאוד מול יחימוביץ' והרצוג ,  או לשמור את התחמושת  ( והכסף הרב שעולה כל התמודדות כזאת )  לסיבוב הבא .  בזמן הקרוב הוא צפוי לכנס התייעצות ולהכריע ,  ולאחד הפרמטרים בדילמה קוראים עופר עיני .  יו"ר ההסתדרות ,  ואחד האנשים החזקים במפלגה ,  היה עד לא מזמן בסכסוך מר עם כבל ,  שהתמודד מולו בבחירות להסתדרות .  מאז עברו מים רבים וסולחה אחת ,  והשניים אף שיתפו פעולה בוועידת המפלגה האחרונה בחודש אפריל .  אך הסולחה הזאת לא היתה פרי רצונם ולא נבעה ממצב רוחם הטוב של השניים .  המטרה המשותפת הייתה להביך את יחימוביץ' .  אם כבל ירצה לשתף פעולה עם יו"ר מפלגתו ,  הדבר עלול להיות כרוך בסכסוך עם עיני .  לא משהו שחבר בעבודה מאחל לעצמו .  
אגב עיני ,  אירוע משעשע במיוחד התרחש השבוע .  600 מעובדי נמל אשדוד ובני משפחותיהם התפקדו למפלגת העבודה במטרה להפיל את יחימוביץ' ,  כך פורסם בערוץ 2 .  עובדי הנמל ביקשו לתבוע את עלבונם ,  אחרי שיחימוביץ' יצאה בפומבי נגד אלון חסן ,  יו"ר הוועד השנוי במחלוקת ,  וקראה לו  " לך הביתה ". 
מדוע זה משעשע ?  כיוון שיחימוביץ' נמנעה באופן עקבי מלבקר את הוועדים הגדולים כל עוד היתה לה ברית עם עיני .  לפיד שם לב לנקודה הזו ,  והקפיד לתקוף אותה על כך בעקביות בקמפיין הבחירות .  כאשר עובדי הנמל ,  ללא ספק אחד הגופים המושמצים ביותר במשק ,  תוקפים את יחימוביץ' ,  הם הופכים אותה רטרואקטיבית לאויבת הוועד - ולמעשה ,  ליקירת יתר הציבור בישראל .  ואם לא די בכך ,  הבחירות יתקיימו לפני תום חצי השנה הדרושה על מנת לקבל זכות הצבעה בבחירות .  כלומר ,  חברי הנמל התפקדו למפלגה ,  שילמו דמי חבר ,  ולא יהיו זכאים אפילו להצביע בעד מועמד אחר .  יחימוביץ' צריכה לשלוח לאלון חסן פרחים .  
השבוע אושר בממשלה חוק הגיוס החדש של ועדת פרי לשוויון בנטל .  לפיד מיהר לחגוג את ההישג ,  ואף שינה את תמונת הקאבר שלו בפייסבוק .  מעבר לכך שקיים דמיון מחשיד בינה לכרזות הליכוד במערכת הבחירות האחרונה ,  זמן קצר לאחר מכן התברר ששר האוצר מיהר לסמן  " וי "  על חוק שכלל לא בטוח שיעבור בקרוב .  בכירים בקואליציה אמרו השבוע כי מבחינת לוחות הזמנים ,  לא ניתן יהיה להעביר את החוק בשלוש קריאות עד צאת הכנסת לפגרה ב-1 באוגוסט .  ב-"יש עתיד "  התעקשו ואמרו שהחוק יעבור . " אז אמרו ",  השיבו גורמים בליכוד .  
בזמן שהליכוד ויש עתיד מתקוטטות ביניהן על המועד שבו יעבור החוק ,  בבית היהודי דואגים מתוכן החוק .  עם כניסתו להצבעה על החוק בממשלה אמר השר אורי אריאל משפט מעניין ,  שלכאורה לא נשמע חשוב במיוחד : " אני מאמין שגם סוגיית הסנקציות הפליליות תבוא לידי פיתרון בוועדה בכנסת ".  אמר ,  ולא פירט .  לא ברור האם  " פיתרון "  משמעותו ביטול הסנקציות הפליליות ,  אבל ניתן להניח כי אריאל התכוון לפחות לריכוך משמעותי שלהן בוועדה שתדון בחוק בין הקריאה הראשונה לקריאה השנייה והשלישית ,  ובסמכותה יהיה להכניס שינויים משמעותיים בחוק .  בקיצור ,  ייתכן שעדיף היה לחכות עם סימן ה-"וי "  ליד המילים  " שיוויון בנטל ".  
השבוע מינה נתניהו את רון דרמר ,  מי שהיה יועצו המדיני ואחד ממקורביו הבולטים ,  לשגריר ישראל בוושינגטון .  ביום רביעי השבוע הוא כבר התייצב בכנסת לפגישה עם הבוס .  כמה גורמים בליכוד טוענים בעקשנות כי מי שנותר מאוכזב מהמהלך הוא השר גלעד ארדן ,  לו הוצע התפקיד בעבר .  אחד מחברי הכנסת של הליכוד מספר שנתניהו רצה תחילה למנות את דרמר לתפקיד ,  אך נתקל בכתף קרה מהאמריקנים שלא חיבבו את עמדותיו ,  המזוהות עם המפלגה הרפובליקנית .  בשלב זה נעשתה הפנייה לארדן ,  שלא החזיר תשובה חד משמעית .  עם זאת ,  לדברי אנשים ששוחחו עמו ,  נטייתו הייתה לקחת את התפקיד מתוך מחשבה שהדבר יהווה קרש קפיצה להתמודדות עתידית מול בכירי הליכוד על תפקידי מפתח בהנהגה .  אחרי שמינויו של דרמר קיבל אור ירוק מהממשל האמריקני ,  חזר ראש הממשלה לאופציה המקורית ,  ומינה את מקורבו משכבר הימים .  ארדן ,  כך מספרים בליכוד ,  ציפה עד יום שלישי בבוקר לקבל את המינוי ,  ולראייה ,  מינה רק ביום רביעי מנכ"ל למשרד להגנת העורף .
 בליכוד מספרים כי אחד הוויתורים שהסכים ארדן לעשות מתוך הנחה שייצא לשליחות הוא לתת את מקומו בוועדה למינוי שופטים לשר גדעון סער ,  לא בדיוק חבר אישי קרוב של ארדן .  אלא שכעת ,  מספרים בליכוד ,  הוא צפוי לקבל חזרה את מקומו בוועדה היוקרתית .  זאת ,  בתום תקופה של חצי שנה בה יכהן סער בוועדה .  עם זאת ,  גורם המעורה בפרטים סיפר משהו שעשוי לשפר את מצב הרוח של ארדן .  לדברי הגורם ,  צפוי בקרוב גם השגריר באו"ם ,  רון פרושאור ,  לסיים את תפקידו - ושמו של ארדן עשוי להיות רלוונטי .  האם יסכים לקחת את התפקיד השני הכי נחשב בדיפלומטיה הישראלית ?  את תגובתו של ארדן עצמו לא ניתן היה להשיג .  
הקואליציה הפילה אתמול במליאה את הצעת החוק של ח"כ זהבה גלאון ,  שביקשה לקבוע כי המדינה תפסיק להעסיק עובדי קבלן באמצעות חברות כוח אדם ,  ותעבור להעסקה ישירה בשירות הציבורי .  נתניהו עקץ את גלאון ,  ואמר לה כי  " שבדיה היא המובילה בעולם במיקור חוץ ".  תשובת האוצר ,  שאותה הציג סגן השר מיקי לוי ,  הייתה ש"השימוש במיקור חוץ מייעל ומוזיל עלויות ".  מעניין על חשבון מי .
 שר החינוך ,  שי פירון ,  לא התרשם מעמדת חבריו והצביע בניגוד לעמדת הקואליציה .  הוא לא היה מסוגל להרים ידו נגד חוק שמבקש לסיים העסקה נצלנית של עובדים ,  הסבירו בסביבתו .  פירון מרבה לדבר מעל כל במה על הצורך בהפסקת תופעת מורי הקבלן ,  הוא העדיף לשמור על היושרה מאשר להתיישר .  
זר שהיה פוסע במסדרונות הכנסת השבוע היה מסרב להאמין שחברי הכנסת מירי רגב וניצן הורוביץ אינם חברי ילדות שבמקרה גם הזדמן להם לעבוד בצוותא בכנסת .  אישור החוק שירחיב את שעון הקיץ הביא איתו חילופי מחמאות היסטוריים בין השניים ,  שפעלו יחד לקידום החוק יחד עם שר הפנים גדעון סער .  אחרי שהחוק עבר ,  עלו שני היריבים הפוליטיים המרים לדוכן הנואמים ,  כל אחד בתורו ,  וכינו זה את זו  " חברתי "  ו-"ידידי ".  חזון אחרית הימים .  
סיעת יחיד - לכל הטורים השבועיים על עמרי נחמיאס 

הפרחים לחסן :  יחימוביץ' גילתה שהיא אויבת הוועדים
מה הבטיחה יו"ר העבודה לכבל עבור תמיכתו ?  מדוע ניסיון להדיחה סייע לה ?  את מי מחקה לפיד ?  איזו ידידות מפתיעה נרקמה במשכן ?  לכל שאלה תשובה בטור השבועי של כתבנו הפוליטי

