נתניהו על דו"ח הכרמל : " רק הציבור ישפוט החלטות הדרג המדיני "
 אבי צוערת שנספתה באסון הכרמל קרא לראש הממשלה בדיון בכנסת לקיים דיון על דו"ח המבקר בממשלה : " 44 אנשים נהרגו ,  לא 44 ג'וקים ".  נתניהו : " לפעמים צריך לחסוך "
 בני משפחות של הנספים באסון הכרמל התפרצו בצהריים  ( שלישי )  לדבריו של ראש הממשלה ,  בנימין נתניהו ,  בדיון בוועדה לביקורת המדינה בנושא דו"ח מבקר המדינה על אסון הכרמל ,  וקראו לו להתייחס למות בניהם .  זאת ,  לאחר שנתניהו התייחס ארוכות לשיפורים שערכה ממשלתו במערך כיבוי האש . " אותנו זה לא מעניין ",  התפרץ אחד מבני המשפחות , " אנחנו רוצים לדעת איך הילדים שלנו נשרפו שם .  אנחנו רוצים לדעת מי כשל .  מטוסים קנית ,  הבאת ,  זה ממש לא מעניין .  כאילו שאני הולך הביתה למצוא את הבן שלי בבית .  אנשים מתקדמים הלאה והילדים שלנו נשרפו שם ,  מה זה הדבר הזה ",  קראו . " אני חייבת לילדים שלי תשובות ",  הוסיפה אחת מבנות המשפחה .
" אני יודע עד כמה אתם דואבים ,  אין לי דרך לתת מענה לכאב שלכם ,  אני יודע מה הכאב ",  ענה ראש הממשלה למשפחות , " אבל מענה שיטתי לבעיה אנחנו נותנים גם נותנים ".  לגבי האחריות ,  אמר נתניהו כי  " אסור שהדרג המדיני יעסוק בחקירות מהסוג הזה ,  יש רשויות מוסמכות לכך ,  לכן אני לא מתכוון להתייחס לכך ". נתניהו התייחס לסדר העדיפויות התקציבי בעניין מערך כיבוי האש ,  שעלה בדו"ח המבקר . " השקענו מיליארד שקל לשדרוג מערך האש ",  סיפר נתניהו , " אתה שואל אם זה מספיק ?  תמיד תוכל להגיד לא ,  השקענו גם 2 מיליארד שקל בחסימת הגדר כדי להבטיח את גבולה הדרומי של ישראל ,  ושלא יהיה פה שיטפון שלא נוכל לעמוד בו .  האם היה צריך להשקיע בזה 2 מיליארד שקל ?  כן .  אבל אתה צריך לחסוך איפשהו .  ובמה נחסוך ?  הרי תמיד יהיו חורים .  את סדר העדיפויות יכול לקבוע רק דרג המדיני ,  והוא יכול להישפט רק על ידי הציבור ,  ורק כך אפשר לנהל מדינה .  אם הרשות המבקרת או הרשות השופטת יתערבו בהחלטה הזו ,  היא חייבת להתערב גם בנגזרות ההחלטה ".  
נתניהו המשיך ואמר : " צריך לבדוק האם היו נהלים לא ראויים ,  האם היו דברים לא חוקיים ?  האם היו שיבושים ?  אבל ההחלטות עצמן ,  לא כל שכן הנגזרות התקציביות שלהן ,  ה דבר שחייב להיות פרוגרטיבה של הדרג המדיני ,  שזה דבר שנשפט תמיד על ידי ציבור הבוחרים .  וזה דבר שאני חושב שהוא חשוב ,  כי אי אפשר לקבל החלטה תקציבית שלא משפיעה על דברים אחרים ". 
זאב אבן-חן ,  אביה של טופז ,  שנספתה בשריפה ,  פנה בדיון לראש הממשלה ואמר : " חלפו כמעט חודשיים מאז פרסום דו"ח המבקר ,  ולא כינסת ישיבת ממשלה שתדון בדו"ח החמור הזה .  44 אנשים נהרגו ,  לא 44 ג'וקים ,  בדבר שאתה הגדרת כאחד האסונות הקשים ביותר שידעה מדינת ישראל מאז שקמה ,  ואתה לא מוצא לנכון לקיים דיון על זה ?  היה כשל מערכות .  השריפה לא טופלה מיד שהגיעה לעוספייה .  הסופרטנקר והמטוסים האחרים לא כיבו את השריפה .  היה להם תפקיד חשוב אחר  ליצור חיץ ".   
" האם ההתבטאויות של אלי ישי שאמר שמגיע לו צל"ש ,  לולא היו נהרגים 44 אנשים ,  והאם התבטאות שר האוצר שאמר שדוח המבקר הזוי והיה צריך לזרוק אותו לפח האשפה של ההיסטוריה  לא שמעתי אותך מעיר להם ",  הדגיש האב . " איך שר האוצר יכול לומר דברים כאלו ?  מה הקשר של פח זבל ל- 44 הרוגים ?  אני חושב שהיית צריך להעיר להם על זה .  זה לא בסדר .  אנחנו אנשים ,  רגישים ופגיעים ". 
אבן-חן סיפר כי איבד את האמון בפוליטיקאים ,  ולכן פנה לבג"ץ בעתירה לפטר את שר הפנים אלי ישי . " לקחתי את ראש הממשלה והשרים למקום היחידי שלראש הממשלה אין יתרון עלינו - בבג"ץ ",  אמר אבן-חן , " נתמודד שם בכוחות שווים ומה שהוא יקבע אנחנו נכבד ".  האב השכול ,  פנה לנתניהו ושב ודרש ממנו לקיים דיון בממשלה על ממצאי דו"ח הכרמל . " תקיים בבקשה דיון בממשלה ישראל ",  הכריז אבן-חן , " מערך כיבוי האש לא מוכן ,  אני לא רוצה לבוא כשיהיה אסון נוסף ולומר :  אמרתי לכם ".  
צביה ,  אמא של אלעד ריבן ,  שנהרג באסון ,  אמרה : " שרשרת הפיקוד העליונה כשלה .  המתנתי לדו"ח מבקר המדינה וגיליתי שהדו"ח לא מדויק .  למשל ,  אלעד הגיע בשעה 13:15 ,  ובדו"ח כתוב שהוא הגיע ב- 12:00 .  יתכן שנפלו אי דיוקים אחרים ?  חסר דבר חשוב :  מסקנות .  אני דורשת שהמפקדים שכשלו בניהול האירוע  ואתם יודעים מי הם  אינני רוצה שן תחת שן ,  אבל אסור לנו לידום בעת הזאת .  חובתנו וחובתכם לשחרר את המפקדים הללו מתפקידם .  למזלם הם לא יצטרכו לבקר בבית הקברות מדי יום .  אל תפחדו לשחררם מתפקידם ,  אולי תקלו על מצפונם .  לכל אחד יש מחליף ". 
הדיון בהשתתפות נתניהו ושר האוצר יובל שטייניץ ,  אלוף פיקוד העורף אייל אייזנברג ונציב הכבאות הראשי שחר איילון ,  התקיים כשהוא פתוח לתקשורת ,  לאחר שקיומו בלשכתו של ראש הממשלה וסגירתו לתקשורת עוררו סערה וזעם בקרב המשפחות השכולות .
" כל יום אני מרגיש כאילו חדוות הביקורת לא פגה .  הדיון חשוב ,  יש חשיבות בנוכחות המשפחות שאיבדו את יקיריהן .  המעמד חשוב כדי לתת הארה על הנושא ולאפשר לדבר ",  אמר נתניהו בתחילת הדיון ,  שבמהלכו כאמור הציג את פעילותו בתחום הכיבוי לפני השריפה ולאחריה .  נתניהו טען כי אם לא היו מובהלים מטוסי כיבוי לישראל בזמן השריפה בכרמל , " השריפה יכולה היתה להגיע עד חדרה ".   
" אין ביקורת שתחזיר את הבנים והבנות או את הבעלים והנשים ",  אמר נתניהו . " זה לא בנמצא ואין מזור לכאב .  יש דברים שמאחדים את משפחת השכול ,  ובתוך משפחת השכול כל משפחה מתמודדת עם היגון בדרכה .  היא צריכה לעבור את ייסורי הגיהנום בכוחות עצמה ,  והלהבות חורכות ,  ולא מפסיקות לחרוך את הלב .  לזה אין תשובה .  הביקורת צריכה לטפל בדברים שאנחנו יודעים לטפל בהם ".  נתניהו אמר כי הוא אינו מתכוון להתייחס לאסון האוטובוס . " זה לא תפקידי לעסוק בעניינים האלו ",  הסביר נתניהו .
 ראש הממשלה הדגיש כי יש הבדל יסודי עמוק מאוד בין שריפות ענק לבין שריפות אחרות . " אנחנו דנים במקרה מאוד קיצוני וחריג במדינת ישראל ,  אבל לא בעולם :  בקליפורניה ,  ביפן ,  ביוון .  יש למדינות הללו את כל האמצעים והשריפות משתוללות ,  ואין שם ועדות חקירה .  וזה שונה משריפות בתוך שטח עיר ",  אמר ראש הממשלה ,  וציין כי הדיון הוא על היערכות המדינה לשריפות ענק . " יש תנאי הכרחי בלעדיו שום דבר לא יעזור - לא כבאיות ,  לא הכשרה ,  לא סולמות - מטוסים .  אם אין לך מטוסים ,  אין אפשרות פיזית להגיע לתוך היערות ,  לתוך הנקיקים .  האבחנה היסודית הזאת היתה חסרה במערכות כיבוי האש ובממשלות ישראל .  אני לוקח את זה גם על עצמי ,  לא הייתי מודע לזה למרות ששר הפנים העיר פעם על כך .  היו כשלים רבים ,  אין להם קשר לבעיה הזאת ,  ואם יש קשר הוא שולי ולא מכריע .  מה שמכריע זו היכולת לבוא עם חומר כיבוי רב מעל השריפות ולכבות אותן .  אני אומר את הדברים לאחר שיחות עם מעל 30 ראשי מדינות ". 
ראש הממשלה ציין כי ב-30 ביוני 2002 התקבלה החלטה גורלית ,  כאשר הממשלה ביטלה את טייסת הכיבוי . " לא חודשה היכולת הזאת בשום צורה שהיא .  נעדרנו את היכולת ההכרחית לכיבוי אש ".   
" קצת הופתענו שקראנו שאנחנו מופיעים בדוח על תפקוד המשטרה ומכבי האש ",  אמר שטייניץ בדיון . " לא רק אנחנו הופתענו ,  בכירים מומחים כלכליים ומשפטיים הופתעו כולל שני שופטי עליון בדימוס ,  כי בתולדות ישראל ומקומות אחרים לא מצאנו מקרה דומה שמשרד האוצר תופס מקום נכבד בדו"ח של ארגוני ביטחון ,  גם אם היו ויכוחים תקציביים ". 
אלוף אייזנברג ציין כי  " מוכנות העורף נמצאת יום יום ,  שעה שעה ,  בראש מעייניה של ממשלת ישראל .  צריך להבין :  הפערים הם פערים היסטוריים .  לא ניתן לצמצמם לא בשנה ולא בשנתיים .  אנחנו מקיימים בקרה אישית של ראש הממשלה על מוכנות העורף כל שבועיים-שלושה .  האם יש פערים ?  כן .  יש מה לעשות ?  כן .  צה"ל ימשיך ויקיים את כל הליך הפקת הלקחים מהדו"ח ". 
במהלך הדיון טענו ברשות הטבע והגנים כי תקציב בגובה 55 מיליון שקלים המיועד לאחזקת היערות לא הועבר  " בגלל ציניות ".  ראש הרשות ,  שאול גולדשטיין ,  אמר בדיון כי אחד מחברי הכנסת לא מוכן להעלות את ההצעה להצבעה חוזרת בוועדת הכספים ולכן המימון מעוכב . " אני לא יכול להילחם במה שקורה בכנסת ",  ציין גולדשטיין , " לעצור כסף למלחמה באש זה דבר ציני וחסר אחריות ".  
לפני הדיון הודיע מבקר המדינה ,  השופט בדימוס יוסף שפירא ,  ליו"ר הוועדה כי לא ייטול חלק בו ,  בעקבות ההחלטה לקיימו בלשכת ראש הממשלה ולא כמקובל כדיון פתוח בכנסת . " לדעת מבקר המדינה ,  אין זה ראוי לקיים דיון על דו"ח ביקורת אצל המבוקר ",  ציין שפירא .  בעקבות העברת הדיון לכנסת ,  החליט המבקר להשתתף בדיון .
 כאמור ,  הדיון היה אמור להיות סגור לתקשורת ולשכת ראש הממשלה היתה אמורה לאפשר רק  " פוטו-אופ "  בתחילתו ולאחר מכן לסגור את הדיון לסיקור עיתונאי .  נציגי המשפחות השכולות תכננו לצאת מהדיון במחאה ,  בשלב שבו יוציאו אנשי הלשכה את כלי התקשורת והעיתונאים מהמקום .
 מלשכת נתניהו נמסר טרם הדיון כי  " ראש הממשלה בנימין נתניהו נענה לבקשת המשפחות השכולות לאפשר דיון פתוח לתקשורת של הוועדה לביקורת המדינה בהשתתפותו .  בנוסף ,  הודיעה לשכת ראש הממשלה ליו"ר הוועדה ,  ח"כ אורי אריאל  ( האיחוד הלאומי )  כי ראש הממשלה יגיע לקיים את הדיון בכנסת ולא בלשכת ראש הממשלה ".  עוד לפני הדיון נפגש נתניהו עם משפחות שכולות ,  ואמר להן : " אני מצטער שטרטרו אתכם .  אגיע לכנסת .  בקשתם שהדיון יהיה בכנסת ופתוח לתקשורת תכובד ".  
" אנחנו מאוכזבים מההתנהלות סביב אסון הכרמל ",  אמר נתן צידקי ,  חמיו של צוער שב"ס ירון ברמי שנספה באסון ,  בעקבות ההתפתחויות סביב הדו"ח , " כל הטשטוש לגבי איך שהמערכת עובדת  אנחנו מתביישים בזה ". 
דו"ח מבקר המדינה שעסק באסון הכרמל תחת השם  " מחדלים ,  כשלים ומסקנות ",  קבע כי נתניהו והשר לביטחון הפנים אהרונוביץ' נושאים באחריות כוללת לאסון ,  וכי שר הפנים אלי ישי ושר האוצר נושאים באחריות מיוחדת למחדל .  הוועדה לביקורת המדינה דנה בדו"ח בשבועות האחרונים ,  אולם ראש הממשלה לא היה נוכח בדיונים בשל רגלו ,  אשר הייתה עד לאחרונה מגובסת .
 בהכנת הכתבה השתתפה מור שמעוני
לפניות לכתב :  pinhas_wolf@walla.co.ilלפניות לכתבת :  mor.shimony@walla.com

נתניהו על דו"ח הכרמל : " רק הציבור ישפוט החלטות הדרג המדיני "
 אבי צוערת שנספתה באסון הכרמל קרא לראש הממשלה בדיון בכנסת לקיים דיון על דו"ח המבקר בממשלה : " 44 אנשים נהרגו ,  לא 44 ג'וקים ".  נתניהו : " לפעמים צריך לחסוך "
 
