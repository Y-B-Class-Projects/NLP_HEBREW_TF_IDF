רה"מ באושוויץ :  עמלק חדש מאיים להשמידנו
ראש הממשלה נתניהו השתתף בטקס המרכזי לציון יום השואה הבינלאומי והצהיר : " עם ישראל חי .  לעולם לא ניתן עוד ליד הרשע לגדוע את חיי עמנו וחיי מדינתנו .  לעולם לא עוד "
  ( צילום :  רויטרס .  עריכה :  דורון שטיין )  
" לעולם נזכור את אשר עשה לנו העמלק הנאצי ,  ולא נשכח להיות ערים ודרוכים כשעמלק חדש מופיע על במת ההיסטוריה ומאיים שוב להשמיד את היהודים ".  כך אמר היום  ( רביעי )  ראש הממשלה בנימין נתניהו בטקס המרכזי לציון יום השואה הבינלאומי שנערך במחנה אושוויץ ,  במלאת 65 שנה לשחרורו .
 לדברי נתניהו , " אנו בני העם היהודי הפנמנו היטב את הלקח לאחר שאיבדנו שליש מבני עמנו על אדמת אירופה העקובה מדם .  למדנו שהערובה היחידה להגנת עמנו היא מדינת ישראל חזקה וצבא הגנה לישראל .  למדנו שעלינו להתריע על הסכנה בשער האומות ולהיות ערוכים להגן על עצמנו .  מהמקום הזה אני מתחייב כראש מדינת היהודים :  לעולם לא ניתן עוד ליד הרשע לגדוע את חיי עמנו וחיי מדינתנו .  לעולם לא עוד ".   
" באתי לומר לכם :  עם ישראל חי ",  אמר ראש הממשלה בעברית . " חזרנו למולדתנו ,  לארץ אבותינו ,  לירושלים בירתנו .  נקבצנו מכל קצווי העולם לארץ חמדת אבות .  ניצולי השואה ,  פליטים יהודים ממדינות ערב ,  יהודי ברית המעוצות ,  יהודי אתיופיה ועוד אלפים ורבבות ומאות אלפים של יהודים משבעים גלויות וחמש יבשות ".  
" כמה מאלה שהגיעו היום כמעט לא הגיעו ",  הוסיף נתניהו . " בביתן 16 במחנה המוות בירקאנאו ,  במרחק מטרים ספורים ממקום זה ,  התייסר נער יהודי בן 17 משמונים המלקות שספג קודם לכן בגטו בידי הקלגסים הנאצים .  אף אחד לא האמין שהנער הזה יחיה .  אבל הוא שרד .  עם הניצחון על הנאצים עלה הנער לארץ ישראל ,  וחמש עשרה שנים לאחר מכן היה השוטר העברי ששמר על אדולף אייכמן ,  כשמדינת היהודים שפטה את הצורר הנאצי ועשתה צדק היסטורי עם קורבנותיו .  הנער הזה הוא מיכאל גולדמן .  הוא נמצא כאן איתנו היום .  מיכאל הקים משפחה בישראל ,  ולה חמישה ילדים ותשעה נכדים .  מיכאל גולדמן עומד כאן היום ". 
לדברי ראש הממשלה , " העם היהודי קם מתוך האפר ,  מתוך החורבן ומתוך הכאב הנורא שאין לו ניחומים .  מכוחה של הרוח היהודית של הצדק האנושי ושל חזון הנביאים הוא הצמיח ענפים חדשים והיכה שורשים .  העצמות היבשות קרמו עור וגידים ,  ורוח חיה באה בהם .  'ויחיו ויעמדו על רגליהם' ,  כדברי הנביא יחזקאל .  אחיי ואחיותי הנספים ,  היום אני עומד כאן אתכם לא לבדי .  מדינת ישראל והעם היהודי כולו עומדים כאן איתי ומרכינים ראש לזכרכם ומרימים ראש בהניפנו את דגלנו - דגל כחול לבן ומגן דוד באמצעו .  וכולם רואים וכולם שומעים וכולם יודעים שלא אבדה תקוותנו ". 
קודם לכן היום נשא נשיא המדינה שמעון פרס נאום בעברית בפרלמנט הגרמני בברלין .  מול חברי הבונדסטאג אמר פרס כי  " בעוד לבי נקרע אל מול זיכרונות העבר הנורא צופות עיניי אל עתיד משותף של עולם צעיר .  עולם חף מכל שנאה ,  עולם שבו המילים מלחמה ואנטישמיות תהיינה מילים מתות ".  פרס נאם בעברית והקריא במהלך נאומו את תפילת הקדיש .
" גאה אני על שהיינו אויבו המושבע של הרשע הנאצי ",  אמר פרס . " גאה אני על מורשת אבותינו ,  ניגודה הגמור של תורת הגזע .  גאה אני על תקומת ישראל ,  התשובה המוסרית וההיסטורית לניסיון למחוק את העם היהודי מעל פני האדמה .  אני מודה לאל עליון על כך שקמו עמים והכריעו את הטירוף ,  הרשע והאכזריות .  השואה חייבת לעמוד לנגד עיניה ומצפונה של האנושות כאזהרת נצח חמורה .  נותרנו עם הלקח המכריע :  לעולם לא עוד ". 
ראש הממשלה נתניהו הגיע לפולין ביום שני יחד עם אשתו ואנשי לשכתו והחל את ביקורו בוורשה שם נועד עם שר החוץ המקומי רדוסלאו סיקורסקי .  לאחר מכן הניח ראש הממשלה פרחים באתר כיכר השילוחים בעיר וכן במוזיאון להנצחת מרד גטו ורשה .  בערב נפגש עם נשיא פולין לך קשצינסקי ועם עם ראש הממשלה הפולני דונאלד טאסק .  
טרם צאאתו לפולין ,  ערך נתניהו ביקור באתר  " יד ושם "  בירושלים ,  שם חנך את תערוכת  " ארכיטקטורה של רצח ".  בנאום שנשא במקום אמר ראש הממשלה : " יש שלוש מסקנות מהעדויות שנאספות כאן :  יש רוע בעולם ,  יש צורך לעצור את הרוע עוד בתחילתו .  למרות שהאמת ידועה ומוכחת ,  יש גורמים שמנסים להכחיש את האמת ולהפיץ את השקר .  תקופה זו היא שעת מבחן לקהילה הבינלאומית .  היא צריכה לעצור את הרוע ,  לפני שיתפשט .  הרוע מאיים לא רק על ישראל והיהודים ,  אלא על כל העולם כולו ". 

רה"מ באושוויץ :  עמלק חדש מאיים להשמידנו
ראש הממשלה נתניהו השתתף בטקס המרכזי לציון יום השואה הבינלאומי והצהיר : " עם ישראל חי .  לעולם לא ניתן עוד ליד הרשע לגדוע את חיי עמנו וחיי מדינתנו .  לעולם לא עוד "
 
