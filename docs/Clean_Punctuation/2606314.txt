ההתעלמות של נתניהו ולבנת מהמועמדים לאוסקר מביכה
העובדה שראש הממשלה ושרת התרבות לא טרחו לברך את  " חמש מצלמות שבורות "  ו"שומרי הסף "  על מועמדותם לאוסקר מוכיחה שיצירה מקומית לא מעניינת אותם  רק אינטרסים פוליטיים צרים
ביום חמישי שעבר ,  לאחר שנודע כי שני סרטים מתוצרת ישראל   " חמש מצלמות שבורות "  ו"שומרי הסף "   מועמדים לפרס האוסקר בקטגוריית הסרט התיעודי הטוב ביותר ,  מיהר גיא דוידי ,  שיצר את  " חמש מצלמות שבורות "  ביחד עם עימאד בורנאט ,  להכריז כי הוא  " לא מייצג אף מדינה ".  הייתם מצפים שאמירה מהזן הזה תעורר את זעמם של נציגי הממסד הישראלי ,  אבל זה ,  מצידו ,  החריש .  למעשה ,  הוא החריש גם עם עצם ההכרזה על המועמדות :  נציגי ישראל לאוסקר השנה נתקלים באפס יחס מצד הממשלה ומשרד התרבות ,  גרסה מוקצנת של היחס לו זכו בעבר סרטים כמו  " עג'מי "  ו"ואלס עם בשיר "   איש לא משחרר תגובה רשמית אודות מועמדותם ,  איש לא שמח בשמחתם ואיש לא לוקח עליהם בעלות .  ראש הממשלה בנימין נתניהו לא בירך ;  הלשכה שלו לא טרחה לנסח הודעה קורקטית .  אפילו לימור לבנת ,  שרת התרבות והספורט בכבודה ובעצמה ,  לא משחררת ברכה רפה לכיוונם של היוצרים המועמדים .  דוידי לא מרגיש שהוא מייצג את ישראל ?  נראה שישראל ,  לפחות הממלכתית ,  בכלל לא ביקשה שייצג אותה .
 בואו נשים את זה על השולחן : " חמש מצלמות שבורות "  ו"שומרי הסף "  הם שני סרטים עם אג'נדה שמאלנית ,  שמבקרים את אותה מדיניות המתוחזקת על ידי אנשים כמו לבנת ונתניהו .  אחד מהם , " חמש מצלמות שבורות ",  עושה זאת מנקודת המבט של הפלסטיני המדוכא ,  ואילו השני , " שומרי הסף ",  משתמש בדבריהם של ראשי שירות הביטחון הכללי לשעבר ,  אנשים שפעלו בתוך מערכת הביטחון .  בשני המקרים ,  השורה התחתונה יוצאת נגד הכיבוש ומציגה את מדיניות הימין ככזאת שממיטה על כולנו אסון .  מהבחינה הזאת ,  לא קשה להבין מה עומד מאחורי התגובה הממסדית הצוננת להצלחתם של הסרטים .  ובכל זאת ,  ההתכחשות המוחלטת של ממשלת ישראל להצלחה הישראלית העצומה הזאת בזירה העולמית היא כנראה שיא חדש של צביעות .  
מדינת ישראל אוהבת לנכס לעצמה הישגים תרבותיים בינלאומיים ,  על אף שרוב ההצלחות הגדולות של ישראלים בעולם לא מושגות בזכות הממשלה אלא למרות מדיניות תקציבית מחפירה שלא מטפחת כשרונות תוצרת בית בשום צורה .  לבנת ספציפית העלתה את התרגול הזה לדרגת אומנות ,  כשזינקה בעבר על הפודיום באולימפיאדה וחמסה לעצמה מדליה  ( מתוקף תפקידה כשרת הספורט ,  עוד תחום חבוט לא פחות במקומותינו )  .  הדו-פרצופיות הזאת מרתיחה מספיק בפני עצמה ,  אבל היא הופכת למגוחכת באמת כשמסתבר שאנשים כמו נתניהו ולבנת לא באמת מתגאים בהישגים שיצאו מישראל ,  אלא רק בכאלה ששולחים אל המערב גלויה יפה של ישראל הנורמלית ומשרתים אותם ברמה הפוליטית והאישית .  ניתן לטעון ,  בדוחק ,  שהסרטים המועמדים לאוסקר השנה לא מביאים כבוד לישראל ,  כיוון שהם מציגים אותה בקלונה ;  אבל אפילו אם זה נכון ,  האם עצם היכולת ליצור סרטים כאלה ,  לנהל דו שיח פתוח וביקורתי לא אומרת לעולם המערבי משהו טוב עלינו ? 
במקום לחבק את הביקורת מבית ,  ולהציג תמונה בריאה של מדינה דמוקרטית ופלורליסטית ,  לבנת ונתניהו מצדיקים את התדמית שדבקה בהם ,  ומוכיחים שלא רק שיצירה מקומית לא מזיזה להם ,  אפילו ההישגים של ישראל בעולם עוברים להם מעל הראש :  מעניינים אותם רק התדמית הפרטית והאינטרסים הצרים שלהם ושל מפלגתם .  בהנחה שתור הזהב של הקולנוע הישראלי עדיין רחוק מסיום ,  אולי שווה ליוצרים הבאים שנוסעים  " להביא לנו כבוד "  לזכור את זה כשנתניהו מתקשר לברך אותם או כשלבנת נדחפת להם לפריים .  אם ישראל אוהבת אתכם רק כשאתם כנועים ,  אולי זה בכלל לא כל כך משתלם לייצג אותה .
 ההתעלמות של נתניהו ולבנת - מוצדקת או מחפירה ?  דברו על זה בפייסבוק 

ההתעלמות של נתניהו ולבנת מהמועמדים לאוסקר מביכה
העובדה שראש הממשלה ושרת התרבות לא טרחו לברך את  " חמש מצלמות שבורות "  ו"שומרי הסף "  על מועמדותם לאוסקר מוכיחה שיצירה מקומית לא מעניינת אותם  רק אינטרסים פוליטיים צרים

