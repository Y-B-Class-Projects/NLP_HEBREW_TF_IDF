החיפזון מהשטן ?  לא במקרה של  " שר החוץ של המתנחלים "  דני דיין
אם ישראל הייתה מחכה עוד כמה שבועות ,  יכול מאוד להיות שממשלת ברזיל הייתה מתחלפת ודני דיין ,  יו"ר מועצת יש"ע לשעבר ,  היה מקבל אישור לכהן שם כשגריר .  ההחלטה למנות אותו השבוע לקונסול בניו יורק במקום זאת ,  תפסה אותו בהפתעה גמורה ,  ומציבה בפניו שורת אתגרים חדשים
 ( ריאיון עם דני דיין באולפן וואלה !  NEWS אחרי מינויו לקונסול בניו יורק )  
לאלוהי הדיפלומטיה יש כנראה חוש הומור מפותח במיוחד .  ביום ראשון השבוע הודיע ראש הממשלה בנימין נתניהו ,  באופן מפתיע ,  על החלטתו למנות את דני דיין ,  לשעבר יו"ר מועצת יש"ע ,  לתפקיד קונסול ישראל בניו יורק .  ההחלטה של נתניהו הפתיעה לא רק את התקשורת והציבור ,  אלא גם את דיין עצמו .  יממה קודם לכן הוא בעצמו עוד לא ידע שהבשורה המשמחת הזאת עומדת לנחות עליו .  
בסוף השבוע השתתף דיין בתכנית של ערוץ הטלוויזיה הבינלאומי I24 המשדר מישראל .  דיין נשאל במהלך הריאיון מה דעתו על קבלת הפנים שקיבל דונלד טראמפ ,  המועמד המוביל להנהגת המפלגה הרפובליקנית בארצות הברית ,  בוועידה השנתית של הארגון הפרו-ישראלי איפא"ק . " אם הייתי אזרח אמריקני ,  טראמפ כנראה לא היה הבחירה הראשונה שלי לנשיא ,  אולי לא היה הבחירה שלי בכלל ",  הוא השיב ואמר : " העמדות והסגנון שלו אינן כוס התה שלי ".  עם זאת ,  במקביל הוא הדגיש כי ישראל והארגונים התומכים בה בארצות הברית מוכרחים לשתף פעולה עם טראמפ ,  להכיר במעמדו כמועמד מוביל במפלגה הרפובליקנית ולוודא שאם ייבחר לנשיא ,  הוא יהיה אוהד כלפי ישראל .  
התשובה של דיין בריאיון הזה מעידה באופן ברור על כך שנכון לסוף השבוע ,  לדיין לא היה שמץ של מושג שהוא בדרך לייצג את מדינת ישראל בניו יורק .  דיין זכה בשנים האחרונות לכינוי  " שר החוץ של המתנחלים "  בגלל הפעילות הדיפלומטית הענפה שלו לטובת ההתנחלויות .  הוא ביקר בבירות החשובות באירופה ,  נפגש עם פקידים בכירים בבית הלבן ,  הופיע בפורומים יוקרתיים ,  ובכל מקום ייצג את עמדותיו  נגד מדינה פלסטינית ,  בעד המשך הבנייה בשטחים  באופן הטוב ביותר שהמתנחלים היו יכולים לבקש .  הוא דיפלומט מוכשר ,  המכיר היטב את הקודים של העולם המדיני ,  ולכן אין שום סיכוי שהדברים שאמר על טראמפ בשבוע שעבר היו נאמרים אם דיין היה חושב שיש אפילו סיכוי של אחוז בודד שהוא יגיע לבסוף לניו יורק .
 עוד על סאגת המינוי של דיין:המחלוקת על מינוי דני דיין לשגריר :  40 דיפלומטים ברזילאים מתנגדיםסאגת השגריר :  גם ישראל אשמה בסחבת המינוי של דני דייןדני דיין : " 700 אלף ישראלים בשטחים פסולים מלכהן כשגרירים "  
באותו ריאיון דיין גם השתלח בארגון השמאל היהודי-אמריקני ג'יי סטריט ,  כאשר אמר כי  " הם תומכים בכל המועמדים האנטי-ישראלים .  ככל שאתה יותר אנטי-ישראלי ,  ג'יי סטריט יותר תומכים בך .  זה בלתי-יהודי ".  דיין ידוע בישראל כמי שאינו מתבייש ואינו מנסה להסתיר חברויות עם אנשים מהצד השמאלי של המפה הפוליטית ,  וזוכה להערכה על נכונותו לנהל שיח מכובד גם עם אלה שהוא אינו מסכים איתם .  
צחוק הגורל הוא שאפילו ארגון ג'יי סטריט ,  שאותו תקף דיין בריאיון ,  הוציא בתחילת השבוע הודעה ובה נכתב כי לצד המחלוקת הקשה שלהם עם עמדותיו של דיין , " מדובר באדם ראוי ,  איש של דיאלוג שמוכן להקשיב גם לדעות אחרות ,  תכונה חשובה מאין כמוה לדיפלומט ".  זה קרה לפני שדבריו של דיין באותו ריאיון הובאו לתשומת לבם של ראשי הארגון .  דיין הודה בינתיים כי זו הייתה אמירה  " לא דיפלומטית ",  אבל אי אפשר להאשים אותו ,  שכן בשעה שהוא אמר את הדברים הוא אכן לא היה דיפלומט של ישראל ,  אלא אזרח פרטי ,  וכלל לא ידע שהמינוי לתפקיד בניו יורק עומד ליפול בחיקו .  
התקרית הקטנה הזו היא תוצאה של הסאגה הארוכה של מינוי דיין ,  שהתחילה בקיץ שעבר כאשר נתניהו הודיע על כוונתו למנות אותו לשגריר ישראל בברזיל .  זה נתפס אז כמהלך מעניין ומקורי  למנות את אחד ממנהיגי המתנחלים לתפקיד שגריר ישראל במדינה החשובה ביותר באמריקה הלטינית .  ברזיל לא הייתה הבחירה הראשונה של דיין .  הוא עצמו ביקש מנתניהו כבר אז ללכת לניו יורק ,  ששם האמין שיוכל להשפיע בצורה האפקטיבית ביותר על ההסברה ועל הדימוי הציבורי של ישראל .  אלא שנתניהו הבהיר לו כי ניו יורק אינה על הפרק וכי הוא מעוניין לשלוח אותו למדינה שהופכת לכוח עולה בזירה הבינלאומית .  
דיין קיבל את ההצעה ללכת לברזיל אחרי התלבטות קלה ,  ומיד התחיל בשיעורי בית .  הוא החל ללמוד פורטוגזית  ( דיין יליד ארגנטינה ודובר ספרדית כשפת אם )  ולעקוב באופן יום-יומי אחרי הדיווחים וההתרחשויות בברזיל .  למרבה הצער ,  במהרה התברר שהוא עצמו הופך לנושא חדשות מוביל במדינה ,  כאשר עוד ועוד דיווחים עליו הופיעו בעיתונות המקומית ,  ונרמז בהם כי ממשלת השמאל בברזיל ,  בראשות הנשיאה דילמה רוסף ,  צפויה לערום קשיים על מינויו בשל העובדה שהוא מזוהה עם ההתנחלויות .  
בשלב זה החל מאמץ דיפלומטי ישראלי להבטיח שדיין לא ייפסל לתפקיד השגריר ,  באופן שיביך ויפגע במעמדה המדיני של ישראל .  שר הביטחון משה יעלון שוחח עם מקבילו הברזילאי וקיבל הבטחה שהמינוי יצא לפועל .  יו"ר האופוזיציה יצחק הרצוג  ( המחנה הציוני )  ויו"ר יש עתיד יאיר לפיד פנו כל אחד בנפרד לשגריר הברזילאי בארץ ואמרו כי הם תומכים במינויו של דיין ומבקשים מהממשלה הברזילאית לאשר אותו .  משרד החוץ ,  כמובן ,  גם פעל בערוצים שלו .  אלא שבמקביל החלו לחצים נגדיים ,  בהובלת הרשות הפלסטינית ,  לפסילת המינוי .  
בסופו של דבר נכנעו הברזילאים ללחצים הללו והודיעו לישראל שאין בכוונתם לאשר את המינוי .  בשלב זה נוצרה בישראל  " דילמה על דילמה ".  מצד אחד ,  בברזיל פרץ משבר פוליטי-משפטי מסובך ,  ובעקבותיו גם משבר כלכלי ,  מה שהצביע על כך ששלטונה של דילמה רוסף עשוי לקרוס .  ראש הממשלה נתניהו הציע להשאיר את דיין כמועמד של ישראל לתפקיד השגריר ,  לחכות שממשלתה של רוסף תקרוס ,  ולקוות שהממשלה הבאה בברזיל תאשר את מינויו .  
מצד שני ,  היו מי שטענו כי אי אפשר לדעת מתי ואיך ייפול שלטונה של רוסף ,  ובינתיים נוצר מצב בעייתי גם עבור דיין עצמו ,  שתקוע  " בין שמים וארץ "  מבלי לדעת לאן מועדות פניו ,  וגם כלפי ישראל ,  שנותרת בלי שגריר במדינה החשובה ביותר בדרום אמריקה .  אחרי התלבטויות רבות וסחבת טיפוסית ,  בירושלים הבינו שדיין כבר לא יהיה השגריר בברזיל .  אלא שאז הגיעה תסבוכת נוספת :  נתניהו הציע לדיין שבמקום ברזיל ,  הוא יישלח לתפקיד קונסול ישראל בלוס אנג'לס .  דיין ,  מצדו ,  דחה את ההצעה ,  ואמר לנתניהו כי הוא מעוניין באותו תפקיד שביקש כבר בקיץ  קונסול ישראל בניו יורק .  
ההתעקשות הזו עומדת לזכותו של דיין .  קונסול ישראל בלוס אנג'לס יושב בעיר השנייה בגודלה בארצות הברית ,  עובד עם בכירי תעשיית הבידור והוליווד ,  כמו גם עם אחת הקהילות היהודיות הגדולות ,  העשירות והמשפיעות ביותר .  דיין דחה את התפקיד הזה מכיוון שסבר שמבחינה מדינית ,  ההשפעה שלו שם תהיה זניחה .  ניו יורק היא מרכז הכובד של התקשורת והכלכלה בארצות הברית ,  וזו גם כמובן העיר בעלת הקהילה היהודית הגדולה בעולם .  אלא שנתניהו הבהיר לדיין שאין בכוונתו לשלוח אותו לשם .  במשרד החוץ ובארגונים היהודיים בניו יורק העריכו כי נתניהו ימנה לתפקיד אדם המקורב אליו .  
בזמן שדיין ונתניהו התקשו להגיע להסכמות בנוגע לתפקיד חלופי ,  דווקא בברזיל הלכה והשתנתה המציאות הפוליטית ,  כביכול לטובת דיין .  בשבוע שעבר כבר נעשה ברור לחלוטין שממשלתה של רוסף עומדת לקרוס ,  ושזו רק שאלה של זמן .  אמנם משרד החוץ בירושלים פרסם לפני שלושה שבועות מכרז חדש לתפקיד השגריר בברזיל ,  מה שסימן כביכול כוונה של ישראל  " לרדת מהעץ "  ולהסכים לדחיית המינוי של דיין ,  אבל כעבור שעה בלבד מרגע פרסום המכרז ,  מיהרו במשרד להכחיש זאת בתוקף ולטעון לתקלה טכנית .  דיין נשאר המועמד הרשמי של ישראל ,  לפחות על הנייר .  
בשבוע שעבר דיין עוד התנהל כמי שלא הולך בינתיים לשום מקום  לא לברזיל ,  ובטח שלא לניו יורק .  אלא שאז ,  פתאום ,  כמעט  " משום מקום ",  הגיעה ההחלטה של נתניהו על המינוי בניו יורק .  קשה לדעת מה גרם לשינוי העמדה הפתאומי הזה .  דיין עצמו מיהר להכריז כי ההחלטה של נתניהו לשלוח אותו לניו יורק ,  העיר החשובה בעולם ,  היא ניצחון על תנועת החרם וה-BDS ,  שפעלו לסכל את מינויו בברזיל .  זו דרך אחת להסתכל על הדברים .  דרך אחרת היא לומר שבפועל ,  הברזילאים השיגו את מבוקשם :  הם דחו את מינויו של דיין כשגריר ,  וישראל שלחה אותו למקום אחר ,  בדרג קונסול .  
התפנית האחרונה בעלילה התרחשה ביומיים האחרונים ,  כאשר הסיעה הגדולה ביותר בקואליציה של רוסף בברזיל הודיעה על פרישתה ,  מה שהופך כעת את הישרדותה הפוליטית של רוסף לבלתי-אפשרית ,  הלכה למעשה .  במילים אחרות ,  אין כמעט ספק שאם ישראל הייתה ממתינה עוד כמה שבועות ,  דיין היה ממונה לתפקיד השגריר בברזיל .  ואולם ,  האמת היא שבשלב הנוכחי ,  כלל לא בטוח שזה היה הדבר הטוב ביותר עבור מדינת ישראל ועבורו .  ברזיל נקלעה בחודשים האחרונים למשבר כלכלי קשה מאוד .  בשנים הקרובות יקבלו מדיניות החוץ והמזרח התיכון עדיפות נמוכה מאוד במדינה הזו ,  שעיקר מעייניה יהיו נתונים לשיקום הכלכלה ולטיפול בפרשות שחיתות שונות .  ליכולות ההסברה של דני דיין יהיה כנראה שימוש הרבה יותר טוב בניו יורק .  
בשורה התחתונה ,  אפשר לומר שהתסבוכת המדינית-פוליטית הזו מסתיימת בצורה טובה הרבה יותר מכפי שאפשר היה לדמיין .  אבל המבחן האמתי של דיין עוד לפניו .  עם ההודעה על המינוי התחייב דיין כי בתור קונסול ישראל הוא יעבוד בשיתוף פעולה עם כל הגורמים הרלוונטיים בניו יורק  יהודים רפורמים ,  קונסרבטיבים ואורתודוקסים ;  ליברלים ושמרנים ;  דמוקרטים ורפובליקנים .  דיין מגיע לניו יורק כמי שמזוהה עם ההתנחלויות ועם הימין בישראל ,  וזאת בשעה שמחקרים מהשנים האחרונות מוכיחים כי ביהדות ארצות הברית ההתנגדות להתנחלויות רק הולכת וגוברת .  המציאות הזו תיצור אתגרים לא פשוטים עבורו ,  כפי שאפשר היה לראות ביומיים האחרונים ,  אבל על סמך ניסיון העבר אפשר להעריך שהוא יצליח להתמודד איתם .  

החיפזון מהשטן ?  לא במקרה של  " שר החוץ של המתנחלים "  דני דיין
אם ישראל הייתה מחכה עוד כמה שבועות ,  יכול מאוד להיות שממשלת ברזיל הייתה מתחלפת ודני דיין ,  יו"ר מועצת יש"ע לשעבר ,  היה מקבל אישור לכהן שם כשגריר .  ההחלטה למנות אותו השבוע לקונסול בניו יורק במקום זאת ,  תפסה אותו בהפתעה גמורה ,  ומציבה בפניו שורת אתגרים חדשים

