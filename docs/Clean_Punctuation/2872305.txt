כשאובמה ונתניהו עושים היסטוריה
החסד שהרעיף אובמה על עמו עשוי להוביל לשינוי חברתי שאת עוצמתו נעריך רק מפרספקטיבה היסטורית ארוכת שנים ,  ובעוד עבור אובמה הלקח ההיסטורי הוא הכוח המניע של השאיפה לצדק ,  עבור נתניהו הלקח ההיסטורי הוא הכוח המצדיק את המשכיות חוסר הצדק
ההספד המדהים ויוצא הדופן שנשא נשיא ארצות הברית ,  ברק אובמה ,  במכללת צ'רלסטון לזכרם של אלו שנרצחו בהתקפת טרור לבן בכנסיית  " האם עמנואל ",  הוכיח ,  בפעם המי יודע כמה ,  שאובמה ייזכר כאחד הנשיאים המשפיעים ביותר בהיסטוריה האמריקאית .  כבר בקמפיין הראשון שלו ,  אובמה ביקש להיות נשיא של תקווה .  במקום פוליטיקת הפחד המאפיינת כל כך את העולם הפוליטי המערבי ,  אובמה ביקש לטעת באנשים את האמונה בעתיד טוב יותר .  בהספד המדובר חוזר אובמה ללא הפסק על המילים : " חסד "  ו-"צדק "  ומדגים שוב את השוני בין אוצר המילים והשיח אותו הוא מקדם ,  אל מול רטוריקת האימה המאפיינת את מקביליו ברחבי העולם המערבי וכן ,  גם בישראל .
" נאום החסד ",  שכבר כיום נתפס כאחד מהנאומים הטובים בהיסטוריה האמריקאית ,  חיזק עוד יותר את מעמדו של הנשיא הנוכחי .  אובמה ייזכר כמי ששינה את הנחות היסוד של הדיון הפוליטי האמריקאי ואולי בעקבות זאת את התרבות האמריקאית כולה .  גם אם מתנגדיו יבקשו להדגיש את כישלונותיו הפוליטיים הלא מעטים ,  החסד שהרעיף אובמה על עמו עשוי להוביל לשינוי חברתי עמוק .  שינוי שאת עוצמתו ניתן יהיה להעריך רק מפרספקטיבה היסטורית ארוכת שנים .  
ואומנם ,  זוהי הפרספקטיבה ההיסטורית אשר עמדה במוקד ההספד המדובר .  לקראת סוף נאומו ,  כשהקהל בכנסייה כבר עייף מהתשואות הרמות ומהקימות התכופות ,  אובמה הצליח לזקק את תפיסת ההיסטוריה המניעה אותו . " ההיסטוריה ",  הבהיר , " אינה יכולה להיות החרב המצדיקה חוסר צדק ,  או המגן מפני הקדמה ."  לתפיסתו של הנשיא האמריקאי ,  ההיסטוריה  " חייבת להדריך אותנו כיצד להימנע מחזרה על טעויות העבר ,  כיצד לשבור את המעגל ."  ההיסטוריה ,  הוא הוסיף היא  " הנתיב אל עבר עולם טוב יותר ." 
אין ספק כי אובמה פועל בשדה הפוליטי כשהוא מודע למשק כנפי  " מלאך ההיסטוריה "  הבנימיני .  וולטר בנימין ,  באותו חיבור מפורסם בו תיאר את המלאך ,  כתב כי : " האנושות הנגאלת תוכל לצטט כל רגע ורגע בעברה ."  עבור בנימין ,  הזיכרון ההיסטורי המושלם ,  היכולת לצטט כל רגע ורגע מן העבר המשותף ,  היא המאפיין של האנושות שעברה גאולה .  אולם בנימין טעה .  האנושות הנגאלת אינה יכולה לצטט כל רגע מעברה וכלל אין זה בטוח אם זה כדאי .  הגאולה ,  אם תגיע ,  תתרחש רק כשההיסטוריה תהווה  " נתיב אל עבר עולם טוב יותר ,"  כדבריו של הנשיא האמריקאי .  
הנאום של אובמה חשוב בדיוק בגלל התובנה העמוקה הזו .  אולם מעבר לכך ,  עבור ישראלים זהו נאום חשוב עוד יותר כי הוא מחדד עד כדי כאב את ההבדל בין התפיסה ההיסטורית שמניעה את הנשיא האמריקאי ואת זו המניעה את ראש ממשלת ישראל .  בנאום בר אילן מ-2009 ,  שאומנם בוטל והופך מאז כבר לא מעט פעמים ,  הדגיש נתניהו כי : " הקשר של העם היהודי לארץ ישראל נמשך יותר מ-3,500 שנה .  יהודה ושומרון ,  המקומות בהם הילכו אברהם ,  יצחק ויעקב ,  דוד ושלמה ,  ישעיהו וירמיהו - אינם ארץ נוכרייה לנו .  זוהי ארץ אבותינו ".  שש שנים מאוחר יותר ,  בקונגרס האמריקאי ,  הדגיש נתניהו כי המנהיגים האירניים הנוכחיים ,  הם ממשיכי דרכו של המן הרשע המיתולוגי .  
ההיסטוריה ,  אם כך ,  משחקת תפקיד משמעותי הן עבור הנשיא האמריקאי והן עבור ראש הממשלה הישראלי .  אולם בעוד עבור אובמה הלקח ההיסטורי הוא הכוח המניע של השאיפה הבלתי מתפשרת לצדק ,  עבור נתניהו הלקח ההיסטורי הוא דווקא הכוח המצדיק את המשכיות חוסר הצדק .  יחי ההבדל הקטן .  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

כשאובמה ונתניהו עושים היסטוריה
החסד שהרעיף אובמה על עמו עשוי להוביל לשינוי חברתי שאת עוצמתו נעריך רק מפרספקטיבה היסטורית ארוכת שנים ,  ובעוד עבור אובמה הלקח ההיסטורי הוא הכוח המניע של השאיפה לצדק ,  עבור נתניהו הלקח ההיסטורי הוא הכוח המצדיק את המשכיות חוסר הצדק

