מגדל הקלפים קרס :  כשנתניהו ויתר אפילו על יוני
קצרה ומהירה היא הדרך מלואי ה-14 ללואי ה-16 ,  והשבוע החולף - תיק אחר תיק ,  מעצר אחר מעצר ,  כותרת אחר כותרת - הבהיר כי גם ראש הממשלה מותש 
" במלחמה הבאה ",  אמר בנימין נתניהו , " אם נפעל נכון ,  יש לנו סיכוי לסלק את כל הערבים .  נוכל לטהר את הגדה המערבית ,  לפנות מירושלים ".  הוא התבדח על חטיבת גולני ,  שרבים מחייליה יוצאי צפון-אפריקה או תימן . " הם בסדר ",  גיחך , " כל עוד מפקדים עליהם קצינים לבנים ". 
מעניין איך חש למקרא דברים אלה רב-אלוף גדי איזנקוט ,  בן גאה למשפחה מרוקאית ,  לוחם ומפקד בגולני ,  האורח המרכזי אתמול באילת ,  עיר ילדותו ,  באירועי 70 לגולני .  כי כך ,  בגזענות מהולה בטרנספר ,  לטענת המחבר הבריטי מקס הייסטינגס ,  וגם נגד המערב הרכרוכי ,  שאינו מתנער מרפיונו וקם להילחם ,  דיבר נתניהו לפני כ-40 שנה ,  קצת לאחר מבצע אנטבה ,  ליד השולחן המשפחתי בבית אביו .  
הוצאת  " ויידנפלד וניקולסון "  שכרה את שירותיו של הייסטינגס כדי לפאר את זכרו של יוני ,  מפקד סיירת מטכ"ל ,  חלל אנטבה .  המו"ל היתנה את העסקה באישור האב ,  בן-ציון נתניהו ,  ובהסכמת המשפחה והצנזורה הצבאית לכתב היד .  הייסטינגס לא ראה בכך בעיה .  מה כבר יכול לקרות .
 בזכרונותיו על המלחמות השונות שסיקר היכה הייסטינגס על חטא .  ככל שהתוודע לישראל ,  לצה"ל ולאנשי היחידה ,  לוחמים וקצינים כמוקי בצר ואהוד ברק ,  גברה הערכתו למי מהם ופחתה בעיניו דמותו של יוני ,  שנראה לו בעקבות קריאת כתביו ושיחות עם אוהביו וחיילים כאדם חלש ,  מדוכדך ומתוסבך ,  שמצא לעצמו מפלט בחיי צבא ושהזדרז ,  כדברי אחד מחבריו ,  לתפוס מקום בראש התור לאבדון .  שאננותו התנפצה כשהסתבר לו איזה מכבש מסוגלת המשפחה להסיע נגדו למקרא האמת שלא רצתה שתודפס .  בבושת פנים ,  כדי לזכות בשכר הסופרים שהובטח לו תמורת ספר  " קביל ",  שקבלתו הותנתה בכניעה ,  השלים עם קיצוץ יצירתו .  מאז לא סלח מעולם ל"בן ניתאי ,  איש השיווק "  האמריקאי המלוטש ,  ולבן-ציון ,  הציוני הנלהב ששהה באמריקה יותר מאשר בישראל ושלא טרח לבוא ארצה בעת המלחמות שבניו חירפו בהן את נפשם .  

סיפורו של הייסטינגס הכיל את כל הרכיבים במסכת נסיקתו של נתניהו ומפלתו .  הרושם החיצוני ,  הסותר את המהות הפנימית ;  התובענות המתישה כלפי כל מי שאינו עונה אמן אחר גירסתו ,  כגון ניצב אליק רון מתל עדשים ,  מפקד שלדג והימ"מ ,  שהיה עם יוני ומוקי בחוליית החוד באנטבה ;  הבוז העמוק כלפי עדות המזרח ,  שהשתקף גם בהערות אשתו שרה לעובדי מעון ראש הממשלה .  השקפת עולם של עליונים ותחתונים ,  אצילים ופשוטי עם ,  כשבדמוקרטיה הישראלית תפקידם של הנמוכים מעפר להצביע בעד המתנשאים עליהם ולהשאירם לנצח בשלטון ,  עם כל ההטבות .
 יודע נתניהו נפש בהמתו ,  שאינה אוהבת את המשטרה ,  וסיבותיה עמה .  דוד אמסלם היה להם לפה ,  כשהצטמרר למראה החזיון שבדה ,  כאביה של רעיית עד מדינה .  לא זכות השתיקה כדי להימנע מהפללה עצמית ,  אלא קשר השתיקה בין שותפים לפשע ,  המוכנים לשלם בשנות כלא ובלבד שלא יבגדו בחברים לכנופיה ולא ינודו .
 כך למטה ,  בשכבות שהקצין הלבן ביבי מחשיב רק כחיילים ההולכים אחריו ,  אם כי לפי הסקר המתיימר לשקף 27 מושבים בכנסת לליכוד איתו ו-26 בלעדיו ,  נוכחותו בראש הרשימה שוב אינה מוסיפה לה בעיני מצביעיה ,  וישראל כץ או גדעון סער או יורש אחר לא יגרעו ממנה .
 קצת יותר למעלה ,  הסולם האנושי שעליו טיפס נתניהו בשלושת העשורים האחרונים ,  מאז שובו מהאו"ם לפוליטיקה ,  הוא גם זה הקורס תחתיו עתה .  נתניהו מאמין בנאמנות ,  אך רק מהסוג החד-סטרי .  הוא תובע שבועת אמונים ומתנכר לנאמניו .  בצר להם ,  כשחרב חדה על צווארם ,  הם אינם מעדיפים את טובתו על עצמם .  אחרים ,  שספגו ממנו עלבונות בל יימחו ,  לעתים בלחצה של שרה ,  נושאים משטמה עזה .  הסוג השני מייצר אויבים ,  הראשון - עדי מדינה .  אהוד אולמרט חלק את שללו עם מקורביו .  רק כשסביבתו אותתה נטישה של שולה זקן כדי להצילו ,  פדתה זקן את פוליסת הביטוח שהקליטה וחסכה לעצמה את רוב עונש המאסר שכמעט הושת עליה .  אצל נתניהו העדים מול מדים נוהרים להעביר את טבעת החנק מצווארם לצווארו .  

מה שדירדר את נתניהו ,  בנוסף לשרה ,  הוא שגעונו לדבר אחד - התקשורת .  התאווה הבלתי נשלטת לשלוט בתוצר העיתונאי ,  למסגר את הדיון ,  לתמרן את המסרים החזותיים והמילוליים המגיעים לציבור הבוחרים .  קיבעון זה נבע הן משנותיו האמריקאיות והן מקדושת המילה האחרונה ,  פסק דינו של ההיסטוריון ,  בבית בן-ציון נתניהו .  נצחונו בבחירות 1996 ולימים גם בבחירות 2015 הוכיח לו עד כמה יש בכשרונו התקשורתי כדי לפצות על נחיתות פוליטית ולגבור על יריבים שנראו חזקים ממנו .
 אבל התקשורת היא לנתניהו לא רק זירה .  היא גם אויבת ,  מפלצת שהכרח לשחוט או לביית .  לכן השקיע מאמצים עצומים להתחבר עם אילי הון שבבעלותם אמצעי תקשורת .  הרי לא מקרה הוא שבקומץ ידידיו ,  אם תואר כזה הולם תועלתנות הדדית ,  הזדקרו שלדון אדלסון מ"ישראל היום ",  ארנון מילצ'ן מערוץ 10 ושאול אלוביץ' מ"וואלה !  NEWS "  של בזק .  הוא רצה להיות עורך-על של העיתונות הישראלית ;  הם ,  מעליו ,  היו בעלי המניות שלה ,  חברי מועצת המנהלים .  כך גם ארנון מוזס ,  שאיתו קיים יחסי בכייה-דחייה .  והתוצאה :  חוץ מחקירת רכש כלי-השיט ,  כל תיקיו הפליליים נוגעים ,  או נגועים ,  בדחף השתלטנות התקשורתית .
 העיתונות הישראלית רבת פגמים .  מעלות קדושים וטהורים אינן מדרגות בית סוקולוב .  אבל במבט-על ,  ובידיעת פרטים הנעלמים מהעין הציבורית ,  מותר לקבוע שבסך הכול היתה לה תרומה עצומה לניקוי אורוות השלטון ממה שפיזר בה נתניהו .  לא רק בחשיפות ,  שהזינו את החוקרים בכיוונים ובנתונים ,  אלא גם בהגנה נמרצת על מערכת אכיפת החוק מפני המזימה לפרקה ולסרסה .  לולא התערבות עיתונאית ברגעים גורליים ,  החקירות היו מתמסמסות יחד עם החוקרים .  

סיפור השיחוד-בכוח של השופטת בדימוס הילה גרסטל מלמד עד כמה מזימה זו היתה אמיתית וקרובה למימוש ,  אם גם לא בהכרח איתה .  נתניהו אינו רואה באנשי הפקידות והקצונה הבכירות ובצמרת הפרקליטות והייעוץ המישפטי אליטה משרתת ,  אלא משרתי האליטות .  התקוממותה על חתרנותו נגדה היא התגשמות סיוטו של מי שהולעט בתולדות האינקוויזיציה .
 השבוע החולף ,  שהידהד מתיק לתיק ,  מגילוי לגילוי ,  מעד לעד ,  ממעצר למעצר ,  מוטט סופית את מגדל הקלפים של נתניהו .  הוא גם חשף מה שאיבחן הבריטי הייסטינגס עוד בשנות ה-70 ושנפגעי נתניהו טענו בעקביות :  אישיות חלשה ,  חלולה ,  מבוהלת ,  בתוך הקרנת ביטחה ותקיפות .  לא כל שחקן המופיע בהצגה בתפקיד צ'רצ'יל הוא צ'רצ'יל בשאר 22 שעות היממה .  
לאחר שדלילה הפרטית שלו גזזה את מחלפותיו ,  נוהג נתניהו כאילו מוסדות המדינה הם הפלישתים .  המתקפה הפרועה על חוקריו ,  שכל פעולותיהם בהנחיית הפרקליטות ,  בהסכמת היועץ ובאישור בתי המשפט ,  אינה מבודדת את המשטרה מהגורמים האחרים ,  המגבים אותה ;  היא מאיימת גם עליהם .  אם לא ישאו חן בעיני נתניהו ,  ההמון יעשה בהם שפטים .  
פרשיות נתניהו האירו חולשה מבנית מדאיגה בשיטת המינויים הממלכתיים החשובים ביותר :  היועץ המשפטי ,  פרקליט המדינה ושבעה בכירים נוספים במערכות הביטחון ,  החוק והכספים .  זאת ,  לצד מינוי השופטים ,  בוועדה המושיבה בצוותא את נציגי השלטון - להלכה ,  שרים לחוד וחברי כנסת לחוד ,  אך בעצם עושי-דברה של הרשות המבצעת ,  הנשענת על רוב ברשות המחוקקת - עם נציגי הרשות השופטת  ( ועם לשכת עורכי הדין )  .
 ועדת האיתור ליועץ המשפטי ,  החשוב בתפקידים לנתניהו ,  היתה עיוורת לתרגילים ולשתדלנות של המועמדים השונים ולמענם .  הנחת המוצא ,  שלכהונת ראש התביעה הכללית ייבחר רק מועמד בלתי-שחיד ,  בלתי-סחיט ובלתי-לחיץ ,  תמימה ואינה מציאותית .  גם כשחברי הוועדה היקשו על המועמדים בשאלות ניגוד עניינים ,  לא חלפה במוחם האפשרות המחרידה שקוראי מחשבותיו של בית נתניהו מנסים להתנות תמיכה בסגירת תיק המרמה - למעשה ,  גניבה והדחה לזיוף - של שרה נתניהו .  

תיק ההצעה לגרסטל התפוצץ בתודעה באמצע השבוע כרימון יד בלשכת שופט ,  אך ביומיים הבאים נימנם .  בהנחה שבידי החוקרים חומר קשה ,  שהצדיק מעצר חשודים ,  מוכרח לבוא המשך שיכלול חקירה ואולי גם מעצר מתוך בית נתניהו .  גם לציבור שהורגל בהדרגה לתמונות העצורים ,  תמונה כזו ,  שתלווה בשמחה לאיד ,  תמחיש את הקריסה הגדולה .
 כצפוי ,  מרגע שנודע שנשיאת בית משפט מחוזי ושופטת בעליון ,  כיום נשיאתו ,  העניקו פירוש מתירני לחובת הדיווח על הצעת שוחד ,  מיהרו אחרים לתהות על איפה ואיפה .  בשיא המהירות מחזיק עו"ד יהושע רזניק ,  לשעבר המשנה לפרקליטת המדינה וכיום סניגורם של עזרא סיידוף וניצב מנשה ארביב .  לקראת הכרעת דינו של ארביב אמר רזניק את  " נפלנו לימים שבהם אי-הדיווח עלה לכותרות ",  ורמז שאין לדרוש מארביב לדווח שיאשיהו פינטו הציע לו שוחד בשעה שגרסטל לא דרשה זאת מעצמה .  רזניק היה יכול להרחיק לכת עוד יותר ולהזכיר שהחלטת תת-ניצב אפרים ברכה לדווח למפקדו יואב סגלוביץ' על שוחד שהציע לו פינטו קלעה אותו למצוקה שהסתיימה בהתאבדות .
 הספקנות שאפפה את מינוי אביחי מנדלבליט ושתודלקה באיטיות פעילותו בתיקי נתניהו - איטיות הנוגדת את קצב עבודתו ואף את מהירות ריצתו ,  הזכורה לחניכי המחזור שלו בפו"ם - התעוררה ביתר שאת עם הטלת הרבב בהליך מיון המועמדים ליועמ"ש .  עיכוב אחד ,  בעליל ,  הוכח השבוע כמיותר :  השהיית תיק בזק בפרקליטות לאחר שרשות ניירות הערך הודיעה על סיום חקירתה ובטרם נענתה דרישת המשטרה להעמיק בשיטותיה .
 חשיפת ציר חפץ-קמיר-גרסטל לא רק מלמדת כמה נואשים היו סביב נתניהו לחלץ את שרה מהתסבוכת שחוללה ,  אלא גם שאין שם חשיבה קדימה .  נתניהו ,  בזילזולו המופגן בהמלצות המשטרה להעמיד אותו לדין באשמת שוחד ,  חוזר ואומר שהוא משוכנע שמנדלבליט יזרוק אותן לפח ויטהר אותו .  זאת התבטאות תכסיסית ,  אך בעקבות ההצעה לגרסטל מתעורר ספק ,  שמא נתניהו מאמין שיש בידיו חומר כלשהו על מנדלבליט ,  מתקופתו כמזכיר הממשלה וכמועמד ליועמ"ש ,  שייאלץ את היועץ לסגור את תיקיו .  אם היה לכך שבריר סיכוי ,  הוא נמוג בסיפור גרסטל ,  כי מנדלבליט לא יוכל להתנער מהתהייה ,  מה באמת עמד ביסוד החלטתו להקל עם נתניהו .
 התעקשות מנדלבליט שלא לצאת לנבצרות - כן ,  הוא ,  היועץ ,  בלי קשר לנבצרות ראש הממשלה - מכל עיסוקיו האחרים ולנצח על עיון ודיון באווירת חירום בכל שלושת דרגי הפרקליטות ,  במקביל ,  משקפת שאננות משונה מצד מי שאמור להבין שפתרון המשבר הממשלי תלוי בהכרעתו .  בלתי נסבל ,  למשל ,  שבחגיגות ה-70 בעוד חודשיים יעמוד על כל במה ראש ממשלה המסובך בתיקים פליליים כה רבים וכה חמורים .
 מנדלבליט התמנה בידי ועדת השופט אשר גרוניס ,  שאחד מחבריה היה השר בדימוס משה נסים ,  עוד רגע בן 83 ועדיין מזוהה עם המפלגה שסייע להקים ,  ליכוד ,  ועם משאלותיו של נתניהו .  נסים עומד בראש ועדת הגיור שהקימה הממשלה כדי לפתור מחלוקת עם היהדות האמריקאית .  זאת ועדת שלושה ,  אומר נסים ,  וחברים בה שר המשפטים לשעבר נסים ,  שר האוצר לשעבר נסים וסגן ראש הממשלה לשעבר נסים .
 מעשה נסים ,  הוא גם חבר ועדת השופט בדימוס יעקב טירקל ,  אף הוא בעוד רגע בן 83 ,  למינויים הבכירים - רמטכ"ל ,  מפכ"ל ,  ראשי מוסד ושב"כ ,  נציב שב"ס ,  נגיד בנק ישראל ומשנהו .  טירקל ונסים הם המקבילים הישראלים לחברי בית הלורדים היושבים אחר כבוד בוועדה מלכותית .  איתם גם ברונית מהמפד"ל ,  גילה פינקלשטיין ,  ונציב שירות המדינה ,  תפקיד הממתין לאיוש סופי כאוות נפשו של נתניהו .  המשחק בוועדה מכור .  מה שנתניהו רוצה ,  נתניהו מקבל ,  וגם כשנתניהו מתחרט ,  למשל על מינוי האלוף יואב גלנט לרמטכ"ל ,  הוועדה מסרבת להסכים שטעתה כשנענתה לבקשתו .  

זה שנה וחצי אין ועדת טירקל .  סמכותה פגה בלי שתוארך בשלישית .  בתקופה זו לא נדרש כל מינוי בכיר ,  הארכת כהונה קיימת  ( כמו השנה הרביעית של איזנקוט )  לא הייתה טעונה אישרור בוועדה והממשלה נמנעה מלומר אם תציע לטירקל וחבריו לחדש את המינוי .  עכשיו מתברר שבמשרד ראש הממשלה מחפשים הרכב חדש ,  בראשות גמלאי אחר של בית המשפט העליון .  המועד האחרון לאיוש התקנים :  הקיץ הקרוב .  אם לא תהיה ועדה ,  רב-ניצב רוני אלשיך ,  שמינויו אושר בוועדת טירקל ב-1 באוקטובר 2015 ,  יישאר מפכ"ל לשנה רביעית ,  או שיפרוש - אם הממשלה תימנע מהארכת כהונתו - ויתמנה ממלא מקום ארעי .  
טירקל לא ידע ,  בעת הדיון על מינוי אלשיך ,  שנתניהו הבטיח לו סוכריה אם ייאות להתגייס למשטרה - ראשות השב"כ .  השבוע ,  כשנשאל איך היה מגיב אילו ידע ,  נטה לראות בכך תמריץ טבעי ,  מקובל בחיזור כזה ,  שלא היה פוסל את המועמדות בגלל קשר אסור בין הממנה והמועמד .  בכלל ,  טירקל יודע מעט מאד ,  ואיך יידע ,  אם לא יציג שאלה ישירה ,  על נדרי הנאמנות האישית שנתניהו תבע ממועמדים למינויים בכירים ,  כדוגמת ראש המוסד .
 למרות התנגדות טירקל ,  הוסיפה הממשלה לסמכות הוועדה גם הדחה של חבר במועדון שבעת הבכירים ,  בגלל אי-תיפקוד או משבר אמון עם הדרג שמעליו .  טירקל היה מסרב לכנס את הוועדה לדיון הדחה לפי סעיף זה .  הוועדה הבאה תתמנה מתוך הבנה שהיא עשויה להידרש להפעיל אותו .  זה שוט שנתניהו מניף מול קצינים או פקידים המעזים למלא את חובתם הממלכתית והחוקית .  משבר אמון יש גם יש ,  אך בכיוון ההפוך .  יש חשוד אחד ,  נאשם אחד ,  אסיר אחד שלא הכריז על אכזבתו ממערכת החקירה ,  התביעה והשפיטה ? 
קצרה ומהירה היא הדרך מלואי ה-14 ,  מהמדינה זה הוא והיא ,  ללואי ה-16 וסוף שלטונו .  סימן מובהק לרפיונו של נתניהו הוא ויתורו על מלחמת חרמה בסרט החדש על אנטבה ,  שם מעוצבת דמותו של יוני בממדים אפורים ומציאותיים יותר מאלה ששארי בשרו ניסו להאדיר .  בשום שיחה ליד האח שצילם נתניהו השבוע ,  לשיווק הכחשותיו ,  לא הייתה שיחה על האח .  בתקופה יציבה ,  פחות שברירית ,  לא היתה הזדמנות או התגרות כזו חולפת בלי תגובה .
 והתשובה לשאלה שלא נשאלה בתיק רכש כלי השיט לחיל הים ,  מדוע רצה נתניהו לקנות צוללות ולא משחתות ,  היא שאין בהן צורך - להשחית הוא יודע בעצמו .
  ( עדכון ראשון 22.2 ,  17:00 )  

מגדל הקלפים קרס :  כשנתניהו ויתר אפילו על יוני
קצרה ומהירה היא הדרך מלואי ה-14 ללואי ה-16 ,  והשבוע החולף - תיק אחר תיק ,  מעצר אחר מעצר ,  כותרת אחר כותרת - הבהיר כי גם ראש הממשלה מותש

