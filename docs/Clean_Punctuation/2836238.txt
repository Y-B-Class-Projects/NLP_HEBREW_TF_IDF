נתניהו וסיסי :  הצלחה ביטחונית ,  החמצה מדינית
השלום המתחמם בין קהיר לירושלים והיחסים האינטימיים עם ירדן .  וגם :  כך נכשל הניסיון לביקור היסטורי במדינה ערבית .  חלק שני בסדרת הכתבות על נתניהו והעולם הערבי .  מחר :  נתניהו והפלסטינים
שמונה ימים לפני הבחירות ,  אפשר כבר לומר שבעניין אחד לפחות ,  כל המומחים והפרשנים טעו .  סיפרו לנו שהבחירות האלה יעסקו בעיקר בנושאים חברתיים ,  וגם קצת באיראן או בעזה ,  אבל בוודאי לא ב"תהליך השלום "  עם הפלסטינים ומדינות ערב .  בפועל ,  כבר שלושה ימים שאנחנו נמצאים בישורת האחרונה של הבחירות ,  והנושא המרכזי בכותרות הוא העמדות שהציג שליחו האישי של ראש הממשלה בנימין נתניהו בשיחות החשאיות עם ארה"ב ואבו מאזן .  סביר להניח שעד ה-17 במרץ עוד יהיו לא מעט ספינים וכותרות ,  אבל הקאמבק של הנושא המדיני בכל זאת מרשים .  
אתמול פרסמנו בוואלה חדשות כתבה מקיפה על יחסי ישראל והעולם הערבי בתקופת כהונתו הקודמת של נתניהו ,  בשנים 2009-2012 ,  כולל הפעלתנות המדינית המפתיעה של שר החוץ אביגדור ליברמן מול מדינות המפרץ ,  כמו גם הוויכוח העקרוני בין ראש הממשלה לבין ראש המוסד בתקופת כהונתו הקודמת ,  מאיר דגן ,  על הקשר בין הנושא האיראני לנושא הפלסטיני .  הבוקר אנחנו מפרסמים כתבה נוספת בנושא ישראל והעולם הערבי ,  הפעם תוך התמקדות בתקופת כהונתו הנוכחית של נתניהו ,  שהחלה במרץ 2013 ,  לפני בדיוק שנתיים .  הכתבות מתבססות על ראיונות עם שורה של בכירים בעבר ובהווה במערכת המדינית-ביטחונית .  
עוד על יחסי ישראל-מצרים:מצרים מדללת כוחות בסיני :  בישראל חוששים מהתגברות הטרורלא רק דיבורים :  איש הברזל מקהיר הכריז מלחמה על חמאס4 שנים ל"אביב הערבי ":  האיסלאם הפוליטי הגיע לסופו ? 
בשנים 2009-2012 ,  הצעד המדיני המשמעותי ביותר של נתניהו היה נאום בר אילן ,  שבו הכריז לראשונה על מחויבותו להקמת מדינה פלסטינית .  הנאום הזה פתח את הדלת להתקרבות מדינית פורמלית מול מדינות ערב ,  שבאה לידי ביטוי באירועים כמו ביקורים של נתניהו עצמו במצרים ,  ביקור נדיר של השר עוזי לנדאו באיחוד האמירויות ב-2010  ( במסגרת כנס בינלאומי של שרי אנרגיה )  והידוק הקשרים בין ישראל לירדן .  במקביל ,  כפי שפורט בכתבה אתמול ,  חלה גם התקרבות בתחום המודיעיני-ביטחוני על רקע החשש המשותף מתכנית הגרעין האיראנית .  בשתי הזירות ,  המדינית והביטחונית ,  לא התרחשה הבשלה מלאה של פוטנציאל הקשרים .  
כהונתו השלישית של נתניהו החלה עם הצהרת כוונות ברורה יותר .  בניגוד לממשלתו הקודמת ,  שבקווי היסוד שלה הייתה רק התייחסות רפה לכך שהממשלה  " תקדם שלום עם שכנותיה ",  הממשלה שהקים נתניהו עם יאיר לפיד ,  ציפי לבני ולהבדיל ,  נפתלי בנט ,  התחייבה במפורש  " לחתור להסכם מדיני עם הפלסטינים ".  במקביל ,  שר החוץ החדש של ארה"ב ,  ג'ון קרי ,  הביא פרץ של פעלתנות דיפלומטית למזרח התיכון ,  וסימן את חידוש המשא ומתן הישראלי-פלסטיני כיעד המרכזי במדיניות החוץ שלו .  
קרי זיהה את ההשפעה החיובית הפוטנציאלית של מדינות ערב על התהליך המדיני ,  ואחד הצעדים הראשונים שעשה היה לכנס את שרי החוץ של הליגה הערבית ולהכניס תיקון ביוזמת השלום הערבית ,  שיאפשר  " חילופי שטחים מוסכמים ",  או במילים אחרות  השארת גושי ההתנחלויות הגדולים בידי ישראל .  זו הייתה המחווה הערבית המשמעותית ביותר כלפי ישראל מאז ההכרזה על יוזמת השלום הערבית .  דיפלומט אמריקני שהיה חבר בצוות המשא ומתן של קרי אמר לוואלה חדשות כי  " ההיגיון של קרי היה פשוט :  ליצור עבור נתניהו את התחושה שיש הרבה מאוד מה להרוויח מהתקדמות .  לפלסטינים אין הרבה מה להציע לישראל ,  אבל למדינות ערב דווקא יש ".  
במהלך המשא ומתן עלה לדיון רעיון נוסף ומהפכני ,  שיכול היה ליצור מומנטום אדיר :  בשעה שהאמריקנים ניהלו במקביל משא ומתן מפרך עם הישראלים והפלסטינים על  " מסמך המסגרת "  של קרי ,  נבחנה האפשרות שאם המסמך אכן יתקבל על ידי שני הצדדים ,  ייערך טקס חתימה עם נאומים במדינה ערבית שאינה מקיימת יחסים רשמיים עם ישראל . " הייתה כוונה אמריקנית ליצור Sadat Moment ,  כלומר רגע היסטורי דומה לביקור של סאדאת בירושלים ",  אמר לוואלה חדשות גורם ישראלי שעודכן בפרטי המגעים בנושא . " קרי בעצמו העלה את זה בשיחות שלו עם מנהיגים ערביים .  הם לא פסלו את הרעיון על הסף ,  אבל רצו קודם לראות שהוא בעצם מצליח לשכנע את שני הצדדים לחתום על הסכם המסגרת  מה שכמובן לא קרה ".  הקשיים במשא ומתן מנעו מהצדדים להגיע להסכם ,  והתכנית המעניינת נזנחה ,  לפחות בינתיים .  
בשעה ששר החוץ האמריקני ויועציו פינטזו על ביקור סאדאת ,  במהלך השנה וחצי האחרונות חלה התחממות והתקרבות מרשימה ביחסי ישראל-מצרים .  שר לשעבר שמרבה לבקר את נתניהו הודה בשיחה עם וואלה חדשות כי  " בנושא המצרי ,  בניגוד לרוב הדברים ,  התפקוד שלו כמעט לכל אורך כהונתו היה מצוין .  הוא ידע לשמור על היחסים מפני קריסה בתקופת החושך של האחים המוסלמים ,  וחשוב מכך ,  ליצור מערכת יחסים מעולה עם הנשיא א-סיסי לאחר ההפיכה של יוני 2013 .  זה אחד ההישגים הכי גדולים שלו ".  באופן אבסורדי ,  אותו ממשל אמריקני שנכשל בניסיון לקרב בין ישראל למדינות ערב הרחוקות יותר ,  סייע רבות להתקרבות בין ישראל למצרים ,  מבלי שהייתה לקברניטיו כל כוונה לבצע זאת .  
בישראל יש נטייה לראות בנשיא אובמה ובאנשים המקיפים אותו חבורה של תמימים שאינם מבינים דבר במזרח התיכון ,  אבל האמת היא שבנושא מצרים ,  שני הצדדים במערכת הפוליטית האמריקנית הפגינו עיוורון בשבועות הראשונים שלאחר חזרת א-סיסי לשלטון .  בשעה שממשל אובמה נקט צעדים ראשונים נגד המשטר הצבאי ,  סנאטורים מהאגף הימני של המפלגה הרפובליקנית דרשו להעניש את מצרים עוד יותר בחומרה ,  והאשימו את אובמה כי הוא נוהג ברכרוכיות עם א-סיסי ה"עריץ ",  שהדיח  " שליט דמוקרטי ".  אותן אשליות שתרמו לפלישה לעיראק ב-2002 ולהחלפת סדאם חוסיין ב"חופש ודמוקרטיה ",  השפיעו גם על התגובה הדו-מפלגתית בוושינגטון להפיכה השנייה במצרים .  
בנקודת הזמן הקריטית הזו ,  התערבו לטובת השלטון החדש במצרים שתיים מבעלות בריתה החשובות ביותר של ארה"ב באזור :  ערב הסעודית וישראל .  התמיכה הסעודית בא-סיסי הייתה מובנת מאליה ,  על רקע התנגדותה של ערב הסעודית לתנועת הדמוקרטיזציה בעולם הערבי ,  ובעיקר לדמוקרטיה דתית בסגנון האחים המוסלמים .  הסעודים לחצו על ארה"ב לשנות את מדיניותה כלפי מצרים ,  ובינתיים דאגו לממן את שלטונו של א-סיסי במיליארדי דולרים .  כל שאר המדינות במפרץ ,  למעט קטאר הפרו-איסלאמיסטית ,  הצטרפו בהמשך לתמיכה הסעודית בא-סיסי .
 תגובתה של ישראל הייתה מורכבת יותר ,  ונכרכו בה סיכונים רבים .  לאחר ההפיכה הראשונה שהתרחשה במצרים ב-2011 ,  ישראל ידעה לשמור על ניטראליות מוחלטת כלפי ההתרחשויות בשכנה מדרום .  בתחילה מי ששלט במצרים היה הצבא המצרי ,  ושיתוף הפעולה בין הצדדים נשמר על כנו ,  אם כי חלו חריקות משמעותיות בדרך  כמו למשל כישלונם של כוחות הביטחון במצרים להגן על שגרירות ישראל בקהיר .  בלילה שבו השגרירות הותקפה ,  כזכור ,  ראש הממשלה נתניהו נאלץ להתקשר באופן אישי לנשיא אובמה ורק לאחר שזה האחרון התערב לטובת ישראל ,  המצרים הואילו בטובם לחלץ את אנשי הביטחון הישראליים שהיו לכודים בבניין .  
בהמשך ,  כאשר האחים המוסלמים עלו לשלטון ,  נתניהו שמר על אותו קו זהיר כלפי מצרים ,  והקפיד לא להתערב כלל במצב הפוליטי במדינה .  ישראל המשיכה לעבוד מול מצרים גם בתחום המדיני :  מבצע  " עמוד ענן "  הסתיים בהפסקת-אש בתיווך מצרי ,  שבזכותה זכה הנשיא מורסי לכתבת שער מחמיאה במיוחד במגזין  " טיים ",  שם הוכתר לאיש החשוב ביותר במזרח התיכון .  
כאשר א-סיסי הדיח את מורסי ,  הגישה הזהירה של ישראל השתנתה .  השינוי בא לידי ביטוי בראש ובראשונה בגבעת הקפיטול בוושינגטון ,  כאשר לוביסטים של השדולה הפרו-ישראלית איפא"ק נשלחו לשכנע מחוקקים משתי המפלגות לשנות את יחסם לשלטון החדש במצרים .  הטענה שלהם הייתה פשוטה :  הסיוע האמריקני למצרים הוא אחד מיסודותיו של הסכם השלום הישראלי-מצרי ,  וקיצוצו עשוי לדחוף את מצרים לביטול ההסכם .  אלא שגורם ישראלי בכיר הודה בשיחה עם וואלה חדשות כי  " הטיעון על הסכנה להסכם השלום היה ברמה של סיפור כיסוי .  האיתותים שהגיעו מקהיר בשלב די מוקדם היו שאין לשלטון החדש כוונה להפר את ההסכם ".  א-סיסי ,  אומרים בירושלים ,  לא שכח את הסיוע שקיבל מישראל בוושינגטון בשבועות הראשונים והקשים של שלטונו .  
בשנה וחצי שחלפו מאז עלייתו של א-סיסי לשלטון ,  הוא ונתניהו יצרו ביניהם מערכת עבודה מקצועית חזקה וטובה .  שתי שיחות טלפון שהשניים ערכו ביניהם פורסמו בתקשורת  אחת מהן בהודעה מסודרת של לשכת ראש הממשלה מצד אחד ולשכת הנשיא המצרי מצד שני ,  ואילו השנייה בהדלפה של עיתון  " הארץ ".  גורמים דיפלומטיים מעריכים כי מלבד שתי השיחות הללו התקיימו עוד שיחות טלפון רבות בין השניים ,  שעליהן לא מתפרסמות הודעות לעיתונות .  כאשר השניים משוחחים ביניהם ,  אומרים הגורמים הדיפלומטיים ,  נתניהו מדבר באנגלית ואילו א-סיסי משיב לו בערבית ,  ודבריו מתורגמים לנתניהו תוך כדי השיחה .  בירושלים סירבו לפרט על תוכן ,  מועד או אפילו עצם קיומן של השיחות בין השניים .  א-סיסי עצמו רמז בעבר לקיומו של קשר שוטף עם נתניהו ,  כאשר אמר בראיון לערוץ  " פראנס 24 "  הצרפתי : " בכל פעם שאני מדבר עם ראש הממשלה נתניהו ,  אני אומר לו שחשוב לתת תקווה לפלסטינים ".  
מלבד הקשר בין המנהיגים ,  גם ההתנהלות בדרגי העבודה בין ישראל למצרים השתנתה מאז חזרתו של א-סיסי לשלטון .  בתקופת שלטונם של האחים המוסלמים נשמר אמנם שיתוף פעולה ביטחוני ,  ושליחים ישראלים כגון אלוף  ( במיל' )  עמוס גלעד ביקרו באופן קבוע בקהיר ,  אבל המגעים נעצרו בדרגים הללו .  בתקופתו של א-סיסי ,  לעומת זאת ,  ביקרו בבירה המצרית גם גורמים עם זיקה מדינית כגון שליחו האישי של נתניהו לתהליך השלום ,  עו"ד יצחק מולכו ,  ובכיר המוסד לשעבר ,  דוד מידן .  ישראל אף מינתה לפני כמה חודשים שגריר קבוע חדש במצרים ,  ואילו מצרים מינתה ממונה חדש שאחראי על השגרירות בתל אביב .  תוך כדי מבצע  " צוק איתן ",  א-סיסי אף הבטיח למנות בעתיד שגריר קבוע בישראל ,  הבטחה שטרם מומשה ,  בעיקר בגלל האווירה המתוחה בין ישראל לפלסטינים .  
בירושלים מתגאים מאוד בקשרים עם מצרים ,  שכחלק מהם ישראל גם אפשרה כמה פעמים לצבא המצרי  " לפתוח "  את הסכם השלום ולהזרים כוחות צבא לסיני לטובת המאבק בטרור .  אלא שפקיד בכיר לשעבר במערכת אמר לוואלה חדשות כי לצד ההישג הברור של נתניהו בשימור מערכת היחסים האסטרטגית הזו ,  יש לשמור על הסתכלות מפוכחת : " היחסים טובים ,  אבל יש איזו נטייה בתקשורת להגיד שהם הטובים ביותר אי-פעם וזה לא בהכרח נכון .  לפני ארבע שנים ,  ביקור בקהיר של היועץ לביטחון לאומי של נתניהו ,  עוזי ארד ,  היה עניין לגמרי שגרתי .  היום דבר כזה לא קורה .  את השגריר הם לא החזירו עדיין ,  למרות ההבטחה בנושא ".  
התפתחויות דומות התרחשו בתקופה המקבילה גם מול ירדן ,  מדינה שבכהונתו הראשונה של נתניהו היחסים איתה עמדו בפני סכנה של ממש בעקבות ניסיון ההתנקשות הכושל בחאלד משעל ,  ואילו בכהונה הנוכחית שלו היחסים איתה נמצאים בפריחה .  כמו עם א-סיסי ,  גם מול המלך עבדאללה קשריו השוטפים של נתניהו משמעותיים יותר מכפי שבא לידי ביטוי בתקשורת .  עם זאת ,  דיפלומט ישראלי בכיר לשעבר אמר לוואלה חדשות כי  " היחסים עם ירדן נשענים בראש ובראשונה על שיתוף פעולה ביטחוני ,  שעליו מתלבשים היחסים המדיניים והפוליטיים .  כל פעם שנתניהו מבקר שם ,  הכתבים המדיניים מחפשים את הסיבות לביקור בתחום שלהם ,  בזמן שהרקע האמיתי הוא אינטרסים משותפים .  הירדנים לא מתים על הפומביות של חלק מהביקורים של נתניהו שם ,  אבל זה מחיר נסבל מבחינתם ".  
עדות למצב היחסים אפשר היה לקבל במהלך המשבר האחרון בירושלים .  שורת הפיגועים שהתרחשו בעיר מצד אחד ,  והמתיחות סביב הר הבית מצד שני ,  גרמו לירדן להודיע על החזרת השגריר שלה בישראל לצורך התייעצויות .  אבל דווקא כאשר היה נראה שהמצב יוצא משליטה ,  נתניהו והמלך עבדאללה ערכו שתי שיחות טלפון ארוכות ולאחר מכן גם פגישה משותפת עם שר החוץ קרי ,  שבמהלכה אף שוחחו השלושה בטלפון עם א-סיסי .  שיתוף הפעולה הזה גרם לנתניהו להעמיד במקומם את חברי הכנסת ה"פירומנים "  של הליכוד והבית היהודי שהעלו על נס את סוגיית הר הבית ,  ותוך כמה ימים גובה הלהבות ירד משמעותית .  כמה שבועות לאחר מכן ,  בעיצומה של מערכת הבחירות ,  ירדן הודיעה על החזרת השגריר שלה לתל אביב ,  צעד נדיר ומשמעותי ,  במיוחד בעיתוי הנוכחי .  
בממשלה האחרונה ,  שר החוץ אביגדור ליברמן היה פעיל במיוחד בזירה האזורית .  כזכור ,  ליברמן עזב את משרד החוץ בשלהי הקדנציה הקודמת של הממשלה בגלל ההליכים המשפטיים נגדו ,  אולם חזר לתפקיד בתחילת נובמבר 2013 .  ליברמן המשיך לתחזק את רשת הקשרים שלו בעולם הערבי ,  בדגש על מדינות המפרץ ,  אבל הוא הביא איתו גישה אחרת לשיח איתם .  תוך כדי שיחות המשא ומתן של קרי ,  ליברמן שיבח את היוזמה של שר החוץ האמריקני ,  ואמר כי היא  " ההצעה הטובה ביותר שישראל תוכל לקבל ".  בהמשך ,  לאחר קריסת המשא ומתן ,  הוא צידד בפומבי בהפיכת  " יוזמת השלום הערבית "  לבסיס המשא ומתן העתידי בין ישראל למדינות ערב ,  בטענה שרק הסדר אזורי יאפשר לישראל ולפלסטינים לפתור את הסכסוך .  
ליברמן הזכיר לראשונה את תמיכתו ביוזמת השלום הערבית בנאום שנשא ב-2 ביוני 2014 .  ההצהרה שלו התקבלה בספקנות וחשדנות מצד התקשורת ,  אבל בכל זאת הצליחה לייצר כותרות .  עם זאת ,  במבט לאחור ,  נראה כי האמירה החשובה ביותר של ליברמן באותו נאום לא הייתה ההתייחסות החיובית ליוזמת השלום הערבית ,  אלא ההתייחסות השלילית והתוקפנית שלו לקטאר ,  הנסיכות הזעירה והעשירה שמרגיזה מאוד את שכנותיה במפרץ .  ליברמן כינה את קטאר ,  הבעלים של רשת אל-ג'זירה והתומכת העיקרית של חמאס , " מדינה תומכת טרור ".  הוא התקיף בשצף את המעורבות שלה ב"כל דבר שלילי שקורה במזרח התיכון ",  ואמר כי ישראל מתכוונת לפעול בנושא .  
המתקפה של ליברמן נגד קטאר לא עוררה עניין רב בישראל ,  אבל היא נקלטה היטב במדינות המפרץ וחשוב מכך ,  במצרים ,  שם הכריז שלטונו של א-סיסי מלחמה נגד אל-ג'זירה שתמכה באחים המוסלמים וניסתה ללא הרף להפיל את שלטון הצבא .  חודש בלבד לאחר מכן ,  כאשר פרץ מבצע  " צוק איתן ",  הקואליציה הזו  ישראל ,  מצרים ומדינות המפרץ נגד קטאר וחמאס  הפכה לפתע ברורה ומוחשית .  
במהלך המבצע ,  הממשל האמריקני שרואה בקטאר בעלת ברית חשובה באזור ,  ניסה לשכנע את ישראל להסכים להפסקת אש בתיווכן של קטאר וטורקיה ,  שתי התומכות הגדולות ביותר של האחים המוסלמים וחמאס .  ההצעה האמריקנית נתקלה בהתנגדות חריפה מצד ישראל ,  מצרים ,  מדינות המפרץ וגם הרשות הפלסטינית ,  שכן למרות היחסים המתוחים והקשים בין נתניהו לאבו מאזן ,  שניהם נמצאים ביחסים מעולים עם א-סיסי  ( אבו מאזן אמר בראיון לתקשורת הערבית כי א-סיסי  " הציל את העולם הערבי מעידן חדש של חושך ובורות ")  .  ההתנגדות הגורפת הזו הכריחה את האמריקנים לבסוף לקבל את מצרים כמתווכת המועדפת ,  ולוותר על הרצון לחזק את מעמדן של קטאר וטורקיה .  
הקואליציה המשותפת שהדפה את התיווך הקטארי-טורקי ובודדה את חמאס במהלך  " צוק איתן "  הייתה ללא ספק נקודת השיא של ממשלת נתניהו בנושא האזורי .  אלא שאחרי ההצלחה הזו ,  הפעילות האזורית קפאה לחלוטין ,  ויש האומרים שאף נסוגה לאחור .  תוך כדי המבצע ,  נתניהו הותקף על ידי שותפיו הימנים בקואליציה ,  במיוחד ליברמן ובנט ,  על כך שהוא אינו חותר להכרעת חמאס .  נתניהו ,  בתגובה ,  ביצע פניה חדה ימינה תוך כדי המבצע ובאחת ממסיבות העיתונאים שלו אף רמז כי הוא חוזר בו מהתמיכה בהקמת מדינה פלסטינית  ( עמדה שאתמול דוברי הליכוד ניסו לשווק כעמדתו הרשמית ,  שוב בניסיון להדוף זליגת קולות למפלגות הימין )  .  
בתום המבצע כונסה בקהיר ועידת בינלאומית בהשתתפות עשרות מדינות ,  בנושא שיקום רצועת עזה .  ישראל הייתה המדינה הרלוונטית היחידה שכלל לא הוזמנה לוועידה .  הסיבה לכך הייתה שאותן מדינות שתמכו בקו הישראלי נגד חמאס וקטאר במהלך המבצע ,  לא היו מוכנות שדיפלומטים מטעמן יישבו עם נציג ישראלי בחדר הדיונים .  תמונות ההרס מעזה שודרו בהרחבה ברשתות הטלוויזיה בעולם הערבי ,  אבל הן לא היו הסיבה היחידה להתקררות הפתאומית ביחסים .  סיבה נוספת הייתה ההבנה שנתניהו חוזר לעידן הקיפאון המדיני ,  דווקא אחרי הגמישות שהפגין במהלך המשא ומתן עם קרי .  
רגע השיא של הוועידה הבינלאומית בקהיר היה נאומו של נשיא מצרים א-סיסי .  הלחימה בעזה הפכה את א-סיסי לאחד האישים הפופולאריים ביותר בישראל ,  על רקע עמדתו הנחרצת נגד חמאס .  א-סיסי ניצל את האהדה שלו בישראל כדי לפנות מול מצלמות הטלוויזיה ישירות לציבור הישראלי ,  ולקרוא לחידוש המשא ומתן עם הפלסטינים ,  על בסיס יוזמת השלום הערבית מ-2002 .  הפנייה החריגה של מנהיג ערבי ישירות לציבור הישראלי נועדה להעביר מסר ברור גם להנהגה הישראלית :  לא תהיה פריצת דרך אמיתית ביחסים עם העולם הערבי ,  כזו שחורגת משיתופי פעולה נקודתיים ,  אם ישראל לא תתקדם גם במסלול הפלסטיני .  
זו לא הייתה הפעם הראשונה ,  אגב ,  שא-סיסי אומר דברים מסוג זה .  במהלך קמפיין הבחירות שלו לנשיאות מצרים ,  הוא נשאל בראיון טלוויזיוני אם יסכים לבקר בישראל או לארח את נתניהו במצרים .  תשובתו הייתה שהוא אינו פוסל זאת ,  אבל  " קודם שהישראלים יתנו לפלסטינים בירה במזרח ירושלים ".  בניגוד לפרסומים מוטעים שהופיעו בעבר בעיתונות הישראלית ,  כאילו א-סיסי הציע לפלסטינים מדינה בשטחי סיני  ( זו הייתה בכלל הצעה של האחים המוסלמים לחמאס ,  שהצבא המצרי התנגד לה בתוקף )  ,  התכנית המדינית של נשיא מצרים הייתה ונשארה ברורה :  שלום כולל בין ישראל למדינות ערב המתונות על בסיס היוזמה הערבית .  שגריר מערבי המוצב בקהיר אמר לוואלה חדשות כי  " בשיחות עם המצרים על נתניהו ,  הם אומרים ששיתוף הפעולה הביטחוני נותר מעולה ,  אבל בתחום המדיני הייתה החמצה גדולה אחרי צוק איתן .  במקום ללכת על מהלך מדיני גדול שיכלול בתוכו גם שינוי בעזה ,  ישראל הסתפקה בסטטוס-קוו ".  
במהלך עצרת האו"ם האחרונה ,  שנערכה בסוף ספטמבר 2014 ,  נחשפה בוואלה חדשות השתתפותה הנדירה של שרת המשפטים דאז ,  ציפי לבני ,  בארוחת ערב משותפת עם שרי חוץ של שמונה מדינות ערביות ,  בהן מדינות שאינן מקיימות יחסים עם ישראל .  לבני והשרים הערבים דנו אז על שיקום רצועת עזה ,  המשא ומתן עם הפלסטינים ,  שיתוף פעולה ביטחוני נגד דאע"ש ופעילות מדינית בנושא האיראני .  מבין כל הרעיונות הללו ,  קשה להצביע על פריצת דרך של ממש באף אחד מהתחומים .  
פרופ' אלי פודה מהחוג למזרח תיכון באוניברסיטה העברית פרסם לאחרונה מאמר מקיף על יחסי ישראל עם העולם הערבי ,  שלדבריו מתנהלים כמו  " יחסים עם פילגש ",  שיש להסתיר ולהתבייש בהם .  כמעט כל המרואיינים ששוחחו עם וואלה חדשות לצורך הכנת שתי הכתבות על היחסים עם העולם הערבי בתקופת נתניהו ,  הסכימו כי לאחר  " צוק איתן ",  נקרתה הזדמנות נדירה לשנות את התסמונת הזו ,  והיא פוספסה .  כעת נותר לראות אם הזדמנות דומה תיווצר גם בממשלה הבאה ,  בין אם יעמוד בראשה נתניהו או שמא יהיה זה יצחק הרצוג .  
לפניות לכתב אמיר תיבון :  amir.tibon@walla.co.il 

נתניהו וסיסי :  הצלחה ביטחונית ,  החמצה מדינית
השלום המתחמם בין קהיר לירושלים והיחסים האינטימיים עם ירדן .  וגם :  כך נכשל הניסיון לביקור היסטורי במדינה ערבית .  חלק שני בסדרת הכתבות על נתניהו והעולם הערבי .  מחר :  נתניהו והפלסטינים

