המועמד החדש לתפקיד היועמ"ש :  הפרשן המשפטי של  " ישראל היום "
 ועדת האיתור תודיע בקרוב מי יהיו המועמדים הסופיים להחליף את יהודה וינשטיין .  פרופ' אביעד הכהן ,  פרשן בעיתון המזוהה עם ראש הממשלה ,  נחשב למועמד אפשרי .  עם זאת ,  מעדיף נתניהו לראות בתפקיד את מזכיר הממשלה אביחי מנדלבליט ,  המסתמן כמועמד המוביל
חברי ועדת איתור המועמדים לתפקיד היועץ המשפטי לממשלה הבא ימשיכו היום  ( חמישי )  בדיונים שהחלו אתמול ,  במטרה להגיע לרשימת המועמדים הסופית לתפקיד הבכיר .  לפי החלטת שרת המשפטים איילת שקד ,  הוועדה תמליץ על שלושה מועמדים הראויים לדעתה להחליף את היועץ המשפטי הנוכחי יהודה וינשטיין ,  המסיים את כהונתו בינואר 2016 .  
בוועדה יושבים חמישה חברים :  יו"ר נשיא בית המשפט העליון לשעבר אשר גרוניס ,  נציגת הכנסת ח"כ ענת ברקו ,  נציגת האקדמיה פרופ' גבריאלה שלו ,  נציג הממשלה שר המשפטים לשעבר משה נסים ונציג לשכת עורכי הדין יחיאל כ"ץ .  כדי לקבוע מי יהיו שלושת המועמדים הסופיים יש לקבל את הסכמתם של ארבעה מתוך חמשת חברי הוועדה .  
היום יחליטו חברי הוועדה מי מהשמות שהועלו הוא בעל הסיכויים הגבוהים להיכנס לרשימת המועמדים הרשמית ,  ובשבוע הבא ככל הנראה תפורסם הרשימה לציבור .  עם פרסום הרשימה הסופית ,  יוכל הציבור הרחב להביע התנגדות לכל מועמד תוך 21 ימים ,  בזמן שהמועמדים עצמם ירואיינו על ידי חברי הוועדה .
 לקריאה נוספת :  נתניהו נגד שקד : " קיימת סכנה בפיצול תפקיד היועמ"ש"הישג לימין :  מייסד  " בצלם "  לא יבחר את היועמ"ש הבא 
שם חדש ומפתיע שעלה לאחרונה כמועמד אפשרי לתפקיד הוא פרופ' אביעד הכהן ,  דיקן המרכז האקדמי שערי מדע ומשפט המרבה להעניק פרשנויות בעניינים משפטיים בעיתון  " ישראל היום "  המזוהה עם ראש הממשלה בנימין נתניהו .  הכהן ,  מומחה למשפט חוקתי ,  היה בעברו מועמד לתפקיד שופט בבית המשפט העליון .  הוא נחשב לבעל עמדות מתונות בענייני דת ומדינה ואף היה ממייסדי הארגון החברתי  " במעגלי צדק ".  הכהן עצמו סירב להתייחס לעצם מועמדותו ואמר כי  " אינו עוסק בכך ". 
השם המוביל לתפקיד כרגע הוא מזכיר הממשלה הנוכחי והפרקליט הצבאי הראשי לשעבר ,  אביחי מנדלבליט .  הוא נחשב למועמד המועדף על ראש הממשלה בנימין נתניהו וזוכה גם לתמיכתם של כמה חברים נוספים בוועדה .  עם זאת ,  מעורבותו בפרשת הרפז וסגירת התיק נגדו בעילת חוסר ראיות עלולה להכשיל את המינוי .  
מועמדת מובילה נוספת היא נציבת הביקורת על הפרקליטות והשופטת בדימוס הילה גרסטל ,  הנחשבת למועדפת על ידי לשכת עורכי הדין .  גם ראש סגל משרד ראש הממשלה לשעבר ,  עו"ד יורם טורבוביץ' ,  המשמש כיום כיו"ר דלק אנרגיה ,  ידוע כמועמד מרכזי .  אך תפקידו הקודם כראש לשכתו של ראש הממשלה לשעבר אהוד אולמרט עלולה להעיב על מועמדותו לתפקיד .  חבר הועדה נסים ,  נציג הממשלה ,  הוא זה שהעלה את שמו של טורובוביץ' ,  אולם ככל הנראה מדובר ביוזמה פרטית שלו שלא תזכה לגיבוי נתניהו .
 בנוסף ,  לאחרונה הועלה גם שמה של שופטת בית המשפט המחוזי בתל אביב מיכל אגמון-גונן ,  האישה השנייה ברשימת המועמדים אשר נתמכת אף היא על ידי לשכת עורכי הדין .  שופט נוסף המצוי ברשימה הוא נשיא בית המשפט המחוזי בבאר שבע ספי אלון ,  בנו של שופט העליון מנחם אלון ואחיו של הח"כ לשעבר בני אלון ושל הרב מוטי אלון ,  שהורשע בעבירות מין .  אלון נחשב למשפטן מוערך מאוד ואף כיהן בפועל כשופט בעליון ,  אולם למרות ייחוסו המשפחתי נחשב בעיניי רבים בימין לסדין אדום ,  בין היתר בשל פסיקות שונות שלא מצאו חן בעיניי רבנים מהימין במהלך ההתנתקות .  
שמות נוספים שהועלו מקרב אנשי האקדמיה ,  בנוסף לפרופ' אביעד הכהן ,  הם פרופ' אריאל בנדור מאוניברסיטת בר אילן ופרופ' ישי בר ,  אלוף במיל' .  עוד ברשימת המועמדים מנכ"ל משרד המשפטים לשעבר גיא רוטקופף והיועץ המשפטי של הכנסת אייל ינון .  מקרב המועמדים מתוך משרד המשפטים עלו שמותיהם של פרקליט המדינה שי ניצן והמשנים ליועץ המשפטי לממשלה רז ניזרי ואבי ליכט ,  אולם סיכוייהם לקבל את המינוי נראים בשלב זה נמוכים .  
אחד הדברים הבולטים במרוץ הנוכחי לתפקיד הוא היעדרם הבולט של עורכי דין מהשוק הפרטי שממנו הגיע וינשטיין ,  וייתכן שהדבר מעיד על אכזבת מערכת המשפט מתפקודו של היועץ הנוכחי .  
הכניסה למאגר השמות הכללי נחשב יוקרתי לכשעצמו ובשבועות האחרונים פנו מועמדים רבים ,  חלקם בעצמם וחלקם באמצעות מקורבים ,  אל חברי הוועדה בתקווה שאלה יעלו את שמם להצבעה . " חלק גדול מהפונים שמבקשים ששמם יהיה ברשימה עושים זאת בעיקר על מנת לקדם את עצמם כשהם יודעים שסיכוייהם לרשת את וינשטיין קלושים ",  אמר גורם משפטי , " ישנם שופטים ומשפטנים שפונים רק כדי לשפר את סיכוייהם לקראת סבב המינויים הבא למושב בבית המשפט העליון ".  

המועמד החדש לתפקיד היועמ"ש :  הפרשן המשפטי של  " ישראל היום "
 ועדת האיתור תודיע בקרוב מי יהיו המועמדים הסופיים להחליף את יהודה וינשטיין .  פרופ' אביעד הכהן ,  פרשן בעיתון המזוהה עם ראש הממשלה ,  נחשב למועמד אפשרי .  עם זאת ,  מעדיף נתניהו לראות בתפקיד את מזכיר הממשלה אביחי מנדלבליט ,  המסתמן כמועמד המוביל

