מדוע לא לתקוף באיראן
הכנת מלחמה עתידית במתכונת המלחמה שעברה היא דרך בדוקה למפלה .  למרות זאת ,  מדינאים וגנרלים שמכינים מלחמה חדשה נוטים בדרך כלל לדבוק באסטרטגיה ובטקטיקה שהצליחו במלחמה קודמת .  במלחמת העולם הראשונה שבר צבא צרפת את פלישת הצבא הגרמני בקו הביצורים של ורדן .  ההצלחה של מערכת המבצרים בוורדן הובילה לבניית קו מאז'ינו לאורך הגבול הגרמני-צרפתי לקראת המלחמה הבאה .  ואולם ,  לקראת מלחמת העולם השנייה הפיקו הגרמנים לקחים מתבוסתם בקרב ורדן ,  ובמקום לתקוף חזיתית את קו מאז'ינו בחרו לאגף אותו מצפון ,  והותירו את צבא צרפת תקוע ככלי אין חפץ בו בקו המבוצר ביותר בהיסטוריה הצבאית .  
הנכון הוא שהגנרל דה גול והמדינאי פול רנו התנגדו לבסס את המלחמה העתידית על תפיסה שהצליחה שני עשורים לפני כן .  דה גול טען שהמלחמה הבאה תהיה מלחמת תנועה מהירה ,  שבה תכריע גישה התקפית המבוססת על כוחות שריון וחיל האוויר .  אבל הנטייה להתרפק על הצלחת העבר גברה על הרציונליזם המפוכח ,  וצרפת בחרה להיאחז בהצלחת המלחמה הקודמת .  התוצאה ,  כידוע ,  היתה תבוסה מחפירה לגישה הנוסטלגית המתרפקת על הישג צבאי מלפני שנות דור .  
ההרהורים האלה עלו בי כשצפיתי במשדר בערוץ 2 שכולו היה התרפקות נוסטלגית על הצלחת הפצצת הכור הגרעיני העיראקי ,  בפקודתו של מנחם בגין ,  שבועיים לפני הבחירות של 1981 .  עורכי המשדר לא חסכו מהצופים תזכורות לעובדה שגם אז ,  ערב קבלת ההחלטה להפציץ את הכור ,  היו מדינאים כשמעון פרס ואנשי צבא כעזר ויצמן שהתנגדו לפעולה .  כדי לפרוט על מיתרי השואה רואיין גם אחד הטייסים שהשתתפו בפעולה ,  והוא גילה כי בעת התקיפה חש שהוא נוקם על מה שעוללו הנאצים לקרובי משפחתו .
 מוסר ההשכל היה ברור :  כאז כן עתה יש הססנים ואנשים חרדתיים שמזהירים מפני תוצאות אובדניות של התקפה ישראלית על מתקני הגרעין האיראניים ,  אך ראו מה היה עולה בגורלנו אילו שמע בגין לפני 30 שנה בקולם של המתנגדים :  היינו עומדים כיום מול עיראק מצוידת בנשק גרעיני ,  כשבראשה עומד מטורף כסדאם חוסיין ,  שאיים לשרוף את תל אביב ,  ואיש לא היה מעז לתקוף אותו מחשש שהתקפה כזו תיענה במטח טילים נושאי ראשי נפץ אטומיים .  
המגמה הייתה ,  כנראה ,  לשכנע את הצופה כי טוב יעשה בנימין נתניהו אם ילך בדרכו של בגין וייתן פקודה לתקוף את מתקני הגרעין האיראניים ,  ולא יטה אוזן לקולותיהם של אנשי מערכת הביטחון שמזהירים כי תקיפת הכורים באיראן תמיט עלינו מלחמה אזורית איומה עם רבבות טילים שיזרעו הרס והרג רב בכל ערי ישראל ,  כולל ירושלים ואילת .  
אלא שהאיראנים למדו את הלקח מהפצצת הכור העיראקי ופיזרו את מתקני הגרעין שלהם בכל רחבי איראן ובעומק אדמתה ,  ומבצע כיום שונה לחלוטין מתנאי המבצע דאז .  אותי הצליח המשדר לשכנע בכך שתומכי פעולה צבאית נגד איראן חולמים בהקיץ שאנחנו עדיין חיים ב-1981 ולא ב-2011 .  הם הצליחו לשכנע אותי שעמדתו של דגן המושמץ - הרואה את הצפוי לישראל במלחמה העתידית שתתפתח מתקיפת איראן ,  כמו שדה גול ראה את הצפוי לצרפת מחסידי התפיסה הצבאית הנוסטלגית - מוצדקת .
 
מדוע לא לתקוף באיראן
nan
