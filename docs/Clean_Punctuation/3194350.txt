לא חמוצים ,  כבושים :  הדחלילים שגורמים לנתניהו לחייך
קולן של המשטרה ,  הפרקליטות והעומדים בראשן אינו נשמע ,  ראשיהן הבולטים קוצצו ורוח המפקד מונעת עשיית גלים .  הדעתנות דוכאה ,  הפקידות הצייתנית ניצחה - וראש הממשלה יכול להיות מרוצה
רות איילון ,  90 ,  נפטרה לפני שבוע .  בעשור שעבר ,  למרות הפצרות משפחתיות ,  עדיין הרבתה לנהוג במכוניתה בכביש החוף ,  יותר במהירות מאשר בזהירות .  לא אחת אותתה לה ניידת של משטרת התנועה לעצור בצד ושוטר התקרב לחלונה כדי לבקש תעודות ולנפק לה דוח . " זה בסדר ",  עודדה אותו להתגבר על המבוכה הקלה , " תרשום את הרפורט .  זאת העבודה שלך .  אני יודעת ,  גם הבן שלי במשטרה ".  
" באמת ?  "  חצי-הסתקרן השוטר וחדל ממלאכתו , " מה שמו ?  " " לא משנה ",  אמרה בהינף יד . " אתה בטח לא מכיר אותו .  יש כל כך הרבה שוטרים .  גם הוא לא יכול להכיר את כל השוטרים שלו ,  אפילו שהוא קצין חשוב .  נו ,  תן את הרפורט ".  המכמונת שלה לכדה את תשומת לבו של השוטר . " אולי אני מכיר אותו ",  התעקש , " מה שמו ?  " " שחר ",  נכנעה אמו של מפקדו ,  ראש אגף התנועה , " שחר איילון .  ויש לי בקשה :  אם במקרה תפגשו אותו ,  אל תספרו לו עליי .  הוא רוצה שאפסיק לנהוג ". 
השוטר קיפל את ציודו ,  החזיר לה את התיעוד והסתפק באזהרה מילולית .  התרגיל ,  ההיפך הגמור מפרוטקציה אסורה ,  פעל .
 לאחר אגף התנועה פיקד ניצב איילון על מחוז תל אביב וכיהן כסמפכ"ל .  לפי רקעו וכישוריו ,  הוא כנראה אחד המפכ"לים הטובים ביותר שלא היו למשטרה .  איילון אהב את השירות הציבורי בכלל ואת חיי השוטר בפרט ,  על כל קשייהם .  קושי אחד לא פגש :  ועד עובדים .  חסר זה הוא ממלא ,  בנציבות הכיבוי וההצלה ואחר כך ברכבת ישראל ,  מאז שיוחנן דנינו הועדף על פניו בידי השר יצחק אהרונוביץ' ,  שהתחרט מהר למדי אך מאוחר מדי .
 השבוע ,  כשהתייתם ,  באו לנחמו ניצבי המשטרה ,  ביניהם המתמודדים על תפקיד המפכ"ל הבא .  הם עוברים עתה מה שאיילון חווה לפני שמונה שנים :  טלטלת ציפיה מתוחה ,  תקוות קידום לראשות הארגון שבתוכו צמחו וכוננות אכזבה אם משיקול זר - מוכרח להיות שיקול זר - יתמנה קצין ראוי פחות .  
המאבק על מוחו ולבו של השר לביטחון הפנים גלעד ארדן הוא רק חלק מהמערכה הגדולה על עיצוב מערכת אכיפת החוק ,  כך שתהיה בלתי תלויה בפוליטיקאים המאיישים את ראשיה .  זאת סתירה פנימית קשה המאתגרת את הדמוקרטיה הישראלית תמיד ,  אך ביתר שאת בשנתיים של חקירות ראש הממשלה .  למערכה זו היו השבוע ביטויים נוספים ,  ביניהם הסתבכות נתב"ג של ראש לשכת עורכי הדין אפי נווה ,  הספדו של בנימין  ( "רעייתי ואני ")  נתניהו על סנגור המשפחה יעקב וינרוט ונאומו של היועץ המשפטי לממשלה אביחי מנדלבליט באירוע לציון 70 שנה לפרקליטות המדינה ,  אך הבעייתי מכולם בחוצפתו היה חזותי ולא מילולי - תמונתה של הנאשמת בפלילים שרה נתניהו זורחת מהנאה לצד נשיאת בית המשפט העליון אסתר חיות ,  בפתיחת מושב הכנסת .  אין אמנם לטעון כלפי השופטת חיות על שלא צפתה את המעמד המביך ולא תירגלה החלפה זריזה של המקומות עם בעלה דוד ,  כי שום אזרח במצבה של נתניהו לא היה מעז לנהוג כך ,  אך מעתה ואילך תיאלץ לשכת הנשיאה לוודא היטב שתמונה כזו לא תישנה .  אסור לעליון שיוטל בו דופי של משוא פנים .
 באין מחלוקות נוקבות בתחומי הביטחון ,  החוץ והכלכלה היו תיקי המשפטים וביטחון הפנים לחשובים ביותר .  השרים המחזיקים בתיקים אלה יושבים בקבינט הביטחוני ,  שבהצבעותיו שווה קולו של כל אחת ואחד מהם לקולות ראש הממשלה ושר הביטחון ,  אך זהו רק הקינוח למנה העיקרית - ההשפעה ,  באמצעות מינויים ,  על רשויות החקירה ,  התביעה והשפיטה .  אם ברברה סטרייסנד פיזמה בשעתה על  " אנשים ",  בדגש על אנשים הזקוקים לאנשים ,  המשפטים וביטחון הפנים הם תיקים המטפלים בתיקים .
 בין השניים ,  מצבו של ארדן נחות .  שלא כאיילת שקד ,  ששאפה והשיגה ,  הוא מלכתחילה לא רצה בתיק ביטחון הפנים ונהג כאנוס לקבלו .  כפיצוי עצמי ,  דימה לשדרג אותו בתוספת הנבובה  " אסטרטגיה "  ובמלחמה המגוחכת בחרם ,  שהעניקה למתנגדי מדיניות ממשלת נתניהו יתרונות שלא היו מצליחים לתכנן .  

ויש בתחום אחריותו של ארדן מוקש נוסף :  הכיבוי האווירי .  טייסת הכיבוי ,  אחיזת העיניים שנכפתה בידי נתניהו לאחר אסון השריפה בכרמל על חיל האוויר ודגרה בו ,  הועברה למשטרה וליקוייה תלויים בצווארו הפוליטי של ארדן .  אילו תפקדה כראוי בגבול עזה במחצית השנה האחרונה ,  לא היה מפעל בלוני התבערה משגשג כל כך ,  שורף כה הרבה ,  מאיים לגרור את ישראל למלחמה ומצמיח חיקויים בגזרות אחרות .  אלא שזה רק המבוא לאסון קרוב ולעוד דו"ח של מבקר המדינה ,  בסדרה שתחילתה לפני המחדלים הקטלניים בשריפת הכרמל בדצמבר 2010 ופרקיה מתפרסמים בקביעות .  הנה באה ,  כהבטחתה השנתית ,  העונה הבוערת - וטייסת הכיבוי על סף פשיטת כנף .  לחברת כימניר ,  המפעילה את המטוסים בחוזה עם תאגיד אלביט ,  הקשור בחוזה עם המדינה ,  אזל הכסף לטייסים ולספקים .  אם תתלקח אש גדולה בשדות וביערות ,  לא יהיו די חומר ,  דלק וצוותים לכבות אותה .  כדי שלא להודות במשגים יקרים ובאטימות לאזהרות ,  מתנכר המערך המשולב ,  הממשלתי-מיסחרי לטייסי הריסוס החקלאי ,  חרוכי אלפי שעות כיבוי אווירי ,  של המתחרה הקטנה תלם .  הם מתריעים בפני כל :  האסון בפתח ,  אל תאמרו שלא ידעתם .  בשני המינויים הראשונים שלו ,  מפכ"ל המשטרה ונציבת שירות בתי הסוהר ,  נכשל ארדן לפי מדדיו-הוא .  עכשיו הוא עומד בפני סבב נוסף .  הסיפורים הצצים בעיתוי מושלם על שניים ממועמדיו למפכ"ל ,  הניצבים משה  ( צ'יקו )  אדרי ודוד ביתן ,  מכבידים על ארדן .  הוא יידרש להעביר אותם במסננת כפולה ומשולשת ,  של היועץ המשפטי ,  ועדת השופט גולדברג והממשלה .  כישלון בהימור על מועמד פירושו שארדן לא ניצל את הפנאי שעמד לרשותו בשלוש השנים האחרונות לבדיקה מעמיקה של הרקע ,  לפני שצימצם את רשימתו לשלושה שמות מסוימים .  בנוסף ,  עליו להביא בחשבון גם את הרקע של המחליטים .  למשל ,  מנדלבליט .  בהיותו פרקליט צבאי ראשי ,  עדיין תת-אלוף ,  נדרש לטפל בתלונתה של סגן-אלוף באכ"א נגד קצינים בכירים ,  שלטענתה חרגו בהטבות שקיבלו או שהעניקו .  נצלבו שלושה אלופים - ראש אכ"א ,  גיל רגב מחיל האוויר ,  שהיה זה תפקידו הראשון והאחרון במטכ"ל ;  אלוף פיקוד הצפון בני גנץ ,  שנחפז לתקן את הפסול ונשאר בצבא לארבעה תפקידים נוספים ובשיאם רמטכ"ל ;  ומפקד זרוע היבשה יפתח רון טל ,  שהיה מיועד להצרחה עם גנץ אך פרש מתוסכל ,  נוקם ונוטר ומשוכנע שהאובדן היה של צה"ל והמדינה ,  כי אילו הוא מפקד החזית הצפונית ב-2006 תוצאת לבנון הייתה שונה לחלוטין  ( ואז נתניהו ,  למגינת ליבו של רון טל ,  לא היה חוזר לשלטון )  .
 ענייינו של רון טל ,  שהיה פעוט בעיניו אך חמור בעיני מנדלבליט ,  נכרך בתקנות צה"ל למימון מגוריו .  עניינו של ביתן לכאורה פעוט אף יותר אך משתייך לאותה משפחה ,  של תקנות רכש מגורי שוטר .  נסבל אצל ניצב ,  אולי פחות מכך אצל מי שעומד בראש ארגון וגוזר משמעת על כל שוטריו וקציניו .  אין כאן מסקנה נחרצת ,  למעט חשיבותו של הגורם האנושי - יועץ מסוים יקבע שזה מחסום בגודל הר ואחר ימצא בו את קלישאת העכבר .  

מי כמו מנדלבליט חש על בשרו תעתועים אלה .  בפרשת הרפז ,  והוא כבר פצ"ר בדימוס ומזכיר הממשלה ,  נחקר מנדלבליט בידי המשטרה ,  אבל בגלל שני בעלי תפקידים מחוצה לה  ( יורשו ,  הפצ"ר דני עפרוני ,  שלחץ ,  והיועץ יהודה וינשטיין ,  שאישר )  ואחד בתוכה  ( ראשו הטרי של אגף החקירות והמודיעין ,  מני יצחקי ,  שהפך ביומו הראשון את עמדת קודמו יואב סגלוביץ' )  .  זה לא הארגון - זה האיש .  לכן מיתמם מנדלבליט כשהוא משבח ,  בהכללה מגזימה ,  את עבודת הפרקליטות .  גם בה ,  כמו בכל מקום ,  יש ויש .  מוכשרים ועצלים ,  מסורים ומתמסרים .  בשנים האחרונות נחלשה המערכת כולה ,  משטרה ופרקליטות כאחת .  קולה אינו נשמע ;  קיצצו בהן ראשים בוטים ובולטים ,  מהסים את האחרים ורוח המפקד שקטה על פני המים ,  לא לעשות גלים .  הדעתנות שאיפיינה אותן בתקופות קודמות דוכאה והומרה באווירת פקידות צייתנית .  נתניהו ,  ממשיל המשלים ,  יכול לרוות מהם נחת :  הם לא חמוצים - הם כבושים .  בנאומו באילת חזר מנדלבליט על משוואה כוזבת ,  ההולמת יותר את דונלד טראמפ - דחליל של איזון מדומה בין שני קצוות . " אינני יכול להודיע עדיין מתי בדיוק תתקבל ההכרעה בתיקי החקירה הנוגעים לראש הממשלה ,  אבל אני כן יודע שהמאמצים לעשות דה-לגיטימציה לעבודת פרקליטות המדינה ,  ולעבודתי שלי כמי שעומד בראש התביעה הכללית ,  רק יילכו ויתעצמו .  מאמצים אלה ויוזמות אחרות שתכליתן למנוע החלטה על העמדה לדין ,  ללא קשר לתוצאות החקירה ,  הם פסולים ,  בדיוק כמו המאמצים המקבילים להם ,  אשר מבקשים להביא בכל מחיר להחלטה על העמדה לדין ,  עוד בטרם הסתיימו החקירות וללא קשר לתוצאותיהן ".  לא נכון ולא מכובד .  עו"ד ד"ר מנדלבליט מאמין בכנות שמאמצי נתניהו לסיכול העמדתו לדין ,  בהנחה שבג"ץ לא ייענה לעתירות נגד היועץ בעקבות החלטה כזו ,  שקולים  " בדיוק "  לדרישה בדיונית להגיש כתב אישום סתם כך ,  ללא קשר לתוצאות חקירות המתנהלות במתכונת זו ואחרת מאז יוני 2016 ?  האמנם יש בישראל אדם שפוי אחד הסבור שניתן לכפות על מנגנון שלם ניסוח טיוטת כתב חשדות בן 150-200 עמודי עובדות ופסיקות ,  בוסר שיתרסק בשימוע ואם לא בו כי אז בבית המשפט ,  באופן שימיט בזיון לדורות על מערכת החוק ?  מנדלבליט ,  שפסל עצמו בנימוקי ידידות מלדון בענייני גיל שפר מלשכת נתניהו ונווה מלשכת עורכי הדין ,  אך פוסק בענייני שרה ובנימין נתניהו ,  גורם בהתנהגותו למתנגדי הפיצול בין תפקידי היועץ לראש התביעה הכללית לעיין מחדש בעמדתם .  עקרונית ,  הפיצול מיותר .  מעשית ,  הוא הכרחי ,  אם ממלא התפקיד הכפול חלש מדי ,  כפי שכבר הוכיח בסעיפים שגנז בכתב האישום נגד שרה  ( ושאחד מהם ,  בעניין הטיפול באביה על חשבון המדינה ,  הוחזר בדלת האחורית כחלק מסיפור המעשה ,  אך ללא סיכון בהרשעה נפרדת )  .  לשסעת הזאת אין מרפא ,  אלא בניתוח של הפרדת היישויות .  

שניים מהביטויים השגורים אצל סוגרי התיקים הם  " היסוד הנפשי "  שאין להוכיח את קיומו אצל חשוד בכיר ו"ברמה הנדרשת במשפט הפלילי ".  אלה גלולות הרגעה ,  האומרות שהעובדות אמנם נאספו היטב בידי המשטרה ואומתו בבדיקת הפרקליטות ,  אלא שהיועץ המשפטי חושש שבית המשפט יאמין שהוד רוממותו הנאשם לא ירד לסוף עבריינותו ,  או שהראיות הגיעו לרף מסוים ,  שרירותי ,  ולא הגביהו ממנו .  בסדק זה ,  מתוך הכרת היסוד הנפשי של היועצים ,  נכנסו סניגורים כמו יעקב הכפול של נתניהו - וינרוט ונאמן .  שניהם אדוקים בדתם ,  כאשר אהב החילוני המוחלט נתניהו ;  שניהם אמני הפלפול התלמודי והנוסחה הגואלת ;  שניהם הסתבכו בעצמם ,  נשפטו וזוכו .  וינרוט ,  למרות חיצוניותו הסגפנית ,  חי בעולם המעשה ,  בחיבור שבין סנגוריה לקטגוריה ,  שופטים ועיתונאים .  הוא השכיל להשתמש בתקשורת והיא השלתה עצמה שהיא משתמשת בו .  ממשרדיו ,  תחילה מול היכל התרבות ובהמשך מול היכל המשפט ,  ידע למשוך בחוטים ולתזמן פרסומים .  היו לו לקוחות שבייאושם האמינו ביכולתו לטוס אחורה במנהרת הזמן ולהחזיר לאורווה סוסים שנמלטו ממנה .
 כוחו הגדול ,  בזכות המוניטין והקשרים ,  היה בחידוד הפיקפוק אצל תובעים ששמחו לפקפק .  בפרקליטות ,  שלא כמו במעבדה ,  המבחן מציאותי מאוד .  כתב האישום יוגש לבית משפט מסוים ויתמודד עם הגנה מסוימת .  פרקליט החושש שסנגור מסוים ,  למשל וינרוט ,  ירשים בטיעוניו ובהופעתו וביוקרתו שופטים מסוימים ,  מאבד מביטחתו ונכון לפשרה או אף לגניזה .  הלוחמנות אינה מאפיינת את פרקליטי המדינה .  הרי הם אנשי משפט ,  מאידך גיסא ומחד גיסא ,  נוטים למתינות ולראיית הצד האחר ,  ולרוב אינם מפנימים שהפחד מהפסד רע מההפסד ;  ועם החריגים והחריגות הסליחה .  
עם התובעים והשופטים הצליח וינרוט להסתדר יותר מאשר עם מקצת הלקוחות .  מאלף שנתניהו ,  בדברו על וינרוט ,  נזקק שוב ,  בשנית בתוך כחודש ,  לנפשו . " ידיד נפשי ",  כינה אותו ,  כמעט כמו  " אהוב נפשי "  שהדביק לח"כ דוד ביטן .  אוי לאותה נפש ,  שאהוביה וידידיה הם רק סייענים לחילוץ ממצוקות .  מה שאמר וינרוט על נתניהו ,  בשיחות חסויות-מקור ,  לא יצוטט במלואו ,  אבל העובדות ברורות :  הידידות לא הועילה .  וינרוט הצליח ,  בסוף האלף הקודם ,  כמציל מטביעה ;  הוא נכשל כמורה לשחייה .  הזוג נתניהו לא למד לקח ,  חזר לסורו ונזקק שוב לשירותי וינרוט ועוד חצי תריסר סניגורים משיקים ,  חופפים ומתנגשים .  זה טוב לפרנסה ,  בהנחה שנתניהו משלם ,  אבל רע לנפש .  מהלך טיפוסי של וינרוט תואר לפני שלוש שנים בידי אמנון אברמוביץ' .  כדי לבקש על נפשה של שרה עקף וינרוט את כל הדרגים והזמין את עצמו אל היועץ וינשטיין ,  מידידיו האישיים והמקצועיים ,  כולל בתיקים העתיקים של נתניהו .  הנימוק להתייחדות ,  שלא כמקובל ,  היה מצבו הרפואי של וינרוט .  הוא בא להיפרד סופית ,  ביקש למנות את וינשטיין למנהל עזבונו  ( וינשטיין המופתע נעתר ,  אך כשהזכירו לו שתפקידו הממלכתי אינו מאפשר לו משימה פרטית ,  התעקש וינרוט שהכוונה לעזבונו הרוחני - שירים ,  מאמרים וחיבורים אחרים )  ,  הכל כדי כבדרך אגב לנסות לחלץ פטור לשרה .  זה היה מאמץ נואש ,  שהתאפס עם פרסומו .  בעידן אחר ,  עם לקוחה אחרת ,  אולי היה לו סיכוי ,  למרות התגובה הציבורית המשוערת .  ואשר לשופטים ,  אין מדובר בהגרלה .  אלת הצדק יותר חיוורת מעיוורת .  ראש ההרכב שישפוט את נתניהו ,  כאשר מנדלבליט ,  כמובטח בסביבתו ,  יאזור עוז להעמידו לדין ,  הרי ידוע - נשיא בית המשפט המחוזי בירושלים אהרן פרקש ,  לשעבר מתמחה של שופטת העליון בדימוס ודודת הנאשם ,  שושנה נתניהו .  השופט פרקש יבחר את שני העמיתים שלצידו ;  ואם ההליכים יתארכו וישתרכו עד לפרישת פרקש לגמלאות ,  הוועדה למינוי שופטים תקבע את יורשו .  וזה ,  כמו בשאר המינויים ,  הרי כוחה של שקד ,  החותרת במוצהר לגדוש את בתי המשפט ,  מהעליון ודרומה ,  בבעלי-ברית רעיוניים ,  ואין כיום בישראל רעיונות מופשטים ,  אלא רק פוליטיקה של שלטון ,  זכויות אזרח ומתנחלים .  איילת שקד ,  ממוקדת מטרה ,  היא מירי רגב בלי הוולגריות .  
מכאן גם החרפה שבהגנתה על שותפה הפוליטי ,  נווה .  מה יותר מובן מאליו מסילוק חשוד בפלילים מוועדה למינוי שופטים ?  מתברר שבישראל ,  כאשר ראש הממשלה חשוד - ומומלץ משטרה להעמדה לדין - בשוחד ,  מרמה והפרת אמונים ,  אין מובן מאליו .  הוועדה למינוי שופטים אמורה לשקף את שלוש הרשויות - השופטת  ( שלושה חברים )  ,  המבצעת  ( שני שרים ,  ביניהם שר המשפטים )  והמחוקקת  ( שני ח"כים )  ומשום מה גם את לשכת עורכי הדין .  זה מאובן שנמצא בחפירות .  אין שום הצדקה להניח לעורכי הדין להשתתף בבחירת השופטים ,  לא מצד התביעה - ואכן הפרקליטות אינה מעורבת - ולא מצד ההגנה ,  או הייצוג האזרחי .  לכל היותר ,  יכול גוף מקצועי של עורכי דין להביע דעה ולתת ציון ,  בבחינת המלצה שכדאי להתחשב בה אך אינה מחייבת .  אם הח"כ מהאופוזיציה מסולק מהוועדה לטובת נציג נוסף של הקואליציה ,  משמע שלממשלה מובטחים מראש ארבעה קולות מתוך תשעה ;  וכשהנציג הבכיר של עורכי הדין רוקם ברית פוליטית עם יו"ר הוועדה ,  שרת המשפטים ,  המשחק מכור .  מוטב להוציא את עורכי הדין מהוועדה ,  להחזיר את האופוזיציה ולאייש את המושבים המתפנים במשפטנים מהאקדמיה ,  כמו בוועדות האיתור של היועץ המשפטי ופרקליט המדינה .
 לקראת הבחירות לכנסת ,  חיוני שהמפלגות יציבו מראש ,  למבחן הציבור ,  מועמדים מטעמן לתפקידי השרים במשרדי המשפטים וביטחון הפנים ,  על רקעם ומצעיהם .  בין השאר על הפרק ,  בעוד שנה קצרה ,  מינוי פרקליט המדינה ,  בוועדה בראשות מנדלבליט .  במשטרה ,  עוד לפני הבחירות ,  בחודש הקרוב ,  אם מינוי המפכ"ל יוסדר בלי תקלות ולא יידרש לרוני אלשיך ממלא מקום כמו לדנינו ,  יתבקש ארדן לאשר למפכ"ל הבא - או להציע לו ביוזמתו ולהסתכן בחיכוך מיידי - סבב ניצבים ,  ארבעה עד שישה במספר .
 התפקיד שמובטח כי יתפנה עם ההודעה על מינוי המפכ"ל הוא מפקד מחוז ירושלים .  בין שלמפכ"ל יתמנה הממ"ז הנוכחי יורם הלוי ,  שסיכוייו גבוהים ביותר ,  ובין שלא  ( ואז הלוי יפרוש לאלתר )  ,  אין להשאיר את המחוז הרגיש מכולם ללא מפקד .  העברת ניצב ממחוז אחר תחייב מינוי שם וכנראה כך גם בתל אביב ,  אם ביתן יקודם במשטרה או בשב"ס או אם לא יסכים לשרת תחת מפכ"ל אחר .  יתמנה גם סמפכ"ל וצפויות תזוזות במחוזות הדרום וש"י ובאגפי המטה הארצי .  כמעט בכל המקרים ,  בגלל האנוכיות הריכוזית של אלשיך ,  אלה יהיו קצינים אלמונים לחלוטין .  הניצב היחיד שמעמדו הציבורי בתקופת אלשיך נשאר בולט הוא הלוי .  שני המועמדים העיקריים לפקד על ירושלים אחריו הם יוצאי המחוז ולשעבר מפקדי מרחבים בו .  אחד מהם ,  ניצב משה ברקת ,  היה חודשים מעטים מזכירו של ארדן ונהנה גם מסמיכות המחוז שלו ,  ש"י ,  לירושלים ,  אך מסתמן יתרון למועמד השני ,  ניצב דורון ידיד ,  המבוגר מברקת ,  מילא גם תפקידים נוספים במטה המחוז ויחידותיו ונחשב תקיף יותר בסגנונו הפיקודי .  ידיד הוא כיום ראש אגף התנועה .  אין סיבה להניח ששוטריו נתקלו אי פעם בדמות צבעונית ומתוחכמת כמו אימו של שחר איילון .
  ( עדכון ראשון 18.10 ,  17:00 )  

לא חמוצים ,  כבושים :  הדחלילים שגורמים לנתניהו לחייך
קולן של המשטרה ,  הפרקליטות והעומדים בראשן אינו נשמע ,  ראשיהן הבולטים קוצצו ורוח המפקד מונעת עשיית גלים .  הדעתנות דוכאה ,  הפקידות הצייתנית ניצחה - וראש הממשלה יכול להיות מרוצה

