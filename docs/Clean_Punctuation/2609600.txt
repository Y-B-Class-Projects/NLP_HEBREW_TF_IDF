למרות הכל ,  נתניהו
העם אמר את דברו - ודברו ברור :  בנימין נתניהו הוא ראש הממשלה הבא ,  ושום גוש נגדי ,  אפילו לא גוש שיכלול את המפלגות של אויבי ישראל ,  לא יוכל למנוע זאת .  למעשה ,  לא היה לנתניהו מתחרה של ממש על תפקיד ראש הממשלה ,  אך הירידה במספר נבחרי סיעתו עלולה להקשות עליו את מלאכת המרכבה .
 הברירות הן הקמת ממשלה ללא דיחוי על בסיס הגרעין הפרלמנטרי המוצק שיש לו ,  כשם שעשה בגין בשנת 1977 ,  ולקרוא לסיעות הציוניות האחרות להצטרף אליה לאחר מכן - ולחלופין ,  לפתוח במשא ומתן ממושך עם השותפות הוודאיות והפוטנציאליות .  לשתי הגישות יתרונות וחסרונות ,  ונתניהו יצטרך להחליט מה עדיף .  
אם הליכוד לא מיצה באופן מלא את הפוטנציאל האלקטורלי שלו ,  יש לכך יותר מסיבה אחת ,  ובעתיד הלא רחוק יצטרכו להתייחס גם לכך ,  אך השאלה המהותית והעיקרית שתעמוד עכשיו בפני ראש הממשלה הנבחר היא כיצד להבטיח שלממשלתו יהיו כושר הביצוע וחופש הפעולה בנוגע לצעדים ההכרחיים בנושאים המדיניים ,  הביטחוניים והכלכליים שיעלו על סדר היום בארבע השנים הקרובות - ואולי כבר בשנה הזאת ממש .  יהיה עליו לחסום את המגמות הפופוליסטיות בענייני כלכלה וחברה כדי להבטיח שלא נידרדר למצבן הרעוע של חלק ממדינות אירופה - ובו בזמן להתמודד עם הסכנות הנובעות מהנעשה בסביבה שבה אנו חיים .
 נושא שקרוב לוודאי יאפיל על היתר יהיה ההתגרענות האיראנית ,  וסוגיה זו גם תטביע את חותמה על יחסינו המדיניים והצבאיים עם ארה"ב - לחיוב או לשלילה .  מעודד בהקשר זה כי הנשיא אובאמה הצהיר אתמול כי ממשלו יקיים קשר הדוק עם כל ממשלה בישראל ,  והרי הוא כבר ידע שזו תהיה ממשלה בראשות נתניהו .
 גם הנושא הפלשתיני לא ייעלם מהשטח ,  וגם בהקשר זה מעודדת ההודעה של אובאמה כי ארה"ב תמשיך לתמוך במו"מ ישיר ללא תנאים מוקדמים ,  כעמדת נתניהו .  עם זאת ,  יש להניח כי נתניהו ירצה בכהונתו הקרובה להעלות רעיונות חדשים ויצירתיים כדי לקדם אפשרות של הסדר עם הפלשתינים - אך בלי לפגוע באינטרסים הביטחוניים הבסיסיים של ישראל ,  או בערכיה היהודיים והציוניים .
 על אף מסע ההפחדות של תועמלני השמאל והתקשורת השמאלית בישראל ובאמריקה בנוגע לנקמנות האמריקנית בישראל ,  יש להניח שאובאמה ויועציו ,  הערים לאינטרסים הבסיסיים המשותפים לשתי המדינות ולסכנות האורבות לשתיהן בחלק זה של העולם ,  יהיו יותר כנים ומציאותיים מהאופוזיציונרים הישראלים .  ברור שכדי להבטיח זאת ,  תצטרך גם ממשלת נתניהו החדשה לנקוט מדיניות ודיפלומטיה פעילות ויצירתיות - אולי יותר מאי פעם .  

למרות הכל ,  נתניהו
nan
