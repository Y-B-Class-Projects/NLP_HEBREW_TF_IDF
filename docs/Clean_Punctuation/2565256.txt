פוסט פוליטי :  נתניהו מעדיף את ערוץ 10 חי וחלש
האם ראש הממשלה רוצה ליצור לעצמו בערוץ 10 מודל זהה לזה שיצר ברשות השידור ?  ובש"ס וישראל ביתנו לא יתפשרו על פחות משותפות אמיתית בנושא התקציב
עם כינון ממשלתו מינה ראש הממשלה ,  בנימין נתניהו ,  את השר יולי אדלשטיין לממונה על רשות השידור .  אדלשטיין החל לפעול לקידום הרפורמה ותהליכי ההבראה של הגוף הציבורי .  חודשיים מאוחר יותר התפטר מתפקידו יו"ר הרשות ,  משה גביש ,  ואדלשטיין החל לחפש לו מחליף .  הפור נפל על אמנון דיק ,  לשעבר מנכ"ל בזק .  אדלשטיין חשב שניסיונו ,  כישוריו וחוסר הזדהותו הפוליטית של דיק יביאו להאצת תהליכי ההבראה .  אבל אז הגיע איתות מהלשכה .  יש בעיות עם אמנון דיק .  גורמים המעורים בפרטים מספרים שחטאו הוא קרבה שמייחסים לו בקרבת נתניהו לציפי לבני וקדימה ,  רחמנא ליצלן .  לאחר מספר חודשים שבהם השתנתה שוב ושוב ההחלטה בעניין דיק ,  החליט אדלשטיין להחזיר את תיק רשות השידור לנתניהו .  כנראה שהוא הבין שאין כוונה אמיתית לתת לו לנהל את רשות השידור .  בהודעה שנמסר מלשכת נתניהו באותם ימים נכתב שאדלשטיין פורש כדי להתגייס למאמץ ההסברתי בעניין האירני ובהשלכות של דו"ח גולדסטון ,  וש"ראש הממשלה יקבע בהמשך את המתכונת החדשה שבה תטופל רשות השידור ". 
שנתיים וחצי חלפו מאז שהתיק חזר ללשכת נתניהו .  הנושאים שעל הפרק בוערים :  הטיפול בנושא האירני ,  האביב הערבי משנה סדרי עולם מסביב לישראל ,  והמצב הכלכלי נראה בכי רע .  והיכן נמצא תיק רשות השידור ?  עדיין עמוק בכיס של לשכת ראש הממשלה .  אף לא אחד מהשרים קיבל את התיק ,  על אף שיש לא מעט שהיו שמחים לקחת אותו לידיהם . " המתכונת החדשה "  שבה מטופלת רשות השידור היא שהכוח נשאר בידיים של נתניהו ואנשיו .  אדם שיחסיו עם נתניהו עלו על שרטון סיפר לא מכבר ,  שאחד ממקורבי ראש הממשלה פעל לכך שבתור עונש הוא לא יעלה לשידור בקול ישראל .  הנה דוגמה למה  " המתכונת החדשה "  היא אחלה מתכונת .  לכן כדאי לשאול את האנשים בקרבת נתניהו ,  אשר מיתממים לגבי האחריות שתולים בו באשר לגורל ערוץ 10 ואף מייחסים לו מניעים זרים ,  האם הם לוקים בשכחה ?  האם אינם מודעים לעובדה שהבוס שלהם עוסק באובססיביות בעסקי התקשורת ומייחס לה חשיבות עליונה ?  האם גם הם לא חשים באי נוחות מכך שבמקביל לדיון בפריסת החובות של ערוץ 10 במשרד האוצר ,  מתנהל הליך בוררות בין הערוץ לראש הממשלה ושר העל לאסטרטגיה כלכלית ? 
מצד שני קשה להתעלם מהקשיים הכלכליים שמלווים את הערוץ מיום היווסדו .  בשנים האחרונות ,  היוזמות וההקלות שניתנו לו באו דווקא מכיוון אנשים המקורבים לנתניהו .  דחיית החובות הקודמת ,  לדוגמה ,  אושרה בוועדת הכלכלה בעת שבראשה ישב ח"כ אופיר אקוניס ,  דוברו של נתניהו בעבר .  אקוניס אף העלה יוזמה לפני מספר חודשים - שחובות הערוץ יומרו במחויבויות תוכן .  בפגישה שנערכה מוקדם יותר השבוע התבקשו ראשי ערוץ 10 להציג תכנית כלכלית שתאפשר את קיום הערוץ בבטחה בשנים הקרובות .  אנשי האוצר לא היו שבעי רצון ממה ששמעו .  
ולמרות זאת בסופו של דבר ,  טוענים גורמים פוליטיים שמכירים את הנושא מקרוב ,  ראש הממשלה לא ייתן לערוץ ליפול משתי סיבות עיקריות :  האחת ,  לא טוב שערוץ מסחרי שניתן בחינם לתושבי המדינה נסגר במשמרת שלך .  אפשר להאשים את כל העולם ,  אבל חוסר התפקוד עלול להידבק גם בך .  בנוסף ,  ערוץ שנתון בקשיים כלכליים ותלוי בראש הממשלה זה הרי המתכון הבדוק לעיתונות קצוצת כנפיים וכסוסת ציפורניים .  אולי נתניהו חושב שמה שעובד לו טוב בערוץ הראשון יעבוד גם בערוץ 10 .  הכתבה של רביב דרוקר ששודרה שם השבוע ,  וחשפה בעיות במנגנון של מרכז הליכוד ,  אולי מבשרת שמחכה לו הפתעה .  
ועוד נקודה למחשבה אחרונה לשרים וח"כים מהליכוד שממלאים את פיהם מים ולא יוצאים להגן על ראש הממשלה בנושא ערוץ 10 .  נתניהו ,  מספרים בסביבתו ,  מתקשה להבין את דרך פעולתכם .  הוא גם לא מתכוון לשכוח מי עמד לצדו בעת ההיא ,  ומי חיפש את כל הסיבות שבעולם מדוע לסכור את פיו .  
את העיתונות המדממת נתניהו עוד יפגוש בגדול לקראת הבחירות הבאות .  אם לא יתרחש לפניהן מהלך צבאי משמעותי ,  תתקיים כאן מלחמת עולם על סדר היום .  ראש הממשלה ושר הביטחון יבקשו להביא את הבוחר לקלפי כששאלות ביטחוניות טורדות את מנוחתו .  שלי יחימוביץ' ,  יאיר לפיד ושאר המפלגות מהמרכז שמאלה ינסו ללכוד את תשומת הלב הכלכלית-חברתית .  העיתונאים במערכות המצומצמות והמקוצצות ידווחו ,  ישדרו ,  יצלמו ויערכו הפעם מדם ליבם .  המובטלים לא יהיו עוד רק עובדי מפעלים בפריפריה ,  אלא חברים מהדסק ,  שבימים אלה מפוטרים בהמוניהם .  
ראש הממשלה ,  שתמיד מוצא סיבה להיות לחוץ ,  מוטרד מאוד מהשפעת המצב הכלכלי על תוצאות הבחירות .   ( אגב ,  שר בכיר שאף אחד לא מטיל ספק בחושיו הפוליטיים ,  אומר : " יהיו הבחירות מתי שיהיו ,  הן יסובו סביב הנושא החברתי-כלכלי ")  .  
למרות שהסקרים האחרונים העמידו את הליכוד סביב ה-30 מנדטים ,  החיבור בין גזירות כלכליות לעופר עיני ושלי יחימוביץ' עלול לייצר לנתניהו בעיה אמיתית .  את דיוני התקציב הוא דחה כמה שאפשר ,  אבל שעון החול הולך ואוזל .  תשובות למיני-אולטימטום שהציב לשותפותיו  תגידו מראש אם אתן איתי עד הסוף או לא  הוא טרם קיבל .  גורמים בקואליציה מספרים שהם מתקשים להבין ממנו מה הולך לקרות .  בשיחות עמו הוא אומר דברים כלליים .  את אנשיו הוא שולח לשיחות גישוש מפורטות יותר ,  אבל בהכירם את הלקוח הם יודעים שעד שלא יורדים לפרטי פרטים אין על מה לדבר .  הרי אפשר לקצץ במקום אחד ולפצות ממקום שני .  את הקלפים האלה שומר נתניהו קרוב לחזה . " אף אחד לא ראה את התקציב ",  אומר בכיר באחת השותפות הקואליציוניות . " אנחנו רוצים לראות מה טמון בו .  הולכים להנחית על הציבור גזירות ,  אבל איך אפשר להכריע בלי לדעת על חשבון מי זה בא ?  במשך שנים גילינו אחריות קואליציונית ,  אז למה דווקא עכשיו נתניהו מצפה שנקנה חתול בשק ?  זה פשוט זלזול בשותפים הקואליציוניים ".   " ובכלל ",  מסביר שותף אחר , " נראה לי שעוד לפני שראש הממשלה מודאג מאיתנו הוא מוטרד מההשפעה שתהיה לגזירות על הבוחרים של הליכוד .  הרי זה יפגע בהם לא פחות מאשר בנו ".  
הכנסת הזו הוכיחה כבר הוכיחה כישורי לוליינות מרשימים בכל הקשור לשרידותה ,  אולם עם ההתנגדויות של ישראל ביתנו וש"ס לתקציב ,  במקביל לפחדיו של נתניהו מנחת זרועם של בוחרי הליכוד ,  פיזור הכנסת נראה קרוב מתמיד . " ישראל ביתנו ערוכה לבחירות בכל זמן נתון ,  אבל אנחנו חושבים שזו לא העת ",  אומרת מזכ"לית ישראל ביתנו ,  ח"כ פאינה קירשנבאום , " אם יהיה דיון פתוח עם הסיעות תוך כדי נכונות להעביר את התקציב אנחנו נשתף פעולה .  אבל אם נתניהו חושב שנתמוך אוטומטית בתקציב בלי לדעת מה יש בו הוא טועה .  והאחריות להקדמת הבחירות במקרה הזה תיפול עליו ".  

פוסט פוליטי :  נתניהו מעדיף את ערוץ 10 חי וחלש
האם ראש הממשלה רוצה ליצור לעצמו בערוץ 10 מודל זהה לזה שיצר ברשות השידור ?  ובש"ס וישראל ביתנו לא יתפשרו על פחות משותפות אמיתית בנושא התקציב

