אובמה בחר  הסכם עם איראן לפני מדינה פלסטינית
הודאתו של אובמה שאין סיכוי להסכם ישראלי-פלסטיני כעת נועדה בראש ובראשונה למנוע עימות נוסף עם ישראל ,  שעלול לפגוע בסיכוייו הטובים להעביר את הסכם הגרעין עם איראן בקונגרס .  עם זאת ,  לאמירה כזו יכולות להיות השלכות רבות דווקא באירופה
ימים ספורים לאחר הבחירות בישראל התקשר נשיא ארצות הברית ברק אובמה לראש הממשלה בנימין נתניהו כדי לברך אותו על ניצחונו .  בהודעה שהוציא הבית הלבן לאחר השיחה ,  נאמר כי אובמה הבהיר לנתניהו שבעקבות אמירותיו ערב הבחירות ,  בדגש על ההבטחה שבתקופתו לא תקום מדינה פלסטינית ,  תבצע ארצות הברית  " הערכה מחדש "  של גישתה לסכסוך הישראלי-פלסטיני .
" הערכה מחדש "  הוא ביטוי ששום מנהיג בעולם לא רוצה לשמוע מנשיא ארצות הברית ביחס למדינתו .  בהיסטוריה של היחסים בין המדינות הוא הופיע לראשונה באמצע שנות ה-70 ,  כאשר הממשל של הנשיא הרפובליקני ג'רלד פורד החליט לבצע  " הערכה מחדש "  של היחסים עם ישראל ,  בשל סרבנותה בתהליך השלום עם מצרים .  האיום הוביל את ישראל להתפשר וסלל את הדרך להסכם הביניים הישראלי-מצרי בשנת 1975 .  
בסוף השבוע הסביר אובמה בריאיון לרשת  " אל-ערביה "  מה היא תוצאת אותה  " הערכה מחדש "  של ממשלו בנושא הישראלי-פלסטיני .  שנה בלבד אחרי קריסת המשא ומתן שניהל ג'ון קרי הודה אובמה כי אין בעת הזו כל סיכוי להסכם שלום בין ישראל לפלסטינים ,  וכי במקום להתחיל משא ומתן נוסף וחסר סיכוי ,  על ארצות הברית להתמקד בצעדים מעשיים בשטח שישמרו בחיים את פתרון שתי המדינות ,  בתקווה שבעתיד יתקיימו תנאים נוחים יותר ליישומו .  
אמנם אובמה לא ציין זאת בדבריו ,  אבל הסיבה האמיתית להחלטה זו אינה קשורה לסכסוך הישראלי-פלסטיני ,  אלא למשא ומתן עם איראן באשר לתכנית הגרעין שלה .  למרות הנאום של נתניהו בקונגרס ,  בעת הנוכחית לאובמה יש סיכוי גבוה מאוד להעביר את הסכם הגרעין בקונגרס .  בבית הלבן חוששים שעימות פומבי וקולני עם ישראל בנושא הפלסטיני יסייע לנתניהו לגייס תמיכה נוספת בקרב חברי קונגרס דמוקרטים באופן שיסכן את ההסכם עם איראן .  בבחירה בין הסכם עם איראן למדינה פלסטינית ,  ממשל אובמה בחר בהסכם עם איראן - והנשיא מודע לכך שייתכן כי החלטה זו סותמת את הגולל עבור הפלסטינים עד לתום כהונתו .  
במרץ האחרון החליט אובמה למנות יועץ חדש לענייני המזרח התיכון ,  דיפלומט ותיק ששמו רוב מאלי ,  ששימש יועץ גם בתקופתו של קלינטון .  מאלי ספג בעבר ביקורת קשה מצד הלובי הפרו-ישראלי בוושינגטון לאחר שפרסם מאמר נרחב על ועידת קמפ דייוויד ובניגוד לגרסתו של הנשיא קלינטון ,  הטיל חלק מהאחריות לכישלון הוועידה על אהוד ברק ולא רק על יאסר ערפאת .  מינויו של מאלי נתפס כסימן לכך שאובמה עדיין מחויב לנושא הישראלי-פלסטיני ,  אולם גורמים בוושינגטון אמרו לוואלה ! NEWS כי מאז המינוי ,  מאלי מתמקד כמעט באופן בלעדי בסוגיה האיראנית וביחסים עם מדינות המפרץ .  הפלסטינים ,  לפחות בינתיים ,  נדחקו מסדר היום .  
שאלה אחת שעדיין נותרה פתוחה היא כיצד לנהוג כאשר צרפת תגיש בקיץ הצעה למועצת הביטחון של האו"ם להקמת מדינה פלסטינית על בסיס גבולות 1967 .  כפי שפורסם בעבר כאן ובמקומות אחרים ,  רוב הדרג הפקידותי הבכיר במחלקת המדינה ובבית הלבן סבור כי על ארצות הברית להימנע מהטלת וטו על הצעה כזו ,  בתנאי שהניסוח שלה יהיה מאוזן כלפי ישראל - למשל ,  יכלול את הביטוי  " מדינה יהודית ".  אובמה טרם החליט בנושא ,  אבל הוא כבר ביקש מהצרפתים שלא להעלות את ההצעה עד ליולי ,  כדי לאפשר לו לסיים קודם לכן את המשא ומתן עם איראן .  
הדבר היחיד שצריך להדאיג את ראש הממשלה נתניהו בדבריו של אובמה ,  זה ההשפעה שעשויה להיות להם באירופה .  בתוך האיחוד האירופי מתנהל ויכוח כיצד לנהוג בישראל .  שרת החוץ של האיחוד ,  פדריקה מוגריני ,  מעוניינת לשכנע את נתניהו ואאת בו מאזן לנהל סבב נוסף של משא ומתן ,  ואילו פקידים בכירים הכפופים לה סבורים שיהיה זה יהיה בזבוז זמן משווע וקוראים לנקוט צעדי סנקציות חדשים בנושא ההתנחלויות .  כאשר נשיא ארצות הברית מודה בעצמו שאין כל טעם במשא ומתן ,  דבריו עשויים להכריע את הוויכוח .  
לפניות לכתב אמיר תיבון :  amir.tibon@walla.co.il 

אובמה בחר  הסכם עם איראן לפני מדינה פלסטינית
הודאתו של אובמה שאין סיכוי להסכם ישראלי-פלסטיני כעת נועדה בראש ובראשונה למנוע עימות נוסף עם ישראל ,  שעלול לפגוע בסיכוייו הטובים להעביר את הסכם הגרעין עם איראן בקונגרס .  עם זאת ,  לאמירה כזו יכולות להיות השלכות רבות דווקא באירופה

