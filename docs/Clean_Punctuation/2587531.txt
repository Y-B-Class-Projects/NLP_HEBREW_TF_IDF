אסון במצרים :  רכבת מחצה אוטובוס ,  49 ילדים נהרגו
שר התחבורה הזדרז להגיש לנשיא מורסי את התפטרותו אחרי האסון ,  שאירע אתמול כ-300 ק"מ מדרום לקהיר .  חרף המתיחות באשר למבצע  " עמוד ענן ",  נתניהו הביע תנחומיו בפני מורסי
49 ילדים נהרגו אמש  ( שבת )  בתאונת דרכים במצרים ,  כשהאוטובוס שבו נסעו נפגע מרכבת נוסעת .  בנוסף ,  נהרגו נהג האוטובוס והאישה המלווה ששמרה על הכיתה .  מרבית הילדים שנהרגו היו בגילים ארבע-שש .  
האוטובוס אסף ילדים מכמה כפרים במצרים התיכונה בדרכם לבתי הספר האזוריים .  התאונה התרחשה במחוז אסיוט ,  כ-300 קילומטרים מדרום לקהיר ,  ועדי ראייה סיפרו כי המחסומים בכביש לא הופעלו כראוי ,  ולא חסמו את התנועה בציר בזמן שהרכבת חצתה אותו .  שר התחבורה של מצרים ,  מוחמד רשיד ,  הגיש את התפטרותו לנשיא ,  מוחמד מורסי .  מפעיל המחסום התפטר ,  וגם ראש מנהל הרכבות פרש מתפקידו .  הנשיא מורסי אמר כי תיפתח תחקירה ,  ובסיומה ימוצה הדין עם כל האחראים לאסון .  
בשל עוצמת ההתנגשות ,  האוטובוס נחצה לשניים ונגרר מאות מטרים עד שנהג הרכבת הצליח לבלום לבסוף .  כתמי דם הותזו לכל עבר וילקוטים פוזרו לאורך המסילה .  רופאים בבתי החולים באזור סיפרו כי הגופות אותרו במצב חמור מאוד ,  וכי יש קושי רב לזהותן .
 שעות לאחר האירוע ,  שיגר ראש הממשלה בנימין נתניהו לנשיא מורסי את תנחומיו על התאונה הקטלנית .  זאת על רקע לחץ בינלאומי כבד על מצרים לאלץ את חמאס להפסיק את ירי הטילים לעבר ישראל והציפייה לתיווך מצרי שיביא להפסקת אש .
 ראש ממשלת מצרים ,  הישאם קנדיל ,  היה אמור לבקר באזור התאונה ,  אך תושבי הכפר שממנו יצא האוטובוס אמרו בזעם כי לא יתירו לפקידי הממשל לבקר במקום . " הם רק רוצים לבוא לכאן כדי להצטלם ",  אמרו תושבים בכפר מנפלוט .  
גם בקהיר נשמעו קולות נגד הממשלה .  מונה אחמד ,  בת 60 ,  אמרה : " זו בושה וחרפה לממשלה .  כל השרים - ולא רק שר אחד - צריכים להתפטר .  ככה צריך להיות במדינה מתוקנת ". 
הבוקר נמסר כי כל אחת ממשפחות ההרוגים תקבל פיצויים בגובה של 40 אלף לירות מצריות - כ-6,550 דולרים .  משרד המושל במחוז אסיוט פרסם הבהרה על גובה הפיצויים ,  בשל פרסומים סותרים בנושא .  לפי דיווחים בתקשורת המצרית ,  לאורך הלילה פורסמו בפייסבוק ובטוויטר טענות לפיהן גובה הפיצויים להורים יעמוד על 5,000 לירות  ( כ-800 דולרים )  בלבד .  

אסון במצרים :  רכבת מחצה אוטובוס ,  49 ילדים נהרגו
שר התחבורה הזדרז להגיש לנשיא מורסי את התפטרותו אחרי האסון ,  שאירע אתמול כ-300 ק"מ מדרום לקהיר .  חרף המתיחות באשר למבצע  " עמוד ענן ",  נתניהו הביע תנחומיו בפני מורסי

