ישראל איננה המכשול
ראש הממשלה בנימין נתניהו נשא לפני כשבועיים ,  במסגרת ישיבה מורחבת של הממשלה ,  מונולוג מדיני רב-משמעות שמשום מה לא זכה לתהודה תקשורתית רבה ,  אף שייתכן שחשיבותו עולה על זו של נאום בר-אילן המפורסם ,  ומכל מקום הוא משלים אותו .  כפי שנמסר ,  נתניהו אמר ש"הוויכוח על כמה יהודים וכמה פלשתינים יהיו בין הים לירדן אינו רלוונטי ולא משנה אם יש חצי מיליון פלשתינים יותר או פחות ,  כי אין לי שום רצון לספח אותם לישראל ".  עוד הוסיף נתניהו ואמר כי  " אני רוצה להיפרד מהם כדי שלא יהיו אזרחי ישראל .  אותי מעניין שיהיה רוב יהודי מוצק בתוך מדינת ישראל ,  בתוך גבולותיה ,  כפי שיוגדרו ".  
אם הציטוטים מדויקים ומעידים על ה"אני מאמין "  של ראש הממשלה ,  ניתן לפרשם בצורות שונות ,  אף שהמכנה המשותף לכולם הוא שמרבית שטחי יהודה ושומרון ,  ובוודאי אלה המאוכלסים בעיקר בערבים ,  לא יהיו בעתיד חלק ממדינת ישראל .  כאמור ,  הדברים אינם מצביעים בהכרח רק על מסקנה אופרטיבית אחת .  האמירה  " אין לי שום רצון לספח אותם  ( הפלשתינים )  לישראל "  יכולה להצביע על חזרה לנוסחת מנחם בגין ל"אוטונומיה של אנשים "  ללא סיפוח השטחים ,  או על הסדרים עתידיים עם ממלכת ירדן ואפילו על סטטוס קוו ממושך .  ברור שגם האופציה של המדינה הפלשתינית קיימת ,  ויש מי שיאמר כי זו האפשרות המועדפת ,  לפחות מבחינת הקהילה הבינלאומית .  
אך מבחינה מעשית ,  המכשול העיקרי העומד בפני כינון מדינה פלשתינית מתפקדת אינו ישראל ,  ובוודאי לא היישובים העבריים בחלקים שונים של ה"שטחים ".  הבעיה טמונה בעובדה הבסיסית שלאותם מיליוני ערבים המכנים עצמם  " פלשתינים "  אין בעצם אטריבוטים של לאום אמיתי .  בניגוד לעם היהודי ,  ששמר על צביונו אף שהיה במשך קרוב לאלפיים שנה מפוזר בין הגויים - הערבים היושבים בארץ ישראל הם ביסודו של דבר ערב רב של שבטים בעלי אינטרסים שונים ולעיתים מנוגדים .  כפי שהניסיון הוכיח ,  קשה לראות בהם גוף מאוחד המסוגל לקיים חברה ריבונית ומשילה .  האינטרסים של חברון אינם אלה של שכם ,  ובוודאי לא של עזה .  מי שמבין כל זאת יותר מכולם הוא אבו מאזן .  גם בשל כך הוא מעדיף כנראה הצהרות סמליות באו"ם על מו"מ תכליתי עם ישראל ,  שיעמיד אותו בפני הכרעות קשות ,  כולל במישור הפנים-פלשתיני .
 עם זאת ,  ישראל ,  מתוך אינטרס עצמי ברור ,  אינה יכולה כמובן להתעלם מהבעייתיות הפלשתינית ממש על סף ביתה .  המונולוג של נתניהו הוא קריאת כיוון ברורה שכוונתה לאפשר לפלשתינים להחליט על עתידם ,  אך לא על עתידנו .  כלומר ,  מטרתנו היא להבטיח את עתידה הלאומי ,  הביטחוני ,  היהודי ,  הדמוקרטי והדמוגרפי של ישראל .  ואם הפלשתינים יסרבו למו"מ ,  אפשר להבטיח זאת על ידינו באורח חד-צדדי .  ירושלים רבתי וגושי התיישבות יהיו בתחום הריבוני של ישראל ,  ובבקעת הירדן תהיה נוכחות אפקטיבית של ישראל .  
בהקשר זה יש לישראל אינטרס לשתף פעולה ככל שניתן עם ארה"ב ,  חרף נאום בלתי מסייע כזה או אחר או התבטאות מטרידה כזו או אחרת של הנשיא אובאמה .  האמירה על  " גבולות 67' וחילופי שטחים "  בנאומו הראשון לא היתה מועילה - כפי שהעיר אליוט אברמס ,  האיש הממונה על ענייני המזרח התיכון במועצה לביטחון לאומי של הנשיא בוש - מפני שנוסחה זו היתה מאלצת את ישראל למסור לפלשתינים שטחים ריבוניים משלה תמורת הכותל המערבי .  
שליחו של אובאמה ,  דניס רוס ,  ביקר לאחרונה בישראל והעלה כנראה הצעות שונות כדי לקרב בין עמדות וושינגטון לירושלים .  בשלב זה טרם נמצאה הנוסחה הגואלת ,  אך מגעים שקטים נמשכים .  יש לקוות כי בשבועות הקרובים יימצא ,  במאמץ אינטלקטואלי משותף ,  הפתרון .  ה"מונולוג "  של נתניהו יכול לסייע בכך .
 
ישראל איננה המכשול
nan
