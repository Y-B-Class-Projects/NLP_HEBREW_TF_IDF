מכה לתנובה :  שוק הגבינות ייפתח ליבוא של גבינה קשה
שוק הגבינות הקשות ייפתח ליבוא רחב - כך הוחלט אתמול בדיון בלשכת ראש הממשלה .  המהלך צפוי לפגוע בתנובה ,  המחזיקה ביותר מ-80% משוק הגבינות הצהובות ,  שיהיו המוצר הראשון שייבחר ליבוא
שוק הגבינות הקשות  ( הגבינות הצהובות )  ייפתח ליבוא רחב - כך הוחלט אתמול בדיון בלשכת ראש הממשלה ,  בנימין נתניהו .  בדיון בלשכת נתניהו ,  שארך ארבע שעות ,  השתתפו שר האוצר יובל שטייניץ ,  שר התמ"ת שלום שמחון ושרת החקלאות אורית נוקד .  הדיון היה מתוח .  נתניהו תבע לקבל החלטות במהלך הישיבה ,  בטענה כי לא ניתן למתוח יותר את הדיונים בנושא זה - המסעיר את הציבור בשבועות האחרונים .  למרות זאת התקבלו בישיבה רק החלטות חלקיות .  מחלוקת בין השרים מנעה גיבוש הסכמה על היקף הפתיחה של השוק ליבוא .  מנכ"ל משרד ראש הממשלה ,  איל גבאי ,  מונה לגשר בין הצדדים בעניין זה .  גבאי השתתף גם הוא בדיון ,  ולצדו ראש המועצה הלאומית לכלכלה וחברה ,  יוג'ין קנדל ,  ופקידים בכירים ממשרדי האוצר ,  התמ"ת והחקלאות .  
כיום מותר לייבא לישראל 1,080 טונה של גבינה קשה בשנה במכס של 50% .  כן ניתן לייבא גבינה יקרה ומיוחדת יותר כמו קממבר ,  ברי ופרמזן ללא מגבלה כמותית במכס של עד 100% .  משרד האוצר הציע להרחיב את יבוא הגבינה הצהובה הרגילה ל-5,000 טונה בשנה ולהטיל עליו מכס נמוך או אפסי ,  ואילו משרד התמ"ת תמך בהגדלת המכסה ל-2,500 טונה ללא מכס .  משרד החקלאות תומך בהשארת המכסה הקיימת אך מוכן להוריד את המכס לאפס .  נוקד ציינה ,  כי רצוי לראות איך השוק מגיב להורדה זו ואז להחליט על המשך פתיחה ליבוא .  
ההחלטה לפתוח את השוק ליבוא גבינות מהוות מכה קשה עבור תנובה .  תנובה מחזיקה ביותר מ-80% משוק הגבינות הצהובות ,  שיהיו המוצר הראשון שייבחר ליבוא עקב חיי המדף הארוכים שלהן .  הקוטג' והגבינה הצהובה הם שניים מהמוצרים הרווחיים ביותר של תנובה ,  שכבר ספגה פגיעה קשה כשנאלצה להוריד את מחיר הקוטג' - וכעת היא נפגעת שוב .  מתנובה נמסר אתמול בתגובה : " נמתין להחלטות המלאות של ראש הממשלה והשרים ".  
קטגוריית הגבינות הצהובות מגלגלת כ-700 מיליון שקל בשנה .  בנוסף לתנובה פועלות בה טרה ,  שבבעלות קוקה קולה ישראל ,  ו"הצהובה הטובה "  של כפיר .  יותר מ-60% ממכירות הקטגוריה הן במעדניות ,  של מוצרים בפיקוח .  
גם הרפתנים צפויים להיפגע מפתיחת השוק ליבוא גבינות .  על פי הערכות בענף החקלאות ,  כדי ליצור קילוגרם אחד של גבינה צהובה נדרשים 13 ליטרים חלב .  לפיכך ,  החשש בקרב חקלאים הוא שיבוא גדול של גבינה צהובה יפחית בשיעור משמעותי את הביקוש לחלב .  
שר האוצר הדגיש במהלך הדיון כי הפתיחה ליבוא מחו"ל תעשה ברגישות תוך פגיעה מינימלית ברפתנים .  עם זאת לא נקבעו לוחות זמנים ופרטים עקרוניים חשובים אחרים כמו הכמויות המיובאות שיהיו פטורות ממס .  האוצר חותר לכמויות גדולות יותר מאלה שעליהם מסכימים משרדי התמ"ת והחקלאות .  גבאי ייפגש עם נציגי המשרדים השנים כדי לקבוע מהם המוצרים שניתן יהיה לייבא ,  באילו כמויות ,  מאילו מדינות אפשר יהיה לייבא ,  ומי יהיו הגורמים שיובילו את היבוא .  גבאי ינסה להשלים את השיחות עד סוף השבוע הבא .
 מחלוקת נוספת שגבאי יידרש להכריע לגביה היא המחיר שבו ימכרו המחלבות את החלב  ( מחיר מטרה )  .  נוקד מסרבת לשנות את המחיר ,  שהוא כיום 2.19 שקלים לליטר  ( כולל תשלום של כ-5 אגורות לליטר למועצת החלב )  .  שמחון הציע להוריד את מחיר המטרה ב-10 אגורות לליטר ,  ושטייניץ - ב-20 אגורות לליטר .  בממשלה מקווים שהורדה במחיר המטרה תתבטא בהורדה חדה יותר במחיר הסופי של מוצרי חלב .  
נושאים אחרים שעליהם היתה הסכמה בין השרים לא הובאו לדיון עם נתניהו ,  והם צפויים לקבל אישור סופי כחלק ממהלך מקיף שיכלול גם את שינוי מחיר המטרה והיקף היבוא .  הסעיפים המוסכמים כוללים הקלות במיזוגים בין רפתות במושבים ובקיבוצים ,  פתיחת 10% משוק החלב הניגר לתחרות מול אופציה ליבוא אבקת חלב וגבינות ,  ועריכת ביקורת על רווחי מחלבות ורשתות לדיונים .  אלה כוללות איסור על רשתות ומחלבות לייבא גבינות קשות ,  תמריצים להתייעלות בענף הרפתות ,  חובת דיווח רווחיות מצד מחלבות ורשתות על כ-20 מוצרי יסוד בתחום החלב וסימון מוצרים בפיקוח במקום בולט ברשתות השיווק .  
בדיונים הוצג דו"ח שהזכיר שלשום בכנסת שמחון ,  שעל פיו מגלגלות רשתות השיווק על הספקים עלויות ,  ואלה מגולגלות גם על הצרכן .  שמחון מצפה מרשות ההגבלים לפעול בעניין .  הרשות התחילה לאסוף מידע על מגוון התשלומים הסמויים בין ספקים  ( מחלבות )  לרשתות .
 
מכה לתנובה :  שוק הגבינות ייפתח ליבוא של גבינה קשה
שוק הגבינות הקשות ייפתח ליבוא רחב - כך הוחלט אתמול בדיון בלשכת ראש הממשלה .  המהלך צפוי לפגוע בתנובה ,  המחזיקה ביותר מ-80% משוק הגבינות הצהובות ,  שיהיו המוצר הראשון שייבחר ליבוא

