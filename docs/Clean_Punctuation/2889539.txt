עמוס גיתאי : " נתניהו מעמיד את החברה הישראלית בסכנה "
 במאי הסרט  " רבין  :  היום האחרון "  והסופר דוד גרוסמן ,  התראיינו בנפרד לשני עיתונים נחשבים בצרפת והעבירו ביקורת על מדיניותו של ראש הממשלה .  גרוסמן : " אין לו שום חזון לעתיד "
 ראש הממשלה בנימין נתניהו אמנם ביטל את ראיונות החג שלו ,  אבל זה כמובן לא מונע מאחרים להתראיין בימים האחרים ולתקוף אותו .  כך עשו הסופר דוד גרוסמן והבמאי עמוס גיתאי ,  בכתבות עליהם שהתפרסמו משניים מכלי התקשורת המובילים בצרפת .
 גרוסמן התראיין לשבועון המוביל  " לה נובל אובז ",  לרגל התרגום לצרפתית של ספרו  " סוס אחד נכנס לבאר ".  מובן שסוגיות פוליטיות עלו לדיון ,  והסופר ניצל זאת כדי לומר  " מתיש להיות ישראלי .  התקווה הולכת ונעלמת .  היום הפוליטיקאים המצליחים ביותר הם אלה שמיטיבים לשחק עם הפחד שלנו מטרור ,  ויש לנו ראש ממשלה ,  נתניהו ,  שיודע היטב איך להשתמש בטראומות העבר של ההמון כדי להעצים את האימה שלו מפני סכנות ההווה .  אין לו שום חזון לעתיד .  מעולם לא שמעתי אותו מביע אמפתיה ,  ולו הקלה ביותר ,  כלפי הסבל של הפלסטינים ,  ואיך אפשר לשאוף כך לשלום ?  
השיתוק המדיני הוא דבר מסוכן ,  נהיינו פסיבים כמו שפן שהופנט בידי קוברה ,  במקום לנסות למשל להתבסס על האינטרסים המשותפים שלנו ושל ערב הסעודית כדי לבנות משהו חדש באזור ".  
גרוסמן גם הוסיף   " ישראל היא המולדת שלי ,  המקום היחיד בשבילי .  אני לא יכול לנתק את עצמי מהאנשים כאן ,  גם לא מאויביי .  שלושת ילדי שירתו בצבא ,  כי אין לנו כאן את הפריבילגיה לוותר על צבא חזק ".  הסופר אף ציין שיש הרבה סיבות לגאווה במדינה   " תראו מה השגנו פה בזמן כל כך קצר .  החקלאות ,  ההיי-טק ,  והדמוקרטיה אמנם שבירה ,  אבל אמיתית .  ויש גם את השפה העברית ,  שהיתה רדומה אלפיים שנה ועכשיו מדברים אותה רוסים ואתיופים ועירקים ". 
באשר לגיתאי ,  הוא התראיין ליומון הנפוץ  " לה-מונד ",  לקראת הקרנת הטרום-בכורה הפריזאית של סרטו המדובר  " רבין :  היום האחרון ",  ואמר בהקשר להתנקשות בראש הממשלה המנוח   " ועדת החקירה שמונתה בעקבות הרצח לא דיברה די על התפקיד שהיה למפלגת הליכוד במה שקרה .  היא הובילה סדרה של הפגנות אלימות בניסיון לבלום את חזון השלום של פרס ורבין ,  והכל בגלל שלא היתה יכול לסבול את ההפסד שלה בבחירות ב-1992 .  מי שהנהיג אותה אז ,  נתניהו ,  עדיין בשלטון .  זה אדם שמעמיד בסכנה את החברה הישראלית ,  והכל כיוון שהוא חושב רק על טובתו האישית .  
תחת הנהגתו ,  צמחו אצלנו זרמים גזעניים מטרידים במיוחד .  ישראל ,  כבית יהודי ומקלט ליהודים ,  היתה פתרון פוליטי שהגיע לאחר שנים ארוכות של סבל ,  זה לא היה פרויקט דתי כמו שמנסים לעשות ממנו כעת .  משווים בין רצח קנדי לרצח רבין ,  אבל ההבדל הוא שאצלנו ,  מי שהיו מעורבים ברצח לא נעלמו מן הנוף .  אלה שתרמו לאווירת השנאה שלפני הרצח ,  עדיין ממלאים תפקיד מרכזי בציבוריות הישראלית .  אני מקווה לעתיד טוב יותר ,  אבל יש חשש לקיומה של המדינה הישראלית כפי שאנו מכירים אותה .  אנחנו ברגע שפל בהיסטוריה הלאומית .  הלוואי שהייתי יכול להגיד שאני רואה מישהו שיקום ויילך בדרכו של רבין ויעורר מחדש את חזון השלום שלו ,  אבל איני רואה מנהיג כזה באופק ".  

עמוס גיתאי : " נתניהו מעמיד את החברה הישראלית בסכנה "
 במאי הסרט  " רבין  :  היום האחרון "  והסופר דוד גרוסמן ,  התראיינו בנפרד לשני עיתונים נחשבים בצרפת והעבירו ביקורת על מדיניותו של ראש הממשלה .  גרוסמן : " אין לו שום חזון לעתיד "
 
