עידן הנאומים :  המצב המדיני
נאומו המצוין של נתניהו בקונגרס נאמר לאחר שבסוף השבוע האחרון התחולל שינוי בין ארה"ב לישראל .  יש מחזה צרפתי שנקרא  " מלחמת טרויה לא תפרוץ ".  אך בניגוד למלחמה ההיא ,  שבסוף כן פרצה ,  העימות בין ישראל לארה"ב ,  שאחדים קיוו שיתרחש ואחרים חששו מפניו - לא פרץ .  התשואות שקיבל נתניהו בקונגרס רק חישלו את היחסים אשר במישור המדיני מאורגנים עתה על בסיס הנאומים האחרונים .  
מצד נתניהו ,  לאחר דבריו במסיבת העיתונאים ,  הובהרו גם בקונגרס העקרונות החשובים לשמירה על ביטחון ישראל ,  ובתוך כך הוא הדגיש את קריאתנו לשלום ולמוכנות לפשרות .  מצד אובאמה חזינו בהתקרבות לעמדות נוחות יותר לישראל ,  מאז נאומו הראשון ועד נאומו באיפא"ק .  
מכיוון שנתניהו נותר עקבי בעמדותיו - מוכנות לפשרה ועמידה על היסודות החיוניים לביטחוננו - מעניין לבחון את הדרך שעשה אובאמה .  כזכור ,  רוב נאומו הראשון הוקדש לאירועים במזה"ת ,  וניכר בו מאמץ מודע ומעט מלאכותי לייחס את ה"אביב הערבי "  לעקרונות שהוא עצמו העלה לפני כן בנאום קהיר .  את הפואנטה - הסכסוך הישראלי-פלשתיני - השאיר לסוף .  במידה מסוימת היתה זו הפתעה שנושא זה עלה בנאום ,  שכן מדברים שישראל שמעה מנציגים אמריקנים בכירים קודם לכן ,  לא זו היתה הכוונה .  ייתכן שהשינוי נבע מהפצרותיו של המלך עבדאללה מירדן שביקר בוושינגטון יומיים לפני הנאום ,  אך אפשר גם שאובאמה היטה אוזן לאותם גורמים - ויש כאלה בסביבתו - שאינם פוסקים מלטעון שללא פתרון הנושא הפלשתיני לא תשרור יציבות במזה"ת  ( בהתעלמות מהמציאות )  .
 ואז בא הנאום השני של הנשיא באיפא"ק .  קדמה לכך שיחה  " בארבע עיניים "   ( ללא רשם )  שבה העלה נתניהו ,  ללא כחל וסרק , " דוגרי ",  כפי שהתבטא אחר כך ,  את צרכיה הביטחוניים של ישראל ואת השגותיו על חלקים שליליים מבחינת ישראל בנאום הנשיא ,  בפרט הקטעים שהפלשתינים ראו בהם פתח לקידום מטרותיהם על חשבון ביטחון ישראל .  הנשיא טען אחר כך שדבריו לא הובנו כהלכה ,  אך בכל אופן הגיע למסקנה שנאומו עלול להניב תוצאות הפוכות מאלה שאליהן התכוון  ( ויהיו שיוסיפו שבשנה שבה הנשיא מתייצב לבחירות אין זה נבון לעורר את קצפו של מחנה חשוב בציבור האמריקני - ולא רק מבחינת הקולות - כמו היהודים )  .  
באיפא"ק שינה אובאמה את הרושם ,  ובעניין הגבולות חזר הנשיא כמעט מילה במילה על הניסוחים של בוש מ-2004 ,  כלומר שהצדדים צריכים לנהל מו"מ על תוואי הגבול  " שיהיה שונה מזה שהיה קיים ב-4 ביוני 1967 ",  וכי  " הצדדים יצטרכו להתחשב בשינויים שחלו ב-44 השנים מאז ,  כולל המציאות הדמוגרפית החדשה בשטח ..  ."  .  במילים אחרות ,  אמנם הצדדים עצמם יצטרכו להחליט ,  אך זו עמדת אמריקה .  
בנוסף ,  יש בנאום קטע שיש מי שמפרשים אותו כהסכמה אמריקנית להשארת צה"ל בעמדותיו בבקעת הירדן ,  אך יכולות להיות גם פרשנויות שונות .  ההתייחסות לחמאס כארגון טרור היתה ברורה יותר בנאומו השני ,  ולא רק כ"עניין שפת"ח וחמאס צריכים לפתור ".  בעניין כוונת הפלשתינים להביא את הכרזתם על מדינה להצבעה באו"ם ,  הבהיר אובאמה ש"זה לא יביא לעולם להקמת מדינה פלשתינית עצמאית ".  
גם בנאום הראשון היו ,  אגב ,  נקודות חיוביות שתאמו את נאום נתניהו בקונגרס :  פלשתין מפורזת ,  זכותה של ישראל להגן על עצמה  " על ידי עצמה ",  והיעד של  " קץ הסכסוך "   ( אף שאובאמה לא דיבר מפורשות לגבי קץ ,  אחת ולתמיד ,  כל התביעות מישראל )  .  לא הכל ,  גם לא בנאום השני ,  מושלם ,  ואין ערובה שלא יתעוררו חילוקי דעות גם בעתיד .  שלילת זכות השיבה לא הודגשה בצורה מספקת .  זכותה של ישראל לגבולות בני הגנה שהועלתה במשתמע כבר בהחלטה 242 של מועצת הביטחון לא הוזכרה במפורש .  חילופי שטחים ,  נושא שלא היה קיים במכתב בוש ,  נחת לצד האמירה על הגבול העתידי ,  וזו רשימה חלקית .  ברם ,  בעקבות האירועים מהימים האחרונים ,  ועל רקע תמיכת הקונגרס בעקרונות שהיתווה נתניהו ,  אפשר לקוות שחוזקו היסודות להמשך שיתוף הפעולה בין אמריקה לישראל ,  ולא רק בהקשר לתהליך המדיני .
 
עידן הנאומים :  המצב המדיני
nan
