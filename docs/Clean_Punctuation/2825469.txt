ביקורת על נתניהו בארה"ב : " מקדם מהלך הרסני למען הרפובליקנים "
 הביקורת בארה"ב על נאום נתניהו מגיעה גם למאמר המערכת של היומון הפופולרי USA TODAY .  במקביל ,  נראה שראש הממשלה צריך להתחיל לחפש סידור עבודה חדש לשגריר רון דרמר
 ( בסרטון :  נתניהו ,  ביום שישי )  
בישראל עסקו ביממה האחרונה בטענות הדדיות על מימון זר במערכת הבחירות ,  אבל בתקשורת האמריקנית נמשך העיסוק בנאום המתוכנן של ראש הממשלה בנימין נתניהו בפני הקונגרס ,  שאמור להתקיים בעוד חודש בדיוק .  אחרי גל הביקורת הראשוני והחריג נגד נתניהו ,  היו בוושינגטון מי שקיוו שראש הממשלה יחזור בו מההחלטה לבוא לוושינגטון .  האופציה הזו ,  כך נראה ,  ירדה מעל סדר היום ,  וכעת הביקורת נגד המהלך רק מתרחבת .  
כך למשל ,  העיתון השני בתפוצתו בארצות הברית ,  USA TODAY ,  הקדיש אתמול מאמר מערכת לנושא ,  תחת הכותרת  " התחבולה של ביינר ונתניהו נקלעת למצוקה ".  המאמר ביקר במילים חריפות את התנהלותם של ראש הממשלה ושל מנהיג הרפובליקנים בקונגרס ,  ג'ון ביינר ,  וקבע כי  " המהלך הזה נראה פחות כמו פעולה גאונית ,  ויותר כמו טעות הרסנית ".  
השורה המדאיגה ביותר במאמר קבעה כי  " נתניהו מסתכן בהחלפת מערכת היחסים בין ישראל לארצות הברית במערכת יחסים בין מפלגת הליכוד למפלגה הרפובליקנית ".  לרוב ,  ביקורת מסוג זה נגד נתניהו מתפרסמת בעיקר ב"ניו יורק טיימס "  ובכלי תקשורת אחרים המזוהים עם השמאל בארצות הברית ,  אך כאשר היא מופיעה בעיתון פופולרי ופופוליסטי ,  שאינו ידוע בקו אידאולוגי לגבי ישראל ,  יש מקום לדאגה בירושלים .  זאת בייחוד כאשר הביקורת הזו מגיעה אחרי שאמירות קשות נגד נתניהו כבר הופיעו בכלי תקשורת ימניים מובהקים ,  כגון  " פוקס ניוז "  וה"וול סטריט ג'ורנל ".  
במקביל ,  שר החוץ בממשל בוש האב ,  ג'יימס בייקר ,  התראיין בנושא לרשת CBS ,  ולמרות השתייכותו למפלגה הרפובליקנית והביקורת הקבועה שלו על ממשל אובמה בענייני חוץ ,  הוא גיבה את הטענות הנשמעות נגד נתניהו . " אני לא זוכר שאי פעם נעשה דבר כזה ",  אמר בייקר ,  שרק לפני כמה חודשים סיפר כי הורה בכהונתו לאסור על נתניהו ,  אז סגן שר החוץ של ישראל ,  להיכנס לבניין מחלקת המדינה .  הסיבה ?  התערבות של הדיפלומט הישראלי הצעיר בפוליטיקה פנים-אמריקנית .  
לנתניהו נותר להתנחם בכך שרודי ג'וליאני ,  לשעבר ראש העיר ניו יורק מטעם הרפובליקנים ,  דווקא מעניק לו גיבוי ,  ואומר כי זו  " חובתו "  להופיע בפני הקונגרס .  ואולם ,  גם בתוך המפלגה הרפובליקנית כבר נשמעת ביקורת מרומזת על המהלך .  הסנאטור הבכיר ג'ון מקיין ,  למשל ,  תקף אתמול את אובמה על גישתו לישראל ,  ואמר כי  " היחסים בין ישראל לארצות הברית הם כיום הגרועים ביותר אי פעם ",  אך הדגיש כי  " לא הכול אשמת נשיא ארצות הברית ".  מקיין הודה שעדיף היה אילו תיאמו הרפובליקנים את ההזמנה החגיגית לנאום בקונגרס עם הבית הלבן .  
ככל שמועד הנאום של נתניהו יתקרב ,  הביקורת נגד המהלך צפויה רק להתגבר .  מי שצפוי לספוג חלק ניכר מהאש הוא השגריר רון דרמר ,  המכונה בוושינגטון  " שגריר ישראל למפלגה הרפובליקנית ".  אתמול בערב מצא דרמר לנכון להתבדח על המשבר ביחסים עם ארצות הברית ,  כאשר כתב בחשבון הטוויטר שלו כי הוא  " מפר את הפרוטוקול ולוקח צד ",  אך מיד הבהיר שכל כוונתו הייתה להביע תמיכה בקבוצת הניו-אינגלנד פטריוטס ,  אחת משתי הקבוצות שהתמודדו בסופרבול .  בניגוד לפעם הקודמת שבה דרמר  " לקח צד "  בפוליטיקה האמריקנית ,  ופעל לסייע למועמד הרפובליקני מיט רומני להיבחר לנשיאות ,  הפעם הוא לפחות בחר בקבוצה המנצחת .  
המצב שיצרו דרמר ,  נתניהו וחבריהם הרפובליקנים בקונגרס ,  מעמיד כעת את כל הגורמים המעורבים בפני דילמות לא פשוטות .  מבחינת נתניהו ,  השאלה החשובה ביותר היא מה לעשות עם דרמר .  מהפרסומים בעיתונות האמריקנית השבוע ברור שהשגריר השנוי במחלוקת  " שרוף "  לחלוטין עבור הממשל האמריקני ,  ואין שום דרך לשנות זאת .  
בבית הלבן העדיפו לצמצם מאוד את העבודה עם דרמר עוד קודם לכן ,  אבל דרמר נהנה עד כה מקו פתוח למזכיר המדינה קרי ,  שאף נפגש עמו יממה בלבד לפני פרסום ההודעה על הנאום בקונגרס .  העלבון של קרי על כך שהקדיש שעתיים לדרמר - שלא טרח אפילו לעדכן אותו בהתרחשות - הוא בלתי ניתן לאיחוי .  לדרמר אין עוד חברים בשלטון האמריקני .  הדבר משול לשגריר בישראל שיהיה מקושר אך ורק ליצחק הרצוג ,  אבל שרוף לחלוטין בליכוד ובלשכת נתניהו .  במילים אחרות  שגריר חסר תועלת .  
הממשלה הבאה ,  לא משנה מי ירכיב אותה ובאילו נסיבות ,  תצטרך למנות שגריר חדש בבירה האמריקנית .  אם ראש הממשלה יהיה הרצוג ,  אזי דרמר יצטרך לפרוש וסביר להניח שימצא עבודה במכון מחקר פרו-רפבוליקני כלשהו .  אם נתניהו יישאר בתפקיד ,  הוא יצטרך למצוא דרך נוחה ונעימה יותר להחליף את דרמר ,  שמונה לתפקידו רק בקיץ 2013 .  
פתרון מעניין ששווה לנתניהו לשקול הוא להסיט את דרמר מוושינגטון למשרת השגריר באו"ם ,  במקום השגריר רון פרושאור ,  שעתיד לסיים את תפקידו בקיץ .  אמנם דרמר הצליח להיכשל לחלוטין בעבודה מול ממשל אובמה ,  אבל גם מבקריו מודים שהוא אדם מוכשר ובעל חשיבה מקורית .  באו"ם הוא עשוי להביא תועלת ,  בתנאי שיימנע מבחישה בפוליטיקה מפלגתית של מדינות זרות ויתמקד בייצוג מדינת ישראל .  
במקביל ,  במפלגה הדמוקרטית מתחילים להבין שלא יוכלו להתחמק מדילמה מציקה משל עצמם - כיצד עליהם לנהוג בנתניהו במהלך ביקורו הקרוב בוושינגטון ?  הנשיא אובמה כבר הודיע חד-משמעית שלא ייפגש עם נתניהו ,  אבל מה צריכים לעשות הסנאטורים וצירי בית הנבחרים ממפלגת השלטון ,  שזועמים על התנהלותו החד-מפלגתית של ראש הממשלה ?  האם עליהם להצטרף להחלטה של הממשל ,  שנועדה כביכול למנוע התערבות בבחירות ?  או שמא עדיף להם לבלוע את הכעס ,  לספק לנתניהו את מצג השווא שהיה רוצה להציג ,  של תמיכה דו-מפלגתית בעמדותיו ,  ובתמורה להרוויח תמונה עם ראש ממשלת ישראל שיוכלו להשתמש בה בפעם הבאה שירצו לגייס תרומות לקמפיין ?  
יש בוושינגטון ובניו יורק מי שכבר מצטערים על החלטת אובמה לא להיפגש עם נתניהו ,  וטוענים שאפשר היה לנהוג אחרת .  במקביל לראש הממשלה ,  גם יו"ר האופוזיציה הרצוג צפוי להגיע לפורום סבן בתחילת מרץ .  אובמה יכול היה להזמין את שניהם לפגישה משותפת בבית הלבן ,  זה לצד זה ,  שבמהלכה היה מצדיע לישראל על הבחירות הדמוקרטיות שנערכות בה ,  ומצהיר על מחויבותה העמוקה של ארצות הברית ליחסים עם ישראל ,  לא משנה תחת איזו הנהגה .  
אובמה היה מרוויח מעצם האירוע ,  וכמוהו הרצוג ,  שהיה ניצב על במה אחת עם נתניהו ,  כמועמד שווה ,  שבועיים בלבד לפני הבחירות .  מבחינת נתניהו ,  היתרון המרכזי במעמד כזה היה נטרול המתיחות והביקורת כלפיו מצד המפלגה הדמוקרטית ,  וסלילת הדרך לכותרת ראשית ב"ישראל היום "  שתבשר על כניעת אובמה לתכתיב של ראש הממשלה .  כרגע ,  כך נראה ,  כבר מאוחר מדי לתסריט מסוג זה ,  שהיה מאפשר לכולם להציל את כבודם .  המתיחות קשה מדי והזעם גדול מדי .
 הדילמות של הפוליטיקאים ,  על כל פנים ,  הן עוד קטנות לעומת זו של הממסד היהודי בארצות הברית ,  שרוב רובו נמנע עד כה ,  באופן חריג ביותר ,  מהבעת תמיכה בראש ממשלת ישראל אל מול הביקורת הציבורית .  המהלך של נתניהו ודרמר בושל ללא מעורבות של אייפא"ק ,  הלובי הפרו-ישראלי החזק בוושינגטון ,  שמקור גאוותו ועוצמתו היא יחסיו המעולים עם שתי המפלגות .  בסוכנות הידיעות היהודית JTA דווח על זעם בקרב מנהיגי הלובי על הפיכת הסוגיה הישראלית מסוגיה דו-מפלגתית לסוגיה פוליטית שנויה במחלוקת .  
בכירי אייפא"ק לא הצטרפו לליגה נגד השמצה ,  ארגון בעל אג'נדה פרו-ישראלית מובהקת ,  שמנהיגו פרסם גינוי חריג למהלך של נתניהו ,  אבל פעילי ציבור יהודים בוושינגטון מודים כי התנהלותו של נתניהו מציבה רבים מתומכיה הגדולים ביותר של ישראל בפני מבוכה של ממש .  כל זאת ,  כאמור ,  חודש לפני שהביקור עצמו יצא לפועל .  אי אפשר לדעת כיצד הפרשה הזו תסתיים ,  אבל דבר אחד אפשר בכל זאת לומר :  המבוכה רק תלך ותתעצם עד 3 במרץ ,  ויש סיבה לחשוש שהיא תישאר גם לאחר מכן .  

ביקורת על נתניהו בארה"ב : " מקדם מהלך הרסני למען הרפובליקנים "
 הביקורת בארה"ב על נאום נתניהו מגיעה גם למאמר המערכת של היומון הפופולרי USA TODAY .  במקביל ,  נראה שראש הממשלה צריך להתחיל לחפש סידור עבודה חדש לשגריר רון דרמר

