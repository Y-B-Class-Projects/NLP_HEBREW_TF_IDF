הישג לישראל :  אירופה תמשיך לתקצב האוניברסיטאות
ראש הממשלה הטיל על לבני את ריכוז המאמץ הדיפלומטי סביב ההצטרפות להסכם המחקר והפיתוח של האיחוד האירופי .  שרת החוץ אשטון התערבה ,  הצדדים הגיעו לפשרה - ונמנע משבר מדעי
בטכניון ,  במכון ויצמן ובשאר האוניברסיטאות בארץ  ( לא כולל אוניברסיטת אריאל )  יכולים הערב  ( שלישי )  לנשום לרווחה ,  לאחר שהושגה פשרה על הצטרפות ישראל להסכם המחקר והפיתוח האירופי  " אופק 2020 ".  המשמעות היא שהמחקר המדעי בישראל ייהנה גם בשבע השנים הקרובות ממענקים מאירופה ,  בשווי יותר משני מיליארד שקלים .  גורמים בכירים באקדמיה הזהירו בשבועות האחרונים שאם ישראל לא תצטרף להסכם ,  ייגרם  " נזק אסטרטגי "  למדע הישראלי .  הנזק הזה נמנע .  
הצטרפותה של ישראל להסכם עמדה בספק כבד עד היום בשעות הערב ,  וזאת בעקבות המדיניות החדשה של האיחוד האירופי להחרמת ההתנחלויות .  המדיניות הזו ,  שהתקבלה ביולי האחרון ,  קובעת שכל הסכם בין ישראל לאיחוד האירופי יכלול סעיפים שמבדילים בבירור בין ישראל ה"לגיטימית "  בגבולות 1967 ,  לבין ההתנחלויות . " אופק 2020 "  היה המבחן הגדול הראשון של המדיניות הזו :  האירופאים התעקשו שאם ישראל רוצה להצטרף לתכנית היוקרתית ,  עליה לחתום על סעיפים שמחריגים את ההתנחלויות .  בירושלים התקשו לבלוע את הגלולה הזו ,  ולכן התנהל בשלושת החודשים האחרונים משא ומתן ממושך מול האיחוד האירופי - שהסתיים הערב בפשרה .  
על פי הפשרה ,  להסכם על הצטרפות ישראל ל"אופק 2020 "  יצורפו שני נספחים ,  אחד שינוסח על ידי הצד האירופי ויבהיר כי ההסכם נאמן למדיניות החרמת ההתנחלויות של אירופה ,  ואחד מן הצד הישראלי ,  שיבהיר כי ישראל לא מקבלת את המדיניות הזו ואינה מחויבת לה מבחינה משפטית .  בפועל ,  מוסדות ישראליים שנמצאים מעבר לקו הירוק לא יהיו זכאים למענקים מאירופה ,  וגופים שנמצאים בתוך הקו הירוק יידרשו להוכיח שהכספים שמגיעים מאירופה לא מיועדים לפעילות מעבר לקו הירוק .  
הפשרה המורכבת הזו הושגה לאחר שאתמול בלילה כינס ראש הממשלה ,  בנימין נתניהו ,  ישיבת חירום בהשתתפות כמה שרים בכירים ,  על רקע קשיים במשא ומתן עם האירופאים ,  שאותו היו חייבים לסיים עוד השבוע כדי להיכלל בתכנית .  בישיבה התנהל ויכוח בין השרים ,  כאשר שר החוץ אביגדור ליברמן וסגנו ,  זאב אלקין ,  תמכו בנקיטת קו נוקשה מול האירופאים ,  גם במחיר של אי-הצטרפות להסכם .  לעומתם ,  התייצבו שר המדע והטכנולוגיה יעקב פרי ,  ושרת המשפטים ציפי לבני ,  שהציעו לרכז מאמץ דיפלומטי בניסיון לרכך את הצד האירופי .  נתניהו בחר בקו השני ,  והטיל על לבני לשוחח עם שרת החוץ של האיחוד האירופי קתרין אשטון ,  בניסיון לרתום אותה לסייע לישראל .  
לבני שוחחה במהלך היום כמה פעמים עם אשטון ועם גורמים בכירים נוספים באירופה .  את המתווה הכללי של  " מכתב תמורת מכתב "  היא סיכמה בשיחה עם אשטון ,  ואת הפרטים הקטנים סיכמה בשיחות עם גורמים בכירים באיחוד ,  שבהן לקחו חלק גם גורמים בכירים במשרד החוץ ובמועצה לביטחון לאומי .  לבני הבהירה לאשטון ולבכירי האיחוד האירופי שישראל נכנסה למשא ומתן עם הפלסטינים במטרה לקבוע את גבולותיה ,  ולכן יש לתת למשא ומתן סיכוי - ולא לנסות לכפות על ישראל גבולות באמצעות החלטות מסוג זה .  
המאמץ הדיפלומטי הזה הוביל לבסוף לפריצת דרך ,  שהצילה את המדע בישראל מגזירה קשה וכואבת .  הפשרה בין הצדדים דורשת עדיין אישור של הדרג המדיני בישראל ובבריסל ,  וכרגע נראה שהיא תאושר על ידי שני הצדדים .  בישראל הפורום שיאשר את הפשרה יהיה ככל הנראה הקבינט המדיני-ביטחוני .  שר הכלכלה נפתלי בנט ,  ה"סמן הימני "  של הקבינט ,  נכח לצד לבני בחלק מהשיחות שערכה עם הבכירים באירופה .  הוא לא לקח חלק בשיחה ,  אך נכח בחדר כדי להיות שותף מלא לפשרה שתושג .  
מי שבלט בהיעדרו בטיפול בסוגיה הוא שר החוץ החדש-ישן .  אל ישיבת החירום שנערכה אתמול בלילה בלשכת ראש הממשלה ,  ליברמן הגיע רק לאחר כשעתיים וחצי .  הבוקר הוא לא היה שותף למאמץ שהובילה לבני - את תרומתו של משרד החוץ ריכז סגנו ,  אלקין . " ההחלטה לתת ללבני להתקשר לאשטון היא כמעט מובנת מאליה ",  הסביר גורם בכיר במשרד החוץ שהיה מעורב במגעים . " אם ליברמן מתקשר אליה ,  לא בטוח שהיא עונה לטלפון ".  
החלטתו של ראש הממשלה נתניהו להתעקש על הצטרפות ל"אופק 2020 ",  ונכונותו להגיע לפשרה בנושא - כזו שבפועל ,  מבדילה בין ישראל של 1967 להתנחלויות - מנעה קטסטרופה עבור המדע בישראל .  נתניהו ,  לצד לבני ,  ודאי יזכה על כך לשבחים רבים מראשי האקדמיה .  אלא שלצד ההישג המדיני ,  חשוב לזכור שהסיבה למשבר - המדיניות החדשה של האיחוד האירופי להחרמת ההתנחלויות - לא הולכת לשום מקום .  להיפך :  דיפלומטים אירופאים בישראל אומרים בבירור שאם המשא ומתן הישראלי-פלסטיני לא יישא פירות ,  אירופה תגביר את הלחץ שלה בנושא .  
רבים בישראל ,  גם במערכת הפוליטית ואפילו בממשלה ,  נוטים לזלזל באירופה ולראות בה  " יבשת מוזיאלית ",  שאין לה השפעה אמיתית בעולם המדיני-ביטחוני .  לאירופה אמנם אין כוח צבאי דומה לזה של ארצות הברית ,  אבל יש לה כוח כלכלי משמעותי ,  במיוחד במזרח התיכון .  אירופה היא שותף הסחר הראשי של ישראל מצד אחד ,  ושל האויבת הגדולה ,  איראן ,  מצד שני .  את הכוח הכלכלי שלה היא יכולה לגייס לטובת מטרות מדיניות שחשובות לה - הדוגמא הטובה ביותר לכך הן הסנקציות נגד הכלכלה האיראנית .
 מי שזלזל בכוחה של אירופה מול ישראל ,  נוכח בו היטב במשבר של 48 השעות האחרונות .  לא סתם הזהיר אלוף  ( מיל' )  יעקב עמידרור ,  שסיים לאחרונה את תפקידו כיועץ לביטחון לאומי ,  מפני ההשלכות החמורות של כישלון במשא ומתן עם הפלסטינים .  עמידרור אמר שכישלון כזה יוביל לבידוד בינלאומי חסר תקדים של ישראל .  אם המשא ומתן ייכשל ,  בפעם הבאה שנתניהו ישלח את לבני לכבות שריפות באירופה ,  לא בטוח שיישאר שם מי שיקשיב לה .  למעשה ,  אם לא היה נפתח משא ומתן מול הפלסטינים בקיץ ,  לא בטוח שהיו מקשיבים לה גם הפעם .
 לפניות לכתב אמיר תיבון :  amir.tibon@walla.co.il

הישג לישראל :  אירופה תמשיך לתקצב האוניברסיטאות
ראש הממשלה הטיל על לבני את ריכוז המאמץ הדיפלומטי סביב ההצטרפות להסכם המחקר והפיתוח של האיחוד האירופי .  שרת החוץ אשטון התערבה ,  הצדדים הגיעו לפשרה - ונמנע משבר מדעי

