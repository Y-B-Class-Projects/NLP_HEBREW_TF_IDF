ירדן : " ישראל מאיימת על המקומות הקדושים בי-ם "
 הביקורת החריפה על מהלכי ממשלתו של נתניהו נמשכת והפעם מגיעה מכיוונו של מלך ירדן . " מטרת הצעדים החד-צדדיים של ישראל היא לשנות את זהותה של ירושלים .  צעדים אלו ממוטטים את ההזדמנויות להשיג שלום ומעמיקים את המתיחות ואת אי-היציבות במזרח התיכון "
 עבדאללה מלך ירדן מצטרף לגל הביקורת נגד ישראל על רקע הבנייה בהתנחלויות ובמזרח ירושלים .  עבדאללה הזהיר הערב  ( ראשון )  מפני התוצאות של המשך הבנייה הישראלית בהתנחלויות במהלך פגישה שקיים עם יו"ר הפרלמנט האירופי ג'רזי בוזק .  המלך עבדאללה אמר כי  " מטרת הצעדים החד-צדדיים של ישראל היא לשנות את זהותה של ירושלים ולאיים על המקומות הקדושים בעיר ".  עוד הוסיף המלך הירדני כי צעדים אלו  " ממוטטים את ההזדמנויות להשיג שלום ומעמיקים את המתיחות ואת אי-היציבות במזרח התיכון ". 
המלך עבדאללה אמר בפגישה כי לאירופה יש תפקיד חשוב בהשקעת מאמצים לסלק את המכשולים העומדים בפני השגת התקדמות בפתרון הסכסוך הישראלי-פלסטיני , " שיתבסס על פתרון שתי המדינות ועל יסודות כגון יוזמת השלום הערבית ".  הוא הביע עוד את הערכתו לעמדות שמביע הפרלמנט האירופי בכל הנוגע לתהליך השלום והבהיר כי ארצו תמשיך להדק את יחסיה עם אירופה .
 הביקורת של עבדאללה מצטרפת לביקורת העולמית שנמתחת על ישראל מאז ההודעה על בניית 1,600 יחידות דיור ברמת שלמה במזרח ירושלים ,  הודעה שיצאה במהלך ביקורו של סגן נשיא ארצות הברית באזור .  היועץ הבכיר של ברק אובמה חזר היום על הביקורת האמריקאית על ישראל בעקבות ההכרזה על בניית 1,600 יחידות דיור במזרח ירושלים .  בראיון ברשת ABC אמר דיוויד אקסלרוד כי ההחלטה היא עלבון לארצות הברית והרסנית לתהליך השלום במזרח התיכון . " זה היה עלבון ,  זאת היתה פגיעה ,  אבל יותר מזה ,  זה חותר תחת המאמץ השביר של תהליך השלום במזרח התיכון  ,  אמר אקסלרוד . " זה ציער את כל מי שמקדם את הרעיון של שלום וביטחון באזור ".  
ראש הממשלה בנימין נתניהו התייחס הבוקר בפתח ישיבת הממשלה לשורת הגינויים שנשמעו בקהילה הבינלאומית באשר להחלטה הישראלית לאשר בניית 1,600 יחידות דיור במזרח ירושלים . " פתחנו היום עיתונים וקראנו פרשנויות והערכות ואני מציע לא להיסחף ולהירגע .  אנו מטפלים במצבים האלו בקור רוח וברצינות ",  אמר נתניהו .  
לדברי נתניהו , " זו היתה תקרית מצערת בתום לב .  היא היתה פוגענית ולא היתה צריכה להתרחש .  מינינו צוות מנכ"לים שימנעו תקלות כאלה בעתיד ,  צריך להסתפק בזה ואין טעם להוסיף לכך ".  בעקבות הוראה שהגיעה לשרים אמש מנתניהו שלא להתבטא בנושא ,  השרים לא דיברו בפתח ישיבת הממשלה ,  כנהוג בכל יום ראשון .
 
ירדן : " ישראל מאיימת על המקומות הקדושים בי-ם "
 הביקורת החריפה על מהלכי ממשלתו של נתניהו נמשכת והפעם מגיעה מכיוונו של מלך ירדן . " מטרת הצעדים החד-צדדיים של ישראל היא לשנות את זהותה של ירושלים .  צעדים אלו ממוטטים את ההזדמנויות להשיג שלום ומעמיקים את המתיחות ואת אי-היציבות במזרח התיכון "
 
