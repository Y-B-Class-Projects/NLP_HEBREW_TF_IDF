הרי לא יכול להיות שאין
כשאני מתבונן במציאות של עשרת החודשים האחרונים ,  קשה לי להאמין שאין התרחשות אחרת ,  במקום אחר ,  שבה קורים הדברים האמיתיים .  ברור לי שהכותרות והנאומים וההכרזות - הם כולם התחזות זמנית ,  עד שתתגלה האמת הגדולה .
 הרי לא יכול להיות שנשיא ארה"ב שם את הסכסוך שלנו על ראש שמחתו ,  משמיע נאומים נחרצים ,  מסביר שפתרון הסכסוך הוא אינטרס אמריקאי ושולח שליח מיוחד למזרח התיכון - וכל מה שהוא מצליח לייצר אינו אלא ועידת פסגה שלא מובילה לשום מקום .
 הרי לא יכול להיות שראש ממשלת ישראל ,  נץ שהתנגד להסכם אוסלו ,  לנסיגה מעזה ,  להקמת מדינה פלסטינית ,  להפסקת ההתנחלויות ולכניעה לטרוריסטים ,  מדבר על הצורך בהקמת מדינה פלסטינית , " משהה "  את ההתנחלויות ,  מוכן לשחרר 1,000 מחבלים בתמורה לחטוף אחד - וכלום לא קורה .
 הרי לא יכול להיות שהנשיא הפלסטיני ,  האיש המטיף לשלום ,  מי שהעז ועמד אל מול ערפאת ותבע ממנו לעשות הכל כדי להפסיק את האינתיפאדה השנייה ,  מי שהצליח להפוך את הגדה המערבית למקום בטוח ומשגשג יחסית - אינו שותף למו"מ עם ישראל ,  ומבלה את זמנו בסיורים ליברמניים בדרום אמריקה ,  כדי להתחבק עם צ'אבס המטורף .
 אני רוצה להאמין שבשיחות שהתקיימו בין אובמה לנתניהו ולעבאס ,  הסביר הנשיא האמריקאי את הקושי שבמו"מ גלוי .  הוא אמר לראש הממשלה הישראלי ולנשיא הפלסטיני שמו"מ כזה יהיה נתון ללחצי התקשורת ויגרום לצורך של כל צד להצהיר הצהרות ולדבר על התקדמות שאינה אמיתית או על התעקשות שאינה במקומה .
 ולכן אובמה הציע לעמיתיו לשלוח את נציגיהם למחנה צבאי מרוחק בארה"ב ,  ומדי פעם הוא קופץ לבחון את ההתקדמות .  אט ? אט הצדדים מגיעים להסכמות :  המדינה הפלסטינית אכן תהיה בלתי חמושה והסדרי הביטחון יאפשרו למטוסי חיל האוויר להשתמש בשמיה ,  הצדדים יכירו בכך ששתי המדינות הן הבתים הלאומיים של העם היהודי ושל העם הפלסטיני ,  לפליטים יינתנו פיצויים ,  שטח המדינה הפלסטינית יהיה בדיוק כשטח הגדה המערבית ,  אבל הגבול יכלול פחות משלושה אחוזים מישראל ,  בתמורה לשטח דומה שתספח ישראל מהגדה המערבית ושיאפשר לה לכלול בקרבה כ ? 75 אחוז מן הישראלים החיים כיום מעבר לקו הירוק ,  ואילו ירושלים המזרחית תחולק בין השכונות היהודיות והשכונות הערביות .
 אובמה העריך ,  ככל הנראה ,  שמו"מ כזה עלול להיות ארוך ,  ולכן בנה מחזה במערכות אחדות ,  להסיט את תשומת ליבנו .  עכשיו ,  זמן קצר לפני קבלת פרס נובל לשלום ,  יוכל סוף ? סוף לחשוף את הערוץ האמיתי ולהציג את התוצאות הבלתי נמנעות של המו"מ הישראלי ? פלסטיני על מדשאת הבית הלבן .
 הוא יתבונן לכולנו בעיניים ,  יחייך את חיוכו המפורסם וישאל אם באמת האמנו לו שבכל החודשים הארוכים הללו כל מה שקרה בשטח היה משא ומתן עם נתניהו בשאלה איך תוצג התגובה האמריקאית לצעד החשוב והבלתי מספיק שלו .  ואנחנו נודה כי קטני אמונה היינו .
 אם זה חלום בלבד ,  וכנראה זהו חלום בלבד ,  אז מישהו צריך להסביר לנו טוב טוב מה פישרה של המציאות .  

הרי לא יכול להיות שאין
nan
