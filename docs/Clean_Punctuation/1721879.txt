כן למפלגת מרכז ,  לא לליכוד
לאור צניחת המניה הישראלית בעולם ,  אצבע מאשימה מופנית לדירקטוריון ולהנהלה הראשית :  השלטון .  דן לזר חושב שבשוק הבינ"ל האכזר ,  המשקיעים צריכים לתמוך במפלגת מרכז שאינה הליכוד
אפתח תחילה במילת הרגעה לקורא הימני המודאג - אני עדיין חושב שהאיסלם הקיצוני הוא האיום העיקרי על העולם המערבי .  אני אף חושב שהנחת העבודה הזו הולכת ומחלחלת יותר ויותר לשיח הציבורי ,  זה אשר מתנהל מחוץ לגבולות מדינת ישראל ,  כלומר זה המנותק מהשפעותיו הישירות של הסכסוך המיידי בין ישראל לבין שכנותיה  ( והעולם הערבי כולו ,  אם תרצו )  .
 בייחוד לאור הנחת העבודה אשר תוארה זה עתה ,  צורמת העובדה שמעמדה של ישראל בין האומות המתקדמות  ( המערביות )  הנו הגרוע ביותר ,  כנראה ,  מזה זמן רב .  למעשה ,  דומה כי מעמדה הבינלאומי של ישראל לא היה גרוע יותר אף פעם .  בהנחה שאיננו חושבים שישראל היא כליל הרשע  ( היא אמנם לא שיא הטוהרה ,  אך גם רחוקה מלהיות  " השטן הקטן ")  ,  יש פער מהותי ,  מטריד ,  בין המציאות כפי שאנו תופסים אותה לבין השתלבותה של ישראל בתוכה .  במונחי שוק ההון ניתן לומר כי המנייה של ישראל נסחרת בשפל של כל הזמנים ,  או על כל פנים באחד השפלים הגדולים מאז החלה להיסחר אי שם ב- 1948 .  למשקיעי ערך הייתי ממליץ לבחון בכובד ראש השקעה במנייה  " ישראל ",  שכן לא בטוח שיש למניה הזו הרבה לאן להוסיף ולרדת ,  ומאידך פוטנציאל הצמיחה כמעט בלתי מוגבל .  פרופיל הסיכון-סיכוי מאד מעניין ,  כך נראה ,  בעת הזו .
 אם נמשיך בדימוי הבורסאי ,  משקיעי הערך אמורים כעת לשאול : " מהיכן תבוא הישועה "?  או במילים פשוטות :  למה לנו לחשוב שהמניה תעלה ?  בעיני ,  יש שני מנועים שונים בתכלית ,  אשר אמורים להזניק את המניה הוירטואלית שלנו ,  ושניהם שרירים וקיימים במקביל .
 מנוע אחד הוא מנוע פנימי ,  אורגני ,  ישראלי למהדרין וכזה שתמיד היה כאן .  המדינה הזו מלאה פוטנציאל כלכלי ,  תעשייתי ,  מדעי ,  רפואי ,  תרבותי ,  יש לה בקנה ובצנרת אינספור תופינים שהעולם כולו חומד .  תמיד חשבנו שחוץ מנפט - יש כאן הכול .  עכשיו אפילו נפט  ( או לפחות גז טבעי )  יש כאן למכביר .  המדינה הזו צעירה במידה שגורמת לכל מדינה מערבית אחרת להתפוצץ מקנאה לנוכח נתוני הילודה המגוחכים ברוב המוחלט של מדינות המערב  ( אף שאחוז מבהיל מן הילודה בישראל מתרחשת בקרב אוכלוסיות לא יצרניות ,  עדיין הנתון הכללי חיובי בכל אומדן מקובל )  ,  יש כאן עם  ( או לפחות שכבה עבה מספיק של אוכלוסייה )  צמא ידע ויוזמה וההישגים הישראליים הם שם דבר בכל מקום . " הראש היהודי ",  שחוק ככל שיהיה ,  מיתוס או לא מיתוס ,  יכול גם היום לייצר ערך כפי שעשה בעבר ,  אם רק יתקיימו מסביב תנאים נוחים לפריונו .
 מנוע שני הוא מנוע חיצוני ,  לפחות במידה חלקית .  כמו בחברות תעשייתיות רבות ,  לפעמים הבעיה היא פשוט בהנהגה ,  או גרוע מזה - אפילו רק בתדמיתה .  לפעמים הדירקטוריון  ( הכנסת )  צריך לקחת יוזמה ,  לקבל החלטות כואבות ומרחיקות לכת ולהביא לשינוי מערכתי .  לפעמים ההנהלה הראשית  ( הממשלה )  צריכה ליזום ולהניע את התהליכים האלו ,  ולפעמים היא צריכה פשוט ללכת הביתה ,  כדי לתת למישהו אחר לקחת את החברה קדימה ,  לאן שהיא יכולה גם יכולה להגיע .  לפעמים לא הדירקטוריון ולא ההנהלה הראשית מבינים שהם בעצמם הבעיה ,  ואז לציבור המשקיעים  ( הבוחרים )  ניתנת הזכות להצביע ברגליים ,  ולהביא לשינוי .
 ככל הנראה ,  בישראל של העשור-שניים האחרונים אין הבדל יותר בין ימין ושמאל .  לפחות לא הבדל מהותי .  מה שהיה פעם ליכוד ומערך אינו קיים עוד .  ליכודניקים הם היום חברי מפלגת קדימה ושמאלה משם .  במפלגת קדימה חברים פליטי ימין קיצוני לצד אנשי שמאל .  המערך ,  אשר הפך ל"עבודה ",  מאכלס היום את אהוד ברק ,  שהוא יותר ימין מימין ,  וגם הליכוד מכיל בתוכו את כל גווני הקשת .  וזה אינו רק ממבו-ג'מבו פוליטי ,  הבלבול הזה מייצג גם בלבול בעם ,  אשר בזמנו בשנות ה-90' נראה היה שנטייתו היתה שמאלה ,  וכיום נראה כי נוטה ימינה .  הטרנדים האלו אינם קשורים למציאות .  זו לא השתנתה בשנים האחרונות ,  וכמו בבורסה- הטרנדים הם בעיקר רעש רקע ,  אשר חבל שתהיה לו השפעה כלשהי על ההחלטה האחת והמזוקקת - לקנות את מניית ישראל ,  או לא .
 על כן אני סבור שטוב יהיה להחליף היום את השלטון במדינת ישראל ולהעביר את המושכות למי שלא הוכתם בעולם בכתם הקיצוניות ולמי שלא דבק שמו בכישלון .  הגיע הזמן שהמנוע התדמיתי יפסיק להפריע למנוע הפנימי .  מנכ"לים עוזבים לפעמים את החברות שלהם ,  אפילו שדבר מן האסון אשר עבר על הקונצרן לא היה תלוי בהם .  מנכ"ל חברת בריטיש פטרוליום עזב את תפקידו אף על פי שלא הוא גרם לפיצוץ אסדת הקידוח במפרץ מקסיקו ,  וקרוב לוודאי שלא יכול היה למנוע את הפיצוץ .  כל תמרון מכאן ואילך לא יכול היה להביא לתוצאה אחרת מאשר התפטרותו של המנכ"ל ,  ולו כדי להשיב לחברה את אמון המשקיעים .
 גם במדינת ישראל הוכתם שמו של המנכ"ל לאחר אירועי המשט ,  אלא שבמקרה זה השלטון הישראלי נקשר בעוד אי אלו אסונות תדמיתיים קטנים וגדולים .  יעשה מר נתניהו אשר יעשה - הוא כבר לא יוכל לשקם את מעמדו  ( ועל הדרך את מעמדה של מדינת ישראל )  .  טענות רבות הופנו כלפי מנכ"ל בריטיש פטרוליום באשר לדרך שבה טיפל במשבר מפרץ מקסיקו וכן באשר לטיפול מונע ,  שלא התרחש ושיכול היה למנוע או לצמצם את היקף הנזקים .  מאידך ,  גם נגד מר נתניהו מופנות טענות בינלאומיות בעלות אופי דומה בנושא משבר המשט ובהקשרים דיפלומטיים או מהותיים אחרים .  כך או כך ,  בין אם אנו חושבים שיש פגם מהותי בתפקוד המנכ"ל וראש הממשלה ובין אם מדובר אך ורק בפגם תדמיתי - המסקנה היא אותה מסקנה - אין מנוס מחילופי גברי .
 בשונה מן הזירה הכלכלית ,  בזו הפוליטית גם מפלגת השלטון כולה לא תוכל להחביא את הכישלון התדמיתי מאחורי מנהיג אחר .  ובפרט ,  גם האלטרנטיבה ממילא לא תנהיג את המדינה באופן חדש או שונה מהותית .  היא רק תיתפס קצת יותר טוב בעולם ,  ולכן חשוב לוודא שמפלגה אחרת תנהיג את המדינה לאחר הבחירות הבאות .  מכיוון שמפלגה כזו לא תבוא ,  כנראה ,  מן השוליים הפוליטיים ומכיוון שמפלגות המרכז האחרות עדיין נתפסות בעולם ,  כך אני מקווה ,  כמעוזים פוליטיים של כוחות שלום - אני אתרכז בבחירות הבאות באחת ממפלגות המרכז אשר אינן הליכוד .
 
כן למפלגת מרכז ,  לא לליכוד
לאור צניחת המניה הישראלית בעולם ,  אצבע מאשימה מופנית לדירקטוריון ולהנהלה הראשית :  השלטון .  דן לזר חושב שבשוק הבינ"ל האכזר ,  המשקיעים צריכים לתמוך במפלגת מרכז שאינה הליכוד

