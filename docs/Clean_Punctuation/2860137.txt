נתניהו : " אין לנו ידידה טובה יותר מקנדה "
 את הדברים ,  ששמורים בדרך כלל לארצות הברית ,  אמר ראש הממשלה לשר החוץ הקנדי המבקר בישראל .  אתמול שודר ריאיון עם הנשיא אובמה בתכנית  " עובדה ",  ובו העביר הנשיא ביקורת על מדיניות נתניהו
ראש הממשלה ,  בנימין נתניהו ,  נפגש הבוקר  ( רביעי )  עם שר החוץ של קנדה ,  רוב ניקולסון ,  המבקר בימים אלה בישראל וברשות הפלסטינית .  בפתח פגישתו עם ניקולסון אמר נתניהו כי  " אנו מאמינים שאין לנו ידידה טובה יותר מקנדה ",  אמירה מהסוג ששמור בדרך כלל לתיאור מערכת היחסים המיוחדת בין ישראל לארצות הברית .  נתניהו הסביר כי הוא אומר זאת מכיוון ש"קנדה בולטת בעמדתה הברורה והחזקה "  נגד מהלכים שנועדו לפגוע בישראל בזירה הבינלאומית .  
נתניהו המשיך ואמר לניקולסון כי הידידות בין קנדה וישראל היא שותפות בין  " שתי דמוקרטיות למופת ".   " ישראל מעריכה את התמיכה החזקה והבלתי מתפשרת של קנדה ,  באווירה בינלאומית שמוכתמת לעתים בציניות ובכפל לשון .  קנדה ,  בהנהגתו של ראש הממשלה הארפר ,  תמיד מפגינה עוצמה ואומרת את האמת ,  ואנו חושבים שזהו ניצחון מרענן בסביבה שהופכת יותר ויותר עוינת לאמת ".  השר ניקולסון השיב כי בקנדה מבינים ש"השכונה שבה ישראל נמצאת היא מסוכנת ".   " אנחנו יודעים שלמנהיגות הישראלית אין ברירה אלא לנקוט בכל זמן נתון בכל הצעדים האפשריים כדי להגן על עצמה מפני גורמים המצהירים בגלוי על הרצון להרוס אותה ",  אמר ניקולסון והוסיף : " מאז ומתמיד סירבנו להיות ניטרליים בתמיכתנו בזכותה של ישראל להגן על עצמה מפני גורמים קיצוניים .  ישראל היא חלק מחזית האומות החופשיות והדמוקרטיות בעולם .  כל מי שמפנה גבו לישראל ,  או עוצם עין מול טבע פעולותיהן של אויבות ישראל ,  בטווח הארוך פוגע למעשה בעצמו ".  
עוד ידיעות בוואלה ! NEWSאביו של אבו חדיר התפרץ : " חתיכת כלב ,  עשיתם חפלה בבן שלי"יעלון :  אנו פועלים בסוריה כאשר הקווים האדומים שלנו נחציםההתאהבות והגיור :  סיפורה המדהים של הטיוואנית שהפכה למתנחלת 
ניקולסון אמר כי בכוונתו לדון עם נתניהו במשברים הביטחוניים המתחוללים כעת במזרח התיכון ,  בדגש על איראן ,  דאעש ומלחמת האזרחים בסוריה .  על פי הודעה שהפיץ משרד יחסי ציבור המלווה את ניקולסון ,  השר הקנדי לא התייחס לסכסוך הישראלי-פלסטיני במסגרת הנושאים שעליהם ידון עם נתניהו .  זאת ,  בניגוד לרוב שרי החוץ ממדינות המערב המגיעים לביקורים בישראל ,  שמציבים את הנושא הזה לרוב בראש סדר היום של ביקוריהם ,  כפי שעשה רק לאחרונה שר החוץ הגרמני ,  פרנק וולטר-שטיינאמייר .  
היחסים בין ישראל לקנדה נמצאים בפריחה של ממש מאז שנת 2006 ,  אז נבחר ראש ממשלת קנדה הנוכחי ,  סטיבן הארפר ,  להוביל את המדינה .  הארפר תמך נחרצות בישראל במהלך מלחמת לבנון השנייה ,  החרים את ועידת האו"ם נגד גזענות שנערכה ב-2009 בטענה שהוועידה תתמקד באופן מעוות וחד-צדדי בישראל ,  והתנגד להפיכת הרשות הפלסטינית למדינה משקיפה באו"ם .  בביקורו בישראל בשנה שעברה התחייב הארפר כי קנדה תעמוד לצד ישראל  " באש ובמים ".  בניגוד לרוב מנהיגי המערב המבקרים בישראל ,  הוא נמנע לחלוטין ממתיחת ביקורת כלשהי בנושא ההתנחלויות ,  והסתפק רק בהדגשת תמיכתה של קנדה בפיתרון שתי המדינות .   קביעתו של ראש הממשלה נתניהו הבוקר כי  " אין לנו ידידה טובה יותר מקנדה "  נובעת כנראה מעמדותיה החריגות של קנדה ביחס לשאר הקהילה הבינלאומית בנושא הישראלי-פלסטיני .  מדובר באמירה חריגה ,  שכן ראשי ממשלות ישראל ,  ובהם נתניהו ,  נוהגים לדבר במונחים כאלה אך ורק על ארצות הברית ,  שמעבירה לישראל סיוע צבאי בשווי מיליארדים מדי שנה ,  מספקת לה הגנה בפורומים הבינלאומיים החשובים ביותר ומקיימת איתה שיתוף פעולה צבאי ומודיעיני יחד מסוגו .  
העובדה שהדברים נאמרים יממה לאחר הראיון הנרחב שהעניק הנשיא ברק אובמה לתכנית  " עובדה ",  שבמהלכו מתח ביקורת על מדיניותו של נתניהו בנושא ההתנחלויות ,  הופכת את ההערה למעניינת עוד יותר .  על רקע כוונתו של הממשל האמריקני להגדיל במאות מיליוני דולרים את חבילת הסיוע הצבאי לישראל ,  שכבר כך עומדת כיום על כשלושה מיליארד דולר בשנה ,  לא בטוח שבוושינגטון יאהבו את דבריו של נתניהו על השכנה הצפונית של ארצות הברית .  
לפניות לכתב אמיר תיבון :  amir.tibon@walla.co.il 

נתניהו : " אין לנו ידידה טובה יותר מקנדה "
 את הדברים ,  ששמורים בדרך כלל לארצות הברית ,  אמר ראש הממשלה לשר החוץ הקנדי המבקר בישראל .  אתמול שודר ריאיון עם הנשיא אובמה בתכנית  " עובדה ",  ובו העביר הנשיא ביקורת על מדיניות נתניהו

