ההכנסות משאיבת הגז יופקדו בקרן בחו"ל
לפי המלצות הוועדה לבחינת ניהול ההכנסות ממשאבי טבע בישראל ינהל בנק ישראל קרן בה יופקדו רווחי הגז .  הרווחים ישמשו לצרכי ביטחון וחינוך .  המדינה תקבל 50% מההכנסות
ראש הממשלה הציג היום בישיבת הממשלה את מסקנות הוועדה הבין-משרדית לבחינת ניהול ההכנסות ממשאבי טבע בישראל .  ההמלצות כוללות הפקדת כספי ההיטל על רווחי הנפט בקרן בחו"ל ,  בניהולו של בנק ישראל ,  תוך שימוש שנתי בכ-4% מכספי הקרן ,  בדומה לקרן הפועלת בנורבגיה .  הכספים שיימשכו מהקרן ישמשו לצורכי ביטחון וחינוך .  לפי הערכות ,  הכנסות מאגרי הגז בחופי ישראל יסתכמו בכ-100-130 מיליארד דולר ,  עד 2040  ( בערכים לא מהוונים )  ,  והמדינה תקבל כ-50% מהם .  
על פי המלצות הוועדה ,  תקים המדינה קרן ריבונית לניהול הכנסות ממשאבי הטבע ,  כאשר רווחי הקרן יושקעו בפרויקטים אסטרטגיים לאומיים עבור מדינת ישראל .  זאת במטרה להבטיח ניצול יעיל וחכם של משאבי טבעי ללא פגיעה במקומות עבודה ובתחרותיות של המשק ומתוך ראייה אסטרטגית ארוכת טווח ורצון להבטיח ביטחון כלכלי בר קיימא למדינת ישראל .  
הצוות מונה ידי ראש הממשלה בנימין נתניהו ,  שר האוצר יובל שטייניץ ונגיד בנק ישראל סטנלי פישר .  בראשו עומד יו"ר המועצה הלאומית לכלכלה ויועצו הכלכלי של ראש הממשלה פרופ' יוג'ין קנדל ,  המשנה לנגיד בנק ישראל ד"ר קרנית פלוג ,  ראש אגף התקציבים במשרד האוצר גל השקוביץ ,  יועץ בכיר לנגיד בארי טף ,  החבשת הכללית במשרשד האוצר מיכל עבאדי - בריאנג'ו והמשנה ליועץ המשפטי לממשלה עו"ד אבי ליכט .  
לפי המלצות הצוות ,  כמחצית מהכנסות המדינה ממשאבי גז ונפט  ( הכנסות ממס על רווחי יתר )  ,  יופקדו לקרן שתשקיע בחו"ל ויהוו  " כרית ביטחון "  להתמודדות עם אירועים לאומיים בעלי השלכות כלכליות חריגות כגון מלחמה ,  אסון טבע ,  משבר כלכלי .  מדי שנה ,  בהתאם להחלטת ראש הממשלה ,  יועברו רווחי הקרן לטובת פרויקטים ייעודיים בתחומי חינוך וביטחון שיאושרו על ידי הממשלה .  נכסי הקרן ינוהלו ,  בהתאם לכללים שייקבעו ,  על ידי בנק ישראל תחת מערך פיקוח ובקרה ,  שיבטיח שקיפות ציבורית מרבית ,  בהובלתו של משרד האוצר .  
במהלך השבועות הבאים יוגש לאישור ועדת השרים לחקיקה תזכיר חוק המפרט את ניהול הקרן .  ראש הממשלה ,  בנימין נתניהו ,  אמר היום בדיון : " בוועדת ששינסקי התחלנו לטפל בתמלוגי הגז .  היום אנחנו מתחילים את הדיון שיביא להקמת קרן הון ריבונית שפירותיה יחולקו לצרכים החיוניים של ישראל ,  ובראשם החינוך והביטחון ".  
במקביל ,  מינה ראש הממשלה ,  בנימין נתניהו ,  ועדה לקידום כל נושא הגז הישראלי .  בראש הוועדה יעמוד מנכ"ל משרד ראש הממשלה ,  הראל לוקר .  
הוועדה תפעל לקדם את ענף הגז ,  הנמצא בתחומי המים הטריטוריאליים של ישראל ,  כמנוע צמיחה למשק .  הוועדה תטפל בהיבטים הגיאו-פוליטיים של תעשיית הגז ,  לרבות יצוא למזרח אסיה וקידום הקשרים באמצעותו עם מדינות שונות בעולם .  עוד תפעל הוועדה כדי להקדים את אספקת הגז למשק החשמל ,  לשילוב הגז הטבעי בתעשייה וליצירת ענפי תעשייה חדשים המבוססים על משק הגז .  
בישיבת הממשלה סיפר נתניהו כי ערך ביום חמישי האחרון ,  יחד עם שר האנרגיה והמים ,  עוזי לנדאו ,  ביקור היסטורי מוצלח בקפריסין .  לדבריו , " אנחנו בודקים את האפשרות לשלב את מקורות הגז שלנו עם יתרות הגז של קפריסין .  מה שיאפשר לנו ,  אם הבדיקות יעלו שהמהלך טוב וכדאי ,  לפתח מתקני גז ליצוא הרבה יותר גדולים ממה שנוכל לעשות כל אחד לבד .  בכל מקרה אנחנו יודעים שיהיו תמלוגי גז מהמקורות הישראליים .  התחלנו לטפל בזה בוועדת ששינסקי .  היום אנחנו מתחילים את הדיון שיביא להקמת קרן הון ריבונית שפירותיה יחולקו לצרכים החיוניים של ישראל ובראשם החינוך והביטחון ".  
בתגובה נמסר ממשרד האנרגיה והמים כי ,  במהלך ישיבת הממשלה שוחח שר האנרגיה והמים ,  עוזי לנדאו ,  עם ראש הממשלה ,  ונתניהו אמר לו כי אינו יודע דבר על הקמת ועדה לקידום נושא הגז בראשות מנכ"ל משרדו .  
מטרות הוועדה שעליה הודיע ראש הממשלה חופפות בחלקן לוועדות אחרות ,  הפועלות כיום בנושא הגז הטבעי .  הוועדה לבחינת השימושים בגז ,  בראשות מנכ"ל משרד האנרגיה והמים שאול צמח ,  בוחנת את כלל השימושים האפשריים בגז ,  כולל יצוא .  מסקנות הוועדה לא פורסמו לציבור עדיין .  
מוקד נוסף הוא הפרויקט הלאומי להפחתת התלות העולמית בנפט ,  הפועל במועצה הלאומית לכלכלה .  מטרת הפרויקט היא לעודד מחקר מדעי בנושא תחליפי נפט וכן לקדם קשרים בין מוסדות מחקר ,  יזמים ותעשייה בפיתוח והטמעת תחליפים אלה .  בין תחליפי הנפט הנפוצים נמצא הגז הטבעי ,  המשמש כחומר בערה תחליפי למוצרי הנפט .  כמו כן ,  ניתן להמיר את הגז הטבעי לדלקים נוזליים שונים .  

ההכנסות משאיבת הגז יופקדו בקרן בחו"ל
לפי המלצות הוועדה לבחינת ניהול ההכנסות ממשאבי טבע בישראל ינהל בנק ישראל קרן בה יופקדו רווחי הגז .  הרווחים ישמשו לצרכי ביטחון וחינוך .  המדינה תקבל 50% מההכנסות

