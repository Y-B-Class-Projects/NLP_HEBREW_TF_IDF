רכבת לאילת ?  לא בקרוב
הממשלה אישרה ,  ראש הממשלה נחוש אבל תכנון הקו לאילת תקוע .  הקמת צוות לתכנון הפרויקט הלאומי כרוכה בעלות של 10.5 מיליון שקל אך התקציב לא הועבר והתכנון לא התחיל .  
קו הרכבת לאילת יהיה פוליסת ביטוח אם יתעוררו בעיות בתעלת סואץ ",  הכריז בשבוע שעבר ראש הממשלה ,  בנימין נתניהו .  ואולם ,  מועד תחילת הביטוח אינו נראה באופק .  ל-TheMarker נודע כי למרות החלטת הממשלה לקדם את הפרויקט במהירות - משרדי האוצר והתחבורה עדיין לא העבירו את תקציב התכנון ,  שנאמד ב-10 מיליון שקל .  
תקציב התכנון מתעכב אף שחלפה שנה מאז שאושר בממשלה ,  ולמרות פניות מינהל התכנון בנושא .  כתוצאה ,  לא נשכר עדיין הצוות שאמור להתחיל בתכנון הפרויקט - ולמעשה ,  פיתוח הפרויקט לא התקדם זה כשנה .  
לפני שנה אישרה הממשלה את תוכנית נתיבי ישראל לרישות ישראל בעשור הקרוב במסילות ובכבישים חדשים במתכונת מצומצמת .  בעקבות התנגדות האוצר ,  נגרע מהתוכנית מימון פרויקט קו הרכבת לאילת - שהיקפו המשוער הוא 6-7 מיליארד שקל - אך אושר תקציב לתכנונו בהיקף של כ-70 מיליון שקל .  מדובר בפרויקט להנחת מסילת ברזל כפולה מנחל צין עד אילת ,  באורך של כ-170 ק"מ .  באחרונה אף פירסם משרד התחבורה בקשה בינלאומית לקבלת מידע  ( R.F.I )  לביצוע הפרויקט במתווה זכייני .  
למרות ההחלטות והכרזות השרים - מתברר כעת כי התכנון כלל לא החל .  במכתב פנימי ששיגרה לפני שלושה חודשים מתכננת מחוז דרום של משרד הפנים ,  האדריכלית אליסיה סיבר ,  כתבה כי לצורך תכנון הפרויקט יש להקים צוות מקצועי ייעודי ,  שיעסיק שורה של בעלי מקצוע ,  כמו יועץ סביבתי ,  אדריכלי נוף וגשרים ויועצי תנועה וכבישים .  
העסקת היועצים נדרשת בין היתר מאחר שטרם התקבלה החלטה חד-משמעית לגבי הגדרת הפרויקט ותכליתו ,  בין היתר אם מדובר ברכבת נוסעים או מטענים בלבד ,  על כל השלכותיה הנוגעות לפיתוח העתידי של הנמל הימי ,  שדה התעופה בתמנע ,  כריית מנהרה תחת אילת ,  חשמול הפסים ובניית תחנות נוסעים .  כמו כן ,  נדרש צוות התכנון להחליט על תוואי הרכבת ,  בחינה של תוואי מסילות נוספות עתידיות באזור ומיפוי רגישויות סביבתיות .  
ללא שירותי דיור ולוגיסטיקה  ( ריהוט ומשרדים )  ,  ולפי תעריף החשב הכללי - והערכת שעות ההעסקה שצוינו במכתב  ( 360-1,700 בשנה )  - מדובר בעלות של 3.5 מיליון שקל בשנה .  בהנחה שתהליך התכנון יהיה מהיר ויימשך שלוש שנים ,  מדובר בתקציב של 10.5 מיליון שקל .  שירותיהם של מרבית בעלי מקצוע אלה יידרשו גם לליווי התוכניות המפורטות בהמשך ,  ועלות זו מוערכת במיליון שקל נוספים בשנה .  ואולם ,  חרף מכתב זה - והצורך בשכירת שירותי היועצים כדי לקדם את הפרויקט - התקציב לא הועבר ,  והצוות לא הוקם .  
מסילת הרכבת לאילת כבר הוכרזה בעבר כפרויקט תשתית לאומי וקודמה בועדת התכנון לתשתיות לאומיות  ( ות"ל )  - אך באחרונה הוחלט להוציאה ממסלול ות"ל ,  ולהעביר את התוכנית למסלול אישור מחודש בוועדת התכנון המחוזית .  
לפי תוכניות משרד התחבורה ,  זמן הנסיעה של הרכבת מתל אביב לאילת יסתכם בשעתיים וחצי ולאורך תוואי זה יוקמו שמונה תחנות רכבת - בחצבה ,  במרכז ספיר ,  בפארן ,  ביהל ,  ביטבתה ,  בתמנע  ( בסמוך לשדה התעופה החדש שמתוכנן במקום )  ,  בשחורת ובאילת .  מבדיקות שערך אגף תכנון כלכלי במשרד עולה כי תנועת הנוסעים לאילת מסתכמת כיום בכ-8 מיליון נוסעים בשנה .  על פי התחזיות צפוי מספר הנוסעים ברכבת להגיע ליותר מ-3.5 מיליון נוסעים בשנה .  
כמו כן ,  ציין המשרד כי מסילת הרכבת העתידית תשמש גם להובלת מטענים מנמל אילת ישירות לאזור המרכז .  מדובר בעיקר בכימיקלים ובדשנים שישונעו מאזור הנגב וים המלח ישירות לנמל אילת בדרכם לחו"ל ,  וכן בכלי רכב מיובאים ,  המשונעים כיום באמצעות משאיות .  תנועת המטענים מאילת ואליה מסתכמת כיום בכ-2.5 מיליון טונות כימיקלים ובכ-140 אלף כלי רכב בשנה .
 
רכבת לאילת ?  לא בקרוב
הממשלה אישרה ,  ראש הממשלה נחוש אבל תכנון הקו לאילת תקוע .  הקמת צוות לתכנון הפרויקט הלאומי כרוכה בעלות של 10.5 מיליון שקל אך התקציב לא הועבר והתכנון לא התחיל .  

