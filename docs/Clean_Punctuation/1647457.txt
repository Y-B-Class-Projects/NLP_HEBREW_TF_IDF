נתניהו :  נשמור על הסטטוס קוו במערת המכפלה
ארבעה ימים לאחר שהודיע על הכללת מערת המכפלה בתוכנית שימור אתרים לאומית והסערה הבין-דתית שהיא עוררה מבהיר ראש הממשלה כי מדובר באי הבנה ושלא מדובר בהחלטה מדינית
באדיבות ערוץ 9
ההודעה על הכללת מערת המכפלה וקבר רחל בתוכנית שימור אתרי המורשת לפני ארבעה ימים גררה תגובות קשות בעולם הערבי והמוסלמי ,  והיום  ( חמישי )  מנסה ראש הממשלה בנימין נתניהו להנמיך את הלהבות .  
בראיון לערוץ 9 הבהיר נתניהו כי מבחינת ישראל מדובר באי הבנה . " לא נשנה את הסטטוס של האתר  ( מערת המכפלה )  ובשום מקרה לא נפגע בחופש הפולחן של המוסלמים ",  אמר נתניהו , " לכן ,  במקרה הטוב מדובר כאן באי הבנה ".  
ראש הממשלה הסביר כי ההחלטה לשפץ את האתרים איננה פוליטית או מדינית ,  אלא עניינית . " אני חושב שהממשלות המובילות בעולם יבינו את זה מהר מאוד כי אנחנו מסבירים להם את זה ",  אמר , " אנחנו נשמור על חופש הפולחן והסידורים הקיימים של מתפללים יהודים ומתפללים מוסלמים כאחד .  מה שאנחנו באים לעשות זה לשמר ולתחזק סידורי תפילה קיימים ". 
נתניהו הוסיף שרגישות מערת המכפלה למוסלמים ברורה לו ולממשלתו ולאחרונה נערכו שיפוצים על ידי הוואקף המוסלמי במקום . " הם עשו שיפוץ ותיקון של אתרי התפילה למוסלמים - הם שמו באולם המרכזי מאווררים ,  הם שמו נברשות ,  הם שמו שטיחים ",  סיפר ראש הממשלה שהדגיש כי העבודות נעשו בתיאום עם ישראל , " ואנחנו רוצים לעשות את אותו תחזוק ואותו שימור למתפללים היהודים .
 בעקבות ההחלטה להכריז על מערת המכפלה וקבר רחל כאתרי מורשת קרא היום ארגון חמאס לאומה הערבית והאיסלמית לתמוך בתושבי חברון וירושלים  " הנמצאים תחת כיבוש ונאבקים בכנופיות המתנחלים ".  זאת לאחר מספר ימים בהם התעמתו פלסטינים עם כוחות הביטחון הישראלים על אותו הרקע .
 הארגון קרא עוד לפתוח באינתיפאדה עממית נגד ישראל במטרה  " להגן על המקומות הקדושים ולהגן על האדמה מפני המתנחלים ".  בהודעה שפרסם הארגון לציון 16 לטבח במערת המכפלה שביצע ברוך גולדשטיין נכתב כי  " כל הסכמי הכניעה שחתמה 'חבורת אוסלו' וחילקו את חברון - העניקו למתנחלים האלימים גושפנקא לפגוע בעיר ובמערת המכפלה ". 

נתניהו :  נשמור על הסטטוס קוו במערת המכפלה
ארבעה ימים לאחר שהודיע על הכללת מערת המכפלה בתוכנית שימור אתרים לאומית והסערה הבין-דתית שהיא עוררה מבהיר ראש הממשלה כי מדובר באי הבנה ושלא מדובר בהחלטה מדינית

