העולם מתחיל להבין את נתניהו
החלטת קנדה לנתק את יחסיה עם טהרן היא צעד ראשון רב-משמעות ,  המעיד כי העולם מתחיל להשתכנע בצורך לרסן את אירן .  האם זה אומר שישראל צריכה לשקול מחדש את אופציית התקיפה ? 
ב-10 ביולי 1996 ,  זמן קצר לאחר שנבחר בפעם הראשונה לראש הממשלה ,  נשא בנימין נתניהו נאום בקונגרס האמריקני .  הוא הצביע על המשטרים האנטי-דמוקרטיים במזרח התיכון ,  הגדיר במפורש את אירן כמשטר עריץ ,  מיליטנטי ופנאטי - והזהיר כי אם המשטר הזה ישים ידו על נשק גרעיני ,  הרי שזו לא תהיה רק סכנה לישראל ,  אלא גם למזרח התיכון ולעולם כולו .  
אנשי שמאל בארץ ,  שהיו המומים עדיין מהנוק-אאוט שהנחיל נתניהו לשמעון פרס בבחירות ,  אשר הבהיר להם היטב כי הסכמי אוסלו לא עומדים בראש מעייניו של העם בישראל ,  אלא להיפך ,  הפריזו בביקורות נגד הנאום ואף טענו שנתניהו חולם .  זאת ,  בין השאר ,  מאחר שהוא טען שממשלתו תקדם תהליך ארון טווח של הפחתת הסיוע הכלכלי האמריקני הנדיב בדרך לעצמאות כלכלית ישראלית .  
והנה ,  ככל שחלפו להן השנים ,  הפך הזלזול של אותם אנשי שמאל למשמע ההצהרות נגד ההתחמשות אירנית לזלזול למשמע הצהרות התקיפה נגד אותם כורים גרעיניים המתבססים באותה אירן .  לצד זאת ,  הזלזול נגד הצהרת העצמאות הכלכלית הישראלית הפך לזלזול במדיניות הכלכלית של נתניהו כשר אוצר - מדיניות שיצרה צעדים מעשיים לקראת עצמאות שכזאת .  ואל לנו לשכוח :  אנו עומדים היום בפני מציאות שבה הכלכלה האמריקנית ,  השרויה במשבר ,  מקשה על מימון מדינות ידידותיות ,  ולכן ישראל מוכרחה בכל מקרה לפנות למדיניות כלכלית שאינה מסתמכת על מימון מקורות חוץ ממשלתיים ,  אלא יוצרת מציאות להשקעות פרטיות זרות .  החזון של נתניהו בהקשר הזה יהפוך בכל מקרה למציאות .  
אותו נאום של נתניהו מיולי 1996 אקטואלי מאוד בימים אלו .  מדינות המערב ,  שבעבר נאלמו דום לנוכח ההצהרות והמעשים של אירן המתגרענת ,  מבינות בתקופה האחרונה כי אנו עומדים בפני שעת הכרעה .  אמת ,  בשל האינטרסים הכלכליים לא כולן מוכנות עדיין לנקוט מדיניות נחרצת - אף שארצות הברית ,  בריטניה וגרמניה ממשיכות לפעול להעצים את הסנקציות הכלכליות נגד אירן .  על אלה נוסף בסוף השבוע הצעד שבו נקטה ממשלת קנדה ,  שניתקה את יחסיה עם אירן .  זהו צעד ראשון רב-משמעות ,  מעיין  " חציית רוביקון "  דיפלומטית .  הקנדים ,  בראשות ראש הממשלה סטיבן הרפר ,  מבינים ככל הנראה טוב מכולם את הסכנה האירנית ,  ולכן נקטו צעד כה חריג - גם אם מתבקש ,  בעיניים ישראליות .  
קנדה אמנם אינה ארצות הברית ,  אך אין להתעלם מכוחה ומהתפקיד שלה במערכת היחסים הבינלאומית .  היא הייתה ,  למשל ,  בין מייסדות נאט"ו ,  והיה לה תפקיד מרכזי במלחמה הקרה מול ברית המועצות .  הכלכלה שלה היא אחת החזקות בעולם ,  ואף על פי שאינה חברה קבועה במועצת הביטחון ,  יש לה תפקיד לא מבוטל באו"ם .  גם היחסים ההדוקים שלה עם ארה"ב ,  משל היו מדינות-תאומות ,  אינם דבר שיש לזלזל בו .  ייתכן ,  לפיכך ,  שקנדה היא החלוצה שתסלול את הדרך למדינות אחרות .  האם זה אומר שעל ישראל לזנוח את אופציית התקיפה ?  בינתיים ,  ודאי שלא - אך אם ניווכח בתקופה הקרובה שמדינות מרכזיות נוספות בעולם מאמצות את המדיניות הקנדית ,  הרי שישראל בהחלט תצטרך לעשות חשיבה מחדש - וזאת בדיוק הייתה מטרתו של נתניהו בנאום מ-1996 :  שהעולם יבין ויפעל .  עבור הישראלים ,  עבור תושבי המזרח התיכון - אך בעיקר עבור עצמו .  

העולם מתחיל להבין את נתניהו
החלטת קנדה לנתק את יחסיה עם טהרן היא צעד ראשון רב-משמעות ,  המעיד כי העולם מתחיל להשתכנע בצורך לרסן את אירן .  האם זה אומר שישראל צריכה לשקול מחדש את אופציית התקיפה ? 

