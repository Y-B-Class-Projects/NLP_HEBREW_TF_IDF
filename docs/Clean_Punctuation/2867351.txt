נתניהו :  תידחה הקמת תאגיד השידור הציבורי
ראש הממשלה ושר התקשורת יחד עם שר האוצר ,  יגישו בקשה לדחיית פירוק רשות השידור בשלושה חודשים .  במקביל יוקם צוות משותף למשרדי התקשורת והאוצר ,  לקידום יישום החוק ולמציאת פתרון למימון הרשות .  העובדים ביטלו את ההפגנה שתוכננה ליום ראשון
הקמת תאגיד השידור הציבורי החדש תידחה בשלושה חודשים - דחייה הקבועה בחוק .  כך הודיע היום  ( שישי )  ראש הממשלה ושר התקשורת ,  בנימין נתניהו .
 ההחלטה התקבלה לאחר התייעצויות שקיים הבוקר נתניהו עם השר הממונה על רשות השידור אופיר אקוניס ,  מנכ"ל משרד התקשורת שלמה פילבר וכן עם שר האוצר משה כחלון .  זאת בהמשך לפגישה שקיים השבוע נתניהו עם כונס נכסים הרשמי של רשות השידור דוד האן והמנכ"ל הזמני של תאגיד השידור הציבורי החדש אלדד קובלנץ .
 במשרד התקשורת מסרו היום כי , " צוות משותף של מנכ"ל משרד התקשורת שלמה פילבר וראש אגף התקציבים באוצר אמיר לוי יקדם את יישום המעבר מרשות השידור לתאגיד החדש ,  בדגש על טיפול בעובדי הרשות ".  גורמים במשרד התקשורת הוסיפו כי ייבחנו סוגיות הפרשת העובדים ומימוש נכסי הנדל"ן ,  השייכים לרשות השידור .  גורמים נוספים ,  המעורים בפרטים ,  הוסיפו כי פילבר ולוי ייאלצו בעיקר למצוא את הדרך שתאפשר את מימון הרשות על ידי משרד האוצר ,  עד ליישום החוק .  מדובר בסכום המוערך ביותר מ-150 מיליון שקלים הדרוש להמשך הפעילות ברשות בשלושת החודשים הקרובים .  זאת ,  כאשר עמדת אגף התקציבים ,  כפי שנשמעה השבוע בהזדמנויות שונות ,  גם בפגישות עם נתניהו ,  היא לפרק את הרשות ,  לעבור למיקור חוץ ולהתחיל בתהליך שבו יפרשו כ-1,000 עובדים .
 את הבקשה לדחייה יעביר נתניהו לוועדת הכלכלה ,  לאחר שקיבל את תמיכתו של יו"ר הוועדה איתן כבל .  ועדת הכלכלה צפויה לקיים ביום שני הקרוב ישיבה בנושא רשות השידור ,  אולם עוד לפני כן ,  עדכן היום ח"כ כבל בחשבון הטוויטר שלו ,  כי ראש הממשלה ושר התקשורת ייפנו אליו ביום ראשון בבקשה לדחייה .
 בעקבות ההתפתחויות ,  הודיעה אגודת העיתונאים כי הוחלט לבטל את הפגנת העיתונאים והעובדים ,  שתוכננה ליום ראשון בבוקר מול משרד רה"מ .  באגודת העיתונאים בירושלים מסרו : " האגודה מברכת על הודעת ראש הממשלה והשר אופיר אקוניס .  בהדברות הוגנת בין הצדדים ניתן יהיה להגיע להבנות על תיקוני חקיקה חיוניים ליישומו של החוק ". 
מנגד ,  ח"כ קארין אלהרר מ"יש עתיד ",  שעמדה בראש הוועדה המיוחדת לשידור הציבורי ,  מתחה ביקורת על ההחלטה לדחות את יישום החוק . "  זו עבודה בעיניים .  ברור לכל כי שלושת החודשים הללו לא ישנו שום דבר ",  מסרה ח"כ אלהרר ,  והוסיפה כי נתניהו ואקוניס , " מושכים את הזמן באמצעות החוק בידיעה ברורה כי לא יקום תאגיד חדש .  כרגיל ,  עושים צחוק מהציבור ,  הפעם על חשבון השידור הציבורי .  אם הכוונה שלהם היתה רצינית הם היו מאשרים כבר כעת את מינוי הדירקטורים שכבר נבחרו על ידי ועדת האיתור על פי החוק ומקדמים מהלכים לפתיחת השידור הציבורי החדש .  בכוונתי לפנות עוד היום לראש הממשלה בדרישה לעשות כן על מנת למנוע את המשך הזלזול בהוראות חוק ברורות ".  

נתניהו :  תידחה הקמת תאגיד השידור הציבורי
ראש הממשלה ושר התקשורת יחד עם שר האוצר ,  יגישו בקשה לדחיית פירוק רשות השידור בשלושה חודשים .  במקביל יוקם צוות משותף למשרדי התקשורת והאוצר ,  לקידום יישום החוק ולמציאת פתרון למימון הרשות .  העובדים ביטלו את ההפגנה שתוכננה ליום ראשון

