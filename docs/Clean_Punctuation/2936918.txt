אילת לא צריכה להיות לאס וגאס - היא צריכה להיות אמסטרדם
ראש הממשלה ושר התיירות בעד הקמת בתי קזינו באילת מכיוון שממילא יש  " היקף עצום של הימורים בלתי חוקיים בשחור ",  ומצד שני הם מתנגדים ללגליזציה של קנאביס ,  שיכולים לגרום לא רק לצמיחה של העיר הדרומית  אלא גם לעוד תופעות חיוביות .  תשאלו את תושבי קולורדו
פתאום כולם רוצים להציל את אילת .  בזמן שירושלים במצור של דוקרים וסכינים ,  ובזמן שמעזה חופרים מנהרות לקיבוצים ,  ראש הממשלה בכבודו ובעצמו מטיל את כובד משקלו על הסוגיה שבמשך שנים היתה מקור ללעג כשהוצעה על ידי עזרא טיסונה ,  ונרתם למען פרוייקט שנוי במחלוקת שייתכן ויביא לשגשוג העיר ,  אך עלול כמובן גם לפגוע באנשים קשיי יום שיאבדו את עולמם ומשפחתם לטייקונים שיחזיקו בקרטל ההימורים בישראל  ( יחד עם מפעל הפיס )  .
" המתנגדים מתעלמים מההיקף העצום של ההימורים הבלתי חוקיים היום ",  מסבירים התומכים בפתיחת שוק ההימורים ,  בראשם שר התיירות יריב לוין ,  שמסביר שאם גם ככה יש היום שוק שלם של הימורים שלא ברשות ,  עדיף לכולנו למסד זאת כך שהמדינה תוכל להנות מרווחי מיסוי התעשייה - טיעון שאם נחליף מילה אחת בו , " הימורים ",  יהיה נכון גם לנושא אחר - חשוב אף יותר .
 אז הימורים זה בסדר ,  וקזינו זה על הכיפאק ,  אבל יש מהלך יעיל יותר ,  צודק יותר ונכון יותר - שיביא לשגשוגה של אילת ,  לתיירות חיובית ,  ולפיתוח עסקים ואלפי מקומות עבודה בפריפריה - שצריך לבוא הרבה לפני התרת קזינו חוקי ,  והוא כמובן הלגליזציה .  או למי שחושש ממילים מפחידות  - " פתיחת חנויות קנאביס חוקיות באילת בלבד "  - בדומה לנעשה באמסטרדם . 
 
" בהיבט התיירותי לאילת יש יתרון מובנה על פני מקומות רבים :  היא קרובה לאירופה ,  אבל יש בה רוב השנה מזג אויר חם ,  היא נמצאת במדינה חופשית ובסביבתה הרבה אטרקציות .  יש לה פוטנציאל אדיר ואין לי ספק שזה יביא אותנו למקום אחר ,"  מסביר השר לוין לטובת הקמת קזינו .  אבל לוין שוכח שבעקבה השכנה לאילת כבר יש קזינו ,  ובטאבה השכנה מהצד השני גם כן יש קזינו ,  וכך גם בתורכיה ,  ביוון ובקפריסין ,  כך שמי שמחפש להמר לא בהכרח ישים את אילת דווקא בראש רשימת היעדים שלו לחופשה .
 קנאביס מנגד אין בעקבה ,  ולא בטאבה ,  ולא בקפריסין וגם לא ביוון .  ישראל ,  שכבר היום נחשבת למעצמת קנאביס בעלת שם עולמי ,  יכולה להפוך בתוך רגע לאימפריה גלובלית .  אילת תוכל להתמודד בגאון מול בירות אירופה - אמסטרדם וברצלונה ,  המתירות שימוש בקנאביס בחנויות חוקיות .  קזינו יביא לפתיחת מקומות עבודה חדשים ?  קנאביס יביא ליותר .  קזינו יכניס כסף ממיסים ?  קנאביס יכניס יותר .  קזינו יעודד תיירות לאילת ?  קנאביס יעודד אף יותר .  צריך רק להציץ בתוצאות הלגליזציה בקולורדו כדי לראות מה קרה לאחר הפיכת הקנאביס לחוקי :  ירידה בהתמכרויות לסמים קשים ,  ירידה בפשיעה באחוזים רבים ,  ירידה באלימות המשפחתית והסביבתית וכן רווחי עתק למדינה ופתיחת אלפי מקומות עבודה חדשים .  בשנת 2015 ,  כך דווח לאחרונה ,  עלתה אוכלוסיית קולורדו ב-100,000 איש שהיגרו למדינה שהפכה ללהיט החדש בארה"ב .  
בניגוד להתרת פתיחת בתי קזינו באילת ,  שימלאו בעיקר את כיסיהם של גורמים פרטיים ומנהלי רשתות בתי מלון שכבר הספיקו בשבוע אחד להתראיין לכל ערוץ ועיתון בישראל ,  ויפתחו מקומות עבודה בעיקר לניצול של כח עבודה זול ,  עובדי קבלן למיניהם שישמשו כמנקים ומגישים או תעשיית זנות מפותחת ,  חנויות קנאביס תוכלנה להיפתח על ידי אנשים פרטיים ,  ממש כמו בעלי פאבים ומסעדות .  חנויות ומועדונים שיביאו עבודה לצעירים ,  מלצרים ומלצריות ,  מנהלים ,  אנשי מחקר ומדע ועוד .  בעוד שקזינו יביא לתיירות שעיקרה הוא כסף ואלכוהול ,  חנויות קנאביס ,  או קופישופס ,  יביאו לתיירות צעירה ומודרנית ולתיירות מרפא של אנשים מכל העולם שיגיעו להתנסות בתרופה החדשה-ישנה ,  ממש כמו שבאים לים המלח לטיפולי עור למיניהם .  בעוד שקזינו חוקי ישים את אילת לצד ערים אחרות בהן מותרים ההימורים ,  ללא ייחודיות ועם מגבלות שאין בערים אחרות ,  קנאביס חוקי יהפוך את אילת לאחת הערים הפופולריות ביותר בעולם ולמוקד משיכה גם לתיירות פנים .  בעוד שקזינו עלול לגרום לנזקים לא קטנים של התמכרות ,  שימוש באלכוהול וסיגריות  ( הניתנים חינם בקזינו )  ועלייה בפשיעה שתצמח מסביב לאינטרסים הכלכליים המרוכזים במקום אחד ,  קנאביס יפחית את השימוש באלכוהול וסיגריות ויוריד את אחוזי הפשיעה באחוזים רבים .
 ואי אפשר שלא לשים זרקור על הצביעות של ראש הממשלה נתניהו ועושי דברו השר לוין ואחרים ,  שאם נחליף את המילים  " הימורים "  או  " קזינו "  בטיעונים האחרונים שלהם ,  ונשים במקומן את המילים  " קנאביס "  או  " קופישופס ",  הרי שהם היו אמורים לעמוד בראש הקריאה ללגליזציה של קנאביס ,  או לפחות אי הפללה .  השר לוין ,  שהצביע לא פעם נגד הסרת הקנאביס מפקודת הסמים המסוכנים והעדיף להשאיר את התעשייה הבלתי חוקית בעינה ,  טוען היום שקזינו צריך להיות חוקי כי  " גם ככה מי שרוצה להמר מהמר בשחור ".  אבל כנראה שכדי למצוא יושרה והגינות בממשלה נצטרך לחכות עוד כמה שנים טובות ,  וכשזה נוגע לצדק והגיון בריא ,  הפוליטיקאים ימשיכו למצוא אותו רק איפה שהאינטרס האישי שלהם נמצא בו .
 אורן ליבוביץ' הוא מייסד מגזין קנאביס 

אילת לא צריכה להיות לאס וגאס - היא צריכה להיות אמסטרדם
ראש הממשלה ושר התיירות בעד הקמת בתי קזינו באילת מכיוון שממילא יש  " היקף עצום של הימורים בלתי חוקיים בשחור ",  ומצד שני הם מתנגדים ללגליזציה של קנאביס ,  שיכולים לגרום לא רק לצמיחה של העיר הדרומית  אלא גם לעוד תופעות חיוביות .  תשאלו את תושבי קולורדו

