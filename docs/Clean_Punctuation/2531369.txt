כתבים פוליטיים : " זה היה מהלך מאוד מתוחכם ,  ואנחנו פספסנו אותו "
 כתבים פרלמנטרים מודים בפני וואלה !  ברנז'ה כי ההודעה על הקמת ממשלת האחדות הפתיעה גם אותם ,  אך מסרבים להסכים כי מדובר ביום הכיפורים של התקשורת ;   " גם השרים היו המומים "
" היו די הרבה חומרים לאפות איתם עוגה ,  אבל בשורה התחתונה  אף אחד לא עשה את זה ",  כך מסכם היום  ( שני )  לוואלה !  ברנז'ה פרשן פוליטי בכיר של אחד העיתונים את אחת ההחמצות הגדולות של הכתבים ופרשנים הפוליטיים :  חשיפת ההסכם הקואליציוני שנרקם בחשאי בין בנימין נתניהו לשאול מופז . 
" התקשורת לא הייתה מספיק ערנית כדי לקרוא את הסימנים שהיו מפוזרים ולעלות על הסיפור ",  הוא אומר . " שאול מופז ביטל אתמול ישיבת סיעה בניגוד מוחלט לאינטרס של המפלגה לקראת בחירות ,  התנהלות והתבטאויות נתניהו בוועדת הליכוד ,  הדיבורים על וועדה מסדרת בקדימה ,  לחשושים בלשכת ראש הממשלה .  היינו צריכים לחבר בין כל אלה ,  זה אמור היה להדליק נורה אדומה ",  אומר הפרשן הבכיר . " למרות שהייתה פה פעולת הסחה מרשימה ,  ודברים שקרו במהירות ". 
זו אינה הפעם הראשונה השנה בה כתבי המפלגות מתעוררים לטלטלה פוליטית שנרקמה מתחת לאפם :  בתחילת ינואר כינס אהוד ברק מסיבת עיתונאים והודיע על התפלגותו ממפלגת העבודה והקמה של סיעה חדשה ,  מפלגת העצמאות .  מאחורי המהלך עמד אז דיל שנרקם בין ברק לראש הממשלה ,  בנימין נתניהו ,  וגם אז לא ידעו מכך דבר שרי העבודה או הכתבים המסקרים אותה  וזה נודע להם רק בבוקר כינוס מסיבת העיתונאים בנושא .  
כתב פרלמנטרי אשר נכח אתמול בלילה בכנסת ,  לא חושב שהיום הוא יום כיפור של הכתבים בתחום . " היו בכנסת אמש התרחשויות בסדר גודל של פעם בחצי שנה מבחינת היקף העבודה והדברים שהתרחשו במקביל ,  והכתבים היו עסוקים ומוסחים ",  הוא אומר . " הסימנים לכך היו מאוד מינוריים  אז מופז ביטל המון ישיבות סיעה - זה לא רמז על כלום .  נכון שתפקיד העיתונאים הוא לחשוף את הדילים האלה ,  אבל רמת המידור כאן הייתה מאוד מאוד גבוהה ".  
היום בבוקר ,  לאחר שהעיתונים הגדולים כבר הספיקו להפיץ את המהדורות המאוחרות והמעודכנות ,  היה זה דווקא העיתון הימני-דתי  " מקור ראשון "  שהכריז כי היה הראשון שצפה את ממשלת האחדות הנרקמת .  בהודעה לתקשורת הפיץ העיתון ידיעה שפרסם ביום שישי ,  בה צוין שלעיתון נודע כי אף שנתניהו גיבה את המהלכים להקדמת הבחירות עדיין לא מדובר בהחלטה סופית . " אף שהסיכויים לכך קלושים מאוד ,  נתניהו בוחן אפשרויות פוליטיות בלתי צפויות שיחזירו את השד לבקבוק וימנעו הליכה לבחירות מוקדמות .  ההערכה היא כי מדובר בצירוף קדימה לממשלה ",  נכתב בסוף השבוע בעיתון . 
" לא לכל הכתבים יש עניין להודות הבוקר שהם לא ידעו מזה כלום ,  אבל האמת היא שלאף אחד לא היה מושג ",  אומר לוואלה !  ברנז'ה כתב הכנסת של אחד העיתונים . " הכתבים היו בכנסת אתמול ,  הם ראו שמנסים למשוך שם זמן בהצבעות .  כשיש משהו כזה שמתנהל בין כל כך מעט אנשים  ( לפי הפרסומים מי שניהלו את המגעים היו ראש לשכתו של נתניהו לשעבר נתן אשל ויועצו הבכיר של מופז ליאור חורב ,  ד.א .)  ובנוסף לכך מתרחש כל כך מהר ,  תוך פחות מיממה  לא פלא שגם לשרים עצמם לא היה מושג ".   
" כנראה שכשבאמת רוצים לשמור סוד  אז אפשר לשמור אותו ",  הוא מוסיף . " המהלך לפיזור הכנסת היה באמצע ההתרחשות ,  כולם ממשיכים עם ההכנות לפריימריז ,  לא היה סימן ממשי לחשוד שיש איזה משהו שמתרקם במקביל .  זה היה מהלך מאוד מתוחכם מהבחינה הזו ,  ואנחנו פספסנו אותו ".  
הכתבים מתארים חברי כנסת ,  אמש ,  המומים בעצמם למשמע החדשות . " ראיתי פה שרים בכירים ומקורבים לביבי שהסתובבו עם לסת שמוטה ,  עמדו בחוץ וחיכו שיבואו ויסבירו להם במה מדובר ",  אומר כתב פרלמנטרי . " אני מפרגן לראש הממשלה ,  שפעם שנייה בקדנציה שלו מוכיח שכשהוא רוצה לסגור משהו פוליטי בקנה מידה גדול ובשקט הוא יודע לעשות את זה ,  גם מאחורי גבה של התקשורת .  בנושא הזה הוא מאוד השתנה מהקדנציה הקודמת .  אפשר לומר שהוא עוקף את שרון ברמת התחכום והמידור ".  

כתבים פוליטיים : " זה היה מהלך מאוד מתוחכם ,  ואנחנו פספסנו אותו "
 כתבים פרלמנטרים מודים בפני וואלה !  ברנז'ה כי ההודעה על הקמת ממשלת האחדות הפתיעה גם אותם ,  אך מסרבים להסכים כי מדובר ביום הכיפורים של התקשורת ;   " גם השרים היו המומים "
 
