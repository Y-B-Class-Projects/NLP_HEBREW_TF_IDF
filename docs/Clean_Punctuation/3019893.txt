האם המלחמה של נתניהו בתקשורת משרתת את בוחריו ?  לא ממש
כשראש ממשלה מטיח בעיתונאים שהם  " אשת שמאל קיצוני "  או  " נציג הקרן החדשה "  הוא ממסגר את המלחמה שלו כאידיאולוגיה - בעוד שהאמת שונה לחלוטין .  הכתב הפרלמנטרי של חדשות 10 עקיבא נוביק עם כמה הערות לסדר ותזכורת למובן מאליו .  טור אורח

התקשורת הישראלית עוברת בשנים האחרונות תהליך דרמטי וחשוב של פתיחת שורות .  אי אפשר לפספס את זה .  זה קורה בגלל פייסבוק ,  בגלל עליית הימין ,  בגלל אורי אורבך ובגלל שפשוט נמאס להם .  זה לא קורה בגלל השתלחות בעיתונאים ,  פרסום שקרים מרושעים לגביהם בדף הפייסבוק החזק בישראל ועיסוק אובססיבי בסגירת כלי תקשורת .  במערכות התקשורת בישראל עובדים לפחות 100 איש שבחרו במקצוע בזכות אורי אורבך ,  חגי סגל או אורי אליצור .  כמה בחרו בזכות נתניהו ?  מה עשה נתניהו למיגור העוול האדיר שבשמו בחרתי להיות עיתונאי ?  חוץ מלתקוף עיתונאים ,  כלום .  
כשראש ממשלה מטיח בעיתונאים שהם  " אשת שמאל קיצוני "  או  " נציג הקרן החדשה "  הוא ממסגר את המלחמה שלו כאידיאולוגיה .  תגובה הולמת של נציג ציבור הימין שסבל מהתקשורת והחליט לא לשתוק יותר .  אבל יש רק שאלה אחת שצריך לשאול פה :  האם המלחמה הזאת משרתת את ציבור בוחריו ואת הדרך שבשמה נבחר ,  והאם היא תורמת להגברת האיזון והגיוון בתקשורת .  התשובה היא ממש לא .  

התחלתי את דרכי בתקשורת שנתיים בשיא שלטון אולמרט וקדימה .  נציג די נדיר של 'הנוער הכתום' שניסה את מזלו ,  בלי פרוטקציות ובלי אוירה ציבורית אוהדת .  מי שפתחו לי את הדלתות הם לא אנשי ליכוד  ( לפחות לא במוצהר )  - טלי ליפקין שחק ,  גולן יוכפז ,  אסף ליברמן ,  עורכי חדשות 10 .  לעומת זאת ,  לשכת ראש הממשלה נתניהו הקצתה לי ככתב ערוץ 10 פגישה אחת בלבד בשנה וחצי - פגישה שרובה ככולה עברה עלי בהאזנה לגידופים כלפי ידיעות אחרונות ורביב דרוקר .  
אולי צריך להזכיר ללשכת נתניהו את המובן מאליו - תקשורת מבקרת את השלטון .  תפקידה לבקר כשאישה מוערכת כמו ורד סויד נזרקת לרחוב ותפקידה לשאול את השאלות הקשות על עסקת הצוללות ,  ותפקידה לשאול איך יתכן שיועז הנדל פוטר כי הגן על מוטרדת מינית .  תפקיד התקשורת גם להזכיר לממשלת הימין את השקרים שמכרו לדיירי גבעת האולפנה  ( פארסת הניסור )  ,  לנסות להבין למה הוא בוחר לסגור את כלי התקשורת המאוזן ביותר שהיה בישראל אי פעם - תאגיד השידור ,  או לשאול את נתניהו איך זה שהוא מיישם את האידיאולוגיה שלו רק כשבנט ושקד מאיימים עליו .  זה לא נעים ,  אבל ככה זה בדמוקרטיה .  
השמועה מספרת שפעם הודיעו לנתניהו על עיתונאי דתי שזכה לקידום .  נתניהו שמע ,  והשיב בחמיצות ש"הוא בנטיסט ".  רגע רגע ,  מה זה בעצם בנטיסט ?  הרי בנט ונתניהו זהים זה לזה אידיאולוגית ,  לא ?  אם נתניהו באמת מייחל לשינוי בתקשורת ,  הוא אמור לחלום על עשרה בנטיסטים ,  מאה איילת שקדיסטים ואלף גדעון סעריסטים .  הזלזול שלו בכל אלה מעיד שגיוון ואיזון בתקשורת הם לא המטרה שלו ,  אלא תקשורת מפוחדת שנמנעת מלשאול אותו את השאלות הקשות .
 וזה כל הסיפור .  

האם המלחמה של נתניהו בתקשורת משרתת את בוחריו ?  לא ממש
כשראש ממשלה מטיח בעיתונאים שהם  " אשת שמאל קיצוני "  או  " נציג הקרן החדשה "  הוא ממסגר את המלחמה שלו כאידיאולוגיה - בעוד שהאמת שונה לחלוטין .  הכתב הפרלמנטרי של חדשות 10 עקיבא נוביק עם כמה הערות לסדר ותזכורת למובן מאליו .  טור אורח

