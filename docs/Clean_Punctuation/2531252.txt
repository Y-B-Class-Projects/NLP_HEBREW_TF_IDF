נתניהו : " ממשלת אחדות טובה לביטחון ";  מופז : " זה צו השעה "
 ראש הממשלה הכריז כי ממשלת האחדות היא הזדמנות היסטורית ,  וזכה לקריאות מצד ח"כ הורוביץ : " חבורה של מושחתים ".  מופז : " העדפתי את טובת הכלל על פני אינטרסים מפלגתיים צרים "
  ( צילום :  גדעון צנטנר ,  עריכה :  גדי וינסטוק )  
הכרזה רשמית על ממשלת האחדות :  ראש הממשלה ,  בנימין נתניהו ,  ויו"ר האופוזיציה היוצא ,  שאול מופז ,  קיימו היום  ( שלישי )  מסיבת עיתונאים בה הכריזו על המהלך הדרמטי להקמת ממשלת אחדות במסגרת ההסכם שנחתם ביניהם באישון לילה .  ראש הממשלה ויו"ר קדימה הדפו בנאומיהם את הביקורת על המהלך ,  וטענו כי מדובר בהזדמנות היסטורית .  לגבי חילוקי הדעות ביניהם וטענתו של מופז כי נתניהו שקרן ,  אמר מופז כי הם שוחחו על כך והחליטו לשים את הדברים מאחוריהם .  
בפתח דבריו אמר ראש הממשלה כי ישראל זקוקה ליציבות ולכן החליט על צירופה של קדימה ,  ובירך את מופז על המהלך .  במהלך נאומו של נתניהו קרא חבר הכנסת ניצן הורוביץ לעבר השניים : " חבורה של מושחתים ,  שברתם את מחסום הבושה .  זו שחיתות במלוא מובן המילה .  אין לכם בושה ".  לאחר מכן הוצא הורוביץ מהאולם .
" העשייה הגדולה עד היום היא תוצאה של שיתוף פעולה הדוק בין חלקי הקואליציה אבל בראש ובראשונה זו תוצאה של יציבות פוליטית .  רציתי מלכתחילה שנמשיך בעשייה הזאת וחשבתי שהיציבות מתערערת ",  המשיך נתניהו . " כשהתברר לי שאפשר להקים ממשלה רחבה מאוד ,  הרחבה בתולדות ישראל ,  הבנתי שאפשר להחזיר את היציבות מבלי ללכת לבחירות ,  ולכן החלטתי להקים ממשלת אחדות לאומית רחבה ".  
נתניהו דחה את הביקורת שנמתחה עליו ואמר : " לפני ימים אחדים הבהירו לי שאני רוצה ללכת לבחירות כדי לברוח מהתקציב ,  לברוח מחוק טל ,  לברוח מהשאלות הקשות ,  והנה אנו באים יחד שאול ואני ,  הליכוד וקדימה - משלבים ידיים ".  
ראש הממשלה הכריז כי שיתוף הפעולה יתמקד בכמה נושאים : " להעביר חלופה צודקת הוגנת ושוויונית של חוק טל ,  להעביר תקציב אחראי שישלב בין הצרכים הביטחוניים כלכליים וחברתיים ,  להביא לשינוי שיטת הממשל ,  ולקדם תהליך שלום אחראי ". 
נתניהו ציין כי הממשלה תשלים את הקדנציה והדגיש כי הדבר לא צריך להיות חריג ,  אלא דבר שבשגרה . " יש לנו הזדמנות היסטורית .  ממשלת האחדות טובה לביטחון ,  לכלכלה ,  לחברה טובה ישראל ",  אמר ראש הממשלה .
 כאמור ,  גם מופז טען בדבריו כי מדובר במהלך היסטורי של אחדות לאומית שחשובה למדינה . " אזרחי ישראל ,  ישנם רגעים בחייה של אומה שבהם היא נדרשת לקבל החלטות כבדות משקל .  הגיע הזמן לשנות סדרי עולם במדינת ישראל ",  אמר בפתח דבריו .  
מופז טען בדבריו כי קואליציה של 94 חברי כנסת תצליח להתמודד טוב יותר עם האתגרים של המדינה . " מדינת ישראל הגיעה לצומת גורלי ועליה לבחור באיזה דרך לבחור .  הרבה נושאים שעמדו ללא פתרון ויש להם רוב מוצק וברור בכנסת הזאת ובקרב אזרחי ישראל  בשירות לכל ,  בתיקון שיטת הממשל ,  ואם אנחנו עד סוף השנה מביאים שיטת ממשל חדשה ואיתה נלך לכנסת ה-19 ,  די לנו בהישג הזה עבור מדינת ישראל ".   
" אני מאמין שהחלטנו ללכת על מהלך היסטורי וגדול ,  לא סחטנות ולא כיבודים ",  הוסיף יו"ר קדימה ,  וציין כי מדובר בצו השעה . " לא ביקשתי תפקיד .  אמרתי לו :  'אני בא לנושאים הגורליים ,  להיות שותף באותם תחומים ,  לא ביקשתי כיסאות' .  קדימה הולכת לזה כדי להוביל תהליכים שעד כה מדינת ישראל לא הצליחה להוביל .  היום קיבלתי החלטה ששמה את טובת ישראל במרכז .  אני יודע שאנחנו עושים את המעשה הנכון .  כמו ב-45 שנות שירותי את המדינה ,  טובתה קודמת את הפרט ,  גם אם במקרה הזה הפרט הוא אני ". 
גם מופז דחה את הביקורת עליו ,  ואמר כי אינו רואה שום בעיית אמינות בהתנהלותו . " אני חושב שהמפגש הזה בקואליציה משותפת משרת את האינטרסים של מדינת ישראל ",  אמר יו"ר קדימה ,  וטען כי זו הייתה טעות היסטורית שמפלגתו לא הייתה בקואליציה עד עכשיו . " זהו תיקון היסטורי ",  סיכם . " האם אני צריך להגיד לא ?  אני מתעקש להישאר באופוזיציה ?  כשיש את ההזדמנות ההיסטורית לעשות את השינוי וכשאומר ראש הממשלה 'אני הולך להתניע תהליך עם הפלסטינים ואתה הולך להיות שותף בתהליך ולהיות שותף בקבלת החלטות' ".  
גם נתניהו נשאל על הבעייתיות במהלך ואמר : " מה לא אמרו עלי ?  אפילו שאני משיחי .  אבל אני מכהן בממשלה .  אני חושב שהנקודה החשובה היא שאנו אנחנו מנהלים את זה בצורה מאוד אחראית .  בוודאי שאחד הנושאים החשובים הוא הנושא האירני .  אני פה זמן רב והדיונים הם רציניים .  אלה שהיו ואלה שיהיו ". 
ראש הממשלה ציין כי התייעץ עם כל ראשי הסיעות וקיבל את ברכתם למהלך . " זו לא אחדות פיקטיבית ,  זו אחדות למען עשייה ולמען דברים קונקרטיים ולמען חיזוקה של מדינת ישראל ". 
על הקדמת הבחירות שהיתה אמורה לצאת לפועל ,  אמר ראש הממשלה כי היה לו ביטחון רב בתוצאה ,  אבל הן היו מייצרות מצב זהה . " אם אפשר להגיע למצב שונה שבו אנחנו מלכדים את הכוח הזה כבר עכשיו והולכים למטרות חשובות למדינת ישראל ,  לכלכלתה ,  ועושים את השינוי בחלון הזמן - זה דבר שהתברר כאפשרי בימים האחרונים ". 
ראש הממשלה התייחס גם לסוגיית החלופה לחוק טל . " אין שום דרך שהקואליציה במתכונתה הקודמת הייתה מעבירה את חוק טל .  זה היה נפרם ,  מתבקע ומקצין מאוד לעמדות של לקראת בחירות ולא היינו מקבלים את החוק המדורג ,  אחראי שמביא לשינוי בחלוקת הנטל ",  הסביר נתניהו .
 לשאלה כיצד ישפיע מופז בממשלה עם תיק אחד בלבד ,  אמר כי  " אני לא רציתי תפקיד .  ראש הממשלה הציע לי .  אני אהיה בתפקיד שבו אהיה מעורב בכל הנושאים הביטחוניים והלאומיים של ישראל שמונחים על השולחן .  האם זה לא נקרא להשפיע ?  אני מבטיח לכם שהשפעתנו תורגש ".  
על פי ההסכם ,  מפלגת קדימה תצטרף לממשלה ומופז ימונה למשנה לראש הממשלה ולשר בלי תיק .  בנוסף ,  יכהן מופז כחבר הקבינט המדיני-ביטחוני וישתתף בכל פורום שרים מצומצם שיכלול את ראש הממשלה ושיעסוק בעניינים ביטחוניים ,  מדיניים ,  כלכליים וחברתיים .
 השניים הגיעו לפנות בוקר לכינוסי סיעותיהם לאחר שנועדו בבית ראש הממשלה בירושלים .  כאמור ,  השניים סיכמו על חקיקת חלופה לחוק טל עד לתחילת חודש אוגוסט הקרוב ושינוי שיטת הממשל באופן שיאפשר קיום הבחירות לכנסת הבאה על פי השיטה החדשה ,  אותה ינסח צוות בראשות קדימה .
 עוד סיכמו נתניהו ומופז ,  כי ראש הממשלה יפעל לחידוש התהליך המדיני ולקידום המשא ומתן עם הרשות הפלסטינית .  בנוסף ,  תפעל הממשלה לגיבוש תקציב חירום לאומי שיאפשר התמודדות עם המשבר הכלכלי-העולמי ,  וזאת במאמץ לחזק את השכבות החלשות ואת מעמד הביניים .  כמו כן ,  יפעלו הסיעות לצמצום החקיקה הפרטית ולחיזוק המשמעת התקציבית .  שמועות נפוצו על נספח סודי בהסכם הקואליציוני ,  לפיו חברי כנסת נוספים בקדימה יקבלו תיקים ,  אולם כל נספח סודי כזה חייב להיות מובא לאישור הכנסת .
 ממשלת אחדות לאומית - סיקור מיוחד:דרמה בכנסת :  אין בחירות - קדימה מצטרפת לממשלת אחדותכרוניקת הזגזוגים של מופז :  מ"בית לא עוזבים "  עד  " נתניהו שקרן"לבני על הסכם האחדות : " יש פוליטיקה אחרת ,  היא תנצח"הסכם האחדות בין הליכוד וקדימה 

נתניהו : " ממשלת אחדות טובה לביטחון ";  מופז : " זה צו השעה "
 ראש הממשלה הכריז כי ממשלת האחדות היא הזדמנות היסטורית ,  וזכה לקריאות מצד ח"כ הורוביץ : " חבורה של מושחתים ".  מופז : " העדפתי את טובת הכלל על פני אינטרסים מפלגתיים צרים "
 
