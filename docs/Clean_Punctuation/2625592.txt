אובמה טרוד בכלכלה ,  נתניהו בממשלה ,  ועדיין : " ביקור היסטורי "
 בראיון מיוחד לוואלה !  חדשות לקראת ביקור אובמה אומר השגריר בארה"ב מייקל אורן לנטשה מוזגוביה כי צפוי  " מפגש מרגש בין אזרחי ישראל לנשיא ,  שיבקר במקומות משמעותיים לנו "
 בשנים האחרונות ,  הביטוי  " לא מתפקד "  הפך לאופנתי במיוחד בוושינגטון .  הקונגרס לא מתפקד ,  הממשל לא מתפקד .  השבוע ,  חסידי הביטוי קיבלו עוד סיבה לצקצק בלשון ,  כשההודעה על ביטול הסיורים בבית הלבן השתלטה על ראיונות הנשיא אובמה לתקשורת ,  על תדרוכי הבית הלבן ואף על המפגש שקיים עם הנהגת הקונגרס .  כחלק מהקיצוץ הרוחבי בתקציב הפדרלי ,  צפוי גם קיצוץ בשעות של אנשי השירות החשאי .  הסיורים בבית הלבן דורשים הצבת עשרות סוכנים בעמדות אבטחה ,  וביטולם צפוי לחסוך עד ספטמבר שני מיליון דולרים .  
התגובות המאוכזבות ברשת של מי שתכנן לבקר בבית הלבן נתנו ללואי גומרט ,  חבר הקונגרס הרפובליקאי מטקסס ,  רעיון :  הוא העלה הצעה לתיקון לחוק האוסר לממן משחקי גולף של הנשיא  ( אחד הבילויים החביבים עליו )  ,  עד שיחודשו הסיורים .  המגיש השמרן שון האניטי הציע בטוויטר לממן אבטחה של שבוע של סיורים .
 הנשיא הסביר שהנושא לא תלוי בו ,  אלא בתקציב השירות החשאי ,  ובכך שוב הפנה אצבע מאשימה כלפי הרפובליקאים ,  על שלא מצאו לנכון להגיע לפשרה בנושא התקציב שהייתה מונעת את הקיצוץ .  הרפובליקאים דורשים תקציב מאוזן ,  בעוד הנשיא דורש  " גישה מאוזנת "  לקיצוצים ומזהיר שלא לשפוך את התינוק יחד עם מי האמבט .
 סיפור הסיורים נועד להמחיש עד כמה המזרח התיכון - שבוע לפני ביקור הנשיא בישראל ובירדן - לא עומד בראש סדר היום בוושינגטון כעת .  רוב רובה של רשימת העדיפויות של אובמה בכהונתו השנייה מתמקדת בסוגיות פנים :  יישום רפורמת הבריאות ,  העלאת מס לעשירים ,  רפורמת ההגירה ,  שינויי האקלים ,  ובעקבות הטבח בבית הספר בניוטאון - גם פיקוח על הנשק .  על אף שהנשיא לא צריך להיבחר שוב ,  גם אין לו את התנופה של ראשית הכהונה הראשונה .  הקונגרס עדיין מפולג - בית הנבחרים נשלט על-ידי הרפובליקאים ,  הסנאט על-ידי הדמוקרטים .  אך לפחות הרייטינג שלו בהחלט סביר - 49% לפי סקר המעקב היומי של מכון  " גלאופ "   ( להבדיל ,  הרייטינג של הקונגרס עומד על 15% )  .  
גם בשביל ראש הממשלה ,  בנימין נתניהו ,  יש להניח ,  השלום עם הפלסטינים לא עומד כרגע בראש סדר העדיפויות .  אחרי הקמת הממשלה ,  יהיו אלה תקציב ,  חרדים ,  אירן - ולא בהכרח הסכם קבע עם הפלסטינים .  אך כשהנשיא אובמה ינחת בישראל ,  הם יצטרכו לשחק את המשחק של בהילות קידום השלום .
 שגריר ישראל בארצות הברית ,  מייקל אורן ,  אומר שבממשל לא חשבו לבטל את הביקור בגלל התהליך הממושך של הקמת הממשלה . " חשוב לציין שלא מדובר רק בביקור בין ממשל לממשלה או מנהיג העם האמריקאי מול מנהיגי העם בישראל ",  הוא אומר . " זה מפגש היסטורי מאוד מרגש בין נשיא ארצות הברית לאזרחי ישראל .  הביקור נועד להעביר מסר לאזרחי ישראל ולכל תושבי המזרח התיכון לגבי חוזקה ועומקה של הברית ההיסטורית בין ארצולת הברית לישראל ,  והמסר יבוא לידי ביטוי על ידי ביקורי הנשיא  ( אובמה ,  נ.מ )  במקומות מאוד חשובים ומשמעותיים לנו כמו היכל הספר שבו נמצאות מגילות ים המלח ,  קבר הרצל ,  הנאום  ( בבנייני האומה ,  נ.מ )  לפני כאלף סטודנטים .  כך הוא יעביר את המסר וישריש אותו ".  
אורן אומר שסוגיות אזוריות ,  כמו גם נושא השלום ,  לא יוזנחו . " נדון בנושאים הללו בצורה שתמיד מדברים עליהם - בכנות ,  ראש הממשלה מול הנשיא .  יש לנו שותפות עמוקה ומסועפת מול ארצות הברית בכל הנושאים האלה .  לגבי השלום - אנו שותפים ברצון להחזיר את הפלסטינים להידברות ולדון בכל נושאי הליבה - גבולות ,  ביטחון ,  הכרה הדדית ,  על מת להגיע לפתרון שתי המדינות לשני העמים .  בנושא הסורי ,  מאגר הנשק הסורי - אנחנו בדו שיח מאוד מעמיק ורציני על איך להגן לא רק על ישראל ,  אלא על כל האזור מפני התפשטות הנשק הזה .  לגבי הנושא האירני - אנו שותפים למטרה של הנשיא - מחויבותו למנוע מאירן להצטייד בנשק גרעיני .  נמשיך לדון בדרכים כיצד להגשים מטרה זו ". 
האם האמריקאים ביקשו לקיים מחוות ספציפיות במהלך ביקור הנשיא ?  שחרור אסירים פלסטינים ?  קביעת מפגש עם אבו-מאזן ?   " אנחנו תמיד בציפייה ובתקווה שנתקדם בצורה משמעותית בכל המישורים הללו - גם בביטחון וגם בשלום ",  משיב אורן .
 אז מה בדיוק ישתנה בארבע השנים הקרובות ביחסים בין הממשל החדש של אובמה לבין ממשלתו החדשה של בנימין נתניהו ?   " לא היו חילוקי דעות כל כך עמוקים ",  מרגיע השגריר . " היו חילוקי דעות לגבי פנים טקטיות של תהליך השלום .  הצלחנו להתגבר עליהם ולהתקדם למצב שאנחנו קוראים למו"מ ללא תנאים מוקדמים על מנת להשיג את פתרון שתי המדינות .  מעבר לזה ,  גם האזור השתנה - היום יש מדינה אחת שהיא יציבה ,  חזקה צבאית ,  כלכלית ,  דמוקרטית בצורה בלתי מסויגת - והיא פרו-אמריקאית בצורה גאה מאוד .  המדינה הזאת היא מדינת ישראל ,  וכולם יודעים את זה ".  
מייקל סינג ,  מנהל מכון וושינגטון למדיניות המזרח התיכון ,  אומר שלהערכתו אירן תהיה בראש רשימת הנושאים  על אף שהוא לא חושב שתקיפה ישראלית או אמריקאית תתקיים בטווח הקרוב .  הנושאים הבאים בחשיבותם - המשבר הסורי ,  שאותו הוא מגדיר בתור  " סיוט ביטחוני "  ושאלות לגבי עתידה של מצרים .
" עוד רקע למפגש הזה - אובמה ונתניהו בדיוק נבחרו מחדש ,  עליהם ללמוד להסתדר ביניהם ",  אמר סינג . " והם חייבים להתחיל מחדש ,  בין אם הם רוצים בזה או לאו .  הם צריכים לעשות את מה שלא עשו ב-2009 - להחליט שבגלל האינטרסים המשותפים ,  בלי קשר ליחסים האישיים ביניהם ,  הם חייבים לפתח יחסי עבודה טובים .  ובמזרח התיכון תמיד יש לא גבעות ,  אלא הרים לטפס - ובשביל לטפס יחד ,  דרושה מערכת יחסים טובה יותר .  האמת היא שאינטרסים משותפים יש לארצות הברית ,  ישראל ,  ירדן ,  מדינות המפרץ ,  טורקיה - וארצות הברית היא זו שיכולה להרכיב מהן קואליציה שתתמודד עם האתגרים ,  וזו צריכה להיות המטרה של הנשיא אובמה .  הוא יתחיל מ'גרעון' בנושא הזה - כי התפיסה באזור היא שאמריקה נסוגה והוא יצטרך לשכנע את כל השחקנים שלא ,  אנחנו מחדשים את המחויבות לאזור ,  אנחנו נשארים ". 
ועד כמה זה נכון ? "אני חושב שזה נכון ,  ולמען האמת ,  אנחנו גם לא יכולים להרשות לעצמנו לסגת מהמזרח התיכון .  אינטרסים מרכזיים של הביטחון הלאומי ממוקמים שם ,  וזה שווה את ההשקעה ".  סינג לא חושב שידיו של הנשיא אובמה קשורות עם קיצוץ התקציב . " אנחנו יכולים להרשות לעצמנו נוכחות במפרץ - זה רק עניין של קבלת החלטות חכמות כאן בוושינגטון ". 
ומה עם המינויים של ג'ון קרי לתפקיד שר החוץ וצ'אק הייגל לתפקיד שר ההגנה - שניהם רחוקים מלהיות חסידיה של האופציה הצבאית ,  האם זה משגר מסר למזרח התיכון ? "הנשיא אובמה יצטרך גם לשכנע את ישראל ,  ירדן ובעלות הברית האחרות שהמינויים האלה לא משקפים רצון של ארצות הברית לסגת מהאזור .  והדרך היחידה לעשות זאת היא באמצעות מסר אישי - אך גם מעשים - המשך תרגילים צבאיים משותפים ,  נוכחות צבאית במפרץ ,  המשך שיתוף פעולה צבאי עם ישראל .  אירן עוקבת אחרי הפעולות של הממשל האמריקאי ,  והתפיסה הרווחת באזור ,  כאמור ,  היא שארצות הברית עוזבת ".  
במועצה האטלנטית ,  מכון מחקר בוושינגטון ,  דנו השבוע בהרחבה באסטרטגיית ההגנה נגד טילים בכל העולם - ממזרח אירופה ,  דרך אסיה ועד המזרח התיכון .  שאלת יעילות  " כיפת ברזל "  עלתה שם - לאף אחד לא הייתה מילה רעה להגיד על ביצועיה .  שאלתי את תת שר ההגנה לשעבר ,  וולטר סלואוקום ,  האם מערכת ההגנה נגד הטילים האירנים שצפויה להגיע לפולין רק בעוד חמש שנים לא מפגרת קצת אחרי  " הקו האדום "  של נתניהו .
" יש לזכור שאנחנו מדברים על התקרבות ליכולת גרעינית ,  ניסוי גרעיני ראשון ,  לא נשק גרעיני אפקטיבי עם יכולת מלאה לשגר אותו ,  כך שהמערכת נגד הטילים לא מאחרת ,  אלא מקדימה את המשחק ",  הוא השיב . " כמובן ,  גם זה יהיה מאוד גרוע ,  והאירנים מתקרבים יותר ויותר למצב שבו ברגע שיקבלו את ההחלטה ,  יוכלו לייצר פצצה תוך שנה בערך ". 
האם עם צ'אק הייגל בתור שר ההגנה וג'ון קרי בתור שר החוץ ,  האופציה הצבאית באמת על השולחן ? "התשובה הקצרה היא כן ",  אומר סלואוקום . " אני חושב שהם רוצים לוודא שהפעם המודיעין שלהם נכון .  ושאנחנו מבינים במה זה כרוך .  אבל אני לוקח אותם במילה שלהם - האופציה הצבאית היא אופציה ".  
עוד על ביקור אובמה:סקר בארהב :  התמיכה בישראל בשיא של 22 שניםנחשף תכנון ביקור אובמה , " נדהמים מהתלהבות ישראל"קבלת הפנים הפלסטינית לברק אובמה 

אובמה טרוד בכלכלה ,  נתניהו בממשלה ,  ועדיין : " ביקור היסטורי "
 בראיון מיוחד לוואלה !  חדשות לקראת ביקור אובמה אומר השגריר בארה"ב מייקל אורן לנטשה מוזגוביה כי צפוי  " מפגש מרגש בין אזרחי ישראל לנשיא ,  שיבקר במקומות משמעותיים לנו "
 
