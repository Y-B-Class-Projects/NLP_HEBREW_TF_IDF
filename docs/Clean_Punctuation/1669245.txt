קלינטון : " נתחיל את שיחות הקירבה בשבוע הבא "
 מזכירת המדינה האמריקאית אמרה כי המו"מ העקיף בין ישראל לפלסטינים יתחיל בשבוע הבא .  מוקדם יותר הבוקר אמר גורם אמריקאי לעיתון ערבי כי ישראל והפלסטינים הסכימו על פתיחת שיחות הקירבה
מזכירת המדינה האמריקאית הילרי קלינטון אמרה אמש  ( שישי )  כי היא המשא ומתן העקיף בין הישראלים לפלסטינים יתחיל בשבוע הבא . " נתחיל את שיחות הקירבה בשבוע הבא "  אמרה קלינטון לכתבים והוסיפה כי השליח המיוחד למזרח התיכון ג'ורג' מיטשל ישוב לאזור למען פתיחתן .  
מוקדם יותר אמר גורם אמריקאי בכיר כי  " ישראל והפלסטינים סיכמו להתחיל במשא ומתן העקיף וכעת אנו מגבשים את מבנה השיחות "   כך דווח בעיתון  " אל-חיאת "  היוצא לאור בלונדון .  הבכיר סרב למסור פרטים בנושא הביטחונות שנתנה ארה"ב לפלסטינים אך הבהיר כי  " ארה"ב מבקשת משני הצדדים להימנע מפרסום הודעות או מנקיטת צעדים שעלולים לדרדר את המצב ולפגוע בתוצאות השיחות ".  הבכיר אמר עוד כי וושינגטון מקווה שהשיחות הללו  " יובילו למשא ומתן ישיר במהירות האפשרית ". 
במקביל דיווח היומון הערבי  " אל-אתיחאד "  היוצא לאור בחיפה כי ראש הממשלה בנימין נתניהו הסכים להקפיא את הבנייה גם במזרח ירושלים ,  בתמורה לחידוש המשא ומתן העקיף עם הרשות הפלסטינית ,  הצפוי באמצע מאי .  מקורות פלסטינים מסרו לעיתון כי ישראל תקפיא את הריסת הבתים בשכונת אל-בוסתאן שבסילוואן ובשייח' ג'ראח ולא תכריז במהלך המגעים העקיפים על בנייה חדשה כלשהי .  על כן צפויה הליגה הערבית לתת מחר לפלסטינים אור ירוק לחידוש המשא ומתן .
 בתוך כך ,  ה"גרדיאן "  הבריטי פרסם הבוקר כי ארצות הברית העבירה באחרונה ערבויות לפלסטינים במטרה לעודד אותם לפתוח בשיחות הקירבה עם ישראל .  על פי הדיווח ,  אחד המסרים שהועברו לפלסטינים הוא כי במקרה וישראל תמשיך לבנות בהתנחלויות  בזמן שהפלסטינים מעמידים את הקפאת הבנייה כתנאי לפתיחה במשא ומתן  ארצות הברית תשקול שלא להטיל וטו אוטומטי בהחלטות מועצת הביטחון של האו"ם נגד ישראל .  
עוד נמסר כי ההבטחות האמריקאיות הועברו בעל פה בפגישתם בשבוע שעבר של יו"ר הרשות הפלסטינית אבו מאזן ודיפלומט אמריקאי בכיר .  לא ניתן אישור רשמי לתוכן הפגישה בין אבו מאזן לדיפלומט האמריקאי ,  אולם סאיב עריקאת ,  האחראי למשא ומתן בצד הפלסטיני הכחיש כי ניתנו ערבויות שכאלו . " זה לא נכון ",  אמר עריקאת שהוסיף כי  " אנחנו ממשיכים בדיאלוג עם האמריקאים ".  
אולם ,  המקור הפלסטיני לדיווח ,  שנטען כי קיבל לידיו את פרטי השיחה בין אבו מאזן לאמריקאי ,  אמר שדיוויד הל ,  סגנו של השליח האמריקאי המיוחד למזרח התיכון ג'ורג' מיטשל ,  אמר לאבו מאזן שהנשיא האמריקאי רוצה לראות התקדמות בתהליך השלום עם פתיחת השיחות הבלתי ישירות בין ישראל לפלסטינים .  הדיפלומט האמריקאי הוסיף שוושינגטון מבינה שקיימים מכשולים בפני חידוש המשא ומתן וכינה את הבנייה הישראלית בהתנחלויות כ"פרובוקציה ". 
הוא הוסיף כי ארצות הברית קיבלה הבטחה מראש הממשלה בנימין נתניהו שפרויקט הבנייה ברמת שלמה שבמזרח ירושלים  שעל הקמתו הכריז שר הפנים אלי ישי בעת ביקור סגן נשיא ארה"ב בישראל  לא ייבנה כמתוכנן ,  לעת עתה .  על פי הדיווח ,  הל המשיך ואמר לאבו מאזן כי אם ישראל תמשיך בבנייה פרובוקטיבית לדבריו בהתנחלויות ,  ארצות הברית תשקול לאפשר למועצת הביטחון של האו"ם לגנות את ישראל ללא שזו תטיל ווטו אוטומטי על ההחלטה .
 עדכון ראשון  :  10:20

קלינטון : " נתחיל את שיחות הקירבה בשבוע הבא "
 מזכירת המדינה האמריקאית אמרה כי המו"מ העקיף בין ישראל לפלסטינים יתחיל בשבוע הבא .  מוקדם יותר הבוקר אמר גורם אמריקאי לעיתון ערבי כי ישראל והפלסטינים הסכימו על פתיחת שיחות הקירבה

