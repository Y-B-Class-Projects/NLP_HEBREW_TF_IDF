מחולל התפניות :  נתניהו ימציא נוסחה להחזרת שד הבחירות לבקבוק
ראש הממשלה הוא הקורבן התמידי ,  וכשהוא שוחה ללב ים ורואה מולו כריש ,  אשם מי שאינו קופץ להציל אותו .  יחד עם ליברמן ,  שני החונקים-חובקים יקימו לעצמם שוב ברית זוגיות בלי להתנצל וגם בכחול לבן משתוקקים להצטרף לקואליציה .  העיקר להציל את ביבי
פעם קראו לכך ציניות ,  אבל גם גדולי הציניקנים ,  מוכרי העקרונות תמורת חצי כיסא לרבע שנה ,  פעורי פה לנוכח התכונה המאפילה על הציניות - הביביות .  היכולת לומר דבר והיפוכו ,  לעשות היפוך ודברו ,  להקיף את כדור הארץ כלוויינים החוזרים במסלולם לאותן נקודות ,  הייתה גורמת גם למקיאוולי להיראות כנער תם במקהלת הכנסייה .
 ובנימין נתניהו אינו סתם הפכפך המסתגל בגמישות של תולעת למציאות שנגדה נדר להתייצב ,  איזה כחלון .  הוא הרבה יותר מכך - מחולל את התפניות .  נתניהו הוא סרן יוסף לב של הפוליטיקה הישראלית .  לב היה קצין הכיבוי של בסיס חיל האוויר בתל נוף ,  לוחם אש נחוש ונועז שנאבק בחירוף נפש בכמעט תריסר שריפות שפקדו את בח"א 8 ,  עד שנתפס והורשע בהצתתן .  פירומניה או צל"שמניה או שתיהן גם יחד ,  לא משנה .  המציג הינו שחקן והמצית הינו כבאי .
 הולכים לבחירות - סיקור מיוחד בוואלה !  NEWS:ברקע היוזמה לביטול הבחירות :  יועמ"ש הכנסת יפרסם חוות דעת בנושאספין או מהלך אמיתי ?  לנתניהו יש דרך ארוכה עד לביטול הבחירותנתניהו מקדם יוזמה לביטול הבחירות ;  כחול לבן : " עוד ספין "  
לא פחות יפה משיטת נתניהו ,  להתלונן על נפתלי בנט שבגללו יוקדמו הבחירות ,  אוי ואבוי ,  כי חיוני שהן תתקיימנה במועדן ;  להקדים את הבחירות ;  להקדים שוב את הבחירות ;  להתחרט על הקדמת הבחירות .  התירוץ הקבוע :  הוא אשם בקטטה ,  הכול התחיל בזה שהוא החזיר לי סטירה .  
אביגדור ליברמן אשם בבחירות אפריל ,  כי התפטר מהממשלה  ( והשאיר אותה עם רוב של 61 ,  כמו בשנים 2015-16 ,  כמו זה שלא הושג באפריל )  .  ליברמן אשם גם בבחירות ספטמבר ,  כי סירב להצטרף לממשלה .  בני גנץ יהיה אשם בבחירות המיותרות ,  אם לא יסייע לביטולן .  נתניהו הוא הקורבן התמידי ,  וכשהוא שוחה ללב ים ורואה מולו כריש ,  אשם מי שאינו קופץ להציל אותו ומתנדב להיטרף תחתיו .
 כידוע זה שנה וחצי ,  בכל הגלגולים והתהפוכות שמאז המלצות המשטרה להעמידו לדין באשמות שוחד ומרמה ,  מנחה את נתניהו רק קו עקבי אחד :  להגיע למשפטו בעודו ראש הממשלה ולהישען על שני נכסים יקרים - זמן וכושר מיקוח לעסקת פרישה ללא מעשיהו .  מהלכיו כולם נגזרים מהתמרון הנחוץ לו ,  ומשתנה בהתאמה ,  לנוכח ציר התקדמותה של התביעה שכלל את ליאת בן ארי ,  שי ניצן ואביחי מנדלבליט .  זה לא מקיאוולי - זה דרווין .  

רק פתי ימשיך להאמין היום למה ששמע מנתניהו חגיגית אתמול .  אחרי כל מה שספג מליברמן ושפך עליו ,  השלב הבא בעלילה הוא הכול חוץ מברוגז-ברוגז לעולם .  למשל ,  ריצה משותפת ,  או  " בלוק טכני ",  עם רוטציה ,  כי לנתניהו גורלית ההחזקה בתפקידו בשנתיים הראשונות של הכנסת .  שני החונקים-חובקים יקימו לעצמם שוב ברית זוגיות ,  בלי להתנצל .  זה עוד יכול לקרות בכנסת ה-21 ,  אם תתעורר מגסיסתה ,  כמו חאלד משעל לאחר שנתניהו שהתנקש בחייו נבהל ושלח אליו את הנוגדן המושיע ,  עם שחרור אחמד יאסין כבונוס .  אנטידוט ,  אנטי-דוס ,  העיקר להציל את ביבי .
 למזלו של נתניהו ,  מולו ,  לא נגדו ,  כמו וילת שכנים מעבר לרחוב בקיסריה ,  ניצבת אופוליציה ,  אופוזיציה המשתוקקת להצטרף לקואליציה .  להצטרף ,  לא להוביל .  אם הליכוד הוא בית"ר ,  כחול לבן מכבי והעבודה הפועל ,  שתי האחרונות אינן יריבות של מובילת הטבלה ,  אלא רק קבוצת המילואים שלה .  לא ריאל מדריד נגד ברצלונה ,  רק בארסה ב' .
 קריאת הקרב  " למרר "  התגלתה כטעות קלה .  הכוונה הייתה לקרר ,  גנץ כמצביא מסע פרסום למזגן החרישי בניחותא .  אם עד ל-9 באפריל הייתה אמתלה קבילה - מפלגה באימון הקמה ,  מעין חטיבת קומנדו שהותכה ממגלן ,  אגוז ודובדבן - כשעיצוב התוכן נדחה לעתיד הקרוב ,  הנה העתיד הגיע ודבר לא נעשה .  שום חזון ,  בכותרת כללית ועם פירוט במפת דרכים ,  לישראל בראיית כחול לבן .  לא ניהול הסכסוך ,  סופו ואיך מגיעים לשם והמחיר החלופי של הדשדוש .  לא אחדות מזויפת ומטייחת ,  אלא מנהיגות אמיצה ,  היודעת מה היא רוצה מעצמה ומעמה .  כגודל האתגר ,  קוטן המימוש .  
זה נובע בין השאר מרעב של אנשי מעשה ,  המתייבשים ביציע ,  לחזור לפעילות .  כמו שוטר משועמם בגמלאות הנתקל ברחוב במכר ותיק מהצד השני של הסורג ,  ראש כנופיית מפצחי כספות ,  וחובר אליו רק כדי לטעום עוד פעם אחת אקשן .  לקצינים שיצאו ממערכת פעילה ,  עם פ"ע  ( פגישת עבודה )  ופ"א  ( פגישה אישית )  ולו"ז ושעון לחימה ,  אין די בקריאות ביניים ובשגרת נאומי אהרכ"ן - אדוני היושב ראש ,  כנסת נכבדה - לאולם שעיניו בסמארטפוניו .
 ויש עוד נקודה כאובה .  אחרי אהוד ברק ,  שנלחם בששת הימים ,  כל הרמטכ"לים והאלופים הפוליטיים העכשוויים צמחו בצבא התיקו ,  צה"ל של מלחמת ההתשה ואילך ,  צבאה של מדינה שהגיעה אל הנחלה אם כי לא אל המנוחה ומסתפקת בסטטוס קוו ובסבבי אלימות שאינם מיועדים או מסוגלים לספק הכרעה .  אחרי 30 ,  40 ואף 50  ( בוגי יעלון )  שנה באווירת אי-ניצחון ,  מתרגלים להסתפק במצב הקיים .  רוטנים ,  אבל לומדים לחיות עם ביבי .  מה הטעם לתקוף ולחטוף ?  המסתער - מצטער .
 אופיינית תגובתו המידית של גנץ לפרסומים בעניין ביטול הבחירות :  הכול שקר ,  לא דיברו עם כחול לבן .  לא אמירה ערכית גורפת , " אין על מה לדבר ,  לא היה כלום ולא יהיה ",  רק קביעה עובדתית ,  אמת לשעתה .  עד עכשיו טרם נוצר קשר .  
והרי הכי פשוט לומר ,  נתניהו זיהם את ההליך כשסירב להודות בכישלונו ולהחזיר לנשיא את סמכות הטלתה של הרכבת הממשלה על מועמד אחר ,  ולכחול לבן יש מועמד כזה ,  וגם נכונות להתייעץ ולשקול מועמד חיצוני ,  או הסדר משותף .  כמובן ,  מה שיאיר לפיד נזכר להוסיף מאוחר מדי ,  בלי נתניהו .  אבל מטרת התרגיל כולו ,  מה שהתלמיד נתניהו רצה להוכיח ,  היא הרי הקמת ממשלה בראשותו לקראת כתב האישום ,  אז מה הועילו חכמים בקלקלתם המוקרנת לאחור כתקנתם .
 לנתניהו לא צריך לעזור לצאת מהבור .  הוא כרה - זה לא  " קרה "  - והוא שיתאמץ לטפס .  מי שזמם את התרגילים המסריחים של החסינות וההתגברות ,  יתכבד להמציא נוסחה להחזרת השד לבקבוק .  
אדרבא ,  יעמוד נתניהו ,  הדואג כל כך לפתע לבזבוז שגזר אנוכית על ישראל בחודש שעבר ,  במבחן  " המדינה או אני ".  ישיג רוב לחקיקה שתכבד את רצון בוחרי אפריל ,  הלא הם גם מצביעי  " מה פתאום "  בכוונתו להימלט מאימת הדין .  
המתווה פשוט .  יש לשנות את חוק יסוד הממשלה ,  כדי לשוב ולקלוע לכוונת המחוקק בדברו על הרכבת ממשלה לאחר בחירות לכנסת .  נתניהו ניצל לרעה את סעיף 12 לחוק , " נתקבל חוק לפיזור הכנסת ,  ייפסקו ההליכים להרכבת ממשלה ".  מתבקש להוסיף עכשיו את 12 ( א )  , " חזרה בה הכנסת מפיזורה ונתקבל חוק לביטול הבחירות שהוקדמו ,  יחדש הנשיא את הליך הרכבת הממשלה ,  יתייעץ עם נציגי הסיעות ויטיל את ההרכבה על מועמד שאינו הח"כ שעסק במלאכת ההרכבה בעת שהכנסת החליטה להתפזר ". 
זאת גם ההזדמנות להיפטר מאותו סרח עודף שנותר ,  כזכור ,  מחוק הבחירה הישירה לראשות הממשלה ושאינו הולם את המתכונת שנהגה עד 1996 ותקפה שוב מאז 2003 - הצבעה בעד רשימות ולא ראשים .  סעיפים 18 ו-23 לחוק מתפרשים כמתירים לראש הממשלה לכהן בתפקידו עד תום ההליכים המשפטיים והפוליטיים נגדו .  זהו העוגן ,  עמוד התווך והבריח של אסטרטגיית נתניהו כולה .  הטקטיקה  ( אי-הקדמת הבחירות ,  הקדמתן ,  שוב אי-הקדמתן )  משתנה ,  האסטרטגיה יציבה .  

אם הבחירות לכנסת ה-22 בספטמבר ,  ולא באוגוסט כפי שרצה נתניהו ,  והשימוע של סנגורו אצל מנדלבליט לאחר שבועיים בלבד וליברמן מאיים לשלוח את המועמד להרכבת הממשלה ל-42 ימים נוספים של תסכול ,  או אף להסיט את ההרכבה למועמד אחר - נתניהו מוכרח לחזור לחלופה שנכשלה בסוף מאי ולהרכיב ממשלה עכשיו .  ולא ,  כתב האישום ילכוד אותו מחוץ לראשות הממשלה .
 וכאן טמון העוקץ .  אין לו רוב לביטול הבחירות ולהרכבת ממשלה בלי כחול לבן או העבודה ,  אלא אם ליברמן ימיר ברוטציה את דרישותיו הסותרות ממשלה עם החרדים ;  ואף שניתן לצוד עריקים מקרב כחול לבן או העבודה ,  בעיקר אם כבר ויתרו על המשך דרכם הפוליטית במפלגותיהם ,  זאת לא תהיה ממשלה רחבה ויציבה .  לכן תנאי הברזל שצריכות המפלגות היריבות להציב - תיקון הסעיפים כך שתבוטל יכולתו של ראש הממשלה לכהן גם תחת כתב אישום - הוא זה שנתניהו אינו רוצה לקבל .  והליכוד ,  להבדיל מהחשוד שבראשו ,  עדיין אינו בשל לשקול .  
ושיא האירוניה הוא שבכלל אין ודאות לכך שאותם סעיפים באמת מעניקים לראשי ממשלות את מה שלכאורה יש בהם .  לפי לשון החוק ,  באותו סעיף 23 ובהמשכו ,  גם שרים וסגניהם אינם חייבים להתפטר מתפקידיהם בעת הגשת כתב אישום נגדם ובהתנהל משפטם ,  אלא רק כאשר הם מורשעים ונקבע שבעבירותיהם יש קלון .  למרות לשון החוק ,  זה רבע מאה ,  מאז שבית המשפט העליון פסק את הלכת אריה דרעי-רפאל פנחסי ,  עליהם להתפטר כבר עם האישום ולא עם ההרשעה  ( ואף שהמשפט עשוי להסתיים בזיכוי )  .
 כלומר ההבדל בחוק ,  בסעיף קטן המייחד את ראש הממשלה לעומת השרים ,  הוא בסוף התהליך ולא בתחילתו .  על השר להתפטר כשהשופט קורא את הכרעתו המרשיעה עם קלון .  לראש הממשלה יש ארכה נוספת ,  מוגבלת ,  בכנסת .  אין שום יתרון לראש הממשלה על פני שר בשלב המוקדם של התהליך ,  שלב כתב האישום .  הלכת דרעי-פנחסי צריכה להיות ,  ביתר שאת ,  הלכת נתניהו .  בכל רגע לאורך חיי הממשלה ,  ובמיוחד כשהיא רק מחשבת לקום .
 המדינה יכולה לחזור לדרך המלך ,  בלי הבחירות המיותרות שהודלקו בגפרורו של המצית הסדרתי בסרבל כבאים - אבל רק בלעדיו .  זאת הברירה החדה שבפני חברי הכנסת .  התקדימים להחלטות מושכלות של קבוצה תועלתנית ונכאת-רוח זו אינם מעודדים .  עד כה הלכו בעקבות שחקן הבייסבול יוגי ברה ,  מרסק הניבים ,  שסיפר איך פתר פעם ,  טרום-ווייז ,  התלבטות בניווט : " הגעתי למזלג דרכים - ולקחתי את המזלג ".  

מחולל התפניות :  נתניהו ימציא נוסחה להחזרת שד הבחירות לבקבוק
ראש הממשלה הוא הקורבן התמידי ,  וכשהוא שוחה ללב ים ורואה מולו כריש ,  אשם מי שאינו קופץ להציל אותו .  יחד עם ליברמן ,  שני החונקים-חובקים יקימו לעצמם שוב ברית זוגיות בלי להתנצל וגם בכחול לבן משתוקקים להצטרף לקואליציה .  העיקר להציל את ביבי

