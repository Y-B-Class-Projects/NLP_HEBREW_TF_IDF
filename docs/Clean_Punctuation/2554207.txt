ביקורת בממשלה על הקיצוצים : " לקחת מהשכבות החזקות "
 הממשלה התכנסה לאשר את תכנית הקיצוצים על רקע ביקורת אף במפלגת השלטון .  ארדן : " לשנות את תמהיל הקיצוצים ".  נתניהו : " נגבה יותר ממי שיש לו יותר ופחות ממי שיש לו פחות "
 הממשלה צפויה לאשר היום  ( שני )  את הגזירות הכלכליות הקשות ואת הקיצוצים הרוחביים של 5% ברוב משרדי הממשלה ,  מלבד משרדי הביטחון והרווחה ומשרד החינוך ,  שבו יקוצץ 1% ,  אך במקביל יתווסף תקציב של כשישה מיליארד שקלים .  הגזירות ייכנסו לתוקף כבר ביום רביעי הקרוב ,  ה-1 באוגוסט .  חרף הנימוקים של שר האוצר ,  יובל שטייניץ ,  בעד הקיצוצים ,  כבר בפתח ישיבת הממשלה תקף השר להגנת הסביבה ,  גלעד ארדן ,  את הצעת שר האוצר כשטען שתמהיל הקיצוצים איננו הוגן ,  וכי צריך היה  " להטיל את כובד המשקל על השכבות החזקות בחברה ".  ארדן הציע להחזיר את מס הרכוש ,  מס על מחזיקי קרקעות שלא בונים עליהן ,  ולהחזיר מס ירושה ומס שבח על דירה נוספת מעבר לדירת מגורים .
" אנחנו רוצים להגן על האזרחים מפני הקטסטרופה ואנחנו עושים את זה בתעוזה ובנחישות ",  אמר שטייניץ ,  בצל הביקורת , " בכדי למנוע הידרדרות לתהום ,  אנו מבצעים מה שהכרחי ",  הוסיף שטייניץ .  לדבריו ,  המהלכים יגבירו את האמון במשק הישראלי ,  וישדרו לעולם מסר לפיו הכלכלה הישראלית יציבה ,  שתוביל לטענתו להשקעות זרות בישראל .  בתשובה לטענות נגד הממשלה שפוגעת בשכבות החלשות באוכלוסייה ,  השיב שטייניץ כי  " אנו עושים זאת כדי למנוע הידרדרות שתחייב צעדים כואבים הרבה יותר בעתיד ".  לדבריו , " אין לנו את בן ברננקי  ( יו"ר הבנק הפדרלי האמריקאי .  פ"ו )  או מריו דרגי  ( נשיא הבנק האירופי .  פ"ו )  כמו ביוון שישלחו מאות מיליארדי דולרים .  לכן ,  אנחנו זהירים יותר ,  אחראים יותר ונחושים להגן על אזרחי ישראל שלא ייפגעו כמו אזרחי אמריקה או אירופה או כמו אזרחי ספרד או יוון ".  
ראש הממשלה ,  בנימין נתניהו ,  ניסה להסביר בפתח הישיבה מה עומד מאחורי התוכנית . " בשלוש השנים האחרונות אנו במשבר עולמי והצלחנו לשמור על כלכלת ישראל ולהגן על מקומות העבודה .  בזה אנחנו חריגים .  המשבר רק הולך ומחריף וצריך לעשות צעדים נוספים להמשיך להגן על מדינת ישראל .  ממשלות שלא פעלו בזמן בנחישות ובאחריות גרמו לנזק אדיר לאזרחיהן .  אני לא אתן לזה לקרות .  צריך לדאוג בזמן ובאחריות ",  אמר נתניהו . 
" אנו מביאים צעדים שגם אם הם מדודים ,  הם קשים - מס לעשירים ויותר מס למעסיקים בחצי אחוז והעלאת המע"מ באחוז .  זה לא קל וזה דורש נחישות ואומץ לב של הנהגה קולקטיבית .  נגבה יותר ממי שיש לו יותר .  נגבה פחות ממי שיש לו פחות ולא נפגע באף פעולה שעשינו להורדת יוקר המחייה .  עדיין אזרחי ישראל יקבלו יותר לחודש בחינוך חינם בנקודות זיכוי למס וברפואת שיניים חינם ,  אם מוסיפים לזה את הממיר הדיגיטלי ואת הרפורמה בסלולר אנו מדברים על מאות שקלים בחודש שנשארים אצל כל משפחה .  זה מה שממשלה אחראית עושה .  עם זאת אלו צעדים לא פשוטים אך הכרחיים יש ויכוח .  המון ביקורת של פופוליזם שרוצים להוציא ולהוציא ,  כך מגיעים לקריסה .  אנחנו לא נהיה שם ".  
בש"ס כבר הבהירו כי יצביעו נגד הצעת שר האוצר .  שר הפנים אלי ישי הבהיר בפתח הישיבה כי על האוצר לשנות את מתווה הקיצוצים כך שיהיו פרוגרסיבים  ( כלומר  בשיעור יחסי להכנסה .  פ"ו )  , " להוריד את המע"מ על מוצרי יסוד ,  אוכל לתינוקות ,  חשמל ,  מים ,  תרופות מצילות חיים ולהטיל מע"מ גבוה על שכבות חזקות ,  כמו מכוניות יוקרה ומלונות ".  ישי הדגיש כי שרי ש"ס יתנגדו היום להצעת האוצר ,  אולם ינהלו משא ומתן על צמצום הגזירות . " יש אנשים שאין להם מה לאכול וילדים שתזונתם נפגעת וצריך לדעת איך לעשות חלוקה שוויונית יותר ",  אמר ישי .
 בתוך כך ,  עשרות פעילי מרצ מפגינים בשעה זו מול ישיבת הממשלה שדנה במתווה הקיצוצים נגד מה שהם מגדירים  " חוק השוד הגדול המעניק פטור לחברות ענק מהחזר מס  ( רווחים כלואים .  פ"ו )  בשווי של עשרות מיליארדי שקלים ".  לדבריהם , " מדובר בכספים שיכלו לכסות את הגרעון ולמנוע את גזירות המס של ממשלת נתניהו . " 1,400 איש חתמו עד כה על עצומה נגד המהלך ,  שהעלתה אמש מרצ לרשת ",  נמסר .  
על פי  " הצעת המחליטים "  שהגיש שטייניץ ,  הגזירות והקיצוצים במשרדי הממשלה צפויים ליצור תוספת הכנסה לאוצר בסך 14.4 מיליארד שקלים ,  שמהווים 1.5% תוצר .  9.5 מיליארד מתוכם יגיעו מהקיצוצים :  העלאת המע"מ באחוז ל- 17% תיתן תוספת של 4.4 מיליארד שקלים ,  העלאת מס הכנסה ב-1% למרוויחים משכורת החל מ- 8,800 שקלים בחודש וב-2% למרוויחים 67,000 ומעלה בחודש תוסיף לאוצר 1.2 מיליארד שקלים ,  העלאת מס הקנייה על סיגריות ובירות ,  שכבר הוחלה ,  תביא מיליארד שקלים נוספים ,  האילוץ של המעסיקים להפריש תוספת לביטוח הלאומי יעניק למדינה 950 מיליון שקלים ,  מיסוי ירוק על רכבים יוביל להכנסה של 400 מיליון לאוצר ומס מיוחד על הכנסות גבוהות יעניק לאוצר 600 מיליון נוספים .  
יתר ההכנסות לאוצר יגיעו מקיצוץ של 5% מתקציב 2012 ועוד קיצוץ של 3% מתקציב 2013 .  לשכת נשיא המדינה תיאלץ להסתפק בפחות 935 אלף שקלים לשנה זו ועוד הפחתה של כחצי מיליון בשנה הבא .  ממשרד ראש הממשלה יקוצצו 50 מיליון השנה ועוד 30 מיליון בשנה הבאה .  הקיצוץ הגדול ביותר יהיה מהמשרד לביטחון פנים ,  ממנו יקוצצו 150 מיליון שקלים השנה ובשנה הבאה ,  ממשרד החינוך יקוצצו 60 מיליון בשנתיים הקרובות ,  ממשרד הביטחון יקוצצו 28 מיליון ,  אך בלי לגעת בתקציב מערכת הביטחון ,  ממשרד התחבורה 9.5 מיליון ,  ממשרד התמ"ת יקוצצו 127 מיליון שקלים ,  ממשרד השיכון 57 מיליון שקלים ,  ממשרד הבריאות 15 מיליון ,  ומתקציבי פיתוח התחבורה ,  בהם ראש הממשלה בנימין נתניהו מרבה להשתבח ,  יקוצצו 57 מיליון שקלים .
 הקיצוצים והגזירות הכלכליות נועדו לצמצם את הגירעון שגדל בעקבות מחסור מהכנסות המדינה וכדי לממן פרויקטים גדולים שראש הממשלה הבטיח לקדם ,  כמו הרפורמה במערך הכבאות שתעלה לאוצר 350 מיליון שקלים ,  הקמת מתקן השהייה למסתננים בקציעות  שם יהיו 4,000 מקומות כליאה בעלות של 250,000 שקלים לשנתיים ,  הקמת מתקן סהרונים שאליו יוקצו 365 מיליון שקלים ו- 452 תקני כוח אדם ,  4 מיליון שקלים ותשעה תקני כוח אדם להקמת בתי דין לטיפול במסתננים ,  ועוד כ- 100 מיליון שקלים לרשות ההגירה והאוכלוסין .  בנוסף  הממשלה תקצה 22 מיליון שקלים למוכנות לעורף וכן תקציב לחינוך חינם מגיל 3 .
 לפניות לכתב :  pinhas_wolf@walla.co.il

ביקורת בממשלה על הקיצוצים : " לקחת מהשכבות החזקות "
 הממשלה התכנסה לאשר את תכנית הקיצוצים על רקע ביקורת אף במפלגת השלטון .  ארדן : " לשנות את תמהיל הקיצוצים ".  נתניהו : " נגבה יותר ממי שיש לו יותר ופחות ממי שיש לו פחות "
 
