דעה :  הדמוקרטיה היחידה במזה"ת ?  לא בטוח
שרת המשפטים שמקדמת את הצעת החוק שארגונים הממומנים על ידי מקורות זרים יחויבו לציין זאת בכל מסמך ולענוד תג זיהוי בכנסת ,  כוללת מרכיבים אנטי-דמוקרטיים .  האם יש למישהו ספק באשר לכיוון אליו אנחנו צועדים ? 
ראש הממשלה ,  בנימין נתניהו אינו מחמיץ הזדמנות לחזור ולהזכיר לנו ולעולם את היותנו ה"דמוקרטיה היחידה במזרח התיכון ";  הוא יודע שהדמוקרטיה ,  אינה רק ערך מרכזי של מדינת ישראל ,  אלא היא גם נכס אסטרטגי ראשון במעלה ביחסיה של ישראל עם דמוקרטיות אחרות ;  וזו הסיבה לחזרה המביכה שלו על אמירה זו .  ההכרה בחשיבותה של הדמוקרטיה כנכס אסטרטגי ביחסי החוץ ,  אינה מונעת ,  למרבה ההפתעה ,  מממשלת ישראל ומהעומד בראשה מלשחוק את הדמוקרטיה הישראלית עד דק ,  הן בחקיקה אנטי דמוקרטית והן בהחלשה מתמשכת של מערכת החינוך ,  שמשפיעה גם על המחויבות של הציבור ושל הצעירים בקרבה לערכי הדמוקרטיה .
 הצעת חוק חובת גילוי לגבי מי שנתמך על ידי ישות מדינית זרה  ( תיקון )   ( הגברת השקיפות לגבי נתמך שעיקר מימונו מתרומות של ישויות מדיניות זרות )  ,  התשע"ה-2015 הוא אחת הדוגמאות האחרונות ,  אם כי אינה הניסיון הראשון מסוג זה .  כבר ב-2011 העלה ח"כ אופיר אקוניס הצעת חוק ,  שזכתה לגיבויו של ראש הממשלה ,  לפיה יש לאסור על ארגונים לקבל תרומות מ"יישויות זרות ".  לדברי ח"כ אקוניס ,  היוזמה להגשת הצעת החוק הגיעה  " לאור פעילותן המתסיסה של ארגונים רבים ,  הפועלים תחת מסווה של 'ארגוני זכויות אדם' ,  במטרה להשפיע על השיח הפוליטי ,  אופייה ומדיניותה של מדינת ישראל ".  
ההצעה הנוכחית דומה מאד ,  וכוללת את כל המרכיבים האנטי-דמוקרטיים שאפיינו גם את ההצעה הקודמת :  א .  הטענה לפיה ניסיון של ארגונים שרשומים אצל רשם העמותות ,  ופועלים כחוק בזירה הציבורית ,  להשפיע על מדיניות או על שיח פוליטי  ,  אינה לגיטימית .  ב .  האבחנה בין מקורות מימון ממשלתיים או מוסדיים  ( ארגונים בין לאומיים )  זרים ,  לבין מקורות מימון פרטיים זרים ,  אבחנה שנועדה לפגוע בקבוצה מסויימת ומזוהה של ארגונים ,  ארגונים ביקורתיים כלפי מדיניות הממשלה .  וג .  אבחנה בין מענקים מ"יישויות זרות "  לארגוני חברה אזרחית ,  לבין מענקים מאותן הישויות לאוניברסיטאות ולמוסדות הממשלתיים עצמם .  
האבחנות האבסורדיות הללו ,  פוגעות בעיקרון הכלליות שאמור לעמוד בבסיס החוקים במדינה דמוקרטית :  ראשית ,  מימון ממקורות ממשלתיים או מוסדיים הוא בדרך כלל שקוף ,  ידוע ונתון לביקורת ציבורית הדוקה ,  בעוד שמימון ממקורות פרטיים זרים הוא חסוי ,  ולא חשוף לביקורת  ( כמו לדוגמה ,  נדבנים פרטיים שרוכשים אדמות פלסטיניות בדרכים סמויות ,  ומשפיעים בכך לא על השיח הפוליטי ,  אלא על המציאות הפוליטית )  .  חוק כללי אמור היה להטיל חובת דיווח מיוחדת על כל סוגי המימון הזר .  שנית ,  הטענה לפיה קבלת מענק או תמיכה ממקור כלשהו ,  הופכת את מקבל המענק לנציגו של נותן המענק  ולפיכך  ל"סוכן זר ";  כאילו ,  הפסיק לפעול על פי עמדותיו ומטרותיו שלו ,  אם יש אמנם סכנה כזו ,  מדוע איננה חלה על מענקי מחקר לחוקרים ולמוסדות אקדמיים ,  או על קרנות מדע ומחקר ממשלתיות ? 
הטענה הצינית הזו ,  שנכנסה לחוק דומה להפליא לרוסיה של פוטין ,  הרסה לחלוטין את החברה האזרחית הרוסית  ואולי זו המטרה גם אצלנו ?  
בין אם המטרה האמיתית היא עיקור הביקורת הלגיטימית שבלעדיה לא תיתכן כלל דמוקרטיה ,  ובין אם לאו ,  התוצאות של הניסיונות הללו כבר איתנו  ( שכן לעצם העלאת הצעות החוק הללו לדיון ציבורי יש השפעה על תפישות הציבור ,  והבנתו את הדמוקרטיה )  .  עיון במדד הדמוקרטיה הישראלית שהתפרסם השבוע  ( 10.11.15 )  ובמגמות לאורך זמן ,  מצביע על כך שהציבור הישראלי חש היטב את הצרימה שנוצרת בין הצהרותיו של ראש הממשלה על היותנו  " הדמוקרטיה היחידה וגו' ..  ."  לבין שלל החוקים  ( המוצעים והמתקבלים )  שמגבילים ומסייגים את הדמוקרטיה ;  והציבור מבין שעליו לבחור  בין ערכים דמוקרטיים ,  לבין ערכים המכונים  " יהודיים ",  ושלמעשה הם לאומיים .  
על פי מדד הדמוקרטיה של שנת 2011 - 46.1% מהציבור היהודי מעדיפים את ההגדרה המשולבת  " יהודית ודמוקרטית "  של ישראל ;  ואילו בשנת 2015 רק 27% מהציבור היהודי מעדיפים את ההגדרה המשולבת הזו .  זהו שינוי דרמטי .  ולאן גלשו אלה שאמונם בנוסח המשולב התערער ?  37% מעדיפים ישראל יהודית יותר ,  ו-35% מעדיפים ישראל דמוקרטית יותר .  כפי שמעירים עורכי הסקר   " העדפת הרכיב היהודי חזקה יותר בקרב הדתיים והחרדים ,  אנשי הימין והצעירים ,  ואילו העדפת הרכיב הדמוקרטי מאפיינת יותר את אנשי השמאל ,  החילונים והמבוגרים .  האם יש למישהו ספק באשר לכיוון אליו אנחנו צועדים ?  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

דעה :  הדמוקרטיה היחידה במזה"ת ?  לא בטוח
שרת המשפטים שמקדמת את הצעת החוק שארגונים הממומנים על ידי מקורות זרים יחויבו לציין זאת בכל מסמך ולענוד תג זיהוי בכנסת ,  כוללת מרכיבים אנטי-דמוקרטיים .  האם יש למישהו ספק באשר לכיוון אליו אנחנו צועדים ? 

