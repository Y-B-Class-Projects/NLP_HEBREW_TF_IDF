נאמנות פתטית
אחרי מראות דרפור ובוסניה מבינים בעולם כי הסתה גזענית ואפלייה הם השלב הראשון בדרך לפגיעה דורסנית של הרוב במיעוט .  ג'עפר פרח סבור שבקרוב הקהילה הבינלאומית תיאלץ לנקוט עמדה חד משמעית
ההצעה הפתטית לתיקון חוק האזרחות היא עוד שלב בדה-לגיטימציה של האזרחות הערבית בישראל .  להצעה אין השלכות ישירות על מתאזרחים פלסטיניים ,  שבכלל אינם יכולים אפילו להתקרב להצהרת הנאמנות שמציע שר המשפטים ,  בשליחותו של ראש הממשלה ושר החוץ ,  היות והתאזרחותם מוקפאת מאז 2003 ,  על פי הוראת שעה שמתחדשת מפעם לפעם בהחלטות ממשלה ובאישור הכנסת .  באופן אירוני ,  היחידים שמושפעים מההצעה במציאות הנוכחית ויידרשו להצהיר נאמנות הם מצביעיו של ליברמן - המהגרים הלא יהודים מרוסיה - והפלשמורה שמצביעה לאלי ישי .
 הצהרת אמונים למדינה יהודית ודמוקרטית היא חלק מקמפיין מתמשך ודמגוגי של מי שבגדו במצביעיהם :  ליברמן בגד במהגרים מרוסיה - שביקשו הפרדת דת ממדינה ,  ואלי ישי בגד במזרחיים - שמושפלים בבתי הספר בעמנואל בעוד הוא עסוק ברדיפת ילדי העובדים הזרים ,  שהובאו לבנות את מדינת היהודים במקום הערבים .  ההצעות המיותרות של השניים מוכיחות שבמדינת היהודים אין מנהיגות ראויה וגם אין דמוקרטיה אמיתית אלא דמוקרטיה יהודית דורסנית ,  שמנצלת את כוח הרוב כדי לרסק את כבודו העצמי של המיעוט ,  שמוכן לחיות עם העם היהודי ,  אך לא מוכן לוותר על זהותו ושותפותו במדינה כמולדתו .
 אפליה וטרנספר הם פניה האמיתיים של הדמוקרטיה היהודית ,  וליברמן חשף אותם קבל עם ועדה בנאומו באו"ם .  מנהיגי המדינה מגלים את פרצופם האמיתי כשחצנים מחרחרי מלחמה המבקשים לבצע טרנספר אפילו לאזרחי המדינה ,  שלא לדבר על הפלסטינים בשטחים הכבושים .  הנאום של ליברמן באו"ם הוא עוד שלב בבנאום מעמד המיעוט הערבי וקיים סיכוי סביר שבסופו של תהליך תיאלץ הקהילה הבינלאומית להתערב ולעגן בהסכם בינלאומי ואף בהחלטת או"ם את מעמד המיעוט הערבי בישראל .  מיעוט נרדף ,  שמאוים בידי סגן ראש הממשלה ושר החוץ בגירוש ופגיעה בזכויותיו יאלץ את הקהילה הבינלאומית לנקוט עמדה חד משמעית כדי להגן עליו .  
מאז שעלתה הצעת החוק לא הפסיקו המכשירים הניידים של הארגונים הערבים לצלצל .  בצד השני היו עיתונאים זרים ונציגי שגרירויות זרות שביקשו לתהות על השלכות הצעות החוק .  לאחר מראות דרפור ובוסניה מבינים בעולם כי הסתה גזענית ואפלייה הם השלב הראשון בפגיעה דורסנית של הרוב במיעוט .
 המאמץ שעושה הכנסת הנוכחית להעמיק את האפליה הגזענית נגד אזרחי המדינה הערבים הוא חסר תקדים .  הריסת כפר אלעראקיב ,  הארכת התיקון לחוק האזרחות ,  הצעת חוק ביטול מעמדה של הערבית כשפה רשמית שניה ,  הענקת זכויות מופלגות לחיילים משוחררים ,  הצעת חוק הנכבה ,  הצעה עוקפת בג"צ שתמנע מערבים רכישת קרקעות קק"ל ,  הענקת זכות הצבעה לאזרחים ישראלים החיים בחו"ל והצדקת האפליה על רקע שירות צבאי בעבודה במשרד החוץ הם רק קצה הקרחון בסדרת החוקים המפלים שהגישו חברי סיעות הקוליציה מאז התכנסה הכנסת הנוכחית ,  והם מצטרפים לעשרות חוקים קיימים שכבר מפלים אותם בכל רבדי החיים .  
עונת החקיקה הגזענית חוזרת השבוע עם כינוסה מחדש של הכנסת לאחר חופשת הקיץ והחגים הארוכה .  מצביעיו של ליברמן יצטרכו לחכות עם הפרדת דת ומדינה עד לסיום עונת ציד הערבים .  גם הנערות המזרחיות בעמנואל יצטרכו להמתין עד שאלי ישי יתפנה מרדיפת ילדי העובדים הזרים .  בינתיים ימשיך מנהיג תנועת העבודה לפקד ,  ממגדלי אקירוב ,  על צבא שמיישם כיבוש במשך עשורים בשירות מתנחלים שאינם מתביישים לגנוב את בתיהם של הפלסטינים ,  במימונם של העובדים היהודים והערבים שמשלמים מסים בגבולות הקו הירוק .  
מימוש זכות ההגדרה העצמית של היהודים בישראל אינו דרך מדינה יהודית .  עם שבוחר במנהיגות חסרת ביטחון עצמי המבקשת ממדינות זרות וממתאזרחים להגדיר את זהותה הוא עם שאינו מסוגל לנהל שיח דמוקרטי אמיתי שיגדיר אותו .  מנהיגים שאינם מסוגלים להסכים על  " מיהו יהודי ",  תובעים עתה ממתאזרחים ומאבו מאזן להגדיר את המדינה כיהודית .  דרישה פתטית ,  וזאת לא תהיה הראשונה ולא האחרונה .  
 *  הכותב הוא מנהל מרכז מוסאוא ,  לזכויות האזרחים הערבים בישראל .
 
נאמנות פתטית
אחרי מראות דרפור ובוסניה מבינים בעולם כי הסתה גזענית ואפלייה הם השלב הראשון בדרך לפגיעה דורסנית של הרוב במיעוט .  ג'עפר פרח סבור שבקרוב הקהילה הבינלאומית תיאלץ לנקוט עמדה חד משמעית

