הסופר טנקר והזקפה הלאומית
מי צריך ראש ממשלה מתפקד או שר פנים יעיל כשאפשר לחפש בגוגל ולמצוא את מטוס הכיבוי הגדול בעולם ?  רועי כ"ץ על ציפור הברזל האימתנית ,  שמשלימה את מופע היח"צ של נתניהו
העיניים בורקות ,  הצוואר קצת כואב והלב מלא תפילה .  הנה בא מטוס הענק של הדוד סם לכבות את הלהבות שהדליקו הילידים  ( ושבינינו ,  קצת דעכו עוד לפני המראת המכונה הענקית )  בארץ משוגעת וקטנה במזרח התיכון .  ספין השנה של נתניהו תופס תאוצה .  עוד יעף כיבוי ועוד התזה מוצלחת על האש ,  ולאט לאט ישכחו כולם את המחיר הנורא ששילמו עשרות משפחות על האימפוטנציה של ממשלות ישראל .  
מאתיים אלף דולר לגיחת כיבוי - מחיר סביר לגמרי כדי להציל את הכבוד הלאומי שנשרף .  מי צריך ראש ממשלה מתפקד או שר פנים יעיל כשאפשר לחפש בגוגל ולמצוא את מטוס הכיבוי הגדול בעולם .  מחיר מציאה כדי לשים לכולם חיוך מטופש על הפנים .  הצלמים מכוונים עדשות ענק ,  הטייסים מדברים בפיקודיות מהקוקפיט והשדרנים נאנחים בהנאה בשידור חי .  זה פטנט שלא חשבנו שהמוח היהודי  ( כלומר חברת אברגרין באריזונה )  ימציא לנו :  תנו לציבור האבל והדומע ציפור ברזל מרשימה בשמיים ,  שמשלימה את מופע היח"צ של נתניהו בימים האחרונים ,  ואף אחד לא ישים לב לישיבת הממשלה המביכה שמתקיימת באותה שעה על הקרקע .  עוד כמה התזות מגבוה ,  והגאווה והתהילה יעמעמו את שעות המבוכה הראשונות ואת השנים הארוכות של הזנחה פושעת .
" אסון בסדר גודל בינלאומי ",  כך הגדיר את השריפה בנימין נתניהו .  ארבע מילים מבוהלות שמסבירות טוב יותר מכל תשדיר בחירות מדוע אסור לתת לאיש הזה להנהיג את ישראל .  מי שאינו מצליח לכבות שריפה ,  לא יכול לקבל לידיו את הקודים הגרעיניים של ישראל .  אף סיור בשטח ,  לחיצת יד של פצוע או צילום עם הכבאים התשושים לא ישכיח מי עמד בראשנו כשהתחננו פגועים לעזרה לאחר שנכשלנו לכבות שריפה אזורית .  
הסופר טנקר ,  כבודו במקומו ,  לא יציל את לשכת ראש הממשלה מריחו המעושן של המחדל .  מי שמחרחר עימות עם אירן היה צריך לדעת מהן נקודות התורפה של העורף .  אבל נתניהו ,  מניפולטור ככל שיהיה ,  אינו נושא לבד בנטל .  ברק ,  אולמרט ,  שרון ופרס ,  וכל מי שמילא כאן תפקיד משמעותי בשנים האחרונות - כולם בכבאית הזו יחדיו .  שרון ופרס ,  הגם שבמקרה של הנשיא אי אפשר לדעת ,  כבר לא יחזרו לזירה הפוליטית .  אבל ברק ואולמרט רואים עצמם כראשי ממשלה בעתיד .  אסור לשכוח גם להם את אסון הכרמל .
 
הסופר טנקר והזקפה הלאומית
מי צריך ראש ממשלה מתפקד או שר פנים יעיל כשאפשר לחפש בגוגל ולמצוא את מטוס הכיבוי הגדול בעולם ?  רועי כ"ץ על ציפור הברזל האימתנית ,  שמשלימה את מופע היח"צ של נתניהו

