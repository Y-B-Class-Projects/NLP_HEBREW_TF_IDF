מיתוסים וחצאי שקרים ,  יחסי ארה"ב ישראל על פי מייקל אורן
זכותו של אורן לפרש את המציאות כפי שהיא מצטיירת בעיניו .  החשש הוא ,  שהפרשנות המעוותת לה הוא נתן ביטוי במאמרו היא גם של האיש שמינה אותו לתפקידו ,  רוה"מ נתניהו ,  שמסרב להגיב
חסד עשה השגריר לשעבר והפוליטיקאי הירוק בהווה מייקל אורן עמו ועמנו כשהחליט לפרסם בוול סטריט את מאמרו תחת הכותרת  " כיצד נטש אובמה את ישראל ".  לעצמו הוא סייע כשבאמצעות המאמר תרם להכנסותיו כשנתן פרסום לספרו האוטוביוגרפי על יחסי ישראל ארה"ב .  אך חשוב יותר ,  פרסום פרשנותו ליחסי ארה"ב ישראל תחת ממשל אובמה מעורר מחדש את השיח הציבורי לגבי יחסינו עם ארה"ב ,  שנקלעו לאחרונה לאחד מהמשברים היותר קשים בהיסטוריה של היחסים .  
זכותו של אורן ,  הסטוריון במקצועו ,  לפרש את המציאות כפי שהיא מצטיירת בעיניו .  החשש שלנו הוא ,  שהפרשנות המעוותת ,  שלא לומר התעמלנית ,  לה הוא נתן ביטוי במאמרו  ( ויש להניח ביתר הרחבה בספרו )  היא גם של האיש שמינה אותו לתפקידו ,  ראש הממשלה נתניהו ,  שמסרב להגיב על הספק בעירה שהצית אורן במאמרו .  האם שתיקה כהסכמה ?  יש להניח שהתשובה לכך היא חיובית .
 אורן מאשים את הנשיא אובמה בנטישת שני עקרונות שלדעתו היו העוגנים של יחסי ארה"ב ישראל ,  הימנעות ממחלוקת פומבית והימנעות מהפתעות הדדיות ,  ולדעתו המשמעות היא נטישת ישראל ,  והוא טועה ,  אלא אם כן אורן מזהה את נטישת אובמה את נתניהו ,  עם נטישת אובמה את תמיכתו ותמיכת ממשלו בישראל .  אכן בין אובמה לבין נתניהו נפל דבר .  חוסר האמון והתיעוב ההדדי ששני האישים חשים איש כלפי רעהו ,  משפיע ללא ספק על מערכת היחסים .  אך עריכת מאזן ביניים של יחסי שתי המדינות תחת ממשל אובמה מגלה כי בין זה לבין הנחת אורן בדבר נטישת ישראל אין ולא כלום .  כל מי שמעורב ביחסים הבילטרלים בין שתי המדינות יעיד כי אלו התהדקו מאוד תחת ממשל אובמה הן בתחום הביטחון והן בהמשך הסיוע שאין לו תחליף בחזית הדיפלומאטית הבינ"ל .
 גם היסטוריונים טועים לעתים בהבנת המציאות ובהבחנה בין עיקר לטפל .  טענתו כי ארה"ב נטשה לראשונה חד צדדית את שני העקרונות האלה מופרכת .  ראשית ,  ההיסטוריה של היחסים עם ארה"ב רוויה במחלוקות פומביות בנושאים שונים ,  מהצעדים הנחוצים להתקדמות להסדר עם מדינות ערב ,  דרך פעולות צבאיות שנויות במחלוקת של ישראל ועד להספקת נשק למדינות ערב ,  ומהנשיא ניקסון ועד הנשיא אובמה ,  כולל הנשיאים שנתפשים בדיעבד כידידינו הגדולים ביותר ,  הנשיא רייגן והנשיא ג'ורג' וו .  בוש .  
שנית ,  אין זה נכון שאובמה נטש חד-צדדית את שני העקרונות .  מי שנטש עקרונות אלו בראש ובראשונה היה נתניהו שלא היסס לתת ביטוי פומבי למחלוקות עם הממשל ולביקורת עליו בנושא הסדר הסכסוך עם הפלסטינים ,  המו"מ עם איראן והאסטרטגיה של ארה"ב במזה"ת .  הנאום הלא מתואם בקונגרס היה רק הדובדבן שעל הקצפת .  כן לא היסס נתניהו להפתיע את הממשל בפעולות ,  בין אם אלו פעולות צבאיות ,  פעולות בתחום הבנייה בהתנחלויות או התבטאויות מדיניות .  כמו הממשל האמריקאי הוא תיאם את פעולותיו ,  רק כשזה שרת את מטרותיו .  הטענה שאצל נתניהו מדובר בפעולות לא מתואמות של פקידים ואצל אובמה הכל מתוכנן ובשליטה מרכזית גם היא מגוחכת .  אנחנו אמורים ,למשל ,  להאמין לטענה שאובמה אישית אחראי להדלפות של המבצעים הסודיים של ישראל ,  ובכן ,  אובמה תיכנן את זה בדיוק כמו שהוא זה שתיכנן את גניבת המסמכים וההדלפות של סנואדן .
 אך מעבר לכל זה ,  הבעיה העיקרית של אורן היא אמונתו שנטישת עקרונות אלו היא זו שעומדת ביסוד בעיותינו עם ארה"ב .  בעולם אידיאלי רצוי עד כמה שהדבר ניתן ששותפות אסטרטגיות ימנעו ממחלוקות פומביות ומהפתעות הדדיות ,  אך האם ב"נטישה "  זו יש לתלות את האחריות למחלוקות העמוקות ביננו לבין ארה"ב ?  
אין זה סוד כי מאז סיום מלחמת ששת הימים שוררת בין ישראל לארה"ב מחלוקת שהיתה נחלת כל הממשלים האמריקאים ורוב ממשלות ישראל לגבי אופי פתרון הסכסוך ,  וזו החריפה עם הזמן ,  וגם ישראל תרמה לה את חלקה בהתנהלותה .  שתי המדינות נתנו ונותנות פומבי לעמדותיהן ,  שאינן ניתנות לגישור בנסיבות הפוליטיות הנוכחיות .  אין לראות בכך שהנשיא האמריקאי נותן פומבי לעמדותיו ומזהיר את ישראל מפני ההשלכות של המשך הקיפאון על עתידה היהודי והדמוקרטי של ישראל משום נטישה .  נהפוך הוא ,  הוא מביע דאגה כנה לנוכח המציאות הפוליטית הבינ"ל אליה נקלעה ישראל כמו רבים וטובים בישראל .  
טוב עושה הנשיא כשהוא מבהיר לנתניהו כי אין מקום להניח כי תמיכת ארה"ב היא חוק טבע .  טוב עושה הנשיא שנואש מנתניהו עצמו בנסותו להבהיר לרבים בחברה הישראלית ,  הסובלים מזכיכות יתר ,  צדקנות עצמית והתקרבנות ,  את עמדותיו ויותר מכך את דאגתו לעתידה ולעתיד היחסים ,  ולכן חסד עשה עמנו השגריר לשעבר שהעלה פעם נוספת את היחסים לדיון ציבורי גם אם הנחותיו לגבי העיקר שגויות .  
בכתיבת המאמר השתתף תא"ל שלמה ברום ,  ראש החטיבה לתכנון אסטרטגי לשעבר ועמית במכון למחקרי ביטחון לאומי
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

מיתוסים וחצאי שקרים ,  יחסי ארה"ב ישראל על פי מייקל אורן
זכותו של אורן לפרש את המציאות כפי שהיא מצטיירת בעיניו .  החשש הוא ,  שהפרשנות המעוותת לה הוא נתן ביטוי במאמרו היא גם של האיש שמינה אותו לתפקידו ,  רוה"מ נתניהו ,  שמסרב להגיב

