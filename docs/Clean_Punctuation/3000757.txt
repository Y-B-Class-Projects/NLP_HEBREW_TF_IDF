ניצחון הפירוס של נתניהו על אובמה
עם תום כהונת נשיא ארה"ב ניתן לקבוע בוודאות :  ישראל נותרה בדיוק במצב שבו הייתה לפניו ,  וסביר שתמשיך במדיניותה גם אחרי הבחירות הקרובות שם ,  וזו הצרה .  דעה
שמונה שנות יחסים עכורים בין אובמה ונתניהו .  שנים של מיאוס מופגן וחיוכים מאולצים .  נתניהו ניצח ,  אך החשש הוא שיהיה זה ניצחון פירוס .  אובמה לא הפתיע את ישראל בהחלטות הרות גורל ,  אך כן סגר הסכם עם אירן מעל ראשו של נתניהו ,  וכל ניסיונותיו של האחרון לסכלו - כשלו .  הוא הוכיח שברטוריקה בנויה לתלפיות ניתן לעבוד על כל העולם ,  והציבור בישראל ,  ברובו המכריע ,  מריע לו . " הרשע מוושינגטון "  לא הצליח במזימתו :  ישראל התעלמה מכל בקשותיה של ארצות הברית בנושא הבנייה בהתנחלויות ,  המשא ומתן עם הפלסטינים לא זז מילימטר והבעיות נותרו כשהיו .  עתה ,  לאחר חתימת הסכם הסיוע האסטרטגי לעשר שנים ,  נתניהו ואנשיו רשמו לעצמם עוד פרק מוצלח בתולדות ישראל .  
מוקדם לקבוע אם אובמה היה הנשיא הגרוע ביותר כלפי ישראל או שמא הנדיב ביותר ,  אך בכל מקרה ,  הוא לא חרג כמלוא הנימה מהמדיניות האמריקאית מ-1967 .  אין נשיא אחד שהסכים עם מדיניות ההתנחלות בגדה המערבית ,  עם הבנייה במזרח ירושלים ,  הפקעת הקרקעות ומיני מהלכים אחרים . " ההתנחלויות קמו בשטחים שנתפסו במלחמת ששת הימים .  ראשיתן במאחזים צבאיים וחקלאיים שהוקמו בחלקם הגדול באזורים בעלי חשיבות אסטרטגית בגדה ,  אותם תכננה ישראל לתבוע לעצמה בסופו של דבר ",  כתב דורי גולד ,  כיום מנכ"ל משרד החוץ ,  בשנת 2009 . " למרות שארצות הברית לא תמכה במפעל ההתנחלויות ,  תגובתה אליו לאורך השנים ידעה שינויים ותהפוכות על פי מערכת היחסים בין המדינות ".  
כך ,  למשל ,  נמנע ממשל קרטר בעקביות מלתמוך בטיוטות גינוי נגד ההתנחלויות שנתגבשו שוב ושוב במועצת הביטחון של האו"ם במהלך שנת 1979 .  במרץ 1980 ,  עם זאת ,  תמך במפתיע בהחלטה 465 שקראה ל"פירוק "  כל ההתנחלויות ,  ומאוחר יותר שינה שוב את עמדתו .
 האמריקנים תהו אם ההתנחלויות מפרות את החוק הבינלאומי או את ההסכמים הבילטראליים בין ישראל לשכנותיה .  הם בחנו אם הן מכשילות התקדמות כלשהי בשיחות שלום עתידיות וניסו לגבש עמדה באשר לשאלת מעמדן מול צורכי הביטחון של ישראל .  גם הנשיא בוש הבן לא השלים עם קיומן ,  אך הוא היה מוכן לדון ברצינות על הכללת גושי ההתיישבות הגדולים בהסדר סופי עתידי .  זה ,  אמור יהיה לכלול ,  על פי כמה פרסומים ,  אי-הקמה של התנחלויות חדשות ,  אי-הפקעה של אדמה פלסטינית ,  אי-הקצאת תקציבים לעידוד בנייה בהתנחלויות ופיתוח יישובים קיימים רק ב"קווים קיימים ". 
גם לגבי מזרח ירושלים מעולם לא הייתה הסכמה בין שני הממשלים ,  אך ישראל התגברה על כל המכשולים :  המשיכה בבנייה ,  הקפיאה אותה ושוב חזרה במלוא המרץ .  עם תום כהונת אובמה ניתן לקבוע בוודאות :  ישראל נותרה בדיוק במצב שבו הייתה לפניו ,  וסביר שתמשיך באותה מדיניות גם אחרי הבחירות הקרובות בארצות הברית ,  וזו הצרה הצרורה .  אין ספק שהפלסטינים והרשות אינם מוכנים ללכת לקראת הסדר מוסכם או הסכם שלום .  המציאות בשטחיהם נוראית ,  והטרור הלא פוסק מזכיר עם מי יש לנו עסק .  נתניהו וחבריו סבורים שניתן לכופף את הפלסטינים או להעלים אותם מיהודה ושומרון ,  ואולי אף מעזה .  זה לא יקרה .  האינטרס הישראלי הוא להיפרד מהם - בהסדר מוסכם או במהלכים חד-צדדיים בתמיכת הקהילה הבינלאומית .  העולם הציני מאשים את ישראל בעוולות רבות כלפי הפלסטינים .  אין מדינה אחת שתומכת במדיניותה בשטחים ,  וכאן התמיכה במדיניות נתניהו גדולה למדי .  כדאי שישאל את עצמו אם הוא רוצה להיות מנהיג או פוליטיקאי .  
פרופסור צ'לו רוזנברג הוא היסטוריון שמתמחה בביטחון לאומי 

ניצחון הפירוס של נתניהו על אובמה
עם תום כהונת נשיא ארה"ב ניתן לקבוע בוודאות :  ישראל נותרה בדיוק במצב שבו הייתה לפניו ,  וסביר שתמשיך במדיניותה גם אחרי הבחירות הקרובות שם ,  וזו הצרה .  דעה

