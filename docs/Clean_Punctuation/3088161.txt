אידיאולוגיה דומה באופי שונה :  נתניהו וטראמפ ,  התאומים הכמעט זהים
בין ראש הממשלה לאיש היושב בבית הלבן יש דמיון רב כולל רקע משפחתי דומה ,  השתלחויות בתקשורת ועננת חקירות .  אך למרות שהם מקדמים סדר יום דומה ,  שני המנהיגים נבדלים בסגנונם הפוליטי .  המנהיגים שתומכיהם רואים בהם את חומת ההגנה על הדמוקרטיה ,  ושונאיהם מתעבים אותם בלהט
 ( מסיבת עיתונאים משותפת של טראמפ ונתניהו בבית הלבן ,  בפברואר )  
תארו לכם עצרות המונים ובהן בסיס התומכים הנלהב מגיע כדי להריע למנהיג התוקף את התקשורת ואת היריבים הפוליטיים ,  את מערכת המשפט ואת האליטה התרבותית .  את מי שלדעתו ,  ולדעתם ,  פשוט אינם מסוגלים לקבל את הכרעת העם ועל כן מפברקים תיקים משפטיים כדי להפיל את שלטונו .  כמובן שעיקר הזעם מופנה כלפי התקשורת  סליחה ,  התקשורת המזויפת ,  פייק ניוז - המגויסת כולה נגד המנהיג ,  איש הימין .  כל זאת בארצות הברית כמובן .  ובישראל .  
עכשיו ,  נסו ,  אני יודע שזה בלתי אפשרי ,  אבל נסו לרגע לשים בצד את דעותיכם הפוליטיות והאישיות על דונלד טראמפ ובנימין נתניהו כדי לענות ,  או לקרוא אותי מנסה לענות ,  על השאלה  עד כמה באמת דומים נשיא ארצות הברית וראש ממשלת ישראל ?  אידאולוגית ,  אישית ,  פוליטית ?  
לכאורה התשובה ברורה .  כמעט מצמררת :  שני בנים לאבות דומיננטיים ,  כשהם כמעט בני אותו גיל .  בנעוריהם ,  למרות ההישגים המשפחתיים יש תחושה של אאוטסיידריות  במקרה של טראמפ כי המשפחה גרמנית מיד אחרי מלחמת העולם השנייה ;  במקרה של נתניהו כי הממסד האקדמי והאינטלקטואלי לא באמת אימץ לחיקו את פרופסור בן ציון נתניהו .  האח הבכור של שניהם מת בנסיבות טרגיות ,  ובמקרה של נתניהו הרואיות ,  כשהיו בשנות השלושים לחייהם - אחיו הבכור של דונלד טראמפ ,  פרד ג'וניור מת מאלכוהוליזם ,  עקב כך טראמפ לא שותה אלכוהול ;  ואחיו הבכור של ראש הממשלה הוא כמובן סגן-אלוף יוני נתניהו ,  מפקד סיירת מטכ"ל שנהרג במבצע אנטבה .  
שניהם נשואים כעת בפעם השלישית ,  לשניהם צאצא - בת במקרה של טראמפ ,  בן במקרה של נתניהו - מועדף המשמש להם כיועץ ,  במקרה של טראמפ בגלוי ובמשרה ,  וצאצא אחר שהוא באופן ברור מועדף פחות ;  לשניהם לשכה כאוטית ותחלופה מרובה של מקורבים ,  שניהם מואשמים בנהנתנות ראוותנית - במקרה של טראמפ אמנם בעיקר מכספו שלו ;  שניהם כתבו ספרי עיון בתחומי התמחותם  טרור במקרה של נתניהו ,  עשיית כסף במקרה של טראמפ ;  שניהם שמרנים פיסקלית ובעלי תפיסת עולם ימנית ;  שניהם מצהירים שאיראן היא סכנה לשלום העולם ומתנגדים בכל ליבם לאסלאם הרדיקלי ;  שניהם מתעבים את האליטות המסורתיות ורוצים בחיסולן ;  שניהם מדלגים מעל ראש התקשורת המסורתית ,  שאותה הם רואים כמוטה נגדם ושואפת להפילם ומשתמשים במיומנות ברשתות החברתיות .
 שניהם נמצאים במסע בחירות מתמיד לתדלוק בסיס התומכים הנאמן ,  שניהם כריזמטיים ורהוטים בהופעות חיות וכמובן  שניהם נמצאים תחת חקירות שאותן ,  ואת הסיקור שלהן ,  הם רואים כרדיפה פוליטית מצד אותם גורמים שאותם הם מנסים לחסל ,  להפחיד או לפחות לשנות את הרכבם .  ושניהם עורכים השוואה לאיפה ואיפה לטענתם הקיימת בחקירתם לעומת חקירת קודמיהם ,  שבאו מהמחנה הפוליטי  " הנכון ".  שניהם  " לא פרווה "  - הם מעוררים רגשות עזים  תומכיהם ומעריציהם רואים בהם את המכשול האחרון בפני התמוטטות המדינה ,  שונאיהם ומתנגדיהם מתעבים אותם בלהט .  עוד עניין קטן אחד  שניהם דוברי אנגלית ,  כמובן ,  כאשר האנגלית של נתניהו עשירה יותר וטובה יותר משל נשיא ארצות הברית .  
אז אחרי הרשימה ,  המובאת בראשי פרקים כי הביוגרפיה שלהם ,  הישגיהם והקריירה שלהם ידועה בערך לכולם ,  התשובה אמורה להיות ברורה מאליה  מדובר בתאומים שהופרדו בלידתם .  הנשיא הרפובליקני של ארצות הברית ומי שעליו נאמר לא פעם שהיה יכול להיות נשיא רפובליקני מצליח של ארצות הברית ,  לכאורה .  מאוד לכאורה .  ושאר הטור יעסוק בהבדלים ,  והם משמעותיים .  
נתחיל במובן מאליו  איך כתב המשורר שאול טשרניחובסקי ,  באחד הציטוטים הידועים ביותר בישראל ?  האדם אינו אלא תבנית נוף מולדתו .  בלתי אפשרי לכמת ,  אבל ברור לחלוטין שיש הבדל גדול בין מי שגדל בניו יורק של שנות החמישים המשגשגות למי שגדל באותה תקופה בירושלים של שנות הצנע שלאחר מלחמת השחרור .  בין מי שנולד לכסף למי שנולד למשפחה אינטלקטואלית ,  שבוער בה זעם על שלתחושתה ,  למרות כל הישגי האב העצומים הוא לא באמת היה חלק מהממסד האקדמי ,  האינטלקטואלי ,  של הזמן מסיבות פוליטיות .  
ההבדל הבא משמעותי בהרבה להמשך דרכם :  דונלד טראמפ ,  שנשלח לאקדמיה צבאית מצא את הדרך לא לשרת במלחמת וייטנאם .  הוא לא היחיד ,  כמובן - ביל קלינטון ,  ג'ורג' בוש הבן ורבים אחרים מבני דורם ,  בעיקר הסטודנטים הלבנים ,  הצליחו להסתדר בלי לראות מקרוב את דלתת המקונג .  בנימין נתניהו חזר לישראל מארצות הברית ,  התגייס לסיירת מטכ"ל ושירת בה עד דרגת סרן ולקח חלק בפעולות נועזות .  הוא גם ישוב לישראל במלחמת יום הכיפורים כדי לשרת במילואים ,  ובישראל בהחלט יש לכך משמעות .  לשני האישים השכלה אקדמית .  
לאחר הלימודים טראמפ נכנס לעסקי המשפחה  נדל"ן באזור ניו יורק ,  ולימים הפך את המותג טראמפ לאחד הידועים בעולם .  נתניהו לא המשיך ישירות את דרכו של אביו ההיסטוריון ,  ובלי להיות פסיכולוג נראה שהאירוע ששינה את חייו היה נפילתו של אחיו יוני .  נתניהו פנה לקריירה ציבורית ,  בתחילה במשרד החוץ וזכור כשגריר אפקטיבי ומרשים באו"ם ולימים פנה לקריירה פוליטית בליכוד .  וכאן מגיע הבדל משמעותי נוסף  דונלד טראמפ הצליח לעבור שלוש מפלגות במדינה הידועה בשיטה דו-מפלגתית .  אמנם בימים שבהן היה בעל פרופיל ציבורי גבוה אבל לא פעיל פוליטי במובן המקובל של המילה .  נתניהו עשה את כל חייו הפוליטיים במפלגת הליכוד ,  לא מובן מאליו במדינה שבה רבים דילגו ,  ומדלגים ,  ממפלגה למפלגה ,  שבה הימין והשמאל מתפצלים ומתאחדים לסירוגין .  גם בימים הקשים ביותר ,  כאשר קדימה בהנהגת אריאל שרון איימה לרסק את הליכוד סופית נשאר נתניהו בתנועה .  
אי אפשר לעשות באמת השוואה תקפה בין שני אישים הפועלים בשתי מדינות שהאחת היא מעצמת על והשנייה מדינה קטנה ,  וכמאמר הקלישאה מוקפת אויבים .  והבדל קריטי נוסף בבחינת דרכם הפוליטית  ההבדל בשיטה הפוליטית .  השיטה הפרלמנטרית הישראלית המחייבת ממשלות קואליציה שונה לחלוטין מהשיטה הנשיאותית האמריקנית ,  שאמנם גם בה כפי שטראמפ מבין כעת היטב יש תסכולים משלה .  לשני האישים לכאורה חופש פעולה כמעט בלתי מוגבל  לנתניהו בזכות רוב מוצק בכנסת ,  לטראמפ בזכות ניצחון בבחירות ורוב רפובליקני בשני בתי הקונגרס ,  אבל בשני המקרים מתברר שמה שמאפשר חופש תמרון והחלטה מוחלט על הנייר אינו כזה במציאות .  
ולהשקפת העולם  על הנייר נתניהו וטראמפ שמרנים רפובליקנים .  כלומר דוגלים בממשלה קטנה עד מזערית ,  בקפיטליזם ,  בהסרת מגבלות רגולטריות וחסמים אחרים מעל יזמים ,  בהפרטה ,  בפגיעה במדינת הרווחה ,  בשימת דגש על אבטלה נמוכה ,  בעיקר אינפלציה נמוכה ,  בקיצוץ הסקטור הציבורי וכדומה .  נראה שנתניהו מחויב יותר ,  אידאולוגית ,  לכלכלת השוק מאשר טראמפ .  ויש לומר שלנתניהו יש בהחלט הישגים רבים בתחום הכלכלה ,  בעיקר בממשלתו השנייה ואילך .  לגבי ההישגים של טראמפ  מוקדם עדיין לשפוט .  
מבחינת מדיניות חוץ וביטחון שניהם באים מאסכולה ריאליסטית ,  המדגישה את ההסתמכות על עוצמה צבאית ומדינית על חשבון מה שמכונה  " עוצמה רכה "   ושוב ,  העמדת העוצמה והפוטנציאל האמריקניים מול אלה הישראליים אינה בת השוואה ,  אנו מדברים על תפיסת העולם של המנהיגים .  לשניהם חשדנות ואף טינה לגופים בין לאומיים ,  בעיקר האו"ם .  שניהם חוששים מהתעצמות איראן ומדינות סוררות בעלות פוטנציאל גרעיני  במקרה הישראלי כל מדינה מוסלמית אחרת ,  ודאי במזרח התיכון ;  במקרה האמריקני ,  קוריאה הצפונית .  שני האישים מצהירים על מלחמה בטרור ללא פשרות  טראמפ שם את הדגש ,  כמו אובמה לפניו על מאבק בדאעש ,  אך נתניהו חושש שהמאבק בו יביא להתעצמותה של איראן .  
שניהם מסתמכים בסופו של דבר על מעגל יועצים ומקורבים קטן ,  אינטימי ,  משפחתי .  במלוא מובן המילה .  נדמה שהכול כבר נאמר ונכתב על שרה ויאיר נתניהו או על הבן דוד ,  דוד שמרון .  במקרה של טראמפ מדובר בעיקר באיוונקה ביתו וג'ארד חתנו ,  אבל המערכת האמריקנית בבסיסה שונה לחלוטין ומחייבת מוטת שליטה שונה לחלוטין מזו הישראלית .  
והגענו ל"אליטות הישנות ".  נראה על פי הצהרותיהם של שני האישים ובוודאי הצהרות הבסיס המחויב והנלהב שלהם ששניהם מאמינים שישנה  " מדינה עמוקה "   כלומר שילוב שטני כמעט של תקשורת ממוסדת וגורמים באכיפת החוק המגובים באליטה תרבותית ליברלית ששמו להם למטרה לחסל את שלטונם באמצעות הכפשה ,  הוצאת דברים מהקשרם וכמובן  נסיונות להעמידם לדין או לקשור ביניהם לבין עבירות ופשעים .  
במקרה של נתניהו התיקים הידועים כעת לכל בשמות הקוד תיק 1000 ותיק 2000 ,  וכן פרשת הצוללות ;  במקרה של טראמפ ,  בעיקר הקשר של אישים במטה הקמפיין שלו ,  כולל בנו ,  עם גורמים מרוסיה .  בשני המקרים שני האישים לוחמים בחזרה נגד התקשורת שאותה הם תופסים לא כמדווחת אלא כגורם אופוזיציוני .  זאת ,  באמצעות תקשורת הנוחה להם בכל הפלטפורמות :  עיתונות מודפסת ,  טלוויזיה ,  רדיו ואתרי חדשות ,  וכמובן  ניסיון ,  מוצלח ,  לעקוף את התקשורת כדי להעביר את המסרים ישירות לעם .  במקרה של טראמפ בעיקר באמצעות הציוצים היומיים בטוויטר .  נתניהו משתמש יותר בפייסבוק .  ובהצלחה .  
שניהם מומחים בפוליטיקה מעשית .  נתניהו ,  אמר פעם שר בכיר בליכוד שהיה יריב פוליטי של ראש הממשלה ,  הוא הפוליטיקאי הטוב ביותר שהיה אי פעם בישראל .  הוא במיטבו עם הגב אל הקיר .  הוא לוחם עם סכין בין השיניים  השוו למשל את נתניהו מול הרצוג במערכת הבחירות האחרונה ,  מי היה מוכן להתאבד על ניצחון ומי לא .  נתניהו שומר על קשר קבוע עם הבסיס הפוליטי שלו ,  לא חורג מהקונצנזוס המאפשר לו שלטון ,  שהרי מימינו נמצאים ליברמן ובנט  סכנה שלא מרחפת על טראמפ .  ראה פרשת אזריה ,  למשל .  ניתן לבקר אותו על זאת ,  כמובן - שהרי איך אמר בן גוריון : " אני לא יודע מה העם רוצה ,  אני יודע מה העם צריך ".  
מנהיגות בין השאר משמעותה להוביל את העם למקום לא מובן מאליו .  ודונלד טראמפ פונה לעתים קרובות ,  קרובות מדי לשיסוי ופילוג במקום איחוד .  זו הפוליטיקה החדשה ,  מתברר :  הפיכת מה שהיה פעם דיון אינטלקטואלי על דרך ,  מאבק אידיאולוגי בין תורות פוליטיות וכלכליות למאבק פוליטי שבו המתנגד אינו סתם יריב פוליטי ,  הוא שמאל ליברלי במקרה האמריקני או שמאל רדיקלי במקרה הישראלי ,  בעצם אויב העם ,  שלא לומר בוגד .  
שני המנהיגים גם טוענים לקיפוח ביחסה של המערכת המשפטית ושל התקשורת אליהם בהשוואה לקודמיהם .  במקרה של טראמפ יחסית להילארי קלינטון ,  במקרה של נתניהו יחסית לאולמרט ושרון .  שניהם ניהלו מערכות בחירות ארסיות ואפקטיביות ,  ונבחרו בניגוד לסקרים .  ושניהם רואים את מהות הדמוקרטיה כהכרעת הרוב ,  וממנה נגזר מנדט כמעט מוחלט להעברת מדיניותם ,  כאשר הבלמים  נניח בית המשפט העליון - הם בניגוד לרצון העם ומכאן בלתי דמוקרטים .  
טראמפ מוכן לבזות על בסיס יומי כל מי שיעמוד בדרכו ,  כולל ממפלגתו שלו - כולל אישים שיזדקק להם בעתיד להעברת סדר היום שלו .  למשל סנאטור מקונל או סנאטור מקיין ,  שעליו אמר את המשפט הידוע שהוא אינו גיבור כי נפל בשבי ,  והוא עצמו מעדיף אנשים שלא נפלו בשבי .  ישראל כמובן שונה לחלוטין ,  רבות כבר נכתב על הקשרים המיוחדים של יוצאי סיירת מטכ"ל ,  וגם אם נתניהו רואה באהוד ברק יריב פוליטי ,  נמסיס אם תרצו ,  הוא יבקר אותו בחריפות רבה ,  אבל לא יבזה את שירותו הצבאי של מי שהיה מפקדו הנערץ .  זה מסוג הדברים שלא נעשים ,  עדיין ,  בישראל .
 טראמפ כתב ספרים ,  או הכתיב ספרים כיצד להתעשר ,  בהם פרסם את תחום מומחיותו  עשיית עסקאות .  נתניהו כתב ספרים שבהם פרסם את השקפת עולמו בתחום מומחיותו  טרור והמאבק בו .  וכאן אנו מגיעים להבדל נוסף ,  ומשמעותי :  גם מתנגדיו של נתניהו יודו שהוא איש ספר .  אדם אינטליגנטי ,  קורא ,  בקיא ,  אינטלקטואל .  בנסיבות אחרות ,  אם היה בוחר בכך ,  בלי ספק היה פרופסור להיסטוריה או למדע המדינה .  טראמפ אינו אינטלקטואל ,  בלשון המעטה ,  והאמת היא שבאווירה הפוליטית בארצות הברית בימים אלה אינטלקטואל היא מילה גסה .  במחשבה שנייה גם בישראל ,  ודאי בהקשר פוליטי .  
נתניהו נמצא בזירה הפוליטית והמדינית בישראל כשלושים שנה .  טראמפ פרץ לזירה הפוליטית האמריקנית כמטאור לפני שנתיים בלבד .  נתניהו היה ראש ממשלה צעיר כשנבחר ,  טראמפ הוא הנשיא האמריקני המבוגר ביותר בהיסטוריה בעת בחירתו .  הנשיא טראמפ הוא אדם פזיז ,  שלעתים קרובות מצייץ את דעתו או מאלתר תשובה על צפון קוריאה כאשר לא ברור עד כמה הוא זוכר שלכל מילה ,  כתובה או מדוברת שלו יש משמעות מרחיקת לכת .  
עד כה הוא מצהיר על הצלחות רבות בחצי השנה שבה הוא בבית הלבן ,  בין אם הוא אחראי להן או לא ,  בין אם קרו או לא .  ראש ממשלת ישראל נתניהו לעומת זאת הוא אדם זהיר ,  מפוכח ,  שאינו לוקח סיכונים מיותרים ,  מודע למגבלות הכוח ומנהל בשיקול דעת את המדינה .  ואם לישראל יש שורת הישגים בעשרים השנים האחרונות ,  או אף בעשור האחרון  ובהחלט יש ,  ולשם השוואה ניתן להתבונן בשורת מדינות אחרות בעולם ,  משכנותינו הקרובות ועד מדינות חסרות דאגות לכאורה שמצבן טוב פחות משל ישראל  לבנימין נתניהו יש בהחלט חלק משמעותי בכך .  
יש קווי דמיון בין טראמפ לנתניהו .  יש קווי דמיון בין ישראל לארצות הברית .  איך אמרנו על עצמנו לא פעם ,  לעתים בכיסופים ,  המדינה החמישים ואחת ?  אבל בסופו של דבר מדובר באישים שונים ,  בעלי ניסיון חיים שונה ,  הפועלים במדינות שונות לחלוטין ,  כשהאחת תלויה בשנייה .  ועוד שני קווי דמיון :  האחד - מדובר בשני אישים מרתקים ,  לא לגמרי מפוענחים ,  שמושכים וימשכו תשומת לב כללית בישראל ובארצות הברית ,  כמובן ,  אבל גם בעולם .  השני - מדובר בשני אישים הרואים לא רק את ההווה ,  אלא גם את העתיד ,  ואת מקומם בו .  נתניהו יותר מאשר טראמפ ,  כמובן .  בסופו של דבר לנתניהו יש חזון מדיני וכלכלי ותפיסת עולם הנשענת על הכרת ההיסטוריה הישראלית והעולמית ומחשבה סדורה כיצד להגשים אותה .  לגבי טראמפ  ברמה הרטורית והסיסמאות בהחלט ,  לגבי הגשמה - נצטרך להמתין ולראות .  

אידיאולוגיה דומה באופי שונה :  נתניהו וטראמפ ,  התאומים הכמעט זהים
בין ראש הממשלה לאיש היושב בבית הלבן יש דמיון רב כולל רקע משפחתי דומה ,  השתלחויות בתקשורת ועננת חקירות .  אך למרות שהם מקדמים סדר יום דומה ,  שני המנהיגים נבדלים בסגנונם הפוליטי .  המנהיגים שתומכיהם רואים בהם את חומת ההגנה על הדמוקרטיה ,  ושונאיהם מתעבים אותם בלהט

