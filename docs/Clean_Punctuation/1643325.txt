הקשר בין מדיניות החוץ למדיניות הפנים
פרשנים פוליטיים אוהבים לצטט את אמירתו הידועה של הנרי קיסינג'ר ,  כי לישראל אין מדיניות חוץ אלא רק מדיניות פנים .  אך אין זו דווקא מאמירות הכנף המוצלחות שלו - הרי אין שום מדינה דמוקרטית בעולם שאין בה קשר גומלין בין מדיניות חוץ למדיניות פנים .
 מהאמירה הנ"ל עלול להתקבל הרושם כאילו לאורך כל שנות קיומה של ישראל צעדיה המדיניים או הביטחוניים נבעו משיקולי פנים - ולא היא .  אלא שיש ביניהם לפעמים קשר בדיעבד .  החלטתו של מנחם בגין להפציץ את הכור הגרעיני באוסירק ודאי לא נבעה משיקולים פנים ? פוליטיים ,  אך נכון שתוצאותיה השפיעו על מערכות הפנים .  גם עמידתו הנחרצת ,  ויש מי שיאמר הנחרצת מדי ,  של יצחק שמיר בעניין הבנייה בשטחים לא נבעה משיקולים פנים ? פוליטיים ,  אבל ייתכן שאילו לא היה מתעמת עם ממשל בוש האב לא היה מפסיד בבחירות .
 באחד מעיתוני הערב התנוססה בשבוע שעבר הכותרת  " שנת הכניעות ",  ולפיה ראש הממשלה נתניהו נכנע ברצף לתביעות שותפיו בקואליציה וגרם בכך לדריכה במקום לגבי הנושאים החשובים של ישראל .  לו זה באמת היה כך ,  קשה היה להסביר בצורה הגיונית כיצד כלכלת ישראל צלחה לגמרי לא רע את המשבר הכלכלי העולמי ;  איך קודמה הרפורמה החשובה בתחום המקרקעין ;  איך נוצרו הקשרים ההדוקים עם שלוש המדינות החשובות ביותר באירופה ;  ובזכות מה יש לישראל השפעה בלתי מבוטלת על מינוף המערכה הבינלאומית נגד אירן .
 יתרה מזאת ,  חרף התנאים ההתחלתיים הלא מעודדים ביחסי ממשלת נתניהו עם ממשל אובאמה ,  המדינאות הישראלית הצליחה להגיע להבנות מעשיות עם ארה"ב ,  שהנמיכו את גובה הלהבות וסייעו ביצירת שיתוף הפעולה בענייני איראן ובנושאי ביטחון אחרים .
 ובעניין אחר :  אם יחודש בעתיד הקרוב התהליך המדיני עם הפלשתינים - ומבלי להתחייב ,  כמובן ,  באשר לסיכויי הצלחתו - המצב של ישראל יהיה נוח יותר מזה ששרר בתקופת התהליך הכושל של הממשלה הקודמת .  
כל הצעדים בנוגע למדיניות חוץ לא היו ,  ולא יכלו להיות ,  מנותקים משיקולים מסוימים של מדיניות פנים ,  כולל חישובים קואליציוניים - אך גם אם לעיתים היו פשרות ,  נתניהו לא סטה מהדרך שהתווה לעצמו .  אדרבה ,  ההחלטות שקיבל בתחום מדיניות הפנים ,  כמו ההשהיה הזמנית של הבנייה בשטחים ,  סייעו לו לקדם את היעדים במדיניות החוץ - ולהפך .
 קשה להשתחרר מהרושם שלאחרונה אובמה משתדל להתרחק מהעיסוק במדיניות החוץ לטובת המלחמה באפגניסטן ,  ובעיקר לטובת העיסוק בענייני פנים .  הסיבות ברורות :  אי ההצלחה  ( לפחות כרגע )  בהעברת רפורמת הבריאות ,  הכלכלה והאבטלה והכישלונות של המועמדים הדמוקרטיים במסצ'וסטס ,  וירג'יניה וניו ג'רזי .  אלו כישלונות שמצביעים על טלטלה אפשרית בבחירות של  " אמצע הקדנציה "  בעוד שמונה חודשים .
 עם זאת ,  מדובר בגישה זמנית שכן אמריקה אינה  " מתפטרת "  מהעולם ,  ועל אף שרוב האמריקנים באמת מתעניינים היום יותר בענייני הפנים - איש לא יוכל לחזות אם בנובמבר הבא לא תהיינה דווקא ההתפתחויות באפגניסטן ,  בעירק או באירן אלה שיכריעו בעיני הציבור האמריקני .  
סקר דעת קהל של מכון רסמוסן ,  שהתפרסם לפני ימים אחדים בוושינגטון ,  מראה ששלושה רבעים מציבור הבוחרים האמריקני  " כועסים על ממשלתם ".  
הסיבות לכעס מגוונות - אך הממשל לא יוכל להתעלם מהממצאים ולכן סביר להניח שיהיו לכך השפעות גם על מדיניות החוץ ,  כולל במזרח התיכון .  
נראה ,  אפוא ,  שגם באמריקה ,  בדיוק כמו בישראל ,  יש קשר בין מדיניות פנים וחוץ .  ד"ר קיסינג'ר ,  לתשומת ליבך ! 

הקשר בין מדיניות החוץ למדיניות הפנים
nan
