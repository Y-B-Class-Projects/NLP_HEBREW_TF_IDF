אסד : " אין פרטנר ישראלי לשלום "
 נשיא סוריה המבקר בצרפת הביע נכונות לחידוש תהליך השלום בין ישראל וסוריה ,  והבהיר כי  " סוריה לא מציבה תנאים מוקדמים למשא ומתן לשלום "
 נשיא סוריה ,  בשאר אסד ,  סיים לפני זמן קצר  ( שישי )  את פגישתו עם נשיא צרפת ניקולא סרקוזי ,  כך דיווחה סוכנות הידיעות הסורית הרשמית .  בתום הפגישה אמר אסד כי  " הפגישה הייתה מוצלחת ,  כנה ופרודוקטיבית .  היא חיזקה את האמון הקיים בין סוריה וצרפת ".  אסד הוסיף כי בישראל אין פרטנר שמוכן לנוע קדימה . " סוריה מעוניינת בשלום .  טורקיה מוכנה לתווך ולחדש את המשא ומתן ,  כמו גם צרפת והאיחוד האירופי שמוכנים לתמוך במגעים .  מה שחסר הוא פרטנר ישראלי שיסכים לנוע קדימה במטרה להביא לתוצאות ".  אסד אמר עוד כי סוריה  " לא מציבה תנאים מוקדמים למשא ומתן לשלום ,  אלא רק זכויות שעליהן לא תסכים לוותר ". 
הפגישה בין אסד וסרקוזי התקיימה לאחר שראש הממשלה בנימין נתניהו ,  שנפגש עם סרקוזי שלשום ,  ביקש מהנשיא הצרפתי להעביר מסר לאסד לפיו הוא  " מוכן לפתוח במו"מ בכל מקום ובכל זמן ,  ובלבד שלא יהיו תנאים מוקדמים ". 
מוקדם יותר היום אמר אסד כי  " אנחנו מעוניינים בשלום ,  אך למרבה הצער ,  ממשלת נתניהו אינה מעוניינת לחדש את המשא ומתן ".  בראיון בעיתון הצרפתי לה-פיגארו הבהיר אסד כי  "  סוריה הביעה שוב ושוב את רצונה לחדש את המשא ומתן ,  והטורקים הביעו נכונות לשמש כמתווכים גם כן ". 
עם זאת ,  ציין אסד כי  " נקודת התורפה היא ארצות הברית ,  שצריכה לתת חסות לשלום .  דבריו של הנשיא אובמה על השלום היו טובים .  אנחנו מסכימים איתו על העקרונות ,  אבל כמו שאמרתי ,  מה היא התוכנית ?  ארצות הברית חייבת לפתח תוכנית פעולה .  עליה לקחת יוזמה ,  ולא להישאר פסיביים ולחכות למעשה של אחרים ". 
אסד הוסיף כי  " ממשלת ישראל צריכה להכריז כי היא מסכימה לעקרונות שבאים לידי ביטוי בהחלטות מועצת הביטחון ,  ועיקרן ,  חילופי שטחים תמורת שלום .  אימוץ של העקרונות הבסיסיים הללו יכול לקדם את השלום ". 
כנשאל אסד על ספינת הנשק  " פרנקופ "  שנתפסה על ידי ישראל ,  הבהיר אסד כי מדובר  " בשקר שמופץ על ידי ישראל .  אילו ראיות יש שהנשק הזה נועד לחיזבאללה או למישהו אחר ?  למדינה ריבונית יש את הזכות לקנות נשק .  השאלה היא ,  האם לישראל יש את הזכות לבצע פעולה פיראטית כמו זו בים התיכון .  היה לה מנדט מהאו"ם לעשות זאת ?  ישראל ממשיכה להפר את החוק הבינלאומי ,  וזאת הבעיה ,  לא הנשק שהיה על הספינה ".  עם זאת הבהיר אסד כי  " אין לנו מידע על כך שאכן היה נשר על הספינה .  אני רק מתייחס לדיווחים שהועלו על ידי התקשורת ,  אבל אינני יודע אם יש בהם אמת ". 
נשיא המדינה ,  שמעון פרס ,  אמר השבוע במהלך ביקורו בברזיל כי  " אני קורא לאסד - בוא והיכנס עמנו למשא ומתן ישיר ומיידי ,  ללא מתווכים ,  ללא תנאים וללא דחיות ".  פרס הוסיף כי  " אסור שהשלום יהיה מאוחר ומאכזב .  ראשי ממשלה בישראל כבר הציעו לסוריה החזרת שטחים תמורת שלום ,  אך סוריה סירבה לפתוח במשא ומתן ישיר ". 
שר הביטחון אהוד ברק אמר כי  " אסור לזלזל באיתותי הנכונות לשלום שמגיעים לאחרונה לדמשק .  הסיכונים מסביבנו ידועים היטב :  אירן ,  החיזבאללה וחמאס אבל הדרך היחידה למנוע מהם להרים ראש ולהיאבק בהם בכל הכוח היא לדבוק באפשרות להגיע להסדר ".  עוד אמר כי  " הנשיא אובמה מביא הזדמנות ותקווה למזרח התיכון ולתהליך השלום .  הוא מחויב לביטחונה של ישראל ומבין היטב את המורכבות של התהליך הסבוך באזור המסוכסך הזה ". 
 ( עדכון ראשון - 13:51 ) 

אסד : " אין פרטנר ישראלי לשלום "
 נשיא סוריה המבקר בצרפת הביע נכונות לחידוש תהליך השלום בין ישראל וסוריה ,  והבהיר כי  " סוריה לא מציבה תנאים מוקדמים למשא ומתן לשלום "
 
