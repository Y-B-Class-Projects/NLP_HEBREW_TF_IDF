חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום
אתם צריכים לדעת שהיום  ( ראשון )  תתקיים שביתה כללית במגזר הערבי ,  כולל בערים המעורבות .  ועדת המעקב העליונה של הציבור הערבי בישראל הכריזה אתמול על על השביתה שתתקיים בקרב כל בעלי העסקים והמוסדות הערביים ברחבי הארץ .  השביתה מתקיימת במחאה על מותו של חיר חמדאן בן ה-22 ,  שנורה למוות שלשום בלילה על ידי כוח משטרה בכפר כנא .  
אתם צריכים לדעת שהיום יתכנס מרכז הליכוד כשעל הפרק כמה סעיפים הקשורים לבחירות המקדמות לראשות המפלגה .  במבט ראשון ,  מדובר באירוע פוליטי אפרורי ומשמים ,  אבל בפועל ,  מפלגת הליכוד תוססת וגועשת .  בין היתר ידונו בהצעתו של יו"ר המרכז ,  דני דנון ,  להקשות על מועמד שנבחר פעמיים בעבר לראשות המפלגה - נתניהו - להיבחר בפעם השלישית .  ראש הממשלה ,  מצדו ,  נאבק על מנת להצביע על הסעיפים הללו רק אחרי שייבחר שוב לראשות המפלגה ,  ואילו דנון מאיים שאם לא תינתן לו האפשרות להצביע בעניין ,  הוא ישתמש בסמכותו לפזר את המרכז כך שלא ייקבע כלל תאריך לפריימריז .  
אתם צריכים לדעת שהיום בירת ארץ המילקי הזול מציינת 25 שנים להפלת החומה שהפרידה בין מזרח למערב ברלין ,  מהלך שהוביל כ-11 חודשים לאחר מכן לאיחוד גרמניה .  העיר תציין את האירוע על ידי הצבת 8,000 בלוני תאורה מיוחדים בנתיב שבו הוצבה החומה ,  שמסמלים  " תקווה לעולם ללא גבולות ".  אלפי בלוני ההליום ייצרו גבול אורות באורך של 12 קילומטרים במרכז העיר .  בשעות הערב הבלונים יופרחו לאוויר ואמורים ליצור מראה מרהיב .  
אם תסתובבו היום בתל אביב ותראו את המספר 1325 מנצנץ באור יקרות על בניין העירייה ,  אתם צריכים לדעת שמועצת העיר תצביע על החלטה 1325 של האו"ם .  ההחלטה מבקשת להטמיע תכנית לשילוב נשים ממגוון קבוצות האוכלוסייה במוקדי קבלת החלטות .  למעשה ,  לראשונה מאז התקבלה החלטת האו"ם על ידי מועצת הביטחון של האו"ם לפני 14 שנים תצביע רשות מקומית על אימוץ ההחלטה ויישומה באמצעות גיבוש תכנית פעולה כוללת .  האירוע יתקיים על גג העירייה וישתתפו בו ראש העיר רון חולדאי ,  יו"ר הוועדה לקידום מעמד האישה ,  עו"ד גבי לסקי ,  חברי מועצת העיר ,  חברי וחברות כנסת ונשות תרבות וציבור .  
אחרי סערת הדרבי הגדולה ,  ואחרי שבוע גדוש באירועים שלא קשורים לכדורגל ,  אתם צריכים לדעת שהיום האלופה מכבי תל אביב מתייצבת למשחק בית טעון מול מכבי נתניה ,  ובפני שחקניו של פאקו אייסטרן ניצבים שורה של משימות ואתגרים :  לנצח יריבה לא פשוטה ,  לעשות את זה בלי ערן זהבי המורחק ,  ולהוכיח ליריבות שלה לצמרת שהיא עדיין חזקה ,  למרות המכה שספגה .  מעידה של האלופה ,  ובאר שבע וקריית שמונה יקבלו תמריץ להמשך המרוץ .  ניצחון של האלופה ,  ומכבי תל אביב תוכיח לכל הליגה שהיא עדיין חזקה ויציבה ,  למרות הכול .  

חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום

