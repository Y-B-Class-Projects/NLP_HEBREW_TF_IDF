ליברמן הושבע לתפקיד שר הביטחון :  תומך בפתרון שתי המדינות
הכנסרת אישרה את הרחבת הממשלה ושר הביטחון החדש נשא נאום פייסני : " ביוזמה הערבית יש אלמנטים חיוביים ".  נתניהו : " מחויב לשלום עם שכנינו הפלסטינים ".  בשמאל תקפו את המינוי : " שר פשיסט קלאסי "
 הכנסת אישרה אמש  ( שני )  את הרכב הקואליציה החדש לאחר שהממשלה אישרה הבוקר פה-אחד את צירוף מפלגת ישראל ביתנו ואת מינויו של אביגדור ליברמן לשר הביטחון .  זאת אחרי שהושגה פשרה בין ראש הממשלה בנימין נתניהו לשר החינוך נפתלי בנט סביב השינוי בקבינט המדיני-ביטחוני ,  שהוצע על ידי שר הבריאות יעקב ליצמן .  
55 חברי כנסת הצביעו בעד מינויו של ליברמן לשר הביטחון ,  43 התנגדו וחבר כנסת אחד נמנע .  בנוסף לכך ,  אישרה המליאה את מינויה של סופה לנדבר לשרת העלייה והקליטה ואת מינויו של צחי הנגבי לשר בלי תיק .  מיד לאחר ההצבעה הצהירו אמונים השרים החדשים .
 במסיבת עיתונאים לאחר ההצבעה בכנסת אמר נתניהו כי הוא  " מחויב לשלום עם שכנינו הפלסטינים וכל שכנינו .  יוזמת השלום הערבית כוללת מרכיבים חיוביים שיכולים לסייע לשקם משא ומתן קונסטרוקטיבי עם הפלסטינים .  אנחנו מוכנים לנהל משא ומתן עם מדינות ערב על עדכון היוזמה באופן שהיא תשקף את השינויים הדרמטיים שהתחוללו באזורנו מאז 2002 ,  אבל תשמור על היעד המוסכם של שתי מדינות לשני עמים ".  הוא הוסיף כי הוא  " מקדם בברכה את נאומו האחרון של נשיא מצרים א-סיסי ואת כוונתו לקדם שלום באזור ". 
שר הביטחון החדש אמר כי הוא  " מסכים לכל הדברים ,  כולל שתי מדינות לשני עמים ".   " דיברתי לא פעם על הכרה בשתי מדינות ,  תמכתי מאוד בנאום בר אילן .  נאומו של א-סיסי היה חשוב מאוד והוא יוצר הזדמנות אמיתית .  חובה עלינו לנסות להרים את הכפפה ",  אמר ליברמן . " גם ביוזמה הערבית יש אלמנטים חיוביים שמאפשרים דיאלוג ".  
להצבעה קדם דיון סוער במליאה .  ח"כ איימן עודה ,  יו"ר הרשימה המשותפת ,  אמר בדיון בנושא כי ליברמן הוא  " שר פשיסט קלאסי ".  ח"כ מיקי רוזנטל  ( המחנה הציוני )  אמר כי  " מדובר באחת ההחלטות הנוראיות ביותר שהממשלה קיבלה ". 
לפני ההצבעה ,  אמר בנט כי ישקול לתמוך בהצעת החוק של ח"כ מרב מיכאלי  ( המחנה הציוני )  להגביל את כהונת ראש הממשלה לשתי קדנציות .  במסגרת שעת שאלות שהופנו אליו בתור נציג הממשלה במליאת הכנסת ,  אמר יו"ר הבית היהודי בתגובה לשאלתה של ח"כ מיכאלי כי הוא  " מסכים שכוח משחית וכוח מוחלט ודאי משחית .  הכיוון מבורך וראוי ,  אך זה לא צריך להיות מכוון ספציפית לנתניהו וצריך לאפשר קדנציות מלאות ".  
לאחר אישור הרחבת הקואליציה ,  נשא נתניהו דברים בישיבת סיעת הליכוד .  הוא בירך את ח"כ הנגבי על מינויו לשר ללא תיק ,  את ח"כ מיקי זוהר על הישארותו בממשלה ואת השר זאב אלקין שפינה את כסאו לח"כ לנדבר שהתמנתה לשרת הקליטה . 
" ממשלה רחבה בראשות הליכוד תמשיך במדיניות אחראית ,  תקיפה בביטחון ובאותה מידה נחפש נתיבים לשלום ,  בעיקר בנתיב האזורי ",  אמר נתניהו . " אני קורא להרחיב את הממשלה ולקרוא לכל אלה שרוצים לתת כתף לשני האתגרים האלה ,  שלום וביטחון ,  להצטרף ולתת לכך הזדמנות ". 
 ( עדכון ראשון :  18:40 )  

ליברמן הושבע לתפקיד שר הביטחון :  תומך בפתרון שתי המדינות
הכנסרת אישרה את הרחבת הממשלה ושר הביטחון החדש נשא נאום פייסני : " ביוזמה הערבית יש אלמנטים חיוביים ".  נתניהו : " מחויב לשלום עם שכנינו הפלסטינים ".  בשמאל תקפו את המינוי : " שר פשיסט קלאסי "
 
