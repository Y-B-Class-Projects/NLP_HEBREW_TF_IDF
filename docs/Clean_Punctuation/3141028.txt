המינוי שייזכר בחיוך :  כך תציל השרה שקד את נתניהו מהדחה
ראש הממשלה התנגד בעבר לבחירה בשרת המשפטים לראשות הוועדה למינוי שופטים ,  אך אולי הקו השמרני במינוי שופטי בג"ץ שאותו היא מובילה ,  יבטיח את המשך כהונתו .  בעבר התערב בית המשפט והדיח נבחרי ציבור לפני הרשעה - אך אפשר כי רוחות חדשות מנשבות ירושלים
איילת שקד לא הייתה כנראה הבחירה הראשונה של בנימין נתניהו לתפקיד שרת המשפטים בממשלתו הנוכחית .  בזמנו פורסם שכשהבין נתניהו שהפור נפל ,  ושכוונתו המקורית למנות לתפקיד שר מהליכוד לא תצא לפועל ,  הוא התנה את מינויה של שקד לתפקיד בכך שהיא לא תעמוד בראשות הוועדה לבחירת שופטים .  הסוף ידוע ,  שקד מונתה לתפקיד ,  כולל ראשות הוועדה ,  והביאה עמה אג'נדה מסודרת עליה היא הצהירה בגלוי - הפיכת בית המשפט העליון למוסד שמרני יותר ואקטיביסטי פחות .  מאז היא פועלת במרץ ובהצלחה בלתי מבוטלת והוועדה שבראשותה בחרה כמה שופטים בעלי תפיסת עולם משפטית שמרנית לכהונה בבית המשפט העליון .  
אם יוגש בסופו של יום כתב אישום נגד ראש הממשלה ייתכן ,  רק ייתכן ,  שדווקא מינויה של שקד ופעולתה בוועדה למינוי שופטים יתבררו כצעד שיאפשר לנתניהו להמשיך ולכהן בתפקידו גם תחת כתב אישום ,  אם יוגש כזה כנגדו ,  כל עוד לא יורשע בדין .  נתניהו נמצא בסיכון של העמדה לדין פלילי בשלוש הפרשיות לגביהן הוא נחקר .  בכך לא חידשתי דבר .  בעקבות חתימת הסכמי עד מדינה עם שלמה פילבר וניר חפץ ,  יידרשו פעולות חקירה נוספות גם בשני התיקים שכבר סוכמו על ידי המשטרה .  
ראש הממשלה ייחקר ויעומת עם דברים שימסרו שני עדי המדינה .  אפשר להניח שיתגלו סתירות חזיתיות בין גירסאות השניים לדברים שימסור נתניהו בחקירה ,  ולכן ייערכו גם עימותים בינו לבין פילבר וחפץ .  פעולות אלה ונוספות יארכו חודשיים-שלושה לכל הפחות .  לאחר שהחקירה תסתיים ישבו המשפטנים על המדוכה ,  וסביר שבהמשך ייערכו גם שימועים למעורבים ,  הליך שאורך גם הוא כמה חודשים .  אם כך ,  דומה שהיועץ המשפטי לממשלה יוכל יגבש את החלטתו הסופית בפרשיות 1000 ,  2000 ו-4000 רק לקראת סוף השנה הנוכחית או בראשית שנת 2019 .  
נניח רק לצורך הדיון שהחלטת היועמ"ש תהיה להגיש כתב אישום נגד נתניהו .  האם ההחלטה הדרמטית תתקבל רגע לפני מערכת בחירות ?  האם בנימין נתניהו ירצה להגיע למערכת בחירות כשהוא סוחב על גבו כתב אישום ,  וכשהוא נאלץ להתמודד עם עתירות לבג"ץ שידרשו את העברתו מתפקידו או את השעייתו ?  ועוד לא הזכרתי את הסיכון מבחינתו ששופטי בג"ץ שידונו בעתירות יציעו לו במסגרת הדיון לשקול שוב את התמודדותו בבחירות הקרובות על תפקיד ראש הממשלה ?  כך בדיוק הם עשו כשהוגש בג"ץ נגד צבי בר .  
ואולי צדק בכלל סגן שר הבריאות יעקב ליצמן ,  פוליטיקאי שראה כמה דברים ,  כשהעריך השבוע ש"נתניהו רוצה בחירות "  במועד קרוב ,  טרם גיבוש החלטות היועץ בתיקים ?  הימים הקרובים יגידו .
 חוק יסוד הממשלה קובע שרק פסק דין סופי שבו מורשע ראש ממשלה בעבירה שיש עמה קלון מחייב את הפסקת כהונתו .  בחוק מוסבר שהכנסת יכולה להעביר ראש ממשלה מתפקידו בשלב מוקדם יותר ,  לאחר הרשעה ולפני ערעור .  בכל מקרה ,  החוק לא מדבר על שלב של הגשת כתב אישום ככזה שמחייב את סיום התפקיד של ראש הממשלה .  אבל הדברים ,  כמו תמיד ,  אינם כה פשוטים .  
צבי בר כיהן בתפקיד ראש עיריית רמת גן .  כתב אישום חמור שהוגש נגדו ייחס לו קבלת שוחד בסכום שהתקרב לשני מיליון שקלים תוך ניצול תפקידו הרם ,  מרמה והפרת אמונים ,  הלבנת הון ושיבוש מהלכי משפט .  לבג"ץ הוגשה עתירה בדרישה להעבירו מתפקידו .  גם בעניינם של ראשי ערים החוק מדבר על העברה מתפקיד רק לאחר הרשעה .  הבג"ץ הוגש לאחר הגשת כתב אישום ,  אבל לפני הרשעה .  
ולמרות זאת ,  בתום הדיון שנערך הביע הרכב השופטים שדן בעתירה  " את דעתנו כי מבחינה ציבורית קיים קושי רב בכך שהמשיב 1 [צבי בר] ימשיך לכהן בתפקיד ראש עיריית רמת גן ,  לאחר שהוגש נגדו כתב אישום חמור ,  בו נטען כי ביצע עבירות הקשורות במילוי תפקידו .  נוכח העובדה שהבחירות לרשויות המקומיות אמורות להיערך בעוד כשלושה חודשים ,  הצענו כי המשיב 1 יתחייב שלא יעמיד מועמדותו בבחירות הקרובות לראשות עיריית רמת גן ולמועצת העירייה ".  בר אכן התחייב שלא להגיש מועמדות ,  ובכך נמנע הצורך לכתוב פסק דין ,  כשהשופטים מדגישים את חשיבות  " המסר הציבורי העולה מדברינו ".  
המקרה של צבי בר אינו יחיד .  שנים קודם לכן דנו שופטי בג"ץ בעתירות שהוגשו נגד המשך כהונתם של דרעי ופנחסי כשרים ,  לאחר שהוגשו נגדם כתבי אישום בעבירות מרמה ושוחד .  השופטים קבעו כי הם לא יוכלו להמשיך בתפקידי שרים למרות חזקת החפות ולמרות שלא הייתה קיימת הוראת חוק שחייבה את ראש הממשלה להעביר שר מכהונה עקב הגשת כתב אישום .  להיפך ,  גם בעניינם של שרים הזכיר החוק דווקא את המועד המאוחר של פסק הדין המרשיע כמועד רלוונטי להפסקת הכהונה .
 מקרה נוסף שהגיע לשעריו של בג"ץ נגע בשמעון גפסו ,  ראש עיריית נצרת עילית ,  וליצחק רוכברגר ,  ראש עיריית רמת השרון .  נגד שניהם הוגשו כתבי אישום בהם הואשמו במעשי שחיתות הפוגעים בטוהר המידות .  לאחר שמועצות העיר בראשיהן עמדו השניים לא העבירו אותם מתפקידיהם למרות כתבי האישום החמורים ,  הוגשו כמה עתירות לבג"ץ בנושא .  שבעה שופטים דנו בעתירות והורו ,  ברוב של ששה שופטים נגד אחד ,  על הפסקת כהונתם כראשי ערים .  האמירות של השופטים יכולות להיות רלוונטיות גם כשבוחנים את עניינו של ראש ממשלה שמוגש נגדו כתב אישום למרות שחובה להדגיש את קיומם של הבדלים בהוראות החוק .  
שופטי הרוב קבעו ,  שקיומה של חזקת החפות לא מונעת את הפסקת כהונתו של נושא משרה שלטונית .  השופטת מרים נאור ,  אחת משופטות הרוב ,  התייחסה לכך שהציבור הביע אמון בשני הנאשמים באמצעות בחירות ,  באומרה ש"הזכות להיבחר אינה יכולה לשמש 'מחסום' מפני העברתו של ראש רשות מכהונתו ". 
עוד הוסיפה נאור ,  כי  " אם הסוגיה של העברה מכהונה מתעוררת לקראת מערכת בחירות ,  יש לדעתי משקל רב לשאלה אם בכוונת נבחר הציבור להתמודד בבחירות הקרובות כמועמד ".  נאור הוסיפה גם אמירה ערכית ,  ולפיה  " לסיכום הדברים יודגש :  גם פוליטיקאים צריכים לשקול שיקולים ענייניים .  פוליטיקאי חייב לשאול את עצמו אם בהעדר כל אינטרס פוליטי לכאן או לכאן הוא ,  כאזרח הממלא תפקיד ציבורי ,  היה מסכים שאדם שנהג כפי המיוחס בכתב אישום למועמד מסיעתו - ישאר במשרתו .  אם התשובה היא בשלילה - עליו לתמוך בהעברתו מכהונה .  המוסר וטוהר המידות אינם ניתנים לחלוקה על פי שיקולים פוליטיים ".  
השופט אשר גרוניס ,  נשיא בית המשפט העליון בעת כתיבת פסק הדין ,  נותר בדעת מיעוט כשקבע שאין סמכות להעביר ראש עיר מתפקידו בשלב שקודם להרשעתו . " דעתי היא שיש ליתן לבוחר לומר את דברו ",  אמר גרוניס ,  והוסיף  " מה לנו דרך טובה יותר מלבחון את אמון הציבור מאשר בחירות ישירות לתפקיד ראש רשות מקומית ,  והכל כאשר לכולם ידוע כי המועמד עומד לדין פלילי ?  .  בנוסף ,  חברותיי וחבריי לא נותנים ,  לטעמי ,  משקל מספיק לחזקת החפות ". 
חשוב לשים לב לדברים הבאים שכתב נשיא העליון דאז . " דומה ששורש המחלוקת ביני לבין חברותיי וחבריי ,  שופטי הרוב ,  נעוץ לא בגישה פרשנית זו או אחרת ,  אלא בהתייחסות שונה למגבלות הכוח של בית המשפט ..  .  בענייננו ,  קיים הסדר סטטוטורי ברור .  אכן ,  ההסדר אינו ההסדר המיטבי באשר לשלב של הגשת כתב אישום נגד ראש רשות מקומית .  בהחלט רצוי היה שתיקבע הוראה מפורשת ,  כחלק מההסדר הכולל ,  לעניין השלב האמור .  כך ,  למשל ,  ניתן לחשוב על האפשרות שהגשתו של כתב אישום בעבירות שאינן קלות ביותר תחייב השעיה של ראש הרשות .  על פי גישתי ,  זה איננו הדין המצוי ".  
לגישתו של גרוניס ,  גם אם ראוי להשעות ראש עיר שהוגש נגדו כתב אישום חמור ,  בהיותו נבחר ציבור הנושא בתפקיד ביצועי בכיר ביותר ,  כל עוד הדין לא קובע זאת אסור לבית המשפט להורות על צעד כזה ,  שכן מדובר בפועל בחקיקה שיפוטית .
 היה והיועץ המשפטי לממשלה יורה על הגשת כתב אישום נגד ראש הממשלה יופנה הזרקור באופן כמעט מיידי לעבר שופטי בג"ץ .  עתירות שיבקשו את השעייתו של נתניהו מתפקידו יוגשו במהירות .  אם כתב אישום יקדים את הבחירות יבקשו העותרים גם למנוע מנתניהו את האפשרות להתמודד לתפקיד ראש הממשלה הבא .  אם לעומת זאת יקדימו הבחירות את כתב האישום נשמע הרבה על זכותו של הציבור לבחור את מנהיגיו .  כך או כך ,  ביטויים כמו טוהר המידות ,  דין הבוחר ,  אמון הציבור בנבחריו ,  תפקידו של בית המשפט ועוד ימלאו את חלל האוויר .  לעובדות יהיה כמובן משקל רב ,  אך לא פחות מכך - לזהות השופטים שידונו בעתירות .  
האם גישתו השמרנית של גרוניס שנותרה בבדידות מזהרת בבג"ץ רוכברגר וגפסו תקנה לה אחיזה רחבה בהרכבו החדש של בית המשפט העליון ?  האם בניגוד לרוח פסיקותיו מן העבר לא ימהר בג"ץ להורות על השעייתו של ראש ממשלה מכהן היה ויוגש נגדו כתב אישום בגין עבירות על טוהר המידות ?  חובה לומר שמדובר בשאלות סבוכות .  קיימים שיקולים רבים ונוגדים כשמדובר על התערבות שיפוטית בתפקיד ראש הממשלה .  כמובן שלעובדות יהיה משקל דרמטי ,  ואלו כידוע רחוקות מלהיות מגובשות .  ועדיין יש לומר ,  שאם הגישה השמרנית הממעטת בהתערבות שיפוטית היא שתגבר במקרה זה ,  יהיה מי שייזכר בחיוך ביום בו מונתה איילת שקד לתפקיד שרת המשפטים .  

המינוי שייזכר בחיוך :  כך תציל השרה שקד את נתניהו מהדחה
ראש הממשלה התנגד בעבר לבחירה בשרת המשפטים לראשות הוועדה למינוי שופטים ,  אך אולי הקו השמרני במינוי שופטי בג"ץ שאותו היא מובילה ,  יבטיח את המשך כהונתו .  בעבר התערב בית המשפט והדיח נבחרי ציבור לפני הרשעה - אך אפשר כי רוחות חדשות מנשבות ירושלים

