 " אם אתה מבקש לפרוש ולזוז מקו האש ,  זה בסדר .  אני מסרב לעשות זאת "
 דיוויד רמניק ,  העורך של המגזין הנחשב בעולם  " הניו יורקר ",  חש שהוא והמקצוע שלו נקלעו למלחמה קבועה  בניסיון לבלום את המירוץ לנשיאות של טראמפ - וכדי להציל את כבודו של המקצוע .  העורכת האורחת של וואלה ברנז'ה ,  אילנה דיין ,  דיברה עם עיתונאי שמסרב להיכנע
מותר להניח שאתם ,  הקוראים של כתבה זו ,  לא שייכים לאלה שמתקשים להבין את הקריקטורות השנונות של מגזין  " ניו יורקר ",  אבל אם מצאתם עצמכם בוהים בקריקטורה כזאת בעיניים תוהות - דעו שאתם לא לבד :  גם דייויד רמניק ,  עורך המגזין מאז 1998 ,  שבעצמו בוחר את הקריקטורות שיופיעו במגזין הנחשב  לפעמים מוצא את עצמו מבולבל מולן ." מן הסתם ,  אני בוחר את הקריקטורות שאני אוהב ",  הוא מסביר , " אבל כבר חוויתי את התחושה של לראות את הקריקטורות שבחרתי ,  שבוע אחרי ,  מודפסות במגזין ,  ולהגיד  'אני כבר לא בטוח שאני מבין את זה' .  זו הגרסה המצוירת של לא לזכור איפה לעזאזל הנחת את המפתחות ". 
רמניק הוא אחד העיתונאים המרשימים שהכרתי :  אינטלקטואל ניו יורקי מהסוג הישן-אך-המעודכן ,  עורך מצליח וכותב מבריק ,  שזכה בפוליצר על ספרו אודות ימיה האחרונים של האימפריה הסובייטית ,  וכתב כמה מהטקסטים החשובים ביותר על ברק אובמה  ( אחרי עשרות ,  אולי מאות שעות ,  במחיצת הנשיא )  ,  לרבות הביוגרפיה  " אובמה :  מילדות עד נשיאות "   ( הוצאת כנרת ,  זמורה-ביתן )  .  במקביל ,  פרסם רמניק את אחד מספרי הספורט הנחשבים ביותר בכל הזמנים , " מלך העולם "   ( הוצאת עליית הגג )  ,  על תחילת קריירת האגרוף של מוחמד עלי .  

רמניק ,  בן 58 ,  שנשוי לעיתונאית הניו יורק טיימס אסתר פיין ואב לשלושה ,  פורץ בצחוק מתגלגל כשאני שואלת : " מתי בפעם האחרונה הרגשת שאתה עדיין מאוהב במקצוע שלנו ?  ".  אבל ההסבר שלו לצחוק הזה רחוק מלהיות קומי .
" או ,  אלוהים ",  הוא מרצין , " המקצוע שלנו ,  אם כך את רוצה לקרוא לו ,  מעולם לא היה נחוץ כל כך ,  בו בזמן שחלקים כה גדולים בו נכשלו בצורה כל כך מוחלטת .  יש לנו את דונלד טראמפ ,  דמגוג מסוכן שרץ לנשיאות ,  שמשקר במהירות האור ,  שיש לו כשרון מעוות לשנאת זרים מנוסחת היטב ,  שהוא איש עסקים איום וגם לא ישר ,  שמשווק עצמו כמעין שילוב של ביל גייטס ואיל נדל"ן .  כל זה דורש בדיוק את התחקירים והפרשנות הנחושה והעוצמתית וכל שאר הדברים שעיתונות אמיתית יכולה להציע ". 
אז אתה לא מוכן לוותר .  לא מוכן להיכנע לטרנד של 2016 שאומר :  'הפסדנו ,  המדיה החברתית השתלטה' ?  
" לא ,  לחלוטין לא מוכן לוותר .  הטענה הזו היא טענה אופנתית ותו לא .  זה לחלוטין לא נכון .  חלק מהתקשורת פשוט נכנעה .  באחד הערבים האחרונים למשל ,  בתוכנית הלייט-נייט של ג'ימי פאלון ,  טראמפ התארח ופאלון ביקש לפרוע את שערו ". 
והקליפ הפך לויראלי . 
" אבל הנה הבעיה :  היחס הזה שקיבל שם טראמפ לא היה שונה בהרבה מהרפיסות שבה מאט לאוור ראיין את טראמפ  ( לאוור ,  מגיש ברשת NBC ,  ראיין לאחרונה את קלינטון ואת טראמפ ,  בזה אחר זה ,  והותקף נמרצות על שטיפל באחרון בכפפות של משי ולא טרח להפריך את השקרים הבוטים שאמר בראיון ,  א"ד )  .  אז חדשות NBC לא היו הרבה פחות רופסים מחטיבת הבידור של הרשת ". 
אנשים צופים בחדשות ,  אפילו קוראים את הניו יורקר - לפחות 1.1 מיליון מהם .  הם לא רואים מה שאתה ואני רואים כשאנו מסתכלים על טראמפ ?  
" זה כבר הפך לקלישאה :  'אין לנו את מה שהיה פעם' - תקשורת ממוסדת שידעה להגיע כמעט לכולם :  שלוש הרשתות ,  העיתונים הבולטים והגדולים ,  העיתונים הקטנים .  יש לנו סצינה הרבה יותר מפורקת ,  למעשה יש לנו גרסה משובשת של הסצינה המפורקת ,  שבה אתרים מטורפים וסהרוריים יכולים להגיע למיליונים ולהיות מאוד משכנעים .  אחד מראשי הקמפיין של טראמפ מגיע מהעולם הזה ,  שמוכר בשם alt-right media  ( רמניק מתייחס לזרם בתקשורת האמריקנית ,  ששמו הוא קיצור של 'ימין אלטרנטיבי' ומגדיר את עצמו כנפרד מתקשורת המיינסטרים המוטה ,  לטענתם ,  שמאלה .  מדובר בחבורת עיתונאים ימניים-שמרנים שמבקשים ,  לדבריהם ,  לקרוא תיגר על ההטייה המובנית של כלי התקשורת המרכזיים והליברליים ,  א"ד )  .  אז הבחור הזה ,  סטיב באנון ,  מגיע בדיוק מהעולם הזה .  בזמן אחר ובמקום אחר הוא היה העורך של הנשיונל אינקוויירר או של עיתון שולי אחר שאיש לא לוקח ברצינות ,  ואילו היום הוא מנהל את הקמפיין של המפלגה הרפובליקנית !  זה אומר משהו מהותי על טראמפ עצמו ועל אי היכולת של התקשורת ,  שאני ואת לוקחים ברצינות ,  להגיע לכל פינה של אמריקה .  תביני ,  אני לא שוגה באשליות .  אני יודע שכאשר אני מפרסם טור פרשנות על טראמפ או תחקיר על עסקיו ,  מבחינת רוב קוראיי אני משכנע את המשוכנעים .  אני מבין את זה ,  כולם מבינים את זה ,  אני לא הוזה .  אבל מה לעשות ?  לארוז וללכת הביתה ?  אני צריך להיות מסוגל להביט לעצמי במראה ".  
אבל מה זה אומר על המקצוע באופן כללי ,  כשהכל ברור והאיש בשלו :  מחבר רשימות שחורות של עיתונאים מנודים ,  מכנה אותם בשמות ,  אפילו מלגלג על כתב עם מוגבלות ?  מה זה אומר על המקצוע ,  על התקשורת ,  שמתומרנת בקלות כזו ?  
" יש כלי תקשורת מתומרנים ויש כאלה שלא .  אני לא חושב שמצליחים לשטות בניו יורקר ,  או בניו יורק טיימס או בוושינגטון פוסט .  מצד שני ,  כשאני שומע את יו"ר רשת הטלוויזיה CBS ,  לזלי מונווס ,  מודה בפומבי שהקמפיין של טראמפ טוב בשבילו ובשביל CBS בגלל הרייטינג שהוא מביא ,  וכשאני שומע אמירות דומות מ-CNN ,  כשאני רואה שהנאומים של טראמפ משודרים במלואם ,  במידה רבה כיוון שהם 'מבדרים' ,  לכאורה - אני לא יכול שלא להתייאש .  אבל אנחנו יודעים מה'חדר'  ( רמניק ,  יליד ניו ג'רזי ,  הוא בן למשפחה יהודית חילונית ,  גם למד עברית ,  א"ד )  שהייאוש הוא החטא הנורא מכל .  זה אומר שוויתרת ".  
אתה לא ויתרת .
" זאת מלחמה .  זה קרב על הלב ועל התודעה .  אבל המשחק השתנה בכל כך הרבה דרכים בגלל האינטרנט ,  בגלל הטבע של האינטרנט וההשלכות הבלתי צפויות של הרשת .  אני לא אומר שהתקשורת המסורתית היתה מושלמת .  למעשה ,  היא היתה בלתי מושלמת באופן רדיקלי ".  
רמניק מבהיר בשלב הזה שאת הגורמים לנסיקתו של טראמפ צריך לחפש בעיקר במציאות של אמריקה ,  לא בתקשורת שלה :  בכלכלה ,  בדמוגרפיה ,  גם בחסרונותיה של קלינטון עצמה .  אבל במה שנוגע למקומה של העיתונות הוא מדגיש : " זה מאבק ואם אתה רוצה לפרוש ולזוז הצידה מקו האש ,  זה בסדר ,  אבל אני מסרב לעשות זאת ".  

מערכת הניו יורקר שוכנת באחד האתרים האיקוניים של מנהטן :  בבניין שנבנה על חורבות אחד ממגדלי התאומים שקרסו ב-11 בספטמבר ,  לפני 15 שנה בדיוק .  ממשרדו האלגנטי של רמניק ,  במרומי הקומה ה 38 ,  אפשר היה לראות את הטקס שבמהלכו הילארי קלינטון חשה ברע ,  לפני שבועות אחדים .  סרטון הווידאו ההוא איים לרגע לפגוע אנושות בקמפיין שלה .  התנהלותה בשעות שאחרי השאירה לא מעט סימני שאלה סביב מידת השקיפות והכנות בכל הנוגע למצב בריאותה של המעמדת .  
בוא נדבר רגע על הגברת שבצד השני של המתרס .  צפית באירוע האזכרה לפיגועי 11 בספטמבר ?  ראית את הרגע שבו קלינטון קורסת ונזקקת לסיוע כדי לעלות לרכב שלה ?  
" תקשיבי ,  זה מגוחך .  היא חלתה !  אנשים חולים מדי פעם ". 
בכל זאת ,  בהתחשב במידת הבנתך לגבי פעולתם של גלגלי השיניים של התקשורת ,  מה הדבר הראשון שעבר לך בראש כשראית את התמונות ההן ?  
" הטעות שם היתה בהעמדת הפנים כאילו היא לא חולה .  זה רפלקס קלינטוני ידוע ,  שחזר בעשורים האחרונים מהסיבות הידועות .  תראי ,  קלינטון אינה המועמדת המושלמת בשום מקרה .  אישית ,  העדפתי בבחירות של 2008 את אובמה על קלינטון ,  למרות הפער בניסיון לטובתה .  חלק מזה היה קשור למה שאני מגדיר ה'טמפרמנט' ,  המזג של המועמד .  למרות זאת ,  הפער הנוכחי בין טראמפ וקלינטון במונחים של יושרה ,  חוכמה ,  מוכנות למשרה ,  מבלי להזכיר בכלל העדפות אידיאולוגיות ,  הוא כמו התהום בין שני צדי הגרנד קניון ".  
רמניק ,  איש של מילים ,  בוחר הפעם ברטוריקה של חירום ,  לא פחות : " אל תטעי - אנחנו נמצאים במצב חירום לאומי .  האפשרות שדונלד טראמפ ייבחר היא מקרה חירום .  בבחירות הקודמות לא רציתי את מיט רומני ,  לפני כן לא רציתי את ג'ון מ'קיין ,  אבל הם היו אנשי ממשל סבירים .  לא כוס התה שלי ,  אבל סבירים .  טראמפ הוא מעבר לבלתי סביר ". 
אם זהו טראמפ ,  איך ייתכן שכל כך קשה לקלינטון ?  נכון ,  יש את סיפורי  " קרן קלינטון ",  והייתה פרשת האימיילים  ( כשהתגלה שהשתמשה בשרתים בלתי מאובטחים למשלוח מיילים רגישים )  ,  ועכשיו ההתמוטטות וההסתרה של דלקת הריאות .  ובכל זאת  היא הרי לא גרועה מאחרים .  אז למה כל כך קשה לה במירוץ הזה ?  יכול להיות שאנשים מפחדים מאישה חזקה ?  
" זאת סוגיה סבוכה ,  והסיבות לכך רבות .  חלק גדול בחברה האמריקנית רואה את המדינה שלו משתנה ונתקף בחרדה גדולה .  אחד הביטויים לשינוי שמבהיל את אותם אמריקנים היה בחירה של נשיא שחור ;  אחר הוא התחזית שב-2044 לא יהיה רוב לבן באמריקה ;  יש השפעה מסיבית של הגלובליזיציה ;  יש שינויים ,  שגם אם אנשים מן היישוב לא יכולים לשים עליהם בדיוק את האצבע ,  הם מרגישים שכפועל יוצא שהם נשארים 'בחוץ' .  אבל לא פחות משמטריד אותי ניצחון של טראמפ ,  מטריד אותי הלך הרוח הכללי של הקמפיין שלו ,  שכבר זכה לכינוי 'טראמפיזם'  ( התקשורת האמריקנית ,  כמו גם הפוליטיקאים ,  החלו להתייחס כך להתנהלות הכללית של קמפיין טראמפ - משתלחת ,  נטולת רסן ,  בוטה ,  לא מתנצלת ,  רוויה בעודף ביטחון עצמי ,  א"ד )  .  הסימנים מראים שטראמפ יפסיד .  המירוץ צמוד אבל רוב הסיכויים שהוא יפסיד .  אבל הטראמפיזם כבר רשם נצחון גדול ומזיק ,  כי הוא מכשיר דרך מחשבה ,  רטוריקה שהייתה פעם מוקצה מחמת מיאוס בשיח הפוליטי האמריקני ,  או לפחות בזרם המרכזי שלו ,  ועכשיו היא כביכול לגיטימית ".  
כן ,  רמניק מודה בעצב :  לטראמפ ,  כמו גם לטראמפיזם ,  יש יכולת משיכה גדולה בחברה האמריקנית . " חלק מהקלישאות על יכולת המשיכה שלו פשוט מבוסס על שקרים .  למשל ,  הגירה .  מי שמקשיב לטראמפ יכול לחשוב שההגירה גדלה ב25% ,  כשלמעשה היא ירדה ;  מי ששומע אותו עלול לחשוב שאלפים רבים של פליטים סורים 'נשפכים' למדינה בלי שום ביקורת .  זה מגוחך ;  מי שמאזין לטראמפ יכול להבין שהכלכלה במצב פחות טוב משהייתה ב-2008 ,  ההיפך הוא הנכון :  למעשה ראינו השנה ירידה בעוני ועלייה בהכנסה .  אני יודע שזאת לא נחמה למי שהייתה לו עבודה טובה במפעל מכוניות ,  או במכרה פחם ,  ופתאום הוא נאלץ לעבוד בחנות מכולת .  אני מבין את זה .  אני מבין מדוע ,  לרוע המזל ,  טראמפ יסחוף אחריו אנשים כאלה .  אבל העולם שטראמפ מצייר בדבריו ומסייע ליצור במציאות סותר את המציאות עצמה ". 
יכול להיות שקלטת אחת הצליחה לעשות מה שעשרות תחקירים מביכים לא עשו ?   
" זה פשוט מאוד .  ההתבטאויות שנחשפו בקלטת החדשה מראות אדם שמתרברב בתקיפה מינית ,  בשימוש בפרסום שלו כדי להשיג חסינות - ומתענג על כך .  זה מעלה - אם זו המילה הנכונה - את השיח המיני והמיזוגני המבחיל שלו ,  שכבר הודגם בפנינו פעמים רבות כל כך ,  מהגס אל הפלילי ,  וזה משהו שיותר ויותר סנטורים ומנהיגים רפובליקנים מסרבים לקבל עוד .  מובן שחייבים לתהות למה מלכתחילה הם רוממו את טראמפ עד לנקודה הזו .  האפשרות של נשיאות טראמפ היתה צריכה להיות מוגדרת כבר מזמן כסוג של מצב חירום לאומי  זאת לא בדיחה ,  זה מצב חירום רציני להחריד ".   
" השילוב של גזענות ,  סקסיזם ,  שנאת זרים ,  בורות מוחלטת בסוגיות המרכזיות ,  היכולת לשקר מדי שעה בשעה ,  האופי השלילי ,  המזג המתרתח - כל אלה היו נוכחים מתחילה .  ועכשיו זה :  הדיבור הזחוח על הטרדה מינית .  עדיין הוא מתעקש ,  כאילו הוא סוג של צ'רצ'יל נחוש ,  שהוא לעולם לא יוותר .  הלוואי שזו היתה סצינה קומית בחייה של האומה .  זה לא .  לא רק שטראמפ מייצג את הגרוע מכל מה שהפוליטיקה שלנו מציעה ,  אלא שגם אם הוא יפסיד במירוץ לבית הלבן ,  הוא יותיר לנו את ה"טראמפיזם ":  נטיות מכוערות רבות כל כך שהוא עשה כל שביכולתו לבטא .  התקווה היחידה היא שבכך שהוא נתן פרצוף מכוער כל כך לנטיות אלה ,  דונאלד טראמפ יהפוך שם נרדף למשהו שיש להביס ולהשאיר מאחור ". 
רמניק לא מסתיר את השקפת עולמו .  הוא ליברל ,  והוא גם נחשב לאחד העיתונאים שזכו לגישה חסרת תקדים לברק אובמה  גם כמעמד ,  גם כנשיא .  
פגשת גם את הילארי .  יש פער בין האדם לדמות שהיא מציגה  הפוליטיקאית המחושבת ,  המתוכנתת ,  הזהירה כל כך ?  
" לא בהרבה ,  לא .  היא ממושמעת מאוד .  יש לה מידה גדולה של - פרטיות תהיה המילה החיובית לזה ,  וסודיות תהיה המילה השלילית  כזאת שנצברה לאורך הזמן ,  מכל הסיבות הידועות .  אבל אסור ליצור משוואה מטורפת ושגויה כאילו יש הבדל זניח של 2% בין שני האנשים האלה .  יש לה מגרעות והיא קיבלה החלטות שגויות ,  אין שאלה בכלל .  היא עשתה טעויות פוליטיות והזמן חשף חלק מהחלטותיה והצבעותיה כשגויות בדיעבד ,  אם זה המדיניות בעיראק או סוגיות שנוגעות למערכת המשפט .  אבל זו כבר רמה אחרת של דיון ".  
בוא נדבר ,  בהקשר אחר ,  ובלי השוואות ,  על אדם אחר ,  כריזמטי מאוד ,  שיודע ללהטט בתקשורת .  אתה מעולם לא הסתרת את הביקורת שלך על בנימין נתניהו .  ומי ששמע אותו לאחרונה יודע שהוא מציג נתונים שלפיהם דעת הקהל באמריקה תומכת בישראל יותר מתמיד .  הוא קיבל את חבילת הסיוע שעומדת על 38 מיליארד דולרים למשך עשור .  הוא אומר שזה חסר תקדים ,  הוא שוב הצליח .  אנחנו מפספסים משהו ?  
" מה זה אומר ,  שהציבור האמריקני פרו-ישראלי ?  בניגוד למה ?  "
 בניגוד לפרו-פלשתיני . 
" זה לא משחק סכום אפס .  אישית ,  לי אכפת מאוד מישראל ומעתידה .  אני חושב שהסכם עם הפלסטינים הוא לא רק רצוי אלא הכרחי .  האם זה הופך אותי למוטה לטובת צד אחד או אחר ?  אבל בכנות ,  ובאופן טראגי ,  זה ממש לא הנושא הפוליטי הראשון בראש סדר העדיפויות של השיח הפוליטי האמריקני כרגע .  לא רק הבחירות אצלנו מעניינות את הציבור יותר ,  אלא גם הכאוס והייאוש בסוריה ובמקומות אחרים .  ביבי הוא הראשון לדעת את זה ". 
יש מידה מסויימת של דמיון בין מה שקורה במדינתך לבין מה שקורה אצלנו בישראל :  תקשורת ליברלית מוטה  " שמאלה "   ( לפי הטענה )  ,  פוליטיקאי כריזמטי שמדבר לציבור מעל ראשנו ,  שיודע שאין לו יריב ראוי בעתיד הנראה לעין .  זה המתכון להצלחה פוליטית בימינו ?  
" רק שוטה לא יראה שנתניהו וה'נתניהו-יזם' ניצחו .  השמאל בישראל במצב רע .  החיפוש אחר מרכז-שמאל הוא רע .  הוא ניצח .  הוא שינה את הדיון ,  והטיעון בעד פתרון שתי המדינות ,  מכל הסיבות הידועות ,  נמוג ברובו .  ובכל זאת בעיניי ייאוש הוא רגש פוליטי מוקצה .  אסור להיכנע לו ".  

בוא נחזור לדבר על עיתונות :  מאז 1998 אתה עורך את הניו יורקר ,  כתב עת שבא בדרישות אינטלקטואליות לקוראיו ,  עם תחקירי עומק ,  וכתבות רחבות יריעה ,  מהסוג שכבר כמעט לא רואים במקומות אחרים .  אתה לפעמים מרגיש כמו זן בסכנת הכחדה ?  
" לא ,  אני לא .  אין ספק שהטכנולוגיה השתנתה מאוד ,  והיא מספקת אינספור הזדמנויות חדשות ,  כמו גם אינספור אתגרים שלא צפינו לפני 20 שנה .  את יכולה לקבל היום את הניו יורקר באותה מהירות כמו תושב ניו יורק שגר שני בלוקים ממני .  זה לא נתפס בכלל .  אני רואה אנשים ברכבת התחתית קוראים את הניו יורקר על צג הטלפון הנייד ,  ובאייפד ובגיליון מודפס .  אבל לצד האפשרויות יש קושי ,  שנעוץ בכלכלה בסיסית :  הפרסום היה הלחם והחמאה של התקשורת המודפסת ,  והוא בירידה .  הדרך היחידה לגשר על ההפסד בהכנסות הוא ,  לדעתי ,  להגיד לקורא :  'תראה ,  אני מציע מוצר ייחודי ,  משהו שלא תוכל להשיג בשום מקום אחר .  כדי לספק לך את המוצר הזה אני צריך שתשלם יותר מבעבר ,  כלומר מחיר של כוס קפוצ'ינו במקום מחיר של חצי כוס קפה .  תמורת זה אני מבטיח לתת לך מוצר נהדר בכל דרך שתבחר לצרוך אותו .  וכדי שהעסקה הזו תחזיק מעמד אני צריך למלא אחר החלק שלי :  אם הניו יורקר יפסיק לדווח לקוראיו ברמת הדיוק והעומק הרצויה ,  אם נתחיל לחתוך פינות ,  אף אחד לא ישלם עליו חמישה סנט ,  שלא לדבר על 100 דולר לשנה ". 
אילו היית משוחח היום עם העורך הראשי הראשון של הניו יורקר ,  הרולד רוס ,  שייסד את המגזין ב-1925 ,  איפה לדעתך הייתם מוצאים מכנה משותף ?  מה בתפיסת המקצוע לא השתנה ,  וגם לא ישתנה לעולם ?  
" אלו דברים נדושים לכאורה ,  כמו הנשמה והעקרונות הבסיסיים של המגזין .  כשהניו יורקר החל את דרכו ,  עוד בגיליון הראשון ,  כמה מהרעיונות האלה כבר היו קיימים - הקריקטורות ,  העיצוב הספציפי ,  חוש ההומור .  אבל הרבה דברים שעדיין לא היו קיימים - היו עתידים לבוא .  לקח זמן לפתח אותם :  עומק ,  אמביציה ,  הישגיות .  המגזין לא היה מאוד פוליטי בהתחלה ,  והיום הוא די פוליטי .  אלו דברים שלקח זמן לפתח .  אבל מה שכן היה שם כבר מההתחלה הוא יושרה ,  דיוק וכיף .  תרכובת כימית משונה .  תקראי לזה  הרוטב הסודי ". 
מה הסיפור הכי טוב שתפרסם בגיליון הקרוב ?  
" יש סיפור נהדר שכתב אוון אוסנוס ,  תחת הכותרת :  מה יעשה טראמפ כנשיא .  התמונה הנלווית ,  באדיבות פוטושופ כמובן ,  מציגה את טראמפ במשרד הסגלגל ".  
וואו .
" בדיוק .  אם זה לא יפחיד אותך - שום דבר לא יפחיד אותך ".   

" אם אתה מבקש לפרוש ולזוז מקו האש ,  זה בסדר .  אני מסרב לעשות זאת "
 דיוויד רמניק ,  העורך של המגזין הנחשב בעולם  " הניו יורקר ",  חש שהוא והמקצוע שלו נקלעו למלחמה קבועה  בניסיון לבלום את המירוץ לנשיאות של טראמפ - וכדי להציל את כבודו של המקצוע .  העורכת האורחת של וואלה ברנז'ה ,  אילנה דיין ,  דיברה עם עיתונאי שמסרב להיכנע

