שר בכיר : " אם נתניהו ימרח את טראמפ - זה עשוי להיגמר לא טוב "
 בכירים ישראלים סבורים כי נשיא ארה"ב נחוש להשיג הסכם בין ישראל לפלסטינים ,  מה שעלול לגרום למתיחות בטרם הביקור בעוד שבוע וחצי . " אי אפשר לריב איתו ",  אמר השר .  ראש הממשלה ינסה לשכנעו שאין פרטנר , " ולהוריד אותו מהעץ "
  ( בווידאו :  ההכנות לקראת ביקורו של טראמפ בישראל )  
בכירים בישראל חוששים ממתיחות שעשויה להיווצר בין ראש הממשלה בנימין נתניהו ונשיא ארצות הברית דונלד טראמפ ,  על רקע המאמצים להניע מחדש את המשא ומתן עם הפלסטינים ,  זאת כשבוע וחצי לפני ביקורו הראשון של טראמפ בישראל .  
שר בכיר אמר לוואלה !  NEWS כי  " טראמפ נראה נחוש להשיג הסכם  ואין אופציה לריב אתו .  אם אחרי שמונה שנים עם ממשל אובמה נריב גם עם טראמפ  זה יפגע בישראל עמוקות ".  השר אמר את הדברים לאור ההערכות כי טראמפ יבקש להציג יוזמת שלום חדשה במהלך הביקור ,  שתדרוש בהמשך ויתורים מצדה של ישראל . " טראמפ הוא בלתי צפוי .  אם נתניהו ינסה למרוח אותו ,  זה עשוי להתפתח מאוד לא טוב ",  הוסיף גורם מדיני בכיר אחר .  טראמפ ינחת בישראל ב-22 במאי ,  הישר מערב הסעודית ,  שם יפתח את ביקורו הראשון כנשיא מעבר לים .  הוא יגיע לאחר שהשלים רצף פגישות בוושינגטון עם כל המנהיגים האזוריים :  נתניהו היה הראשון להתארח בבית הלבן בפברואר ,  ובשלושת החודשים שמאז הוא קיים פגישות והתייעצויות גם עם מלך ירדן עבדאללה ,  נשיא מצרים עבד אל-פתאח א-סיסי ,  סגן יורש העצר הסעודי הנסיך מוחמד ויו"ר הרשות הפלסטינית אבו מאזן .  
השבוע דווח בעיתון הערבי  " אל-חיאת "  כי במהלך הביקור צפוי טראמפ להכריז באופן רשמי על חידוש המשא ומתן בין הצדדים ,  לתקופה קצובה בזמן ,  ואף מנסה להביא לפגישה משולשת עם נתניהו ואבו מאזן כבר במהלך ביקורו הקרוב .  
אבו מאזן אמר השבוע במסיבת עיתונאים ברמאללה כי הוא מוכן להיפגש עם טראמפ ועם נתניהו ,  ויצא מגדרו כדי להראות נכונות לחידוש המשא ומתן . " אבו מאזן החליט שהוא לא הולך להגיד לא לטראמפ ",  אמר לוואלה !  NEWS בכיר ישראלי ,  ולכן ,  לדבריו ,  הוא גם עשוי לוותר על התנאים המוקדמים שהציב לחידוש המשא ומתן בשנים האחרונות  הקפאת הבנייה ושחרור אסירים .  
באופן פומבי ,  גם נתניהו בירך בימים האחרונים את מאמציו המדיניים של טראמפ ,  ואמר שהוא  " שותף "  לרצון שלו להביא שלום .  עם זאת ,  במקביל ,  הוא שב ומעלה את הדרישה להפסקת תשלומי הרשות הפלסטינית למחבלים ובני משפחותיהם ,  ומגדיר זאת כ"מבחן הראשון לשלום ".  בלשכת נתניהו טוענים כי לא מדובר בתנאי מוקדם לחידוש המשא ומתן ,  אך לדברי גורם מדיני ,  מטרת הקמפיין היא להדגיש בפני הממשל שאבו מאזן  " הוא לא באמת פרטנר ".  
בירושלים ישנה  " אי-בהירות מדינית גדולה "  בכל הנוגע לכוונותיו של טראמפ ,  כפי שהגדיר זאת שר בכיר בממשלה ,  ומקורבים לראש הממשלה אומרים כי בשבועות האחרונים הוא נראה מודאג מהאיתותים מוושינגטון .  תכניות הממשל עדיין נמצאות בשלבי גיבוש ,  אך לפי ההערכה ,  טראמפ יבקש להניע תהליך המבוסס במהותו על יוזמת השלום הערבית מ-2002 ,  שכוללת הסכמה ישראלית לחזרה לקווי '67 והקמת מדינה פלסטינית תמורת נורמליזציה עם מדינות ערב .  
עם זאת ,  כל תכנית עבודה שמבוססת על הפרמטרים הללו עשויה להוביל לטלטלה בקואליציית הימין של נתניהו ,  שכן עבור הבית היהודי וחלקים גדולים בליכוד ,  מדובר בגזרה שקשה יהיה להשלים אתה .  יו"ר הבית היהודי ושר החינוך נפתלי בנט ,  אמר השבוע כי משא ומתן לכשעצמו  " לא מפריע לנו ",  אך הבהיר כי לא יסכים לתנאים או ויתורים מוקדמים .  חברתו למפלגה ,  שרת המשפטים איילת שקד ,  אמרה אתמול כי  " דיל מדיני לא יצליח  והנשיא טראמפ צריך לשנות גישה ולחשוב על דיל כלכלי ".  
בכלל ,  על רקע הצהרותיו של טראמפ כי הוא יכול להביא ל"דיל "  האולטימטיבי בין ישראל והפלסטינים ,  רבים בממשלה מביעים סקפטיות שהגישה העסקית של טראמפ אכן יכולה להצליח . " זה לא רק עסקים ,  זה גם אירוע אמוציונלי בין שני עמים ושני מנהיגים .  לא בטוח שטראמפ לוקח את הפקטור הזה בחשבון ",  אמר שר בכיר . " טראמפ מאמין שחשיבה עסקית משרתת את הסיפור  אנחנו חושבים ההיפך ",  הוסיף בכיר ישראלי אחר .  
בינתיים ,  בישראל משקיעים מאמצים רבים בסוגיה המדינית הרגישה המרחפת מעל ביקורו של טראמפ  העברת השגרירות לירושלים או הכרה בריבונותה של ישראל בירושלים המאוחדת .  אתמול דווח ב"מקור ראשון "  כי הנשיא החליט ,  כמו כל קודמיו בתפקיד ,  שלא להעביר את השגרירות לירושלים ,  על אף שהבטיח זאת במרוצת הקמפיין ,  וכי הוא צפוי לחתום בתחילת יוני על הצו הנשיאותי שמבטל את החלטת הקונגרס מ-1995 על העברת השגרירות .  
בלשכת נתניהו אמרו אתמול שהם לא קיבלו כל הודעה על החלטה כזו או אחרת של הנשיא בסוגיה ,  וגם בבית הלבן אמרו כי הוא טרם קיבל החלטה בנושא .  עם זאת ,  גורמים מדיניים מעריכים כי זו אכן המגמה בשלב זה ,  ובירושלים ממשיכים להעביר מסרים בנושא לוושינגטון .
" אנחנו משקיעים את כל האנרגיה בנושא של ירושלים ,  כל דבר שקשור בשגרירות או בהכרה במעמד ירושלים שיקרה בביקור יכול להיות היסטורי ולייצר מנופי לחץ גם על מדינות נוספות בעולם ",  אמר גורם מדיני .  
לאור הציפיות הגבוהות שנבנו בימין עם כניסתו של טראמפ לתפקיד ,  למהלך בנושא ירושלים ישנה גם חשיבות פוליטית עבור נתניהו ויכולתו להתקדם במסלול מקביל לטראמפ . " השגרירות היא סמל מאוד מהותי ,  ואם כל הנושא של ירושלים יקרוס ולא יקרה כלום בביקור - הלחץ של הימין בנושא של הבנייה בהתנחלויות ילך ויגבר ",  אמר לוואלה !  NEWS בכיר בימין .  
בקואליציה מעריכים כי הלחצים המנוגדים המסתמנים על נתניהו ,  של ממשל טראמפ ושל הימין והמתנחלים ,  עשויים לייצר עבורו בהמשך בעיה לא קטנה .  בשונה משמונה השנים של הנשיא אובמה ,  שבהן נתניהו תמרן מול ממשל דמוקרטי בהצלחה רבה ,  המשחק מול טראמפ הרפובליקני והאוהד ישראל מורכב ורגיש הרבה יותר . " המטרה של נתניהו בביקור היא לשכנע את טראמפ שהמאמץ בנושא הישראלי-פלסטיני לא משתלם ולא אפשרי בעת הזו ולהוריד אותו מהעץ ",  אמר הבכיר בימין ,  שהעריך כי ראש הממשלה ינסה להסית את האג'נדה לנושאים אחרים  כמו איראן וסוריה .  

שר בכיר : " אם נתניהו ימרח את טראמפ - זה עשוי להיגמר לא טוב "
 בכירים ישראלים סבורים כי נשיא ארה"ב נחוש להשיג הסכם בין ישראל לפלסטינים ,  מה שעלול לגרום למתיחות בטרם הביקור בעוד שבוע וחצי . " אי אפשר לריב איתו ",  אמר השר .  ראש הממשלה ינסה לשכנעו שאין פרטנר , " ולהוריד אותו מהעץ "
 
