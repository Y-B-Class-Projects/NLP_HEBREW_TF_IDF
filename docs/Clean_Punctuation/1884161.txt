מעלה המוגרבים :  למנוע אסון נוסף
דז'ה וו .  נדמה שכל זה כבר קרה .  ראש עיריית ירושלים ,  העומד מימינו של ראש הממשלה ,  דוחק בו לעשות מעשה בעיר הרגישה כל כך ,  באגן הקדוש .  כשהאחריות תיפול על ראש הממשלה ,  את המחיר נשלם כולנו ,  וראש העיר ייצא נקי מכל אשמה .  הפעם מדובר במעלה המוגרבים ,  אותו מעבר מרחבת הכותל אל הר הבית ,  המעבר היחיד המותר ללא-מוסלמים ,  שבו משתמשים יהודים לא דתיים  ( על הדתיים אוסרים רבניהם לדרוך על הר הבית לפני שיהיה אפשר לטהרם באפרה של הפרה האדומה )  ,  תיירים וכוחות הביטחון .  
המעבר נהרס לפני שבע שנים ,  נבנה מחדש באופן זמני ,  ועלול עכשיו להתמוטט .  ניר ברקת לוחץ להקמת מעבר חדש ,  ונימוקיו עימו .  מהנדס העיר משתמש בסמכותו לאסור את השימוש במעבר בשל סכנת התמוטטותו ,  וראש הממשלה נמצא - כתמיד - בלחץ בין העולם המוסלמי שאינו מוכן שישראל תזיז אבן בעיר העתיקה ,  בצדק או שלא בצדק ,  לבין ראש עיריית ירושלים המאיים כי המעבר יקרוס ,  וכי יתרחש כאן ,  חלילה ,  אסון הכרמל בשנית .  
השאלה אינה אם ראש העיר צודק .  הוא בוודאי יכול להעלות נימוקים הגיוניים בכל דיון .  השאלה היא אם נתניהו יהיה מוכן לקבל את האחריות להתפרצות אנטי-ישראלית בעולם המוסלמי עקב החלפת הגשר .  נתניהו עשה טעות קשה כשנשמע להמלצת ראש עיריית ירושלים דאז ,  אהוד אולמרט ,  ופתח ,  ב-24 בספטמבר 1996 ,  את מנהרת הכותל בהתעלמות מההתנגדות הפלשתינית .  במהומות שהתחילו למחרת נהרגו 14 חיילים ו-69 פלשתינים .  רק פיסגה עם ערפאת בבית הלבן של קלינטון הרגיעה את הרוחות .
 אני מניח שנתניהו זוכר היטב את האירוע .  מוטב כי יימנע מן המהדורה השנייה .  אני יודע :  מעלה המוגרבים מוביל לשער היחיד בהר הבית שנועד ללא-מוסלמים ,  וגם כוחות הביטחון שלנו עולים בו .  אני יודע :  זהו גשר עץ רעוע שנבנה לאחר התמוטטות סוללת העפר שקרסה בחורף 2004 .  אני מסכים :  השמועות המופצות כי מדובר במזימה לפגוע במסגדים שעל הר הבית הן שקר .  אני מודע לקביעת בית המשפט המחוזי בירושלים באשר להיותו של הגשר הנוכחי רעוע וראוי להחלפה .  אני גם יודע על השיחות עם ירדן ועל הניסיון שלא עלה יפה לשכנע את ממשלתה לתת יד להחלפת הגשר .
 אך כל זה באמת לא כל כך חשוב .  כשהאווירה המדינית קשה כפי שהיא ,  כשאין בישראל שגריר ירדני זה שנה וחצי ,  כשהמצב במצרים שביר כפי שהוא ,  וכשהתרחש מה שהתרחש בשגרירותנו בקהיר ,  צריך חוסר אחריות מנהיגותי כדי להצית את האווירה במעשה הקשור בהר הבית .  כדי להקים את הגשר החדש יש ליצור אווירה מדינית אחרת ,  ליזום מהלכים מדיניים מול הפלשתינים ,  לחדש את הדיאלוג מול ירדן ,  להפסיק את גל הבנייה בהתנחלויות ,  ולהבין כי משהו קורה מסביבנו .  באווירה אחרת אפשר לעשות את המעשים שיש להם הצדקה ,  ואשר הצדקתם אינה מספיקה כדי לבצעם באווירה הנוכחית .  

מעלה המוגרבים :  למנוע אסון נוסף
nan
