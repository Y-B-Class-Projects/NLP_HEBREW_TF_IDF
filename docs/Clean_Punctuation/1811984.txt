חצי מיליארד שקלים יושקעו בהצלת מצוקי החוף
הממשלה אישרה השקעה של כחצי מיליארד שקלים בתכנית למניעת התמוטטות מצוקי החוף .  התכנית תכלול הוספת חול לחופים ובניית שוברי גלים לאורך חלק מהחוף .  הירוקים : " זו החלטה אומללה "
 הממשלה אישרה הבוקר  ( ראשון )  ביצוע של שורת פעולות לעצירת התמוטטות מצוקים בחוף הים התיכון .  עלות הפרוייקט ,  שגובש על ידי צוות בין משרדי ,  כחצי מיליארד שקלים .
 מערך ההגנה שייבנה לאורך כ-13 קילומטרים מחוף הים ,  בעיקר באיזורים מאוכלסים ואתרים ארכיאולוגיים .  במסגרת התכנית יוזן חול לחופים ,  יוקמו שוברי גלים ומדרונות המצוק ייוצבו .  על ביצוע התכנית תהיה אחראית מנהלה ייעודית שתוקם לצורך כך והיא תמומן על ידי הממשלה והרשויות המקומיות .
 עיקר בעיית התמוטטות המצוקים מרוכזת באזורי החוף של הרצלייה ,  נתניה ואשקלון .  מדובר בתהליך טבעי המואץ על ידי שינויים אקלימיים ופעולות האדם .  מומחים מעריכים כי המצוק צפוי לאבד כ-50 מטרים מרוחבו במהלך 50-100 השנים הבאות .
 ראש הממשלה בנימין נתניהו אמר לאחר קבלת ההחלטה כי  " קיבלנו היום החלטה חשובה .  מדובר בבעיה לא פשוטה מאחר שהתמוטטות המצוק היא תהליך מתמשך וודאי .  אחרי שנים רבות של התעלמות מהבעיה ,  הממשלה הזאת פועלת ומשקיעה מאות מיליוני שקלים כדי למנוע את התמוטטות המצוקים ,  למנוע פגיעה בחיי אדם ולאפשר לציבור להשתמש בבטחה בחופי ישראל ".  השר להגנת הסביבה ,  גלעד ארדן אמר כי  " השיקום וההגנה על מצוקי החוף ירחיבו את שטחי החוף שיישארו פתוחים לציבור ויאפשרו שימוש בטוח יותר בשטחי המצוק ".  רכז תחום ים וחופים במפלגת הירוקים ,  דרו עזרא אמר כי  " זו החלטה אומללה .  הממשלה ,  במקום לשמור על החופים מתכוונת להשקיע מאות מיליונים כדי לשמור את הנדל"ן של עשירי ישראל .  החופים הצרים שישנם היום בישראל הם תוצאה ישירה של בניית עשרות שוברי גלים אשר גרמו לשיבושים בתנועת החול ,  הרעיון כי הגורם לנזק הוא גם התרופה לו הוא אווילי וחסר תוחלת .  הדרך הטובה ביותר להחזיר את החופים היא הוספת חול קובעה בחופים מהם הוא נגרע ואם יש נדל"ן שנמצא בסכנה - אותו יש לפנות ולהשאיר את החוף הטבעי ". 

חצי מיליארד שקלים יושקעו בהצלת מצוקי החוף
הממשלה אישרה השקעה של כחצי מיליארד שקלים בתכנית למניעת התמוטטות מצוקי החוף .  התכנית תכלול הוספת חול לחופים ובניית שוברי גלים לאורך חלק מהחוף .  הירוקים : " זו החלטה אומללה "
 
