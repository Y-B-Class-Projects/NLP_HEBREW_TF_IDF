פרשת בזק :  שאול אלוביץ' ,  ניר חפץ ושלמה פילבר הם החשודים שנעצרו
לפי החשד ,  ראש הממשלה פעל להטות רגולציות לבזק שבשליטת אלוביץ' בתמורה לסיקור אוהד .  גם בנו ואשתו של אלוביץ' נעצרו ,  וכן מנכ"לית בזק ובכיר נוסף בחברה .  הרשות לניירות ערך :  החשודים פעלו לשבש הליכי חקירה
העצורים בתיק 4000 הם יועץ התקשורת ניר חפץ ,  מנכ"ל משרד התקשורת המושעה שלמה פילבר ,  בעל השליטה בבזק שאול אלוביץ' ,  אשתו איריס ובנו אור - כך הותר הלילה  ( שלישי )  לפרסום ,  בחלוף שתי יממות מרגע מעצרם .  כמו כן נעצרו בתחילת השבוע שני בכירים בפירמידת החברות של אלוביץ' - עמיקם שורר ,  בכיר בבזק שנחשב ליד ימינו של אלוביץ' ,  ומנכ"לית בזק סטלה הנדלר .  על פי ההערכות ,  גם ראש הממשלה בנימין נתניהו צפוי להיחקר בפרשה .
 עם הסרת צו איסור הפרסום הודיעו הבוקר הרשות לניירות ערך ומשטרת ישראל כי  " במסגרת החקירה הצטברו חשדות ביחס לעבירות מתחום טוהר המידות ,  המרמה ,  חוק איסור הלבנת הון וחוק ניירות ערך ,  אשר התבצעו לאורך זמן ,  בתכיפות ובשיטתיות במסגרת מערכות יחסים שהתקיימו בין נושאי משרה בקבוצת בזק לבין עובדי ציבור ומקורביהם וכן חשודים נוספים ".  
עוד נמסר כי מחומר הראיות עולה חשד כי  " כמה מן החשודים המעורבים פעלו באופן בוטה על מנת לשבש הליכי חקירה ולהקשות על מלאכת איסוף הראיות בחקירה ".  בנוסף לכך ,  על פי ההודעה  " נחקרו ברשות ניירות ערך ובלהב 433 במשותף שורה של עדים נוספים ,  עובדי ציבור בעבר ובהווה ,  אנשי תקשורת וגורמים מן המגזר הפרטי והעסקי ". 
לפי החשד במשטרה ,  נתניהו שכיהן גם כשר התקשורת פעל להטות שורת החלטות רגולטוריות לטובת בזק ,  שבשליטת אלוביץ' .  בתמורה ,  חושדים החוקרים ,  פעל אלוביץ' להבטיח לנתניהו סיקור אוהד באתר וואלה !  NEWS ,  שהוא חלק מקבוצת בזק .  בפרשה העידו בין היתר העורך הראשי של וואלה !  NEWS אבירם אלעד ,  מנכ"ל האתר אילן ישועה ,  והעורך הראשי לשעבר ינון מגל .  
יועץ התקשורת ניר חפץ ,  שבעבר ערך את העיתון מעריב ואת מוסף  " 7 ימים "  של ידיעות אחרונות ,  נחשב לאחד האנשים המקורבים ביותר לבני הזוג נתניהו .  לא פעם ,  כאשר התפוצצו פרשות שונות הקשורות לבני הזוג ,  הופיע חפץ בתקשורת והגן עליהם .  בעבר כיהן גם כראש מערך ההסברה הלאומי במשרד ראש הממשלה ובבחירות האחרונות ניהל את מטהה הסברה של הליכוד .
 גם שלמה פילבר נחשב מקורב מאוד לנתניהו ומלווה אותו שנים ארוכות ,  מאז שהיה ראש המטה שלו בתחילת שנות האלפיים .  מיד עם כניסתו למשרד התקשורת ,  במאי 2015 ,  פיטר נתניהו בשיחת טלפון את המנכ"ל הקודם - אבי ברגר - ומינה במקומו את פילבר .  מעצריהם של חפץ ופילבר ,  כמו גם של אלוביץ' ,  בני משפחתו ,  ושורר ,  הוארכו עד ליום חמישי .  מעצרה של הנדלר הוארך עד מחר .  
מטעמו של שאול אלוביץ' נמסר אתמול כי הוא  " מכחיש בכל תוקף את החשדות נגדו .  אנו סמוכים ובטוחים שכאשר הדברים יתבהרו ,  ניתן יהיה להיווכח שלא עבר כל עבירה ".  נתניהו התייחס גם הוא לפרשה וטען שמדובר ב"עוד חקירת סרק בלחץ התקשורת .  מסע הציד התקשורתי נמשך במלוא עוזו .  אחרי שיצא האוויר מתיקי 1000 ו-2000 ואחרי שמתברר שאין בכלל אוויר ב-3000 ,  התקשורת יצרה לחץ כביר לייצר בלון חדש - 4000 .  גם ממנו יצא כל האוויר .  כל ההחלטות שנתקבלו בעניין בזק היו בהתאם להמלצות של ועדות מקצועיות ושל גורמים מקצועיים ". 
מטעמה של איריס אלוביץ' נמסר : " אין שחר לטענות נגד גברת אלוביץ' ואנו משוכנעים שכך יתברר ". 
מטעמו של אור אלוביץ' נמסר : " קיימות טענות עובדתיות ומשפטיות כבדות משקל שיש בהן כדי לשמוט כל בסיס לחשד בעניינו של אור אלוביץ' .  אין לנו ספק שזאת צריכה להיות מסקנת רשויות החקירה בהקדם ". 
וואלה !  NEWS פרסם אתמול הודעה לגולשים בנוגע לפרשה . " בימים האחרונים אתם ,  גולשי וואלה !  NEWS ההולכים ומתרבים ,  שומעים על חקירות וחשדות שקשורים לפרשת בזק ,  ובין השאר גם לאירועים שהתרחשו לכאורה בשנים עברו כאן ,  בוואלה !  NEWS ",  נכתב . " אין לדעת מה יעלה בחקירות אלה ,  אך אלה חקירות חשובות .  לנו ,  עיתונאי וואלה !  NEWS ,  חשוב שתדעו - היום ,  יותר מתמיד - שאנחנו עושים את עבודתנו בעצמאות עיתונאית מלאה ומוחלטת .  אין לחצים שמופעלים מלמעלה ,  אין תכתיבים ואין התערבות בשיקולים העיתונאיים שלנו - לרבות סיקור ראש הממשלה ורעייתו ". 
 ( עדכון ראשון :  0:00 )  

פרשת בזק :  שאול אלוביץ' ,  ניר חפץ ושלמה פילבר הם החשודים שנעצרו
לפי החשד ,  ראש הממשלה פעל להטות רגולציות לבזק שבשליטת אלוביץ' בתמורה לסיקור אוהד .  גם בנו ואשתו של אלוביץ' נעצרו ,  וכן מנכ"לית בזק ובכיר נוסף בחברה .  הרשות לניירות ערך :  החשודים פעלו לשבש הליכי חקירה

