נתניהו התנצל על דבריו על  " הגן המזרחי ":  מחובר לכל עדות ישראל
ראש הממשלה אמר כי לא הייתה לו כוונה לפגוע באיש ,  אחרי תשובתו לשאלת כחלון על מה גרם לו לקדם את דחיית התאגיד . " מוקיר את תרומתן הכבירה של כל העדות ".  ח"כ פרץ : " התנשאות וגזענות "
 ראש הממשלה בנימין נתניהו התנצל היום  ( שישי )  על דבריו כי  " הגן המזרחי "  גרם לו לפעול לדחיית תחילת שידורי התאגיד הציבורי .  דבריו ,  שנאמרו בתשובה לשאלתו של שר האוצר משה כחלון במהלך ישיבת ראשי הקואליציה אתמול ,  גררו ביקורת חריפה בקרב חברי כנסת מהאופוזיציה . 
" לא הייתה לי כוונה לפגוע באיש ",  כתב נתניהו בחשבון הטוויטר שלו . " אני מחובר בנימי נפשי לכל עדות ישראל ,  ומוקיר את תרומתן הכבירה למורשת עמנו ולבניין ארצנו ".  כחלון ,  מצדו ,  טען היום בכלל כי הציטוט לא היה מדויק .  בריאיון לרדיו חיפה אמר שר האוצר כי בישיבת ראשי הקואליציה אתמול  " נתניהו לא אמר הגן המזרחי .  הייתי שם בחדר .  הוא אמר הגן ". 
עוד בוואלה !  NEWS:נתניהו :  לדחות את הקמת התאגיד ;  מקורבי כחלון :  ספין על גבי העובדים"אלף עובדים נזרקים הביתה ":  עובדי רשות השידור פרצו למהדורת  " מבט ".  צפותם משבר הקואליציה :  התאגיד יעלה לאוויר כמתוכנן ,  חוק התקשורת יקודם 
שרת התרבות והספורט מירי רגב התייחסה הבוקר להתנצלותו של ראש הממשלה על אמירתו שפגעה בבני עדות המזרח :" אני שמחה על כך שראש הממשלה בחר להתנצל בכנות בפני עדות המזרח על אמירתו .  חשוב לשמור על המרקם המשלב מזרחיים ומערביים כאחד .  רק ככה נצליח ליצור חברה בריאה וחזקה .שבת שלום ובשורות טובות לכולנו ". 
הבוקר תקף ח"כ עמיר פרץ  ( המחנה הציוני )  את דבריו של נתניהו וטען כי האמירה מבטאת את תפיסת עולמו : " מדובר בגזענות ובהתנשאות שמזכירות לי את הזחיחות של מפא"י שהייתה בשיאה ב-1977 .  אין מדובר בהומור עצמי אלא בחשיפת אמת פנימית אפלה .  זהו עוד ביטוי למדיניות המפלה של נתניהו :  הרי כולם יודעים איפה חסרים בתי חולים בארץ ואיפה יש צפיפות גדולה בכיתות ".  
ח"כ פרץ הוסיף כי  " אני מהאישים הפוליטיים שמעולם לא הסכימו להניח לשסע העדתי או הדתי לשחק תפקיד בשיח הפוליטי ותמיד העדפתי מאבק מעמדי ,  אבל אמירה כזאת מחייבת לעמוד מולה ומדיניות כזאת מחייבת להתקומם ".  
ח"כ מאיר כהן  ( יש עתיד )  תקף גם הוא את אמריתו של נתניהו , " מעניין מה הוא היה אומר על האמירה הזו שלו ,  אם היה אומר אותה גרבוז ?  הגן היחיד שקפץ לו ,  הוא הגן הטבעי שלו - הגן המפלג .  מוטב לו ולכולנו שהוא יחפש במארג הגנטי שלו את הגן היהודי וישקול מילותיו כמתבקש מראש ממשלה .  אני מצפה שיתנצל על האמירה הגזענית והמיותרת ". 
ח"כ יואל חסון  ( המחנה הציוני )  זעם על הדברים ואמר כי  " אלף 'ועדות ביטון' לא יתקנו את תורת הגזע של נתניהו שנחשפה היום ".  לדבריו , " שנתיים עברו מאז שהליכוד ניצח בבחירות .  שנתיים מאז שנתניהו ,  רגב ,  חזן ומי לא אכלו לנו את הראש על הדברים של גרבוז ופתאום נתניהו מספר שיש גן מזרחי שגורם להפכפכות ". 
חסון הוסיף כי הוא  " מתבייש בראש הממשלה שלי שזה מה שהוא חושב עלינו .  זה מה שהוא חושב על חלק גדול מאזרחי ישראל ומתבייש עוד יותר בחבורת האפסים שמקיפה את נתניהו ושותקת על התבטאות מפלגת כזו ".  

נתניהו התנצל על דבריו על  " הגן המזרחי ":  מחובר לכל עדות ישראל
ראש הממשלה אמר כי לא הייתה לו כוונה לפגוע באיש ,  אחרי תשובתו לשאלת כחלון על מה גרם לו לקדם את דחיית התאגיד . " מוקיר את תרומתן הכבירה של כל העדות ".  ח"כ פרץ : " התנשאות וגזענות "
 
