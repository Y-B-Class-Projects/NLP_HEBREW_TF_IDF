הרצוג לצד נתניהו :  השניים נפגשו לדון במשמעויות הסכם הגרעין
רוב חברי האופוזיציה מתנגדים להסכם ההיסטורי בין איראן למעצמות ,  אך שומרים על ממלכתיות .  הרצוג : " למרות המחלוקות ,  אנחנו אופוזיציה אחראית ".  עם זאת ,  יש מי שמפנה אצבע מאשימה : " כישלון חרוץ "
 המערכת הפוליטית סערה אתמול  ( שלישי )  סביב הסכם הגרעין בין איראן למעצמות .  בין הרוב המכריע של חברי הכנסת במשכן שררה תמימות דעים כי ההסכם הוא גרוע .  בעוד חלק מחברי האופוזיציה בחרו להתייצב מאחורי ראש הממשלה בנימין נתניהו ,  היו גם כאלה שהפנו כלפיו את האצבע המאשימה וטענו כי מדובר בכישלון אישי שלו .
 מי שעמד לצדו של ראש הממשלה היה יו"ר האופוזיציה ,  יצחק הרצוג ,  שהעניק ראיונות לכלי תקשורת זרים והדגיש בדבריו כי יעבוד בשיתוף פעולה עם נתניהו . " למרות המחלוקות והחשבונות שעוד יש לעשות על התנהלותו והחלטותיו של ראש הממשלה ,  עדכנתי אותו בשעה האחרונה כי אנחנו ,  כאופוזיציה אחראית ,  מתגייסים ברגע הזה לטובת מדינת ישראל כדי לפעול ככל שניתן לטובת שיפור ביטחונה לאור המצב החדש ",  אמר הרצוג .
 אמש נפגשו השניים בלשכת ראש הממשלה בירושלים .  נתניהו עדכן את הרצוג בסקירות שניתנו בישיבת הקבינט על המשמעויות הביטחוניות של ההסכם ,  והרצוג חזר על דבריו והדגיש כי הוא מתגייס לעשות הכל למען ביטחון מדינת ישראל במצב החדש שנוצר .  לדברי נתניהו ,  העובדה שיש הסכמה בין הקואליציה לאופוזיציה באשר לסכנה לביטחון המדינה ,  חשובה במיוחד .  עוד הוסיף נתניהו כי בנושא זה ,  הקשור לאינטרס הלאומי המשמעותי ביותר ,  חשוב להציג לעולם חזית אחידה .
 לקריאה נוספת:דיפלומטים אירופים : " הסרת הסנקציות שהטלנו לא תלויה באישור הקונגרס"נתניהו ואובמה שוחחו : " ההסכם יזרים כסף לטרור האיראני"נאום נתניהו מעביר מסר לאובמה :  האופציה הצבאית על השולחן 
בדומה להרצוג ,  גם יו"ר ישראל ביתנו ,  אביגדור ליברמן ,  הבהיר כי אינו מעוניין לנצל את הבמה לביקורת כלפי נתניהו ,  ופרסם הודעה אשר תואמת את קו ההסברה הרשמי של ממשלת ישראל .  בהודעת לשכתו של ליברמן נכתב : " הסכמים שמתעלמים מניסיון העבר - מסכנים את העתיד .  ההסכם עם איראן ייזכר בהיסטוריה באותה שורה עם הסכם מינכן ועם ההסכם עם צפון קוריאה .  ההסכם הזה הוא הסכם שמתעלם מהסכנות הגדולות ,  הוא הסכם של כניעה מוחלטת לטרור ולאלימות בלתי מרוסנת בזירה הבינלאומית .  מעל ההסכם הזה מתנוסס דגל שחור והוא ייזכר בהיסטוריה כיום שחור לעולם החופשי כולו ". 
חבר הכנסת עפר שלח  ( יש עתיד )  היה בין אלו שביקרו את נתניהו בנושא .  לדבריו ,  ההסכם הוא  " עדות לכישלון החרוץ של מדיניות ראש הממשלה בסוגיה שאותה ניכס לעצמו וניהל לבדו ,  תוך התעלמות מן הביקורת בישראל ובעולם ,  באמירה השחצנית שהוא יידע לעצור את הגרעין האיראני ".  הוא הוסיף כי  " נתניהו בחר באסטרטגיה של עימות עם הממשל האמריקני ,  תוך שהוא פוסע ברגל גסה לתוך הפוליטיקה בוושינגטון ,  וגרם לכך שישראל לא הייתה מיוצגת בלוזאן או בווינה ולא השפיעה על המשא ומתן ברגעיו הקריטיים ביותר ".  דבריו של שלח הצטרפו לאמירות דומות שאמר אתמול יו"ר מפלגתו ,  יאיר לפיד ,  ולפיהם נתניהו צריך להתפטר בעקבות ההסכם .  לפיד אף התראיין לשורה של רשתות זרות ותקף את ההסכם ואת היעדר המנגנון שיאפשר ביקורות פתע על מתקני הגרעין .  
יו"ר מרצ ,  זהבה גלאון ,  הסכימה כי  " ברור שההסכם אינו מושלם .  ברור שלאיראן יש תכנית גרעין ואני ממש לא מזלזלת בכך שאיראן גרעינית היא איום שישראל .  כמו כל העולם המערבי ,  צריכים לעשות כל מאמץ כדי למנוע ".  עם זאת ,  גלאון ,  בדומה ללפיד ,  מתחה ביקורת חריפה על נתניהו בפוסט בעמוד הפייסבוק שלה : " לצערי ,  ההתנהלות של נתניהו סביב הסוגיה ,  האמירות הפומביות נגד האמריקנים וההתערבות בפוליטיקה פנימית ,  העלו את יחסי ישראל וארצות הברית על מסלול התנגשות ,  ובמקום להיות חלק מהפתרון של הקהילה הבינלאומית ,  ישראל הפכה להיות חלק מהבעיה ". 
המפלגה היחידה אשר בירכה בפה מלא על ההסכם הייתה הרשימה המשותפת ,  שפרסמה גילוי דעת . " זהו ניצחון של רצון העם האיראני ושל מאבקו להסרת המצור והסנקציות מעל מדינתו וסירובו להיכנע לכפיות הבינלאומיות ",  נכתב .  
הרשימה המשותפת דרשה גם להחיל פיקוח על הכור הגרעיני של ישראל . " אנו קוראים לכונן מזרח תיכון נקי מנשק גרעיני והשמדה המונית ,  כולל בישראל ,  ודורשים שישראל תחתום על האמנות הבינלאומית ולהטיל עליה פיקוח בינלאומי ופיקוח ארגונים נגד נשק גרעיני ",  נכתב בהודעת המפלגה .
 לפניות לכתב עמרי נחמיאס :  omri_n@walla.net.ilלפניות לכתב אמיר תיבון :  amir.tibon@walla.co.il
 ( עדכון ראשון :  22:49 )  

הרצוג לצד נתניהו :  השניים נפגשו לדון במשמעויות הסכם הגרעין
רוב חברי האופוזיציה מתנגדים להסכם ההיסטורי בין איראן למעצמות ,  אך שומרים על ממלכתיות .  הרצוג : " למרות המחלוקות ,  אנחנו אופוזיציה אחראית ".  עם זאת ,  יש מי שמפנה אצבע מאשימה : " כישלון חרוץ "
 
