אובמה ישאל את נתניהו :  איך תמנע מדינה דו-לאומית ? 
ראש הממשלה ימריא היום לוושינגטון לביקור שבמרכזו יעמדו שתי סוגיות :  חבילה ביטחונית נדיבה במיוחד שיציע הנשיא אובמה לישראל ,  וצעדים שישראל יכולה לנקוט כדי לשפר את המצב מול הפלסטינים
ראש הממשלה בנימין נתניהו ימריא היום  ( ראשון )  לביקור מדיני בוושינגטון ,  שבמרכזו פגישה עם הנשיא ברק אובמה .  זו תהיה הפעם הראשונה ששני האישים נפגשים מאז תחילת 2015 .  שיחתם צפויה להתמקד בחבילת הסיוע הביטחוני שישראל תקבל מארצות הברית ,  ובצעדים שישראל יכולה לנקוט כדי להקל על הפלסטינים בעזה ובגדה המערבית .
 בנושא החבילה הביטחונית מתקיימים מזה כמה שבועות מגעים אינטנסיביים בין בכירים ישראלים ואמריקנים .  ישראל מוטרדת מכך שהאמריקנים הסכימו להעביר שורה של מערכות נשק איכותיות למדינות המפרץ ,  כפיצוי על הסכם הגרעין עם איראן שהמדינות הללו התנגדו לו .  נתניהו יבקש מאובמה  " פיצוי "  לישראל לא רק בגלל ההסכם עצמו ,  אלא גם כקונטרה ל"פיצוי "  שקיבלו המדינות הערביות במפרץ ,  כך שהיתרון הצבאי המובהק של ישראל באזור לא יעורער .  
לקריאה נוספת:גורם בבית הלבן : " אין הצדקה להעלאה ניכרת בסיוע הביטחוני לישראל"בבית הלבן מודים :  אין סיכוי להסכם ישראלי-פלסטיני בשנה הקרובהנתניהו מתנער מדברי ברץ : " אינם ראויים ואינם משקפים את עמדותיי "  
נתניהו אמר הבוקר בפתח ישיבת הממשלה השבועית כי וושינגטון מחויבת לביטחון ישראל ,  גם בזמנים שבהם היחסים בין הצדדים מתוחים . " מיד לאחר הלווייתו של הנשיא החמישי יצחק נבון אני יוצא לוושינגטון כדי להיפגש עם הנשיא אובמה .  השיחה עם הנשיא תיסוב על האירועים האחרונים במזרח התיכון ,  לרבות בסוריה ,  התקדמות אפשרית עם הפלסטינים או לפחות ייצוב המצב מולם ,  וכמובן חיזוק ביטחונה של מדינת ישראל - דבר שארה"ב מחויבת לו תמיד ,  תוך שמירה על היתרון היחסי של מדינת ישראל מול מזרח תיכון משתנה ומעגל פחות משתנה ",  אמר . 
" אני מאמין שהפגישה הזאת חשובה על מנת להבהיר את המשך הנתיב של הסיוע האמריקני לישראל בעשור הקרוב .  זה יהיה צעד צעד נוסף למימוש הבנה בכיוון זה .  בנוסף אני אפגש עם הקהילות היהודיות בארה"ב בכנס השנתי שלהן ,  ועם גורמים רבים אחרים בציבוריות האמריקנית ".  
אובמה צפוי להפגין נדיבות בנושא הביטחוני .  שנה לפני הבחירות לנשיאות ,  ואחרי מאבק קשה בין המדינות בנושא האיראני ,  לאובמה יש אינטרס מובהק להצטייר כמי שהעניק לישראל את החבילה הביטחונית הגדולה אי פעם .  בניגוד לטענות שהעלו אישים שונים בישראל - כמו למשל דוברו המיועד של נתניהו ,  רן ברץ - אובמה הוא הנשיא שבתקופתו הגיע הסיוע הביטחוני של ארצות הברית לישראל לשיא של כל הזמנים .  יעידו על כך בכירים לשעבר כגון אהוד ברק ודן מרידור .  עבור אובמה מדובר בנושא שהוא רוצה שיהפוך לחלק מהמורשת שלו ,  אבל גם במדיניות שתסייע להילרי קלינטון להדוף את האשמות הרפובליקנים במערכת הבחירות הקרובה ,  כאילו היא שירתה תחת נשיא עוין לישראל .
 בהקשר הפלסטיני מי שינסה להפגין נדיבות הוא דווקא נתניהו .  ראש הממשלה עקב בעניין אחרי הדברים שאמרו בימים האחרונים בכירי ממשל אובמה ,  על כך שהנשיא מבין כי עד לתום כהונתו אין סיכוי לחתום על הסכם שלום ישראלי-פלסטיני .  אלא שנתניהו יודע כי אין משמעות הדבר שאובמה מתכוון לוותר על פיתרון שתי המדינות - להפך .  הנשיא מתכוון לשאול את נתניהו במהלך פגישתם את השאלה הבאה :  אם אתה באמת מתנגד למדינה דו-לאומית ,  כפי שאתה מצהיר ,  מה אתה מתכוון לעשות כדי לפחות לשמר את פתרון שתי המדינות כאפשרות עתידית ?  

נתניהו עסק רבות בשבוע האחרון בניסיון לגבש תשובה לשאלה הזו .  הוא לא מתכוון לדבר עם אובמה על פינוי התנחלויות וגם לא על הקפאת בנייה - מעבר להקפאה בפועל שכבר קיימת היום - אבל יש דברים אחרים שעומדים על הפרק .  ביניהם ניתן למנות הקלות תנועה לפלסטינים בגדה ,  עידוד יוזמות כלכליות בשטחים וחיזוק כוחות הביטחון של הרשות הפלסטינית - שממשיכים לסייע לצה"ל במאבק בטרור גם בגל הנוכחי .  נתניהו מוגבל מאוד מבחינה פוליטית - כמעט כל  " מחווה "  שלו כלפי הפלסטינים עשויה לעורר זעם ומחאה משורות ממשלתו .  אבל הוא מבין היטב שאם לא יעשה דבר ,  הצעדים שיינקטו נגד ישראל רק ילכו ויחריפו .  
תוך כדי השהות בוושינגטון ,  יועצו של נתניהו לענייני ביטחון לאומי ,  יוסי כהן ,  יהיה עסוק גם במשבר הנוכחי בין ישראל לאיחוד האירופי .  בימים הקרובים - אולי אפילו תוך כדי הביקור של נתניהו בארצות הברית - צפויות להתפרסם ההנחיות האירופיות לסימון מוצרים מההתנחלויות .  
נתניהו מבין היטב שכאשר נשיא ארצות הברית מודיע שלא יהיה יותר משא ומתן ישראלי-פלסטיני ,  הדבר מעודד את אירופה להגביר את הפעלתנות שלה בנושא .  בדיוק כפי שאובמה יציע לישראל ציוד ביטחוני רב-ערך כדי להרגיע את המתיחות סביב איראן ,  נתניהו ינסה להציע מחוות שונות לפלסטינים בניסיון להרגיע את המתיחות מול האירופאים .  
בפעם הקודמת שנתניהו ביקר בארצות הברית הביקור החל בצורה חיובית ,  אבל אז התרחשו שני פיגועי טרור קשים בתוך 48 שעות ,  בשעה שנתניהו עשה את השבת בניו יורק .  נתניהו ואובמה מקווים שניהם שהפגישה הנוכחית תעבור ללא תקלות ומשברים - מלבד הנזק הגדול שכבר גרמה התבטאותו של רן ברץ נגד הנשיא .  לא ברמה האישית ובוודאי לא ברמה הביטחונית .  הדבר יקל על שניהם לסמן את פגישתם כמוצלחת ,  ולהעמיד פנים - לפחות בינתיים - שהמשבר ביחסי ישראל-ארצות הברית נמצא מאחורינו .  
מ"האיחוד הלאומי "  נמסר בתגובה כי : " אין לנתניהו מנדט מציבור הבוחרים שלו להתנהל מול ארצות הברית במתווה סתרים שאף אחד לא יודע על מהותו ".  עוד נמסר מהם ,  כי  " אנו מקווים כי בעת פגישת אובמה נתניהו ישמור נתניהו על האינטרסים של ישראל ולא יפליג במתווה לבניית האמון עם הפלסטינים .  ראוי כי ישמור על אמון עם ישראל בכך שיראו ויבינו שהמנהיגים שלה קודם לכל ,  שומרים על בטחונם וחוזקתם של תושביה ". 
לפניות לכתב אמיר תיבון :  amir.tibon@walla.co.il 

אובמה ישאל את נתניהו :  איך תמנע מדינה דו-לאומית ? 
ראש הממשלה ימריא היום לוושינגטון לביקור שבמרכזו יעמדו שתי סוגיות :  חבילה ביטחונית נדיבה במיוחד שיציע הנשיא אובמה לישראל ,  וצעדים שישראל יכולה לנקוט כדי לשפר את המצב מול הפלסטינים

