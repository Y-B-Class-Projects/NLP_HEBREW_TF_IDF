הלוחם הדרוזי שהציל את חיי נתניהו בסיירת הלך לעולמו
כשהיה בן 16 סלים שפי חצה את הגבול הסורי והתגייס לצה"ל .  לאחר שירות בסיירת מטכ"ל הוא היה לראש מועצת מג'דל שמס . " ראשי ממשלה וקצינים העריכו אותו ",  אומר חברו אבי דיכטר
הוא לחם למען מדינת ישראל מאז שהיה בן 16 ,  ובעדה הדרוזית הוא נחשב לגיבור .  ראש מועצת מג'דל שמס לשעבר ,  סלים שופי ,  מת בשבוע שעבר והוא בן 82 .  בזמן שירותו הצבאי בסיירת מטכ"ל הוא נפגש עם מי שהיה אז מפקד אלמוני ושמו בנימין נתניהו - והציל את חייו .  באחת הפעילויות המסווגות הוא סיכן את עצמו ,  כדי שביבי ושאר הלוחמים מהסיירת יוכלו לשוב למדינת ישראל בשלום .  את דרגת הרב-סרן העניק לו הרמטכ"ל לשעבר ושר הביטחון ,  אהוד ברק .  
שופי נולד בשנת 1931 בכפר מג'דל שמס ,  שהיה תחת ריבונות סורית עד לכיבוש רמת הגולן במלחמת ששת הימים .  עוד קודם לכן ,  כשהיה בן 16 ,  החליט שופי לחצות את הגבול בגפו ,  והתגייס לצה"ל .  עם הקמת סיירת מטכ"ל בשלהי שנות החמישים ,  הצטרף שופי ליחידת העילית של צה"ל ,  המתמחה באיסוף מודיעין בשטח איוב .  
במהלך השירות השתתף שופי במבצעים שונים ומגוונים ;  אחת הפעילויות המבצעיות הזכורות ביותר בקריירה הצבאית שלו אירעה בסוף שנות השישים .  שופי נשלח לסוריה מטעם כוחות הביטחון ,  והופקד על אבטחת לוחמי סיירת מטכ"ל ששהו בשטח אויב .  נתניהו ,  שפיקד על חיילי הסיירת ,  שמר על קשר רציף עם שופי כדי שיוכלו לשוב לשטח ישראל מבלי שיבחינו בהם .
 אלוף  ( מיל' )  עוזי דיין ,  שהיה אז מפקד פלוגה ,  נשאר עם שאר הלוחמים במוצב החרמון . " אני והצוות שלי ירדנו ועלינו את החרמון במשך 36 שעות רצופות ,  כדי להוציא בשלום את הצוות של ביבי ",  מספר דיין בהתרגשות . " הכל התנהל בתוך סערת שלגים ,  זה היה מאוד מסוכן .  פגשתי את סלים בסוריה בשביל להחזיר את ביבי וחייליו לשטח מדינת ישראל .  הוא היה לוחם אמיץ בצורה יוצאת דופן .  בזכותו הצוות חזר בשלום ללא כל היתקלות ".  במהלך השנים דיין ושפי הפכו לחברים טובים . " הוא השתתף בהרבה מאוד מבצעים שלא ניתן לספר עליהם ",  אומר דיין . " הוא היה חבר אמת ,  שקט ,  צנוע וגאה בעדה שלו ובמדינת ישראל ".  
גם ראש השב"כ לשעבר ,  ח"כ אבי דיכטר ,  שהיה אף הוא לוחם בסיירת ,  מתאר את שופי כ"חייל אמיץ עם לב של גיבור ".  לדברי דיכטר , " כלוחם ,  הוא ביצע דברים יוצאי דופן ,  שלא כל אחד היה מבצע .  בזכות הגבורה שלו הרבה חיילים ניצלו ממוות .  במהלך השירות הצבאי שלו ,  הוא זכה להתיידד עם ראשי ממשלות וקצינים בכירים בצה"ל .  כולם העריכו וכיבדו את אומץ הלב שלו ".  
בתום קרירה צבאית מרשימה ,  לאחר שקיבל דרגת רב-סרן מהרמטכ"ל לשעבר ,  ושר הביטחון ,  אהוד ברק ,  שופי פרש לאזרחות ונבחר לעמוד בראש מועצת מג'דל שמס .  
שופי נמנה עם מיעוט מקרב תושבי הכפר שמחזיק באזרחות ישראלית .  עד היום ,  מרבית הדרוזים ברמת הגולן ,  ובכלל זה תושבי הכפר ,  שומרים על נאמנות לשלטון הסורי ,  מסרבים להפוך לאזרחים ישראלים ומסתפקים בתעודת תושב בלבד .  במהלך השנים ,  הואשמו כמה תושבים ממג'דל שמס בעבירות ריגול לטובת סוריה ואפילו בחודשים האחרונים ,  במקביל לדיווחים על רצח העם בסוריה ,  נרשמו בכפר גילויי תמיכה בנשיאה ,  בשאר אסד .  המציאות הפוליטית הבעייתית המאפיינת את הכפר זה שנים רבות ,  הובילה לכך ששופי לא נבחר לראשות המועצה בבחירות כלליות אלא בהצבעה אישית בו על ידי חברי המועצה .  
במהלך כהונתו נרשמו לא מעט חילוקי דעות עם תושבי הכפר .  יש בהם מי שטענו כי שופי דאג יותר לגלות הזדהות למדינת ישראל ולאזרחיה ,  מאשר לטובת התושבים .  עם זאת ,  רבים גם רוחשים לו כבוד .
" ב-11 שנים שבהן היה ראש מועצה ,  הוא פיתח את הכפר בצורה יוצאת דופן - בנה קריית חינוך ,  שיפר תשתיות של ביוב ומים .  איש של עשייה ".  סיפר חברו הקרוב ,  ראש המועצה הנוכחי ,  דולן אבו סאלח . " הוא היה אדם מיוחד ,  גיבור מסוג אחר ,  שאין עוד כאלה במדינה .  תמיד הזדהה עם גורל המדינה ,  למרות הסיטואציה הפוליטית המורכבת ברמת הגולן .  בכל ביקור של ראש הממשלה אצלנו ,  ביבי היה מספר כל פעם מחדש איך שופי הציל את חייו .  בעדה כולם מכירים את הסיפור ,  אבל שופי אף פעם לא סיפר לאף אחד ,  שמר על זכות השתיקה ".  
שופי נפטר בשבוע שעבר ממחלה .  הוא נטמן בבית העלמין בכפרו .  מלבד תושבים רבים שבאו לחלוק כבוד אחרון לראש המועצה לשעבר ,  הגיעו להלוויה גם חבריו הקרובים מהסיירת ,  דיין ודיכטר ,  וספדו לו במילים חמות .  דיין גם מארגן ערב הוקרה לזכרו של שופי ,  שיתקיים במג'דל שמס במלאות 30 יום למותו . " לשופי מגיע כבוד גדול של לוחמים ",  הוא מצהיר ,  ומציין שלערב יוזמן גם ראש הממשלה בנימין נתניהו , " שכיבד את שפי מאוד ".   " נקיים ערב זיכרון מיוחד ",  הוא אומר , " ונספר על קורות חייו של הלוחם הדרוזי שהגן בחירוף נפש על מדינת ישראל ואזרחיה ".  

הלוחם הדרוזי שהציל את חיי נתניהו בסיירת הלך לעולמו
כשהיה בן 16 סלים שפי חצה את הגבול הסורי והתגייס לצה"ל .  לאחר שירות בסיירת מטכ"ל הוא היה לראש מועצת מג'דל שמס . " ראשי ממשלה וקצינים העריכו אותו ",  אומר חברו אבי דיכטר

