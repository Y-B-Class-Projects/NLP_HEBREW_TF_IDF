נתניהו יציג תכנית קיצוצים חדשה ,  המע"מ יעלה ב-1%
בעוד כשבוע יציג ראש הממשלה תכנית לקיצוצים מתקציב השנה הנוכחית ,  שיכללו בין היתר עלייה במע"מ ובמחירי הסיגריות - ויכנסו לתוקף כבר בשבוע הבא . " לא אתן שנהיה אירופה "
 ביום שני הקרוב ,  יביאו ראש הממשלה נתניהו ושר האוצר שטייניץ לישיבת הממשלה תכנית לקיצוץ רוחבי של 700 מיליון שקלים מתקציב השנה הנוכחית בכל משרדי הממשלה - על מנת לממן את תכנית המאבק במסתננים ,  הרפורמה במערך הכיבוי ,  וכן חקיקה פרטית הדורשת תוספות תקציביות .  
בין הגזירות החדשות שייכנסו לתוקפן עוד בשבוע הבא ,  צפויה העלאה של המע"מ ב1% וייקור חפיסות הסיגריות בשניים עד שלושה שקלים לחפיסה ,  כך דווח בערוץ 2 .  הקיצוצים החדשים ייכנסו לתוקף על רקע עלייה נוספת במחירי הדלק של חצי שקל לליטר .  בשנה הבאה ,  צפוי להכנס לתוקף גם מס עשירים ,  למרוויחים למעלה ממיליון שקלים בשנה .  
במקביל ,  בשבועות הקרובים ,  צפוי ראש הממשלה להגיש את התקציב לשנת 2013 ,  שיכלול קיצוצים והעלאות מסים במוצרי צריכה בהיקף של מיליארדי שקלים .  עם זאת ,  הנחה ראש הממשלה לוודא כי הגזירות הכלכליות לא יביאו לפגיעה בציבור הקשישים ,  הנכים וניצולי השואה .
" יש כלל אחד פשוט בכלכלה שצריך לשמור עליו - אין ארוחות חינם ",  אמר היום נתניהו ,  על רקע דיווחים על גזירות קשות ,  העלאת מסים וקיצוצים של מיליארדים לקראת גיבוש תקציב המדינה לשנת 2013 . " מי שאומר שאפשר להוציא כסף בלי חשבון ,  בלי כיסוי ,  למטרות פופוליסטיות - פשוט מסכן את מדינת ישראל ויכול להביא אותה בקלות למצב שראינו בכלכלות מובילות באירופה שנמצאות על סף פשיטת רגל ",  אמר נתניהו ,  בפגישה שקיים עם ראשי משק האנרגיה בלשכתו בירושלים . " זה לא קרה פה ,  אני לא אתן שזה יקרה פה .  אנחנו שומרים גם על הביטחון וגם על הכלכלה על ידי שמירה על דרך אחראית ".  
בעוד ההערכות על הקדמת הבחירות מעמידות סימני שאלה מעל תהליך גיבוש התקציב לשנה הבאה ,  בימים האחרונים דווח כי התוכנית הכלכלית המתגבשת באוצר כוללת קיצוצים בסך מיליארדי שקלים ,  וכן העלאת מסים על סיגריות ,  אלכוהול ומוצרי צריכה נוספים .  נתניהו הדגיש הערב כי יציבותה הכלכלית של ישראל אל מול המשבר העולמי מחייבת התנהגות כלכלית אחראית . 
" הטלטלה הכלכלית שאנחנו מצויים בה ,  לא רק שלא פחתה בעולם ,  היא בעצם הולכת ומתעצמת ",  אמר לראשי משק האנרגיה והדגיש את הורדת דירוג האשראי במספר מדינות מובילות בשנה האחרונה . " זה לא קרה לנו ,  כי אנחנו שמרנו על כללים של התנהגות כלכלית אחראית ואנחנו נמשיך לעשות את זה .  אנחנו יודעים כלל אחד פשוט בכלכלה שצריך לשמור עליו ,  'אין ארוחות חינם' ". 
נתניהו תקף את מי שמבקר את מדיניותו הכלכלית ופירט חלק מההחלטות שקיבל בשנה האחרונה ,  שדורשות מימון תקציבי רחב ,  דוגמת החלת חינוך חינם בגני הילדים ,  השלמת הגדר בגבול מצרים לעצירת זרם המסתננים ,  והאיומים הביטחוניים . " אנחנו נערכים עם מערכות טכנולוגיות שונות ומערכות נשק חדשות והגנה חדשות אל מול האיומים החדשים - וזה עולה כסף ".  נתניהו הדגיש כי  " אין ארוחות חינם .  כדי לממן את זה אנחנו צריכים לעשות את התיקונים הדרושים בתקציבים ונעשה את זה כבר ביום שני הקרוב בישיבת הממשלה ואחר כך בהגשת תקציב אחראי ". 
לפניות לכתבת :  tal_sh@walla.net.il

נתניהו יציג תכנית קיצוצים חדשה ,  המע"מ יעלה ב-1%
בעוד כשבוע יציג ראש הממשלה תכנית לקיצוצים מתקציב השנה הנוכחית ,  שיכללו בין היתר עלייה במע"מ ובמחירי הסיגריות - ויכנסו לתוקף כבר בשבוע הבא . " לא אתן שנהיה אירופה "
 
