חרף המלצת ועדת הכלכלה :  ראש הממשלה יחתום היום על מתווה הגז
אף שוועדת הכלכלה קבעה השבוע כי אין הצדקה להעברת המתווה באמצעות סעיף 52 ,  כפי שמתכנן נתניהו לעשות בשבתו כשר הכלכלה ,  יחתום ראש הממשלה היום על המתווה .  שתי עמותות סביבתיות כבר הגישו צו ביניים למניעת החתימה
ראש הממשלה בנימין נתניהו יחתום היום  ( חמישי )  על מתווה הגז ,  חרף המלצת ועדת הכלכלה שקבעה כי אין לעשות שימוש בסעיף 52 של חוק ההגבלים העסקיים ,  שמאפשר לראש הממשלה בשבתו כשר הכלכלה להעבירו משיקולים ביטחוניים .  למסקנות הוועדה בכל מקרה לא היה תוקף מחייב כלפי ראש הממשלה ורק בג"ץ יוכל לעכב את המתווה .  ראש הממשלה ושר האנרגיה יובל שטייניץ יגיעו היום ב-12:00 לפארק האקו-תעשייתי נאות חובב כדי לחתום על המתווה .  
אתמול בבוקר הגישה עמותת הפורום הישראלי לשמירה על החופים בשיתוף עם מטה המאבק להרחקת הזיהום מהאוכלוסייה בקשה דחופה לצו ביניים שיורה לראש הממשלה לא לחתום על אישור סופי על סעיף 52 במסגרת תפקידו כשר הכלכלה .  לפי נימוקי העתירה , " צו ביניים זה מבוקש על מנת למנוע את חתימת ו/או השתכללותם של הסכמי הסחר הבינלאומיים ,  העלולים לכבול את מדינת ישראל משינוי המתווה ו/או תכניות המתאר הסטטוטוריות המסדירות את הפקת הגז ". 
נתניהו אמר אתמול בדיון במליאה כי יקרא את ההמלצות של ועדת הכלכלה וכבר מחר ייתן את תשובתו עליהן . " המתווה נותן ,  כך אני מאמין ,  סיכוי לפתח עוד שדות ,  להביא עוד אסדות ,  לייצר תחרות ,  להבטיח את הביטחון האנרגטי של ישראל ".  ראש הממשלה הוסיף כי בחודש הבא ייפגש עם ראש ממשלת יוון ועם נשיא קפריסין . " נדבר על הגז ,  על המלחמה בטרור ובאיסלאם הקיצוני ,  שת"פ כלכלי ומסחרי בין המדינות ",  אמר .  
בדיון שנערך בנושא העוני ,  אמר נתניהו כי מדובר במרכיב נוסף למלחמה בעוני . " אנחנו עומדים לקבל הרבה מאוד משאבים שיעזרו לנו בחברה ,  ברפואה ,  בחינוך .  לצערי זה הפך לדיון פוליטי ,  אני לא רואה את זה כעניין פוליטי .  פיתוח שדות הגז הטבעי חשוב מאוד לקידום המדינה .  אסור שהגז יישאר בים .  חייבים להוציא אותו מהאדמה .  אני חושב שמתווה הגז יאפשר למצות את המתנה שקיבלנו מהטבע .  בלעדיו נישאר עם מונופול קטן ". 
מפלגת המחנה הציוני הודיעה ביום שני כי תפנה לבג"ץ כדי שיעכב את המתווה . " איש בציבור לא מבין על מי נתניהו מגן ואת האינטרסים של מי הוא משרת ",  אמר יו"ר המפלגה ויו"ר האופוזיציה יצחק הרצוג השבוע .  
לדבריו , " העתירה תתמקד בנשיאת שם הביטחון לשווא .  אם ראש הממשלה יבחר להתעלם ולבטל בגסות את המלצתה של ועדת הכלכלה שקיימה דיונים מעמיקים בהובלת יושב הראש שלה ובהשתתפותם הבולטת של ח"כ יחימוביץ וח"כ נוספים מסיעתנו לא תיוותר לנו ברירה ,  אלא לפנות לבג"צ נגד השימוש המעוות בסעיף 52 בחוק ההגבלים ונגד כבילת ידיהן של ממשלות העתיד בהבטחה מעוותת של הקפאת השינויים הרגולטריים לשנים קדימה ".  הרצוג הוסיף : " איש בציבור לא מבין על מי נתניהו מגן ואת האינטרסים של מי הוא משרת כאשר הוא מקדם מתווה גז לא הוגן ולא הגון שלא ייטיב עם אזרחי ישראל וכלכלת ישראל ".  
חברת הכנסת שלי יחימוביץ אמרה כי  " המאבק נגד שעבוד המדינה למונופול פרטי שישלוט בכלכלתה ,  בביטחונה ,  ברווחת אזרחיה ובצמרת הפוליטית שלה - לא רק שלא יסתיים אם וכאשר יפעיל ראש הממשלה את סעיף 52 ,  הוא רק יתחיל .  בכוונתנו להשתמש בכל כלי ציבורי משפטי ופרלמנטרי כדי להגן על הציבור מפני ראש ממשלה שבלהיטותו להעניק את נכסי הציבור לתשובה ולנובל - איבד כליל את הבלמים ". 
ביום שלישי האחרון הגיע ראש הממשלה לוועדת הכלכלה של הכנסת בשבתו כשר הכלכלה ,  במטרה לנמק את עקיפת הממונה על ההגבלים העסקיים באמצעות שימוש בסעיף ביטחוני שמעולם לא נעשה בו שימוש .  יחד עמו התייצב שר האנרגיה והמים יובל שטייניץ וראש המוסד הנכנס יוסי כהן .  נתניהו הסביר כי הוא נדרש לעקוף את הממונה על ההגבלים העסקיים לנוכח דוחות מודיעניים שאליהם נחשף ובשם התחרות .  זאת אף שביכולתו לעקוף את הממונה משיקולים ביטחוניים בלבד .  
במהלך הדיון התלוננו חברי הכנסת כי ראש הממשלה אינו עונה על שאלותיהם .  ח"כ יחימוביץ' דרשה להוסיף לפרוטוקול כי לדעתה חובת ההיוועצות לא מתקיימת בוועדה ,  שכן נתניהו ,  שטייניץ ואחרים משיבים נאומים ולא תשובות לשאלות שהופנו אליהם .  כבל ,  בתגובה ,  רמז כי השאלות שנותרו ללא תשובה יצטרכו לקבל מענה בפורום אחר ,  וייתכן גם במבחן המשפט .  כבל התכוון לכך שפרוטוקול הוועדה יועבר לעיון שופטי בג"ץ .
 במטה המאבק נגד מתווה הגז ,  שערך הפגנות שבועיות בנושא ,  התאכזבו מדבריו של נתניהו בוועדת הכלכלה . " נתניהו ,  המשמש גם שר הכלכלה ,  הזכיר את חשיבות הביטחון האנרגטי וייצוא הגז באותה נשימה ,  מה שמהווה סתירה .  במדינת ישראל אין מספיק גז לייצוא מופקר ,  מה שיפגע בביטחון האנרגטי והעצמאות האנרגטית של ישראל .  אזרחי ישראל לא קיבלו תשובה להעדפת האינטרסים של טייקוני הגז על שלהם ". 
 ( עדכון ראשון :  19:09 )  

חרף המלצת ועדת הכלכלה :  ראש הממשלה יחתום היום על מתווה הגז
אף שוועדת הכלכלה קבעה השבוע כי אין הצדקה להעברת המתווה באמצעות סעיף 52 ,  כפי שמתכנן נתניהו לעשות בשבתו כשר הכלכלה ,  יחתום ראש הממשלה היום על המתווה .  שתי עמותות סביבתיות כבר הגישו צו ביניים למניעת החתימה

