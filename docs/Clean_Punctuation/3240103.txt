נשיאות ללא התנשאות :  נחמה ריבלין הייתה מהאהובות שבכול הגברות הראשונות
מותה של רעייתו הנשיא הביא להסכמה לאומית נדירה שהדגישה השוני בין ענווה ופשטות-הליכות ,  לבין המוניות הרודפת כבוד שאין להשיגו .  הזוג ריבלין ,  נטולי גינוני אדנות ושררה ,  וכך תיזכר גם נחמה .  זהו דגם אחר ממנהיגים שונים התובעים באופן תכוף כבוד ויחס מועדף
התגובה הציבורית הנרחבת על מותה של נחמה ריבלין ,  עד כדי הסכמה לאומית נדירה ,  המחישה מה שבדרך כלל מורגש אך אינו מבוטא :  השוני שבין התנשאות לבין נשיאות וההבדל שבין עממיות ,  במובן של ענווה ופשטות-הליכות ,  לבין המוניות הרודפת כבוד שאין להשיגו והמבקשת להשתרר על הזולת .
 ראובן  ( רובי )  ריבלין ,  הנשיא הראשון שכינויו הוא חלק רשמי משמו - לא היו פרויק'ה קציר ,  איציק נבון או מויש קצב - נטול גינוני אדנות ושררה .  כך תיזכר גם נחמה .  זה דגם אחר ,  עד כדי היפוך ,  מהזוג השוכן ברחוב בלפור והתובע תדיר להשוות את היחס אליו ,  בביקורת המדינה ובמשטרה ובפרקליטות ,  לזה שכלפי דיירי בית הנשיא ;  ויש גם המגדילה לדרוש ומחפשת מקבילים ראויים בארמון האליזה ובבית הלבן .
 לחיים ויצמן הונפק מספר הזהות 000001 .  שש ספרות ,  כיאה למדינה בת מאות אלפים בלבד .  דוד בן גוריון הסתפק ב-000003 .  ביניהם היתה ורה ויצמן .  המתח שבין 1 ו-3 ,  בין ראשה הסמלי של המדינה לבין ראשה המעשי של הממשלה שהוא מספר אחת האמיתי ,  ליווה את הפוליטיקה הישראלית בעיקר ממרחק בטוח של מינוי אישים נטולי עוצמה או שאפתנות כמועמדי מפלגת השלטון לנשיאות .  כשמפלגה זו הפסידה  ( הליכוד לעבודה ב-1978 ,  העבודה לליכוד ב-2000 )  הסתמנו צרות באופק .  נבון היה גורם חשוב באילוץ מנחם בגין להקים ועדת חקירה בעקבות טבח סברה ושתילה .  כשלונו של אהוד ברק בהצבעה על בחירת שמעון פרס ,  לנוכח מאמץ ממוקד של אריאל שרון לטובת קצב ,  בישר לממשלת ברק רעות שאכן התממשו במהרה .  
פרס היה ציר מרכזי בברית הבכירים - שרים וקצינים - שבלמה את גחמות ההפצצה של בנימין נתניהו באיראן .  לפתע התברר לנתניהו ,  שהתרגל לעזר ויצמן כנשיא שלא הזיק לו בתקופת כהונתו הראשונה ,  שבנוסף לרמטכ"ל ולראש המוסד ולראש אגף החקירות במשטרה וליועץ המשפטי לממשלה ,  עליו להתחשב גם בכוחו של הנשיא .  אמנם כוח מוגבל ,  כשלעצמו ,  אך מחוץ לשליטת ראש הממשלה ,  חסין מהדחה ,  וכשהוא נוסף לגורמים האחרים המסתייגים מנתניהו מסוגל לסייע להם להגיע למסה קריטית .  
לכן לא רצה נתניהו ,  בתום כהונת פרס ,  בנשיא בכלל ובריבלין בפרט .  ריבלין אומר את דעתו ,  שאינה זהה בהכרח לזו של נתניהו ,  ולפיכך אינו משתייך לשני הסוגים היחידים המקובלים עליו - אומרי הן ואומרי אמן .  קשה לדמות את ריבלין ,  או את ידידו ושכנו בני בגין ,  יושבים בסיעת הליכוד בכנסת ומשתפים פעולה כמנהג הביטנים והאמסלמים ,  השטייניצים והסערים עם מעלליו המקוממים של נתניהו .
 ואשר לסגנון ,  די להציג את ביבי ושרה מול רובי ונחמה .  הנה ,  כתרגיל בניתוח השוואתי של תמלילים בסדרת  " רעייתי שרה ואני ",  שני הספדים . " יחד עם כל אזרחי ישראל ",  הודיע נתניהו הבוקר , " רעייתי שרה ואני מביעים צער עמוק על פטירתה של רעיית נשיא המדינה נחמה ריבלין ז"ל .  כולנו התפללנו לרפואתה במהלך התקופה האחרונה בה נלחמה בגבורה ובתעצומות נפש על חייה .  אנו שולחים תנחומים מעומק ליבנו לנשיא המדינה ולכל בני משפחתו .  יהיה זכרה ברוך ".  45 מלים ,  אף לא אחת מהן על סגולותיה האישיות של נחמה ,  ובל ייזכר השם המפורש ראובן ריבלין .  
לעומת זאת ,  כשנתניהו רוצה להביע רגשות כנים של אבל ואובדן ,  שלא לתפארת המליצה בלבד ,  ההספד ארוך פי שלושה ועוסק בפרטי פרטים . " קאיה האהובה שלנו איננה ",  דיווח לאומה אשתקד . " לפני חודשים קאיה התמוטטה בעקבות פריצת דיסק בצווארה ששיתקה אותה .  היא עברה שני ניתוחים קשים בנסיון לאפשר לה לחזור לעמוד על רגליה .  אחרי טיפולי הידרותרפיה וטיפול בתא חמצן שלא צלחו ,  שלשום באנו כולנו - רעייתי שרה ,  יאיר ואבנר - להיפרד ממנה .  כמה אושר ואור היא הביאה לחיינו .  למדנו מקאיה מה זאת נשמה ותודעה של בעלי חיים .  שמחנו להעניק לה בית ומשפחה ובכך להאריך לה בשנים נוספות את חייה ,  והיא בחזרה העניקה לנו הרבה שמחה ".  
גם בהספד אינו יכול להיגמל מהגישה העסקית של מתת ותמורה ,  ייתנו - יקבלו : " בהזדמנות זו אנו קוראים לכל מי שיכול לאמץ בעלי חיים מבוגרים :  תנו להם בית וחיים - ותקבלו מהם כל כך הרבה חום ואהבה .  קאיה היתה כלבה אלסקית גזעית שבעה דורות .  היא נולדה בקיבוץ גבעת ברנר ,  זכתה בתחרויות יופי רבות וגילתה תבונה ורגישות יוצאות דופן .  כל כך קיווינו שהיא תחזור אלינו ותזכה לפחות פעם בחייה לחוות שלג בירושלים .  קאיה היתה חלק ממשפחתנו .  כמה גדול צערנו על לכתה מאיתנו .  נזכור אותה תמיד ". 
מותה של קאיה סיכל אפשרות למנותה לתפקיד ממשלתי בכיר ,  לא בהכרח כמבקרת המדינה ,  אך פער כזה בין ההספדים אינו משקף תבונה ורגישות יוצאות דופן ,  אולי רק כמיהת מישהי לזכייה בתחרויות יופי רבות .  לנשיאים השונים היו בנות זוג שונות ,  מופנמות ומוחצנות ,  דעתניות ותקיפות  ( לעתים יותר מבעליהן )  ,  כמו רחל ינאית בן צבי ,  ודואגות לחיילים הרחוקים מחברה נשית כמו נינה קציר שהציעה לשלוח להם עותקים של הירחון האנטומי  " פלייבוי ".  נחמה ריבלין ,  לפי כל מודעיה ,  היתה מהנלבבות והאהובות שבכולן ,  ללא יומרה ,  ללא יוהרה .  
חלקת גדולי האומה ,  מקום קבורתה ,  אמורה - עם שני חריגים - להתייחד לנשיאים ,  יושבי-ראש הכנסת ,  ראשי ממשלה ונשותיהם  ( או בעליהן ,  אך גולדה מאיר היתה גרושה )  .  לא הכול קבורים שם ושניים חסכו מקום :  פרס שהיה ראש ממשלה ונשיא גם יחד ויצחק שמיר שהיה יו"ר הכנסת וראש ממשלה .  תקן זה נקבע כשבתפקידים הרמים נשאו ויצמן ,  בן-גוריון ויוסף שפרינצק .  המייסדים לא שיערו שלעתים תרד הרמה לעסקנים בינוניים ומטה .  עוד פחות מכך חזו נשיאים כקצב וראשי ממשלה כאהוד אולמרט שיישפטו ,  יורשעו וייכלאו .  סביר שייבחרו לעצמם מקומות אחרים למנוחת עולם ,  כגון קריית מלאכי ובנימינה ,  ולא יכתימו את חלקת הגדולים .  החלטות היועץ המשפטי אביחי מנדלבליט בחודשים הקרובים ובעקבותיהן - בסבירות גבוהה ,  אם הכנסת לא תתערב - ההליכים המשפטיים יקבעו לאן יגיעו בני הזוג נתניהו בסוף דרכם .  
הטרגדיה הפרטית של ראובן ריבלין השיקה למטלות הממלכתיות שלו ,  שנתניהו התערב בעיצומן כדי לסכל את הטלתה של הרכבת הממשלה על ח"כ אחר .  ריבלין לא נזקק לדקירותיו של נתניהו כדי להימנע בקפדנות מכל מראית עין של עויינות פעילה כלפיו ומשוא-פנים לזולתו ,  אך בגלל אותן מזימות מדומות שהפריח נתניהו ,  אפשר שריבלין הקפיד מדי .
 ב-45 השנים הראשונות למדינה ,  רק נשיא אחד  ( זלמן שז"ר )  היה לפני כן ,  לשנה וחצי ,  שר בממשלה .  מעזר ויצמן ואילך ,  זה רבע מאה ,  כל הנשיאים היו שרים ,  עם משקעים ויריבויות בין המפלגות ובעיקר בתוכן .  זה מעורר חשדנות ומגביר את הלחץ לשוויוניות ,  לעתים קיצונית ומלאכותית .
 ארכיון המדינה חשף בחודש שעבר גלויה של הכדורגלן יהושע גלזר אל  " כבוד הוד מעלתו זלמן שז"ר ,  נשיא מדינת ישראל ,  רחוב אלחריזי ,  ירושלים ".  גלזר הגדול ,  שייע המקורי ,  מספר 9 של מכבי תל אביב ונבחרת ישראל ,  הגיע בגיל 37 לבית"ר ירושלים ,  תריסר שנים לאחר שירדה מהליגה הלאומית  ( כיום ליגת העל )  .  רוח עיר הקודש שרתה על החלוץ המרכזי והוא הקדים בס"ד - ושירבב  " אם ירצה השם "  - לפנייתו החילונית בתכלית לחלוץ ממפא"י ,  עורך  " דבר "  לשעבר . 
" לכבוד הוד מעלתו זלמן שז"ר ,  נשיא מדינת ישראל ,  שלום רב !  הסליחה ממך .  הנני מבקש מהוד מעלתו שיברך את קבוצתי ,  קבוצת בית"ר ירושלים ,  בשם מדינת ישראל ,  שתעלה אי"ה לליגה הלאומית בשנה הבאה ".  הגלויה נשלחה בספטמבר 1965 והברכה תוזמנה לסוף עונת 1965-66 .
 ברכה קטנה לבית"ר ,  מהולה בקצת חנופה ,  מה כבר ביקש גלזר ,  אך גדעון שומרון ,  מנהל לשכת הנשיא ,  נאלץ לאכזב את  " מר יהושע גלזר ,  שחקן מכבי ת"א ",  בביתו בתל אביב ,  כאומר שלא הרי שחקן חיזוק משפלת החוף כהרי ירושלמי שורשי . " במכתבך לנשיא ",  ציין שומרון , " ביקשת אותו לברך קבוצת כדורגל מסויימת על מנת שתעלה לליגה הלאומית .  לצערי עלי להבהירך כי אין הנשיא יכול לבחור קבוצה אחת ,  לברכה ולאחל לה הצלחה ,  בשעה שאין הוא עושה זאת בקשר לכל יתר הקבוצות .  עם זאת מקווה הנשיא כי המשחקים יתנהלו בשנה הבאה ברוח ספורטיבית טובה וכי המעולות שבקבוצות תמצאנה את דרכן לליגה הלאומית ". 
באותה עונה ,  למרות תשעה שערים שכבש גלזר ,  כמספר חולצתו ,  אמנם לא היתה בית"ר ירושלים אחת מאותן המעולות שבקבוצות ולא מצאה את דרכה לליגה הלאומית ;  נדרשו לה שנתיים נוספות ,  כולל הקפאת העליות והירידות בין 1966 ל-1968 ,  ומכאן ששז"ר אולי בירך את כל הקבוצות גם יחד .
 לריבלין ,  שהיה מזוהה עם בית"ר ירושלים עד שלדבריו חדלה  " לייצג את ערכי התנועה הלאומית של מייסדה זאב ז'בוטינסקי ",  לא היו עכבות כאלה .  כשנוסדה בית"ר נורדיה ירושלים ובירכה אותו לבחירתו לנשיאות ,  החזיר לה ברכה וכתב שבעיניו היא  " תשובה הולמת ,  בראש ובראשונה ברמה הערכית ,  למה שראינו בשנים האחרונות  ( בהשתוללות ביציע המזרחי )  .  זו אינה עת נאותה להכביד עליו בציפיות ,  אך כשיקום מאבלו הכבד ויחזור לשאת בעול הממלכה ,  אפשר שימצא גם את המקבילה הפוליטית לאותה תחושה שביטא .  די להקפאת הליגה ,  רק מפני שקפטן קבוצה אחת משתוקק להישאר אלוף לנצח .  

נשיאות ללא התנשאות :  נחמה ריבלין הייתה מהאהובות שבכול הגברות הראשונות
מותה של רעייתו הנשיא הביא להסכמה לאומית נדירה שהדגישה השוני בין ענווה ופשטות-הליכות ,  לבין המוניות הרודפת כבוד שאין להשיגו .  הזוג ריבלין ,  נטולי גינוני אדנות ושררה ,  וכך תיזכר גם נחמה .  זהו דגם אחר ממנהיגים שונים התובעים באופן תכוף כבוד ויחס מועדף

