רשימת החיסול של ממשלת ישראל
המנהיגות החלולה בישראל מנסה למנוע דיון ציבורי על סדר העדיפויות המעוות שלה ,  וממשיכה לשתוק בעוד ליברמן ממשיך במסע החיסול של כל מי שמפריע לו .  ג'עפר פרח חושב שאנחנו בדרך למלחמת אזרחים
לשר החוץ האמריקאי לשעבר ,  הנרי קיסינג'ר ,  לקח כמעט שבעים שנה עד שהתנצל על הפקרת יהודי גרמניה שנשלחו למחנות הריכוז ;  כמובן שהתנצלותו המאוחרת לא סייעה למיליונים ששילמו בחייהם .  אומות העולם ,  שחשו בושה משתיקתם על הובלת היהודים לתאי הגזים החליטו ב-1947 לחלק את פלסטין ולהקים שתי מדינות ,  ושנה אחר כך ,  ב-1948 ,  החליטו שאמנה בינלאומית לזכויות האדם היא חובה אוניברסלית .  מאז ועד היום ,  מוכיח העולם שוב ושוב שהוא מסוגל להפקיר בני אדם ,  פעם באפריקה ,  פעם בבוסניה ,  פעם בצ'ילה ,  פעם בסין וכך גם בישראל .  
מדי פעם ,  העולם חוזר לעסוק בדרפור ,  סין או בוסניה ;  כך ,  מתפנות גם לעתים המדינות מעיסוקיהן ושמות לב למתרחש בישראל .  אך המדינה שהוקמה בעקבות הפרת זכויות האדם החמורה ביותר בהיסטוריה האנושית מבקשת שלא יעסקו בה .  המדינה שהבטיחה בעבר שלא תשתוק על רדיפת יהודים ,  מפתחת מנגנוני שתיקה והשתקה על כיבוש וגניבת מולדת של עם אחר .  מדינה שהפכה מיליונים לפליטים ,  ומחזיקה מיליונים תחת שלטון כיבוש ואלפים בבתי מעצר ,  מבקשת עתה לחקור גם את  " סייעני הטרור "  היהודים .  
בימים בהם מתעוררת מחאתם של אזרחים מהשורה נגד השר שהעביר מיליארדים לחרדים ולמתנחלים ,  במקום לכבאיות ,  יוצאים חבריו לממשלה במתקפה חסרת תקדים על ארגוני זכויות האדם .  במדינה שבה מתעוררים רק כש-44 בני אדם נשרפים חיים ביערות הכרמל ,  הרוב דומם כאשר תוקפים את המתריעים בשער .  במדינה שבה ראש הממשלה הבטיח כבר ב-1999 שלא תהיה יותר  " זקנה בפרוזדור של בית החולים "  מתים ב-2010 תינוקות וזקנים במסדרונות בתי החולים ,  מבלי שיהיו מתריעים בשער .
 ארגוני זכויות האדם הוקמו כדי לקחת אחריות ולא לחכות לאסון ,  ולהתריע בשער כאשר ממשלות פוגעות בזכויות אדם .  הם מקבלים כסף ממדינות וקרנות שהסיקו מסקנות ממלחמת העולם השנייה ,  שמנסות למנוע את המלחמה הבאה .  מי שנלחם בארגוני זכויות האדם  הן מדינות שמפרות את אותן זכויות :  כך קורה היום בסין ,  ברוסיה ,  באיראן ,  בתוניס ,  בסודאן וגם בישראל .  
מנהיגות שלא מסוגלת לדאוג למערכות כיבוי אש ,  למיטות אשפוז בבתי החולים ,  לדיור הוגן במחיר סביר לצעיריה ,  לאוכל לילדים עניים ,  היא מנהיגות חלולה .  המנהיגות הזאת מנסה למנוע שוב ושוב דיון ציבורי על סדר העדיפויות המעוות שלה :  היא לא רוצה שנדבר על תשעת מיליארדי השקלים שזורמים ל-400 אלף מתנחלים ,  או על 47 מיליוני השקלים שמשרד השיכון מעביר לחברות המאבטחות את מאות המתנחלים במזרח ירושלים ,  וגם לא על המיליארדים שעוברים למוסדות ש"ס ולתומכי אלי ישי ,  שסוחטים את כספי המיסים שציבור העובדים משלם .  הם לא רוצים שנדבר על השמירה על היערות ,  לא על מי הים המזוהמים ,  על הכנרת המתייבשת ,  על הכיבוש ,  על אפליית הנשים והאזרחים הערבים .
 אחרי שהרגו בעזה 1,400 אנשים ,  בהם גם ילדים ,  אחרי שפגעו בקשרי הידידות של ישראל וטורקיה וחיסלו את יחסי החוץ של ישראל ,  כעת הם מנסים לייצר מלחמת אזרחים עם  " האויב מבפנים ".  עתה אחרי שהוכיח שהוא  " לא מבין ערבית "  וכנראה גם לא רוסית ,  אנגלית ,  אמהרית או עברית השר לענייני כלום מתפנה לחסל גם את ארגוני זכויות האדם .  אחרי שיסיים לחסל את הערבים ואת  " סייעני הטרור "  הוא יטפל במיכאל איתן ,  בבני בגין ובדן מרידור .  ליברמן מוביל למלחמה אזורית ,  ולמלחמת אזרחים עם הערבים בישראל ,  וכל מי שיפריע לו יחטוף .  נתניהו ,  ישי ואהוד ברק הם שותפיו בשתיקה ובמעשה .
 אחרי ש"מטפלים "  בעזתים ,  בערבים ,  בעובדים הזרים ,  בפליטים ,  במתגיירים ,  ברפורמים ,  בארגוני זכויות האדם יגיע תורם של הארגונים הסביבתיים ,  האחיות שימחו על מצוקות האשפוז ,  המרצים באוניברסיטאות והנשים שיתקוממו על תקיפה מינית ואפליה ,  וגם תורו של דני רוזן  .  כך נוהג פשיזם .  הוא מחסל את השכן ,  את המיעוט ,  את המהגר ואחר כך מתפנה לטפל בשי ניצן ,  המשנה לפרקליט המדינה ,  כפי שטיפלו ביצחק רבין ,  ראש הממשלה לשעבר .  
 *  ג'עפר פרח הוא מנהל מרכז מוסאוא לזכויות האזרחים הערבים בישראל .
 
רשימת החיסול של ממשלת ישראל
המנהיגות החלולה בישראל מנסה למנוע דיון ציבורי על סדר העדיפויות המעוות שלה ,  וממשיכה לשתוק בעוד ליברמן ממשיך במסע החיסול של כל מי שמפריע לו .  ג'עפר פרח חושב שאנחנו בדרך למלחמת אזרחים

