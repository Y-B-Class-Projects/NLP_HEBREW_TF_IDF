קיץ מדיני חם
יותר משעה הסתגרו ברק אובאמה ואבו מאזן בבית הלבן ,  ובמהלך השיחה פרס הנציג מרמאללה את תוכניתו :  ישראל ופלשתין יוקמו לאורך גבולות הקו הירוק עם נכונות מצד אבו מאזן לחילופי שטחים שיגיעו כדי ארבעה אחוזים מיהודה ושומרון .  זה היה חידוש ,  שכן סאיב עריקאת ממשיך להפיץ בעולם את הגרסה הרשמית שהפלשתינים מוכנים לחילופי קרקע בשיעור של 1.9 אחוזים בלבד ,  שזה כמו סירוב מפני שמפה כזאת אינה יכולה לכלול בתחומי ישראל את העיר אריאל .
 בתמורה הוא מוכן לסידורי ביטחון מרחיקי לכת .  הוכח שאין אינתיפאדה מתחומו ,  והוא מסכים שכוח זר כמו נאט"ו יפקח על הביטחון ,  אבל לא צה"ל .  בנקודה מסוימת הובן כי הוא מוכן גם שצה"ל יישאר לזמן קבוע מראש על מעברי הירדן .
 אבו מאזן אמר לאובאמה ,  וחזר על כך שלשום בפני כתבים ישראלים ,  שהגיע להסכם בנדון עם אהוד אולמרט ,  ואם הדבר מקובל גם על בנימין נתניהו אפשר להתחיל מיד במשא ומתן המדיני הישיר .  הוא כמובן לא סיפר כי אולמרט ביקש את חתימתו למפת הסדר כזה ואבו מאזן נעלם .  גורמים פוליטיים המקורבים לקדימה המליצו להנהגה הפלשתינית להסביר את עמדתה לציבור בישראל .  ביטוי ראשון לכך ניתן בהרצאתו של עריקאת במכון ללימודי ביטחון לאומי באוניברסיטת תל אביב ,  ושלשום במפגש של אבו מאזן עם ארבעת העיתונאים ברמאללה  ( בהם שלמה צזנה מ"ישראל היום ")  .  הכל מכוון לקראת מפגשו של נתניהו עם אובאמה ב ? 6 ביולי .
 אבו מאזן טוען כי הצעתו הועברה מארה"ב לישראל ,  אבל נתניהו שומר על זכות השתיקה .  אם יסכים לעניין הגבולות תמורת סידורי הביטחון ,  ייאות הצד הפלשתיני לפתוח מיד במשא ומתן על שאר הנושאים .  אך התגובה בארץ מסויגת ומעורבת וגם מודאגת מפני שמסתמן כי אובאמה הפנים את הצעת אבו מאזן ואימץ אותה ,  ויקשה על נתניהו לפורר אותה .
 הצעת אבו מאזן נתפשת כאפשרות מפתה ,  שעדיפה על פני הקיפאון במשא ומתן המדיני .  אך אליה ושני קוצים בה :  אם יוסכם מראש על הגבולות לחלוקת הארץ - אילו קלפי מיקוח יישארו בידי ישראל בשני נושאים מרכזיים אחרים ,  הוויתור הפלשתיני על  " זכות השיבה "  של הפליטים וההתחייבות לראות בהסכם את קץ הסכסוך בין שני העמים ?  היא תגיע לשולחן הדיונים בידיים ריקות .
 במצב זה יכול נתניהו להציב ברירה אחת :  משא ומתן כולל על קשת הנושאים שמפרידה בין הצדדים ,  בלי לגבות התחייבות מוקדמת מצד ישראל בשני העניינים שמעניינים את הפלשתינים - גבולות וביטחון ;  או להתקדם להסדר בשיטה הקרויה  " מלמטה למעלה ",  צעד אחר צעד ,  הכל באורח חלקי ,  ואז אין צורך בהגדרת היעדים הסופיים .
 כל זאת עוד בטרם עוסקים בתבערה המיידית ,  והיא תביעת האמריקנים להאריך את הקפאת הבנייה בהתנחלויות .  קיץ שרבי בזירה המדינית .  

קיץ מדיני חם
nan
