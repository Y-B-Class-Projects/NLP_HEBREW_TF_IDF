סרקוזי לאבו מאזן :  חדש המו"מ עם ישראל
נשיא צרפת שוחח עם יושב ראש הרשות הפלסטינית בטלפון וקרא לו לחזור לתהליך המדיני .  אבו רודיינה : " לנשיא סרקוזי היו הצעות חשובות מאוד בנושא קידום תהליך השלום "
 נשיא צרפת ניקולא סרקוזי התקשר היום  ( חמישי )  ליו"ר הרשות הפלסטינית אבו מאזן וקרא לו לחזור לשולחן המשא ומתן עם ישראל . 
" לנשיא סרקוזי היו הצעות חשובות מאוד בנושא קידום תהליך השלום ",  סיפר דוברו של אבו מאזן נביל אבו-רודיינה לסוכנות הידיעות הצרפתית .  הוא לא הרחיב על תוכנן של ההצעות אבל אמר שסרקוזי סיפר לאבו מאזן על פגישתו עם נתניהו אתמול והשניים סיכמו שישוחחו שוב בעוד כמה ימים .
 גורם בכיר ברשות סיפר לסוכנות הידיעות כי בין הנושאים שעלו בשיחה היה רעיון לארגן פסגה מדינית במוסקבה ,  כפי שמציעה ממשלת רוסיה מזה מספר חודשים .  שלשום נפגשו סרקוזי ונתניהו בפריז בפגישה שארכה קרוב לשעתיים ,  ובסיומה לא התקיימו תדרוכים לתקשורת ולא נמסרה הודעה משותפת .  עם זאת ,  מלשכת ראש הממשלה נמסר כי שני המנהיגים דנו בחידוש המו"מ בין ישראל לרשות ולסוריה ובמאבק נגד הגרעין האירני .  בנוסף ,  עדכן נתניהו את סרקוזי בפרטי הפגישה שקיים ביום שני עם נשיא ארה"ב ברק אובמה .
 בשבוע שעבר הודיע יו"ר הרשות הפלסטינית כי אין בכוונתו להתמודד בבחירות לנשיאות הרשות הפלסטינית בחודש ינואר הקרוב .  אבו מאזן פנה להנהגה הישראלית ולציבור בישראל ואמר כי  " חומרת המצב והמשבר בו אנו נמצאים מובילים אותנו לפנות לממשלת ישראל ולציבור הישראלי במילים מעטות וברורות :  השלום חשוב יותר מכל הישג פוליטי של כל מפלגה ,  וחשוב יותר מכל קואליציה - אם התוצאה שלה היא דחיפת האזור לעבר הלא נודע ". 
גורמים פלסטינים בכירים בפתח אמרו אז בשיחה עם וואלה !  חדשות כי להערכתם בסופו של דבר ועל אף האיומים ימשיך יו"ר הרשות אבו מאזן בתפקידו ולא יפרוש .  הגורמים סיפרו כי אבו מאזן  " מתוסכל מאוד "  מהקיפאון המדיני מול ישראל ומהעמדה אמריקאית כלפי ההתנחלויות ,  לפיה אין צורך בהקפאתן לפני חידוש המשא ומתן .
 
סרקוזי לאבו מאזן :  חדש המו"מ עם ישראל
נשיא צרפת שוחח עם יושב ראש הרשות הפלסטינית בטלפון וקרא לו לחזור לתהליך המדיני .  אבו רודיינה : " לנשיא סרקוזי היו הצעות חשובות מאוד בנושא קידום תהליך השלום "
 
