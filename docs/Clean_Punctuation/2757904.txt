רצח קצין המשטרה :  נתניהו הורה להרוס את בית המחבל
ביתו של משוחרר עסקת שליט ,  הנאשם ברצח נצ"מ ברוך מזרחי בפיגוע הירי בליל הסדר ייהרס בתוך 24 שעות ,  אם לא תוגש לכך התנגדות .  ליברמן : " עסקאות עם מחבלים מביאות עוד דם ורצח "
 אחרי פענוח פיגוע הירי בערב פסח ,  בו נורה למוות קצין המשטרה ניצב-משנה ברוך מזרחי ליד חברון - הורה היום  ( שני )  ראש הממשלה בנימין נתניהו להרוס את ביתו של הנאשם במעשה ,  פלסטיני תושב הכפר אידנא .
 אלמנת קצין המשטרה : " תמיד התנגדתי לשחרור מחבלים " 
" הנחיתי להרוס את ביתו של המחבל ,  איש החמאס ",  אמר נתניהו בפתח ישיבת סיעת הליכוד בכנסת ,  שהתייחס בדבריו גם לפעולה הנוכחית נגד ארגון הטרור - חלק ממבצע  " שובו אחים "  לאיתור שלושת החטופים . " לאחרונה החזרנו עשרות מחבלי חמאס לכלא ,  קידמנו חוק מניעת חנינות ויהיו צעדים נוספים ,  כולל הריסת בתי מחבלים ".  
אחרי שבית המשפט אישר את הצו ,  יגיעו בשעות הקרובות נציגי המנהל האזרחי לביתו של הנאשם ,  זיאד עוואד בן ה-42 ,  ויודיעו למשפחתו על כוונת הצבא להרוס את הבית .  באפשרות המשפחה להגיש התנגדות לכך ב-24 השעות הקרובות על ידי הגשת ערעור לבג"ץ .  יצוין כי ברוב המקרים נוטה בית המשפט לדחות את הערעור ,  ולפיכך סביר שכבר מחר יעלו הדחפורים לקרקע .  
מוקדם יותר הותר לפרסום כי אנשי שב"כ ולוחמי ימ"מ עצרו את עוואד כשבועיים אחרי הרצח ,  והיום הוגש נגדו כתב אישום .  בנו ,  עז א-דין זיאד חסן עוואד בן ה-18 ,  נאשם כי סייע לאביו בהכנות ובטשטוש הראיות לאחר מכן .  האב הוא פעיל חמאס שהיה במאסר בעבר בגין רצח של משתפי פעולה ושוחרר בעסקת שליט .  
בין היתר התברר בחקירה כי האב רכש אופנוע והשיג רובה קלצ'ניקוב מבן דודו לביצוע הפיגוע .  כשבוע לפני הפיגוע הוא הגיע למקום לשם איסוף מידע ותצפית .  הבן הודה בחקירתו שהיה מודע לכוונת אביו לבצע את הפיגוע לקראת חג הפסח ,  והוא אף הסגיר את הנשק ששימש לירי .  לדבריו ,  אביו אמר לו לאחר המעשה : " על פי דת האיסלאם ,  כל מי שהורג יהודי מגיע לגן עדן ".  עוד התברר מהחקירה כי איש מלבד בנו לא ידע על התכנית וכי הרוצח פעל על דעת עצמו .
" המחבלים שרצחו את ברוך הם מחבלים ששוחררו בעסקה  ( עסקת שליט )  ,  וזה מה שתמיד ביקשתי  לא לשחרר מחבלים .  הנה ,  זאת התוצאה של זה .  אני מבקשת עוד פעם שלא ישחררו מחבלים אחרים ",  אמרה היום אלמנתו של מזרחי ,  הדס .
 שר החוץ אביגדור ליברמן התייחס אף הוא לעניין זה ואמר היום כי ישראל ביתנו תתנגד לכל עסקת אסירים עתידית . " טרוריסטים נשארים טרוריסטים ,  רוצחים נשארים רוצחים ,  ועסקאות עם מחבלים מביאות עוד דם ורצח ו'צורך' בעסקאות חדשות ",  אמר . " אם יש משהו שלמדנו לאורך השנים הוא שכל שחרור של מחבלים רוצחים לא רק מעודד רוצחים חדשים אלא מחזיר לטרור את אותם אלו ששוחררו כשהם 'מבטיחים' לוותר על הטרור ". 
לפניות לכתב אמיר בוחבוט :  amirbohbot@walla.com 

רצח קצין המשטרה :  נתניהו הורה להרוס את בית המחבל
ביתו של משוחרר עסקת שליט ,  הנאשם ברצח נצ"מ ברוך מזרחי בפיגוע הירי בליל הסדר ייהרס בתוך 24 שעות ,  אם לא תוגש לכך התנגדות .  ליברמן : " עסקאות עם מחבלים מביאות עוד דם ורצח "
 
