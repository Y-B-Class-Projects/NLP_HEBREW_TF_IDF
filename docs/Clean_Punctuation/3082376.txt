כדי לפתור את משבר הר הבית ישראל צריכה להיות חכמה  ולא צודקת
ההתעקשות המוסלמית על הסרת השערים האלקטרוניים נתפסת בישראל כהזויה ,  אך הצבתם מעלה שאלות שספק אם נבחנו לעומקן .  כיצד יתנהל הבידוק הבטחוני ברמדאן העמוס ?  האם גם לגופות תיערך בדיקה ?  יש לקוות שיימצא הסולם שיוריד את כל הצדדים מהעץ
הדרישה של ישראל לבצע בידוק ביטחוני למתפללים המוסלמים הנכנסים להר הבית נשמעת הגיונית וצודקת לנוכח התוצאות הקשות של הפיגוע ביום שישי שעבר .  גם מתפללים יהודים עוברים בידוק מלא בכניסה למקום הקדוש .  עם זאת ,  האמרה המפורסמת  " אל תהיה צודק ,  תהיה חכם ",  תקפה שבעתיים כשמדובר בהר הבית או במסגד אל-אקצא .  החיפוש אחר  " צדק "  או  " הגיון ",  אינם תקפים במקום הזה שיוצר קונצנזוס נדיר בזירה הפלסטינית ,  הערבית והמוסלמית .  
ישראל אינה מבקשת לשנות סטטוס קוו או לקבוע עובדות בהר הבית ,  אלא רק למנוע הישנות של פיגועים .  ניתן לטעון שגם בכעבה בסעודיה המתפללים עוברים בדיקות ביטחוניות ושהר הבית הוא תחת ריבונות ישראלית .  אולם ,  בשלב הזה הצרכים הביטחוניים האובייקטיביים כבר אינם מעניינים אף מוסלמי .  
עוד בוואלה !  NEWS:בדלתיים סגורות ,  נתניהו הכריז על ישראל כשליחת אירופה למזרח התיכוןקורבן המורה שתקף מינית אותו ואת אחיו נחשף : " הפך אותי מחי למת"בכירים בארה"ב :  טראמפ החליט לבטל את התמיכה במורדים בסוריה 
בזירה הפלסטינית והערבית ,  הצבתם של שערי הבידוק האלקטרוניים נתפסת כניסיון בוטה של ישראל לשנות סטטוס קוו ואפילו  " להשתלט על אל-אקצא ".  לכן ,  נראה שכדי להימנע מהסלמה רבתי ,  עימותים נרחבים והתדרדרות של היחסים בין ירדן וישראל ,  על מקבלי ההחלטות בירושלים להיפרד ולו זמנית מהבידוק באמצעות השערים האלקטרוניים .  כן ,  יהיה זה ניצחון של הקיצוניים ,  של הקולות המאיימים ,  של כל אלה שמנסים כעת לכופף את ידה של ישראל .  אולם צריך להודות ,  התועלת הביטחונית שתופק מהשערים הללו אינה משמעותית כל כך ,  ויכולה וצריכה להיות מושגת גם באמצעים אחרים .
 בסופו של דבר ,  אם מוסלמי יבקש לעשות פיגוע בהר הבית הוא כנראה יצליח לחמוק מהבידוק של השערים הללו .  חזרה לאירועי מנהרת הכותל של 1996 לא תעשה טוב לאף אחד ,  אפילו לא לממשלת נתניהו .  לכן ,  אולי עדיף לישראל לנקוט הפעם בחוכמה ולאו דווקא להתעקש על להיות צודקת .  
יתכן שהדבר הזה כבר קורה .  עוד ועוד מקורות ,  ישראלים ופלסטינים ,  טוענים כי מגעים אינטנסיביים בין לשכת נתניהו וארמון המלוכה בירדן ,  בסיוע אמריקני ,  הביאו למציאת נוסחה שתהיה מקובלת על כל הצדדים .  הנוסחה הזו אומרת ששערי הבידוק יוסרו ובמקומם תתבצע בדיקה סלקטיבית של הנכנסים להר ,  כלומר של חשודים בלבד ,  ובאמצעות גלאי מתכות ידניים  כמו אלה שישנם בידי השומרים בכניסות לקניונים בישראל .  כך ,  המתפללים לא ירגישו שישראל מנסה לייצר שינוי בסטטוס קוו ושגרת תפילתם כמעט ולא תשתנה .  
ההתעקשות המוסלמית על הסרת השערים נתפסת בישראל כדרישה הזויה ,  כמעט מופרכת .  אולם בישראל נוטים כמובן שלא לראות את הזווית הפלסטינית-ערבית-מוסלמית ואולי אפילו את המשמעות של הצבת השערים מבחינה ביטחונית .  אם לרגע אחד מנסים להבין את משמעות הצבתם של שערי בידוק שכאלה באורח קבע בכל אחת מהכניסות להר הבית ,  מבינים כי ההשלכות על משטרת מחוז ירושלים יהיו דרמטיות .  כל שער שכזה יזדקק לאבטחה כדי שפלסטינים לא יפגעו בו במהלך הלילה .  כלומר ,  לא עוד סגירה של שערי הכניסה להר ,  שתאפשר מנוחה לשוטרים ,  אלא אבטחה לאורך כל שעות היממה רק על שערי הבידוק האלקטרוניים עצמם .  
ומה המשמעות מבחינת המתפללים המוסלמים ?  כיצד תתנהל בדיקה שכזו בימי שישי כשלמקום יזרמו עשרות אלפי אנשים וברמדאן מאות אלפים ?  מה יעשו שוטרי מחוז ירושלים כעת במהלך הלוויות של מוסלמים ?  נהוג אצל המוסלמים בירושלים להביא את הגופה למסגד אל-אקצא ,  לפני קבורתה .  האם אז יבדקו השוטרים את הגופה ?  את מלווי המנוח בדרכו האחרונה ?  והאם כשהתקבלה ההחלטה על הצבת השערים הללו היה מי שחשב במשטרה ובמשרד לביטחון הפנים עד הסוף על משמעותה ?  
גופי הביטחון השונים חלוקים בדעתם באשר לצעד  " הנכון ".  המשטרה ,  שהייתה זו שהחליטה על הצבת השערים בגיבוי מלא של השר ארדן וראש הממשלה ,  מתנגדת כמובן להסרתם .  לעומת זאת ,  עמדת השב"כ שנחשבת במקרה הנוכחי לאובייקטיבית ומקצועית יותר ,  גורסת אחרת וטוענת שאפשר להסיר את השערים .  הבעיה כאן שההחלטה רחוקה מלהיות ביטחונית בלבד .  כמו למוסלמים ,  להר הבית יש רגישות מיוחדת אצל היהודים ולכן לא בטוח כלל שההחלטה שתתקבל תושפע משיקולים אובייקטיביים בלבד :  יש לא מעט אנשים ב"ליכוד "  ו"בבית היהודי "  שישמחו לראות את ראש הממשלה בנימין נתניהו מתקפל דווקא במקום הקדוש ביותר לעם ישראל ,  בבירתו הנצחית .
 כאמור ,  הרעיון להילחם בהצבת השערים נולד על הקו שבין עמאן לירושלים .  על אף השיחה שהתנהלה בין ראש הממשלה נתניהו והמלך עבדאללה ביום שבת שעבר ,  בצד הפלסטיני טוענים בתוקף כי ראש הממשלה לא עדכן את המלך בכוונה להציב בהר שערים אלקטרוניים .  הטענה הזו נשמעת מעט מופרכת לנוכח האמירות החד משמעיות של נתניהו בנושא כולל במוצאי שבת .  ייתכן שהיה כאן שילוב של אי הבנה יחד עם צעדי מחאה מצד אנשי הדת הירדנים והפלסטינים בירושלים נגד הצבת השערים ,  כל אחד מסיבותיו שלו .  
ביום ראשון שבו נפתח ההר מחדש לתפילה תחת בידוק בשערים ,  מנהל מסגד אל אקצא ,  השייח עומר אל-קיסוואני ,  נמנע מכניסה להר הבית בעוד מנהלו ,  מי שאחראי עליו במשרד הווקף ,  השייח עזאם אל-ח'טיב ,  נכנס משער אחר  " באב אל-מג'לס ",  שער המועצה ,  הסמוך למשרדי הווקף .  על אף היריבויות הקיימות בתוך הווקף ,  ובין הווקף שמורכב כולו מפקידים ירדנים לבין אנשי הדת הפלסטינים ,  בראשות המופתי של ירושלים השייח מוחמד חוסיין ,  נרשמה הסכמה יוצאת דופן בין כולם .  ביום שלישי התכנס הגוף הבכיר ביותר בנושא הנקרא  " אל-מרג'עיה אל-אסלאמיה פי אלקודס ",  והחליט לסגור את המסגדים ברחבי ירושלים ולקרוא לכל המאמינים המוסלמים להגיע לכניסות להר הבית כדי להתפלל שם ולדרוש את סילוק השערים .  
לא צריך להיות מומחה גדול כדי להבין את הנפיצות של צעד שכזה .  המופתי חוסיין בסיועו של המופתי לשעבר עיכרימה א-סברי ,  הוביל את הטון המתלהם נגד השערים בימים האחרונים על אף שיש לישראל את היכולת החוקית להרחיקם מירושלים .  שניהם לא נהנים ממעמד איתן כל כך בציבור הפלסטיני וייתכן שזו הייתה דרכם ל"תהילה ".  מהרגע שאיש דת כמו עומר אל-קיסוואני או חוסיין יוצאים בפומבי נגד השערים בטענה כי מדובר בפגיעה באל-אקצא ,  כל מי שינסה לטעון אחרת יצטייר כבוגד וכמשתף פעולה .  
עד שישי בבוקר נותרה יותר מיממה ,  ויש לקוות שיימצא הסולם שיוריד את כל הצדדים מהעץ עליו טיפסו .  ישראל היא שכנראה תצטרך לנהוג כ"מבוגר האחראי "  בפרשה הזו ,  לנוכח העובדה שבצד הפלסטיני אין כל כך עם מי לדבר בשלב זה .  אפילו יו"ר הרשות הפלסטינית אבו מאזן הודיע אתמול כי יחזור מביקורו בסין לנוכח  " המשבר באל-אקצא ",  ואנשיו בתנזים-פתח כבר נרתמו אף הם למאמץ להלהיט את הרוחות ,  עד כה ללא הצלחה .  בפועל המטרה שלהם היא לתת  " פייט "  פוליטי לחמאס ולא לאפשר לו לכבוש את הרחוב .  במקרה שנתניהו יתעקש בכל זאת על השארת השערים ,  נכון לנו סוף שבוע לא פשוט כלל וכלל .  

כדי לפתור את משבר הר הבית ישראל צריכה להיות חכמה  ולא צודקת
ההתעקשות המוסלמית על הסרת השערים האלקטרוניים נתפסת בישראל כהזויה ,  אך הצבתם מעלה שאלות שספק אם נבחנו לעומקן .  כיצד יתנהל הבידוק הבטחוני ברמדאן העמוס ?  האם גם לגופות תיערך בדיקה ?  יש לקוות שיימצא הסולם שיוריד את כל הצדדים מהעץ

