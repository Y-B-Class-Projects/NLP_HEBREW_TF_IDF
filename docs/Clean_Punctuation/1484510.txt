שאשכנזי ימשיך לשתוק
כשהרמטכ"ל הרים את הקול על נתניהו ,  הוא שכח שוויכוח עם מפקדו ,  ראש הממשלה ,  אינו חלק מהמנדט שלו .  חבל שגם אנחנו שכחנו
במבט ראשון ,  גבי אשכנזי נמצא הבוקר במקום מכובד ברשימת הקורבנות של בנימין נתניהו ,  בצוותא עם רם בלינקוב הפורש ופקידי האוצר האחרים .  לרמטכ"ל עשו תרגיל :  בלילה הקודם סיכמו איתו שהעלאת גיל הפרישה של אנשי הקבע לא תעלה על סדר היום בדיון התקציב ,  והנה מפתיעים אותו ראש הממשלה ושר האוצר ומדברים בדיוק על הנושא הזה .  אשכנזי זעם ,  התווכח עם שטייניץ וכשנתניהו התערב ואמר  " אין מערכת שלא יכולה להתייעל ,  אני לא מקבל את זה ",  ענה לו הרמטכ"ל : " אז אל תקבל "  ונטש .  רק לאחר ששטייניץ פייס אותו ,  שיגר אשכנזי את התנצלותו .  אולם התמונה ברורה :  אחד האנשים המוערכים במדינה ,  גיבור  " עופרת יצוקה "  והאיש ששיקם את הצבא לאחר הביזיון בלבנון ,  הושפל בישיבת הממשלה וסיים אותה כשהוא פגוע ונעלב .  למה זה מגיע לו ? 
אם גם אתם מהנהנים ומגלים אמפתיה לגבי האומלל ,  כנראה שדרס אתכם מנגנון התעמולה של צבא ההגנה לישראל .  גם אתם כבר שכחתם שרמטכ"ל אינו איש פוליטי .  שרמטכ"ל לא אמור להיות שחקן במשחק המלוכלך של חלוקת התקציב .  שהרמת הקול בישיבת הממשלה אינה חלק מהגדרות התפקיד שלו .  שהוא אמור לבצע את הוראותיהם של ראש הממשלה ושר הביטחון ,  האנשים שרואים את התמונה הגדולה ולא מביטים על העולם רק מבעד לכוונת הרובה .  שההשלכות של התחצפות  אין הגדרה אחרת להתנהגותו  של רמטכ"ל לראש ממשלה חמורות הרבה יותר מהסומק שהעלתה בלחיי האחרון .  
אלא שהתנהגותו החמורה של אשכנזי נתפסת הבוקר כמעט כטבעית .  גם הוא הריח את הדם של נתניהו .  גם איתו זגזגו ,  גם אותו רימו .  יש רק בעיה אחת :  זה בכלל לא רלוונטי .  העובדה שרמטכ"ל מפעיל לחץ כל כך בוטה טרם אישור תקציב הביטחון כבר לא מעוררת אי נוחות ,  כי כבר התרגלנו .  רמטכ"ל אינו מאמן של קבוצת כדורגל ,  שאמור להפעיל לחץ על הנהלת הקבוצה לרכוש כוכבים .  הוא גם לא מנכ"ל של חברה מסחרית ,  שתובע מהדירקטוריון להגדיל את התקציב .  הרמטכ"ל הוא חייל ,  וככזה עליו לעבוד עם הסכום שמקצה לו הממשלה .  את המחאה שלו על הכוונה לקצץ בתקציב המוסד  ( המנופח ,  המסורבל והבזבזני ,  אבל זה כבר נושא לדיון אחר )  שבראשו הוא עומד עליו להביע בפני שר הביטחון ,  בצורה מנומסת ,  מאחורי דלתיים סגורות ובלי הדלפות .  וגם אם כולם מריחים את דמו של ראש הממשלה ,  על הרמטכ"ל להיות תתרן .
 מובן שבמציאות הישראלית הציפייה הזאת כמעט נאיבית .  מפקדי צבא נוהגים כאן דרך קבע בעצמאות יתרה .  שאול מופז ביקר את שר הביטחון בנימין בן אליעזר בעקבות פינוי בחברון ,  וכעבור שנים אחדות ,  כשמונה במהירות שיא  איך לא  לשר ביטחון ,  ספג בעצמו מהלומה ציבורית מהרמטכ"ל משה יעלון ,  כשהחליט לא להאריך את כהונתו .  הרמטכ"לים אינם האשמים היחידים ,  כמובן .  ראש הממשלה הקודם ,  אהוד אולמרט ,  לא הציב לכל אורך מלחמת לבנון השנייה חלופה למדיניות ההרסנית של דן חלוץ .  מאוחר יותר ,  כשאולמרט ושר הביטחון שלו העזו להסס לפני שהחריבו סופית את עזה בעופרת יצוקה ,  הם נענשו בביקורת קשה מתוככי הצבא .  
ראשי הצבא יכולים להרשות לעצמם לנהוג כך ,  כיוון שמקור הכוח שלהם הוא הרחוב .  נתניהו ,  גם אם מאוד ירצה ,  לא יוכל לדרוש את התפטרותו של אשכנזי ,  ואפילו לא לנזוף בו .  גם הוא יודע שרמטכ"ל ישראלי כמעט תמיד פופולרי יותר מראש הממשלה שלו .  ככה זה במדינות שחיות על חרבן והפכו את הצבא למוסד קדוש ומורם מעם .  הטיעון הזה ,  אגב ,  אינו שמאלני ,  כי אם אזרחי :  מכוחו חסר הפרופורציות של הצבא סובלים גם ראשי ממשלה מהימין ,  כפי שלמד אתמול נתניהו .  לאור זאת שביבי לא העמיד את אשכנזי במקומו ,  נותר לתהות מה יקרה במבצע הצבאי הראשון ,  או ,  חלילה ,  בעימות מול סוריה או אירן .  מה יתרחש כשנתניהו יסתייג מתפקוד הצבא בקרבות ,  ויעז לומר : " זה לא מקובל עליי "?  מה יהיה בסופנו אם בתגובה הרמטכ"ל יזעק שוב  " אז אל תקבל ",  וייצא מהחדר בסערה ? 
הסירו דאגה מלבכם .  השאלות הללו לא יעלו ואשכנזי ייצא מהוויכוח הזה ללא שריטה .  הרי הוא נחשב לאחד הרמטכ"לים הפופולריים ביותר אי פעם ,  גם בזכות שתיקתו המתמשכת .  אחרי שגילינו מה קורה כשהוא פותח את הפה ,  נותר רק לבקש שיחזור לשתוק .
 
שאשכנזי ימשיך לשתוק
כשהרמטכ"ל הרים את הקול על נתניהו ,  הוא שכח שוויכוח עם מפקדו ,  ראש הממשלה ,  אינו חלק מהמנדט שלו .  חבל שגם אנחנו שכחנו

