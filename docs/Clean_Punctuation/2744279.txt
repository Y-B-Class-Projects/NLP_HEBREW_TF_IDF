יסתער או יוותר ?  חלון ההזדמנויות של סילבן נפתח
האם השר יעלה להתקפה ,  או ייתפס כמי שיש לו מה להסתיר ?  מי הפוליטיקאי שכופף את נתניהו ?  ואיך מתכנן הרצוג למלוך בעבודה עד 2019 ?  לכל שאלה תשובה ,  בטור השבועי של כתבנו הפוליטי
ביום שני ייפתח מושב הקיץ של הכנסת .  זה יהיה מושב קצר ,  פחות משלושה חודשים אורכו ,  אבל הוא יהיה עמוס באירועים פוליטיים .  השיא יהיה כמובן בבחירות לנשיאות ,  אבל מעבר לכך ,  תעמוד הקואליציה בפני בליץ של חקיקה אזרחית שיובילו לפיד ולבני .  חוקי ברית הזוגיות ,  הפונדקאות והתחבורה הציבורית בשבת יעלו לדיון ,  אך בשל הווטו של בנט בענייני דת ומדינה ,  קשה לראות אותם צולחים את הקריאה הטרומית .  לבני ,  אשר יודעת כי בהיעדר תהליך מדיני ,  חקיקה אזרחית היא ה"טיקט "  שבו תלויה הישארותה בממשלה ,  לא מתכוונת לוותר ,  ומגבשת עוד חוקים שיהוו את הגל השני של החקיקה האזרחית במושב הקרוב .  אחד מהם הוא  " חוק הירושה ",  שבהיעדר צוואה יאפשר לאדם שחי בזוגיות עם בן מינו לרשת באופן אוטומטי את רכושו .  בנוסף ,  שרת המשפטים הפיצה את תזכיר חוק הסכם קדם-נישואים שמטרתו למנוע מצב שבו זוגות שהתחתנו באופן אזרחי ייאלצו להתגרש ברבנות ,  גם אם אינם מעוניינים בכך  ( "מרוץ הסמכויות ")  .
 מנגד ,  נתניהו מאותת ימינה וצובר תחמושת לקראת המושב .  הוא צפוי לקדם את חוק הלאום ,  באותו הניסוח שהגישו יריב לוין ואיילת שקד .  החוק ,  שיוצר הלכה למעשה מדרג בין זהותה היהודית של המדינה לבין אופייה הדמוקרטי ,  יעורר לא מעט מחלוקות בתוך הקואליציה .  ללבני יש הצעה מרוככת משלה .  לפיד יבקש לקדם את ההצעה של רות קלדרון ברוח מגילת העצמאות ,  ובקיצור  קשה לראות איך הצעה נפיצה כל כך מתקדמת מעבר לקריאה הראשונה .  נראה ,  אם כך ,  שנתניהו לא באמת בונה על העברת החוק בחודשים הקרובים ,  אלא בעיקר מתבשם מיחסי הציבור המצוינים שהם עושים לו בימין ,  מול בנט .
 סיעת יחיד - טורים אחרונים:מה עשה הרצוג עם מקורבו לשעבר של נתניהו ? האח של בנט ברמאללה הציל אותו מאופוזיציה ,  בינתייםהמלכוד של נתניהו :  למה ליברמן הטיל וטו על החרדים ?  
לקראת סוף המושב צפויים להגיע לשיאם הקרבות על תקציב המדינה לשנת 2015 .  עדות לניצני הקרבות הללו ניתן היה לראות אתמול ,  עם הכרזתו של שר הביטחון יעלון כי  " נגמר לצה"ל הכסף לאימונים ".  רק לפני שבוע קיבל לפיד החלטה על הקצאת מיליארד שקל לניצולי שואה ,  כך שכסף יש  השאלה היא איך מחלקים אותו .  סביב זה תתחיל סדרה של כיפופי ידיים בין שני חברי הקבינט .  איומים על השמדת ישראל מחד ,  והפקרות תקציבית שתדרדר את המדינה לתהום פיסקלי מנגד ,  ודאי יופרחו בסיטונות לחלל האוויר בשבועות הקרובים .
 שני חוקים משמעותיים אחרונים שיעלו לדיון בכנס הקיץ הם הרפורמה ברשות השידור ו"חוק ישראל היום ".  שניהם נמצאים על הציר של הון ,  שלטון ועיתון ,  ויעוררו הרבה מאוד בלגאן ,  בעיקר בתקשורת .  
החלטתו של היועץ המשפטי לממשלה יהודה וינשטיין לסגור את התיק נגד סילבן שלום פותחת חלון הזדמנויות קצר מועד שיאפשר את כניסתו למרוץ לנשיאות .  בסביבתו אומרים שהוא מתלבט ,  וגורמים בכירים במערכת הפוליטית ששוחחו אתו אחרי סגירת התיק העריכו כי מדובר בימים ספורים עד שיודיע על החלטתו ,  לא הרבה אחרי סוף השבוע הקרוב .  השיקול כאן הוא לא רק הזמן הקצר  שישה שבועות לכל היותר  עד לבחירות ,  אלא גם עניין של מומנטום .  החלטת היועץ מאפשרת לו ,  לפחות באופן תיאורטי ,  לעלות להתקפה ולהסתער על התפקיד .  התמהמהות בקבלת ההחלטה תצייר אותו כמי שיש לו מה להסתיר ,  ותסגור סופית את סיפור המרוץ של שר האנרגיה והמים .
 ואכן ,  יש לא מעט סיבות לחשוב שכך יקרה .  אחרי הכול ,  הנסיבות השתנו בזמן החקירה נגד שלום .  לפני כחודש וחצי ,  שלושה ימים לפני שהתפוצצה הפרשה ,  הוא נפגש עם נתניהו לפגישה שהוגדרה  " חיובית ביותר ",  במאמצים להשיג את תמיכת ראש הממשלה .  מאז ,  נראה שהתלהבותו של נתניהו ממועמדותו של שלום ,  כמו גם מיתר המועמדים במרוץ ,  משולה לדרגת ההתלהבות שמגלה פציינט מחוץ לקליניקה של רופא שיניים כשהוא מביט בירחונים המצהיבים הפזורים בחדר ההמתנה .  גם אצל לפיד המצב דומה .  אנשים ששוחחו עם יו"ר  " יש עתיד "  בשבועות האחרונים גילו אצלו יחס שנע על הסקאלה שבין אדישות לבוז כלפי כל המועמדים .  
סילבן ,  שחושיו הפוליטיים נחשבים למחודדים ביותר ,  עסק לפני הפרשה בחישובים התיאורטיים לגבי סיכויו להיבחר בסיבוב השני מול כל אחד מהמועמדים ,  והחליט שלא להודיע על התמודדות לפני שיהיה בטוח שיש לו רוב .  כעת ,  הרוח המנשבת מכיוונם של נתניהו ולפיד היא בהחלט לא רוח גבית חזקה .  מועמדותו ספגה פגיעה שקשה להעריך מה היקפה .  הוא לא יוכל לנהל שיחות עם 120 חברי כנסת כדי להבין מה בסיס התמיכה שלו אחרי סגירת התיק ,  ויצטרך ללכת עם תחושות הבטן שלו .  הנטייה ללכת על בטוח עשויה להיות זו שתכריע לרדת מהמרוץ .  הודעה על התמודדות ,  על אף שרבים ממקרוביו דוחפים אליה ,  תיחשב להפתעה גדולה .  
לבוז'י הרצוג מגיע קרדיט על הישג שמעטים במערכת הפוליטית יכולים להתגאות בו :  הוא כפה על נתניהו לקבל החלטה .  לולא העתירה שהגיש לבג"ץ יחד עם נחמן שי בדרישה למנות יו"ר קבוע לוועדת החוץ והביטחון של הכנסת ,  הייתה הוועדה החשובה ביותר בכנסת נותרת משותקת לנצח .  נתניהו ,  שהחלטיות היא לא התכונה הכי חזקה שלו ,  היה ממלמל פעם בשנה ,  כשהוא ניאות להעניק ריאיון לתקשורת ,  ש"הנושא בטיפול ",  ומערכת הביטחון הייתה נותרת ללא כל פיקוח .  בזכות הרצוג ,  כל זה יסתיים עד מוצאי השבת הקרובה .  
כעת עוסק ראש הממשלה בניסיון לרבע את המעגל .  יריב לוין וזאב אלקין ,  בעלי ברית פוליטיים ,  הולכים בכל הכוח על רוטציה בתפקיד יו"ר ועדת החוץ והביטחון ויו"ר הקואליציה לסירוגין .  אם הרוטציה תצא לפועל ,  יקבל נתניהו שקט בקואליציה בשנה הקרובה ,  כאשר יריב לוין יזנח את איום ההתפטרות שלו ויישאר בתפקיד ,  וכשיגיע זמנם להתחלף ,  אלקין ,  שנחשב לאמן של תחבולות ופעלולים פוליטיים למתקדמים ,  הוא זה שינהל את הקואליציה .  זה יקרה במחצית השנייה של הקדנציה ,  זו שנחשבת למסובכת יותר לתפעול ,  כאשר כל הסיעות כבר מריחות את הבחירות מתקרבות .  בתמורה ,  השניים דורשים שהקדנציה של כל אחד מהם תארך לא פחות משנה ,  דבר שישאיר רק שנה אחת בתפקיד למועמד  " יש עתיד "  עפר שלח שצפוי לכהן אחרון ,  במועד שבו כלל לא ברור אם הממשלה תתקיים .  
קשה לראות אותו חותם על הצעה שכזו ,  ולכן נתניהו ביקש מאלקין ומלוין להתפשר ,  ולהסכים לכהן שבעה חודשים כל אחד .  הם סירבו בטענה שמדובר בכהונה קצרה מדי שבה אין מספיק זמן כדי ללמוד את החומר המודיעיני לעומק ,  ובנקודה זו הדברים עומדים בשבוע האחרון ,  פחות או יותר .  מי שצפוי להיפגע מהמהלך הוא מקורבו האולטימטיבי של ראש הממשלה ,  אופיר אקוניס .  בזמן שצחי הנגבי צפוי לקבל פרס ניחומים בדמות מינוי לסגן שר החוץ ,  יישאר אקוניס ,  שהיה מועמד לתפקיד יו"ר הקואליציה ,  ללא תפקיד ביצועי של ממש .  
האם בוז'י בדרך לתת פייט ליאיר לפיד במספר שנות הכהונה המשוריינות לכל אחד מהם בתקנון מפלגתו ?  על פי דיווח של עמית סגל בחדשות 2 ,  יו"ר העבודה מתכוון להביא לוועידת המפלגה בסוף החודש הצעה לקיים פריימריז רק פעם אחת בכל קדנציה ,  24 חודשים אחרי הבחירות .  מכיוון שכבר היו פריימריז בקדנציה הנוכחית ,  24 חודשים אחרי הבחירות הבאות יגיעו רק אי שם בשנת 2019 ,  לקראת 2020 .  במפלגה אישרו את הפרסום וטענו כי מטרת הסעיף היא  " להגביר את היציבות במפלגה וכדי למנוע את תופעת עריפת הראש של היו"ר מיד אחרי הפריימריז ,  ששמה אותנו ללעג וקלס ".  משום מה ,  עושה רושם שההצעה מרחיקת הלכת הזו תשיג בדיוק את האפקט ההפוך ,  לא רק מול היו"ר הקודמת יחימוביץ' ,  אלא גם מול אנשים הנחשבים לבעלי בריתו הפוליטיים של היו"ר הנוכחי כמו כבל ומרגלית ,  שוודאי רואים עצמם ראויים להתמנות לתפקיד בחמש השנים הקרובות .
 לפניות לכתב עמרי נחמיאס :  omri_n@walla.net.il 

יסתער או יוותר ?  חלון ההזדמנויות של סילבן נפתח
האם השר יעלה להתקפה ,  או ייתפס כמי שיש לו מה להסתיר ?  מי הפוליטיקאי שכופף את נתניהו ?  ואיך מתכנן הרצוג למלוך בעבודה עד 2019 ?  לכל שאלה תשובה ,  בטור השבועי של כתבנו הפוליטי

