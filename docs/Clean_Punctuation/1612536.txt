השר ישי : " לשחרר גם מחבלים יהודים "
 שר הפנים מבקש להקל על אסירים ביטחוניים יהודיים במסגרת עסקה שתחזיר הביתה את גלעד שליט .  השר שלום : " ברגותי וסעדאת לא ישוחררו במסגרת העסקה "
 שר הפנים אלי ישי קרא הערב  ( שני )  לתת הקלות למספר אסירים ביטחוניים יהודיים ,  במסגרת עסקה לחילופי השבויים תמורת גלעד שליט .  ישי נימק את עמדתו ברצון ששחרור אסירי חמאס יתקבל בצורה טובה יותר בקרב הימין ויזכה לרוב מסיבי בציבור היהודי .  לדברי ישי , " יש צורך להקל על אסירים יהודיים ביטחוניים שיביעו חרטה על מעשיהם ונמצאים בהליך שיקום ולא קשורים לרצח רבין .  עם זאת ,  ישי הבהיר כי לא יתנה בכך את תמיכתו בעסקה .
 אין זו הפעם הראשונה שבא מתבטא השר ישי בעניין .  לפני תשעה חודשים פנה ישי לראש הממשלה לשעבר אהוד אולמרט ולשרים דאז ציפי לבני ,  אהוד ברק ,  דניאל פרידמן ואבי דיכטר ,  וטען גם אז כי במסגרת עסקת שליט יש לשחרר גם אסירים בטחוניים יהודים ,  הכלואים בישראל בגין עבירות של פגיעה בפלסטינים . 
" פונה אני אליכם בבקשה לקדם את שחרורם של אסירים אלו על מנת שציבור גדול במדינת ישראל ירגיש כי מחוות עושים בשני הצדדים ",  כתב ישי בפברואר 2009 .  הוא הסביר ,  כי מדובר במספר אזרחים ישראלים אשר הואשמו בעבירות שונות על רקע לאומי ". 
בתוך כך ,  אמר הערב המשנה לראש הממשלה סילבן שלום כי חמאס יהיה אחראי למקרה בו עסקת שליט תיכשל ולא תצא לבסוף אל הפועל .  בראיון לרשת הטלוויזיה בי.בי.סי בערבית הוסיף שלום כי ישראל לא תשחרר במסגרת העסקה את חבר המועצה המחוקקת מטעם פתח מרואן ברגותי ואת מזכ"ל החזית העממית לשחרור פלסטין אחמד סעדאת .  שלום אמר עוד כי המשך ההתקדמות בעסקה תלוי בארגון חמאס המציב תנאים שישראל לא תקבל .
 שעה קלה לאחר שראש הממשלה הודיע כי עסקת שליט תובא לדיון במליאת הכנסת ,  קיימה סיעת האיחוד הלאומי מסיבת עיתונאים ,  שבה הביעו חברי הסיעה התנגדות לעסקה שכלולה בתוכה גם שחרור מחבלים . " פגשתי את נעם שליט בוועדת החוץ והביטחון לפני שנה ביוזמתי ",  אמר ח"כ אורי אריאל . " מומחים לטרור אומרים שמי שנכנע לטרור מביא על עמו טרור כפול ומכופל .  ראינו את עסקת ג'יבריל ,  ראינו את הבריחה מלבנון ועזה .  אנחנו עושים את כל השטויות פעם נוספת ". 
אריאל הוסיף כי  " יש חלופה לשחרור השבויים הנוראי שיביא עלינו דמים רבים .  החלופה היא הפעלת כל המנופים הכלכליים האנושיים על האסירים ,  למנוע מהם הטבות ,  הפסקת אספקה לעזה וכן הלאה ,  לי אין ספק שהדבר היה מביא לשינוי משמעותי כלפי גלעד שליט .  נתניהו וברק נכנעים ללחץ ציבורי ,  אנחנו קוראים לראש הממשלה לפרסם את מסקנות ועדת שמגר עכשיו .  אל תתחבא ,  אל תברח .  אני פונה לשרי ממשלת ישראל :  גלו אומץ ציבורי ,  גלו הנהגה ציבורית ותדחו את העסקה הארורה הזו שתביא על כולנו חיים מאוד קשים ורווי טרור ".  
יו"ר האיחוד הלאומי ,  ח"כ יעקב כץ  ( כצל'ה )  קרא לראש הממשלה נתניהו  " להיות גבר עד הסוף ולומר למשפחות השכולות ולעם ישראל  אלה המסקנות של הוועדה ,  ואף על פי כן אני מביא את זה לפניכם ואני אלך בדרכי .  יכול להיות שאז שתיקת הכבשים בתוך הליכוד תפסק ושרים שאנו יודעים שמתנגדים לעניין היו מדברים ". 
במסיבת העיתונאים השווה ח"כ אריה אלדד בין המחבלים שעשויים להשתחרר בעסקה לבין הנאשם ברצח משפחת אושרנקו .  לדבריו , " אילו רוצח משפחת אושרנקו היה בורח מהכלא ,  שוטרים רבים היו יוצאים לרחובות .  הממשלה מתכוונת לשחרר מאות רוצחים בסדר גודל הזה והשוטרים לא יצאו לרחובות .  הרוצחים שמשתחררים רצחו בין 1 ל-65 איש .  תתחילו לעשות מכפלות כמה ישראלים עלולים לשלם בחייהם עבור המעשה חסר האחריות של ממשלת ישראל .  נתניהו לא עוצר באדום ,  גם לא באדום של אולמרט .  אולי אם ישראל היתה נותנת אולטימטום שנוציא להורג כל שבוע איש חמאס בעזה ,  מצבו של גלעד היה שונה לחלוטין ". 
ח"כ מיכאל בן ארי הביע הבנה לכאבה של משפחת שליט ,  אך טען כי עם זאת , " אנחנו חייבים לדבר לא רק מהלב אלא גם מהראש .  המנהיגות שלנו מדברת מהבטן והיא פשוטת רגל ומסכנת את ביטחון תושבי ישראל ". 

השר ישי : " לשחרר גם מחבלים יהודים "
 שר הפנים מבקש להקל על אסירים ביטחוניים יהודיים במסגרת עסקה שתחזיר הביתה את גלעד שליט .  השר שלום : " ברגותי וסעדאת לא ישוחררו במסגרת העסקה "
 
