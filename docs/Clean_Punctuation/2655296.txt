הברזות וקיזוזים :  כך מתנהלת  " קייטנת "  הקואליציה
האם נתניהו מאבד אחיזה בליכוד ?  איזה ספין יצרו בקואליציה כדי להסביר את היעדרותם מדיונים במליאה ?  ומה קרה לפוליטיקה החדשה ?  לכל שאלה תשובה ,  בטור השבועי של כתבנו הפוליטי
בנימין נתניהו מתקרב לרגע ההכרעה .  אלפי מילים נשפכו מאז כינונה של ממשלתו השלישית ,  שהשבוע מלאו לה מאה ימים ,  על חוסר החדווה וחוסר החשק בהם מתנהל ראש הממשלה .  כשהוא מביט ימינה ,  הוא רואה את חבריו לאגף הנצי בליכוד בדרך להשלים ביום ראשון הקרוב השתלטות על מוסדות הליכוד ,  שיציבו את זאב אלקין ,  דני דנון ,  וככל הנראה גם את ישראל כץ כבעלי הבית החדשים בליכוד .  הם ישלטו במנגנון התנועה .  הוא לא יוכל להעביר אף החלטה בלעדיהם .  למען האמת ,  הוא אפילו לא יוכל להעלות נושאים לדיון בתנועה בלי אישור שלהם .  כשהוא מביט שמאלה ,  הוא רואה את יאיר לפיד שהצהיר כי בכוונתו לרשת אותו ,  ואת ציפי לבני ,  מי שמעולם לא הייתה חביבת נפשו .  וזה עוד לפני שדיברנו על בנט .
 על רקע ההכרה של נתניהו כי איבד את האחיזה במוסדות הליכוד ,  החלו בשבועות האחרונים להישמע הערכות לפיהן יבקש ראש הממשלה לעשות  " מעשה שרון ",  יפצל את הליכוד ,  וילך למהלך מדיני .  הדיווחים מהשבוע על חידושו הקרב של המשא ומתן עם הפלסטינים מחזקים את ההנחה הזו .  השאלה מי יבוא איתו .  כשעוברים מחבר כנסת אחד לשני ,  מצבו של נתניהו רע .  אין לו חיילים .  מעבר לכך ,  ההליכה של הליכוד ימינה בקדנציה הזו היא מובהקת .  ימיהם של מרידור ,  איתן ובגין נגמרו .  מי יהיה חלק ממהלך כזה :  פייגלין ?  רגב ?  חוטובלי ?  בסביבת נתניהו שמעו את הקולות ,  ובמה שנראה כמו ניסיון להרגיע את הדיבורים על פיצולים ומהלכים מדיניים ,  סיפרו אמש כי ראש הממשלה החליט לחזור אל השטח בליכוד ,  וכבר בשבוע הבא הוא מתכנן ,  לראשונה מאז הבחירות ,  לקיים כנס עם פעילים .  לא ברור אם מדובר בניסיון של נתניהו להראות כלפי חוץ שהכל בשליטה ,  או שמא האסימון באמת נפל והוא מתכוון לשוב ולהיות יותר אקטיבי בתוך המפלגה שלו .  אבל מה שבטוח ,  זה שהוא התעורר מאוחר .  
יו"ר הקואליציה ,  יריב לוין ,  מצוי בבעיה .  כבר כמה שבועות שמספר לא מבוטל מחברי הקואליציה נעדרים מהצבעות במליאה .  השבוע ,  זה כמעט עלה לקואליציה בהפסד ,  כאשר הצליחה בקושי רב להעביר בקריאה ראשונה את החוק להסדרת ההתיישבות הבדואית בנגב ,  ברוב של 43 מול 40 .  בתקשורת הרבו לבקר את לוין ,  אבל האמת היא שהסיטואציה הזו לא לגמרי בשליטתו ,  ודאי לא באשמתו .  לוין בא לנהל קואליציה ,  אבל גילה בפועל שהוא מנהל קייטנה .  קחו לדוגמה את ההצבעה מיום שני - אלעזר שטרן היה בסביבה ,  אבל בדיוק יצא לרוץ  (  ?  !  )  ,  פאינה קירשנבאום הייתה בדרך להצבעה ,  אבל פספסה אותה .  לבני ?  טסה לחו"ל .  דודו רותם וגם עמרם מצנע היו בכנסת ,  ולא היו בהצבעה .  חוטובלי ,  הנגבי ורזבוזוב נסעו לקבלת פנים עם ראש ממשלת גאורגיה .  כל אלה גם כמובן לא טרחו לדאוג לעצמם לקיזוז .  וזה עוד מבלי לציין את הבעיה האמיתית של הקואליציה ,  והיא שלפחות ארבעה חברים בליכוד- ביתנו :  ראובן ריבלין ,  גילה גמליאל ,  משה פייגלין ואורלי לוי-אבקסיס רואים עצמם מחוייבים בצורה חלקית ביותר לעמדת הקואליציה בהצבעות .  בניסיון להפסיק את הסכסוך הפנימי בתוך הקואליציה ,  עשו השבוע לוין וחברי יש עתיד ספין יפה .  הם הפנו את האצבע המאשימה לאופוזיציה . " הם לא מוכנים להתקזז עם חברת הכנסת קארין אלהרר שבדיוק ילדה .  איזה מסר משדרים אלה שמבקשים להעלות על נס את זכויות הנשים ?  ",  זעם יו"ר הקואליציה .  עקרונית ,  לוין צודק .  לקזז אישה שזה עתה ילדה זה מעשה אלמנטרי .  אבל בכל זאת ,  יש בעיה בטענה של לוין ושל אנשי יש עתיד .  אם היתרון המספרי של הקואליציה היה 61 מול 59 ,  הייתה ניצבת בפני חברי האופוזיציה דילמה לא פשוטה האם להתקזז עם אלהרר ולהפסיד בהצבעה או לנצח בהצבעה בצורה  " מלוכלכת ".  אבל לקואליציה יש רוב ברור ומוצק של 16 חברים בכנסת :  68 מול 52 .  אם חברי הקואליציה היו טורחים לבוא להצביע מדי פעם ,  הם היו מגלים שהם לא זקוקים לקזז אף אחד .
 כך או אחרת ,  בסיעת העבודה טענו כי לא התקבלה החלטה לא לקזז את אלהרר ,  וכי איתן כבל אף התקזז איתה בהצבעה ביום שני .  ההחלטה לא להתקזז ,  הסביר בכיר בעבודה ,  נוגעת אך ורק לענייני תקציב ,  וזאת כדי להפיל בכל מחיר את גזרות התקציב - בין אם מדובר באדם חולה ,  בין אם מדובר בח"כ שטס לחו"ל ,  ובין אם מדובר בח"כית שילדה .  יחימוביץ' אף שלחה מייל פנימי לחברי הכנסת של המפלגה בשבוע שעבר ,  בו אסרה עליהם מפורשות לטוס לחו"ל ,  כדי שלא יהיה צורך לקזז אותם .  בשיחות סגורות הודו גורמים בליכוד שהקיזוז של אלהרר הוא רק תירוץ וכי הח"כים של הקואליציה חייבים להתחיל ולהגיע להצבעות .  מנהלת סיעת הליכוד הורתה לכל חברי הכנסת להיות נוכחים במליאה או בקרבתה ,  ואסרה עליהם - בדיוק כמו באופוזיציה ,  להתקזז .  
כל העובדות האלה לא בלבלו את חבר הכנסת אראל מרגלית ,  שרואה בעצמו מועמד לראשות מפלגת העבודה .  בשילוב מרשים של פופוליזם ואופורטוניזם ,  שלח ליחימוביץ' מכתב בו הודיע לה כי  " אקזז את קארין אלהרר על אף הוראתך ",  תוך שהוא מייחס ליו"ר מפלגתו כוונה אישית לפעול נגד הח"כית שילדה .  לאחר מכן התפייט מרגלית בפייסבוק  ( בפוסט שנפתח ,  באופן אירוני ביותר ,  במילים  " יש רגעים שבהם צריך לשים את הפוליטיקה בצד ")  על זכויותיה של אלהרר להישאר בבית עם הרך הנולד ,  תוך שהוא מקפיד להתעלם מן העובדה כי אין הוראה שכזו ,  וכי גם בהיעדרה של אלהרר ,  לקואליציה יש יתרון של 15 חברים .  אבל למה לקלקל פוסט מרגש ועתיר לייקים עם קצת עובדות ,  כשאפשר לעשות רווח פוליטי במסווה של דאגה לנשים יולדות ?  ראש הלשכה של יחימוביץ' ,  עמית בן צור ,  הסביר במייל תשובה לח"כ החדש ,  כי מי שמאשר או לא מאשר קיזוזים הוא יו"ר הסיעה יצחק  ( בוז'י )  הרצוג ולא יו"ר המפלגה שלי יחימוביץ' .  הרצוג ,  שאי אפשר לחשוד בו באהדה יתרה למנהיגותה של יחימוביץ' ,  קיים עם מרגלית בירור והבהיר לו כי הוא הכתובת בענייני קיזוזים ,  וכי אין לו זכות להצהיר עם מי הוא מתקזז מבלי לתאם זאת איתו .  
הממשלה הצביעה השבוע על ייצוא 40% מכמות הגז שנמצא מול חופי ישראל .  ההחלטה עברה בממשלה ,  ולא בכנסת .  המשמעות היא ,  שהדיון היה לא שקוף ,  הרחק מעיני הציבור .  אין פרוטוקול לדיון ,  לא ברור מה השרים אמרו בו ,  וגם כדי לגלות איך כל שר הצביע היה צריך לשאול את השרים עצמם - כיוון שלנתון זה אין כל רישום .  למרבה ההפתעה ,  אחת השרות שהתנגדה להחלטה היא יעל גרמן מיש עתיד .  זה לא דבר נפוץ כל כך ששרה ביש עתיד יוצאת מול עמדת היו"ר .  פניתי לגרמן כמה פעמים כדי שתסביר מדוע החליטה להצביע נגד ההחלטה ,  היא סירבה . " את מה שיש לי לומר אמרתי בישיבה הסגורה ",  הסבירה .  מאכזב לגלות ששרה ממפלגה שחרטה על דגלה את הפוליטיקה החדשה מסרבת להסביר את עמדתה בסוגיה חשובה כל כך .  אבל זה עוד כלום לעומת הזלזול שהפגין שר האוצר ,  יאיר לפיד ,  שפרסם פוסט בפייסבוק בו הוא מלגלג על המוחים נגד ייצוא הגז בזחיחות אופיינית : " אני לא רוצה לפגום בהתלהבות הדמוקרטית שלהם ,  אבל הם צריכים לדעת שעוד לא נולד המגפון שישמעו אותו בתוך ישיבת הממשלה ",  כתב .  בהזדמנות אחרת כינה השבוע את המפגינים  " אנרכיסטים הזויים ".  אם לא היה מדובר באותו יאיר לפיד שכתב בעצמו ,  רק שבועיים לפני הבחירות : " מסקנות ועדת צמח על ייצוא הגז הן אכן שגויות ועתודות הגז צריכות להיות מופנות לטובת אזרחי מדינת ישראל ,  לא לייצוא יקר שמשרת רק כמה טייקונים ",  זה עוד היה יכול להיות משעשע .  
סיעת יחיד - לכל הטורים של עמרי נחמיאס 

הברזות וקיזוזים :  כך מתנהלת  " קייטנת "  הקואליציה
האם נתניהו מאבד אחיזה בליכוד ?  איזה ספין יצרו בקואליציה כדי להסביר את היעדרותם מדיונים במליאה ?  ומה קרה לפוליטיקה החדשה ?  לכל שאלה תשובה ,  בטור השבועי של כתבנו הפוליטי

