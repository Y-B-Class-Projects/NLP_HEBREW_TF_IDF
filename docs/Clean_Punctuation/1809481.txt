הצנע לכת ,  לפחות קצת
ביום חמישי לפני השעה 12 בצהריים התבטאתי בתוכניתה של איילה חסון בקול ישראל כי חשתי  " שאט נפש "  ממה שהתגלה בתחקירו של רביב דרוקר בערוץ 10 על מימון הטיסות והשהות של בנימין ושרה נתניהו בשנים שבהן הוא היה אזרח פרטי ,  ולאחר מכן ח"כ ושר .  כשעה וחצי לאחר מכן התקיימה שיחה פרטנית בין ראש הממשלה לביני על דבריי ,  שדבקתי בתוכנם גם לאחר מכן בתוכניתו של עמית סגל בערוץ 2 .
 הצטרפתי לחלק מהסבריו של נתניהו .  חלק אחר היה מובן לי מראש .  לא מצאתי בממצאי התחקיר עקבות למעשים פליליים .  אין  " ביביטורס "  במקביל ל"ראשונטורס "  של אהוד אולמרט .  מפני שנתניהו לא גבה מחיר של שני כרטיסים תמורת טיסה אחת ,  ולא קיבל כסף במעטפות אפלות ואפילו לא נרמז שיש לו מין אורי מסר משלו במסתרים .
 גם מכעיס שקדימה מבקשת חקירת משטרה והתערבות של מבקר המדינה .  בבית שיש בו תלוי אין מזכירים חבל .  מפלגה שמייסדה חשוד במעשים פליליים חמורים ;  שאחד מבניו ,  ח"כ מטעמה ,  נשלח לכלא ;  שהיורש הפוליטי אולמרט עושה על ספסל הנאשמים וכתבי האישום נגדו הולכים ונערמים ;  ששר האוצר שלה כבר בבית הסוהר ;  ושמזכירה הכללי משה שחורי חשוד עתה בפרשת השוחד ברשות המיסים - היא כמו אישה איילונית ,  עקרה במהותה ,  ונאמר עליה כי  " שתיקותייך יפות מדיבורייך ". 
אך בנפרד מכך ההתנהלות של נתניהו אכן מקוממת .  לא שהיא אסורה ,  אלא שמבחנו של איש ציבור  ( ואולי כל אדם )  הוא במידת הריסון העצמי שהוא קובע לעצמו .  אהוד ברק לא צריך לגור במגדלי אקירוב למרות שכספו לבן ,  ולא להשתקע בסוויטה מלכותית בפאריס גם אם כך נהגו קודמיו ,  וכמותו דליה איציק ,  ומה שעשה נתניהו הוא רצף ארוך של קבלת טובות הנאה חוקיות כאלה ,  וזה בדיוק מה שכל כך מקומם .
 ראש הממשלה ביקש תמיד מהתקשורת להניח לאשתו ולילדיו ולבוא דברים רק עימו .  בסדר .  אם כן זה לא בסדר שהוא נוסע כך ושהוא מקבל רמה כזאת של שירותים ,  ושלכאורה ,  כפי שנטען ,  כביסה מלוכלכת נעה על פני יבשות רק כדי שהמארח המנומס וטוב הלב ישלם את מחיר ניקויה . " הצנע לכת ",  לפחות קצת .  זו בדיוק עמדתי .
 
הצנע לכת ,  לפחות קצת
nan
