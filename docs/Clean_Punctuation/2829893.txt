ריבלין נגד נאום נתניהו בקונגרס : " דבר בעברית לבוחר הישראלי "
 הנשיא מתח ביקורת על כוונתו של ראש הממשלה לנאום בפני הקונגרס האמריקני שבועיים לפני הבחירות .  במקביל ,  בארה"ב מכחישים את הדיווח לפיו הפסיקו לעדכן את ישראל בנושא האיראני
נשיא המדינה ראובן ריבלין תקף אתמול  ( ראשון )  במרומז את נאומו הצפוי של ראש הממשלה בנימין נתניהו בקונגרס האמריקני - שבועיים לפני הבחירות . " אני מאמין כי אם אנחנו מוצאים לנכון לדבר בבימות בינלאומיות רלוונטיות על הסכנות האורבות והאיומים המסוכנים ,  על אחת כמה וכמה שמוטל עלינו לדבר בישירות ,  באורך רוח ,  ובעברית ,  לאזרחינו שבבית ",  אמר ריבלין בדברים שנשא בכנס המכון למחקרי ביטחון לאומי . " אין לנו בוחרים אחרים .  אין לנו בחירות אחרות .  ואין לנו בית נבחרים אחר .  אזרחי ארצנו קודמים .  את מה שיש לנו לומר בואו נאמר ,  לכל הפחות ,  גם כאן בבית ". 
עוד על סערת נאום נתניהו בקונגרס:נאום נתניהו בקונגרס :  השחורים מחרימים ,  היהודים מתלבטיםנתניהו : " נחוש לנאום בקונגרס ";  אובמה : " מה בוער לו ? "מקורות ישראליים :  נתניהו שוקל לנאום בקונגרס בדלתיים סגורות 
הנשיא מתח גם ביקורת על הקמפיינים של המפלגות השונות . " המערכת הפוליטית עסוקה בקריאייטיב ",  אמר , " ביצירת סרטונים וסיסמאות .  הציבור הישראלי מאס בזה .  מאס בניסיון לסמם אותו .  הוא מחפש אופק ותקווה .  הוא רוצה לשמוע פתרונות .  הוא רוצה מנהיגות שמוכנה לקבל החלטות ".  
אמש דיווח העיתונאי אמנון אברמוביץ' בערוץ 2 כי בעקבות הנאום ,  וושינגטון הפסיקה לעדכן את ירושלים על תוכן שיחות הגרעין בין שש המעצמות לאיראן .  בוושינגטון מיהרו להכחיש את הדיווח .  גורמים בכירים במחלקת המדינה אמרו לכתבים בוושינגטון ובישראל כי בניגוד למה שדווח ,  הקשר בין המדינות בנושא האיראני נותר הדוק ומתנהל באופן שוטף .  על פי הדיווח המקורי ,  היועצת לביטחון לאומי של הנשיא אובמה ,  סוזן רייס ,  והדיפלומטית הוותיקה שאמונה על השיחות עם איראן ,  וונדי שרמן ,  קיבלו הוראה  " לנתק מגע "  מבני השיח שלהן בישראל ,  מכיוון שראש הממשלה נתניהו הפך את הנושא האיראני מסוגיה ביטחונית לסוגיה פוליטית .  המקורות במחלקת המדינה שהכחישו את הדברים ,  טענו כי רייס ושרמן אמורות לפגוש בקרוב פקידים בכירים מישראל ,  וכי שר החוץ קרי נמצא בקשר שוטף עם ראש הממשלה נתניהו .  בירושלים סירבו להתייחס לדיווח ,  אולם גורם ישראלי בכיר אמר לוואלה !  חדשות כי  " לישראל יש הרבה דרכים לדעת מה קורה בשיחות הגרעין עם איראן ,  והיו כבר מקרים בעבר שהמעצמות ניסו להסתיר ממנה ערוצים חשאיים והתפתחויות שונות בשיחות ,  אולם היא למדה על כך בדרכים עקיפות ".  כך או אחרת ,  נראה כי ככל שמתקרב תאריך נאומו המתוכנן של נתניהו בפני הקונגרס ,  המתח בין הצדדים הולך וגובר .  
מוקדם יותר אתמול הודה יו"ר בית הנבחרים של ארצות הברית ,  ג'ון ביינר ,  כי ניסה להסתיר מהנשיא ברק אובמה שזימן את ראש הממשלה לנאום בפני הקונגרס .  בראיון לעיתונאי כריס וואלאס ברשת  " פוקס ניוז ",  המזוהה עם המפלגה הרפובליקנית ,  נשאל ביינר מדוע ביקש משגריר ישראל בארה"ב ,  רון דרמר ,  לא לספר לבית הלבן על הזמנת נתניהו לנאום בנושא הגרעין האיראני .
" רציתי לוודא שלא תהיה הפרעה ",  הסביר ביינר כשהוא מתכוון להתנגדות שאכן התעוררה לאחר שנודע על נאומו הצפוי של ראש הממשלה . " זה לא סוד בוושינגטון שהבית הלבן רוחש שנאה לראש הממשלה נתניהו .  בכנות ,  לא רציתי שהפרסום ימנע את מה שלדעתי הוא הזדמנות אמיתית ".  
וואלאס שאל את ביינר אם מערכת היחסים בין ישראל לארה"ב לא צריכה להיות ,  לגישתו , " מחוץ לפוליטיקה ".   " זהו מסר חשוב שהעם האמריקני צריך לשמוע ",  שב ביינר והסביר את הסיבה להזמנה החשאית שהעביר לנתניהו . " אני שמח שהוא  ( נתניהו )  מגיע ואני מצפה למה שיש לו לומר ".  
לדברי ביינר ,  בהזמנה החשאית לא היה משהו בלתי חוקי . " יש לנו כל זכות לעשות מה שעשינו ",  הבהיר . " רציתי שראש הממשלה יבוא לפה .  העולם עומד בפני איום ממשי וטרוריסטים איסלאמיים רדיקליים אינם הולכים לשום מקום .  כשזה מגיע לנשק גרעיני בידי איראן ,  אלה מסרים חשובים שהקונגרס צריך לשמוע והעם האמריקני צריך לשמוע .  אני מאמין שראש הממשלה נתניהו הוא האדם המושלם להעביר את המסר של כמה רציני האיום הזה ". 
נתניהו צפוי לנאום בקונגרס ב-3 במרץ .  מאז נודע על קיומו הצפוי ,  הביעו פוליטיקאים בארה"ב התנגדות לנאום הסמוך למועד הבחירות בישראל .  בין היתר ,  הודיע סגן נשיא ארה"ב ג'ו ביידן שלא יהיה נוכח בנאום .  גם ראשי מפלגות המרכז והשמאל בישראל חזרו וקראו לנתניהו לחזור בו מכוונתו לנאום ,  אך לפי שעה ראש הממשלה נחוש לנסוע לוושינגטון .
  ( עדכון ראשון :  19:05 )  

ריבלין נגד נאום נתניהו בקונגרס : " דבר בעברית לבוחר הישראלי "
 הנשיא מתח ביקורת על כוונתו של ראש הממשלה לנאום בפני הקונגרס האמריקני שבועיים לפני הבחירות .  במקביל ,  בארה"ב מכחישים את הדיווח לפיו הפסיקו לעדכן את ישראל בנושא האיראני

