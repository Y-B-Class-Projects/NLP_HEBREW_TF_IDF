מי יזכה בתיק החוץ ?  השרים מפעילים שרירים לקראת חלוקת התיקים
ראש הממשלה צפוי לחלק מחדש את התיקים בממשלה ,  והשרים מעלים הילוך .  ישראל כץ החל ללחוץ על נתניהו בכינוס מזכירות הליכוד ,  ושר הרווחה חיים כץ צפוי לקבל לידיו את תחום התעסוקה שיחזור למשרד הרווחה
 ( משדר באולפן וואלה !  NEWS לאחר הצטרפות ישראל ביתנו לקואליציה ,  מאי )  
ראש הממשלה בנימין נתניהו צפוי לערוך בקרוב סבב תיקים בקואליציה והדבר מעורר אי-שקט בליכוד ,  ומחזיר לשולחן את שאלת איוש תיק החוץ .  שר התחבורה והמודיעין ישראל כץ לוחץ על ראש הממשלה למלא את ההתחייבות שנתן לו ולהעניק לו את התיק הבכיר בליכוד ,  ומשתמש בכוחו הפוליטי במפלגה כדי לקבל את התיק לידיו .  ביום חמישי כינס כץ את מזכירות המפלגה ,  הגוף שמוגדר  " דירקטוריון "  הליכוד ,  לדיון על התנהלות מטה הבחירות של המפלגה בשנת 2015 .  מדובר בנושא שנחשב לא נוח עבור נתניהו ,  ולפי ההערכה תזמון הכינוס וההחלטות שהתקבלו בסופו נועדו להעביר לו מסר .
 בשבועות הקרובים ,  לקראת תום מושב הקיץ של הכנסת ,  ראש הממשלה צפוי להודיע על סבב התיקים .  במסגרתו ,  תיק הכלכלה צפוי לעבור לכולנו ותיק הגנת הסביבה צפוי לחזור לליכוד .  לאחר צירוף ישראל ביתנו לממשלה והתפטרותו של השר להגנת הסביבה אבי גבאי ,  דרש שר האוצר ויו"ר כולנו משה כחלון לשדרג את חבילת התיקים שברשות מפלגתו .  בעקבות דרישתו סוכם על הקפאת חלוקת התיקים למשך שלושה חודשים ,  שבסופן יתבצעו החילופין .  
עוד בוואלה !  NEWS:ללחוץ ידיים במקומות שהיו בעבר עוינים לישראל :  מסעו של נתניהו באפריקהארדואן דרש מאובמה בנאום ניצחון באיסטנבול :  הסגר את יריבי הטרוריסטגורם מדיני בכיר : " ההסכם עם טורקיה יציב ,  למרות ניסיון ההפיכה "  
הסבב הצפוי כבר עורר השבוע אי-שקט גם בכולנו ,  על רקע דיווחים על כוונתו של כחלון להעביר את השר יואב גלנט ממשרד השיכון למשרד הכלכלה ובמקומו למנות את מקורבו ,  ח"כ אלי כהן .  הדיווחים בנושא מלווים בהערכה גוברת בקרב שרים בכירים בליכוד שגלנט מכין את הקרקע למעבר למפלגת השלטון .
 הרוטציה המתקרבת ערערה גם את שלוותם של השרים הבכירים בליכוד שלוטשים עיניהם לתיקים הפנויים ,  שאת חלקם מחזיק נתניהו בידיו זה חודשים במטרה להשאיר על השולחן את אופציית צירוף המחנה הציוני לקואליציה .  כעת ,  כשנראה שהמסלול הזה נחסם כמעט לחלוטין ,  בכירי הליכוד ,  שלרבים מהם נתן נתניהו הבטחות לגבי תיקים אלה ,  החלו בשבועות האחרונים לאותת כי הם מצפים למימושן . " הליכוד קיבל 30 מנדטים בבחירות ,  אבל בינתיים משרדים חשובים ומשמעותיים מאוישים על ידי דרגי הפקידות במקום על ידי השרים הבכירים שלנו ",  אמר בכיר במפלגה , " מתבקש שנתניהו יפיג את המתחים ".  
השר כץ מחזיק בהתחייבות כתובה מנתניהו כי יקבל את אחד משלושת התיקים הבכירים ,  אך משאת נפשו היא תיק החוץ .  יש לו עוצמה פוליטית כדי להשיגו ,  והוא נקט קו תקיף כדי לאותת לנתניהו על כך .  ח"כ דוד אמסלם התייחס ביום חמישי בישיבת מזכירות המפלגה בכפר המכביה ברמת גן לכך שכץ יזם את כינוסה ,  ועקץ : " המזכירות תמיד מתכנסת כשאתה בסכסוך עם נתניהו ".  
בראש סדר היום של המזכירות הציג כץ דוח נפיץ של מבקר הליכוד ,  שי גלילי ,  על קמפיין הבחירות של שנת 2015 .  
הדוח מעורר תחושות מרירות של פוליטיקאים ופעילים במפלגה שמרגישים כי מודרו מניהול הקמפיין לטובת אנשי מקצוע שמינה נתניהו .  בדוח מואשם מקורבו של נתניהו ,  שלמה פילבר ,  שניהל את מטה הבחירות ומשמש כיום מנכ"ל משרד התקשורת ,  בחריגה מהתקציב שהוגדרה  " דרקונית ",  על סך שמונה מיליון שקלים .  בדוח מועלית דרישה לחייבו להחזיר את הכסף מכיסו .  
בסיום הישיבה החליטה המזכירות על סעיפים המרחיבים את סמכויותיה ואת סמכויות האיש בראשה ,  השר כץ .  מעתה כל מינוי או צעד בהקמת מטה בחירות ידרשו אישור מראש .  הוחלט גם שהמזכירות רשאית לחייב את כל מי שפעל שלא כדין וללא סמכות לפצות את התנועה אישית .
 משמעות המהלך היא כי כץ ,  שלו יש כוח מעוגן במזכירות הליכוד ,  יוכל להעביר החלטה המחייבת את פילבר להחזיר את הגירעון .  עם זאת ,  הוחלט שהנתונים הספציפיים בדוח של גלילי והחיוב האישי של פילבר ייבחנו וייבדקו  ושיוגשו מסקנות בתוך 30 יום .  כלומר ,  שר התחבורה שולף איום על נתניהו ,  אך גם מאפשר לו מרווח זמן להיעתר לדרישתו .  
אבל לא רק כץ מחזיק בהתחייבות מנתניהו לקבל את תיק החוץ הנחשק .  גם השר לביטחון הפנים גלעד ארדן חילץ אחת כזו מידיו של ראש הממשלה .  בניגוד לכץ ,  ארדן נמנע מלבקר את נתניהו בפומבי אך כלל לא בטוח שהוא ימשיך לשמור על שתיקה אם נתניהו יפר את הבטחתו .  ארדן ,  שהגיע במקום הראשון בפריימריז בליכוד ,  הוא בימים אלה סוג של מניית זהב עבור מי שהצהיר על תכניותיו להחליף את נתניהו בשלטון והוא מחוזר על ידי שר הביטחון לשעבר משה יעלון .  יעלון היה שמח לקבל חיזוק בולט בדמות שר פופולרי מתוך שורות מפלגת הבית שיאותת על משבר אמיתי ,  ויערער עוד יותר את האמון בהנהגת נתניהו .  
הצטרפות של ארדן למפלגת ימין וירטואלית חדשה משמעותה שכמעט כל הדור הבא בליכוד - הפוליטיקאים האהודים ,  החרוצים ,  השאפתניים ביותר במפלגה - איבד אמון מוחלט בנתניהו .  בנוסף לשר התחבורה ולשר לביטחון הפנים ,  גם שר האנרגיה יובל שטייניץ רואה את עצמו ראוי לתפקיד .  כך שתיק החוץ מייצר עבור נתניהו כאב ראש לא קטן - סוג של משפט שלמה ,  אומרים בליכוד ,  שבו ייתכן שיהיה לו נוח יותר לא להכריע .  
במקביל ,  בשבועיים האחרונים התרקמה חזית נוספת ,  שבה ניצבים שר הרווחה חיים כץ והשר לענייני ירושלים זאב אלקין .  הראשון סיכם עם נתניהו בשנה שעברה על פיצול תחומי האחריות של משרד הכלכלה ,  שבמסגרתו תחום התעסוקה יחזור לאחריות משרד הרווחה .  חיים כץ ,  העומד בראש ועדת החוקה של הליכוד ,  הודיע בסוף השבוע שעבר על כינוס ישיבה של הוועדה .  מטרת הישיבה היא לקיים דיון בשורה של הצעות לשינויים בחוקת המפלגה שיסדירו את עבודת הגופים השונים שבה  ויגבילו את כוחו של היו"ר ,  הלא הוא נתניהו .  הדיון היה אמור להתקיים ביום ראשון ,  אך לבקשת נתניהו ,  שר הרווחה דחה את הדיון בשבוע .
 כמו כן ,  בעקבות התנגדותו של חיים כץ ,  נתניהו דחה בשבוע דיון בממשלה בתכנית שצפויה להעביר את האחריות על החינוך הטכנולוגי ממשרד הכלכלה למשרד החינוך .  ביום חמישי התקיימה פגישה נוספת בין כץ לנתניהו ,  ובמהלכה ,  כך לדברי גורם המעורה בפרטים ,  הם הגיעו להסכמות - לא רק על הקמתו מחדש על משרד העבודה והרווחה ,  אלא גם על מינויו של אלקין לשר להגנת הסביבה .  
כץ הכניס תחת כנפיו את אלקין ,  שנפרד מתיק הקליטה לפני כחודשיים לטובת ישראל ביתנו ,  וציפה לקבל פיצוי שלא הגיע בתמורה לנישולו מהתפקיד .  ואולם ,  בינתיים הועלתה האפשרות שצחי הנגבי ,  שר ללא תיק ,  הוא זה שיקבל את התיק החדש בליכוד .  אלקין נקט צעד מתוחכם כדי ללחוץ על נתניהו ;  בשבוע שעבר החל לאתגר את ראש הממשלה מימין ,  והושיב לצדו את שני האנשים החזקים במפלגה ,  הלא הם שני הכצים  ישראל וחיים .  הוא היה ראשון השרים לבקר את החלטתו של ראש הממשלה על בנייה לפלסטינים במזרח ירושלים .  יממה לאחר מכן השתתף בכנס של השדולה למען ארץ ישראל במעלה אדומים - לצדו ישב חיים כץ ,  שקרא לראש הממשלה להחיל את הריבונות הישראלית בהתנחלות .  

ביום רביעי שעבר אלקין כינס את לשכת הליכוד ,  גוף אידיאולוגי שבראשו הוא עומד .  הלשכה היא אמנם מקום להחלפת רעיונות בלבד והוא נטול שיניים ממשיות ,  אך אלקין מקפיד לכנסו כל חודשיים כדי לערוך דיונים ערים בנושאים הבוערים .  לדוגמה ,  ישיבתה האחרונה של הלשכה ,  הוקדשה לנושא הישראלי-פלסטיני .  לצדו של אלקין הפעם היה הכץ השני ,  ישראל ,  שקרא לנתניהו  " לבטל את מושג ההקפאה "  ולחדש באופן מידי את הבנייה בשכונות היהודיות במזרח ירושלים .  אך בעוד בין נתניהו לישראל כץ שורר נתק כמעט מוחלט ,  חיים כץ הלך על אסטרטגיה של דיאלוג ,  ותחת חסותו ,  אלקין ככל הנראה יקבל את מבוקשו .
" כץ וכץ מנסים להראות לנתניהו שהוא לא בעל הבית היחיד ,  שהם שולטים בליכוד בפועל מבחינת הכוח שלהם ",  הגדיר גורם בליכוד את המשחק הפוליטי המתנהל בימים האחרונים .  על רקע הדיווחים על הבדיקה המשטרתית החדשה בה מעורב ראש הממשלה ,  אומרים בליכוד ,  יש מי שמריח חולשה  ועושה שרירים .  הכינוסים של הגופים המפלגתיים נועדו להפגין עוצמה פוליטית ,  וגם להזכיר שקיימות מסגרות משפטיות שעשויות להקשות על חייו של נתניהו . " באירועים האלה יכולות להתקבל החלטות שהן לא נוחות לו ",  הסביר גורם אחר .  
בסביבתו של נתניהו לא התייחסו עד כה בכלל לשלל ההשערות והדיווחים על סבב התיקים ,  אבל הכול צפוי להתברר בשבועיים הקרובים .  בהכרעה על תיק החוץ נתניהו יצטרך לכלכל את צעדיו בזהירות יתרה  לכל שינוי במאזן האימה בין ישראל כץ לארדן  עשוי להיות מחיר .
  ( עדכון ראשון :  20:25 )  

מי יזכה בתיק החוץ ?  השרים מפעילים שרירים לקראת חלוקת התיקים
ראש הממשלה צפוי לחלק מחדש את התיקים בממשלה ,  והשרים מעלים הילוך .  ישראל כץ החל ללחוץ על נתניהו בכינוס מזכירות הליכוד ,  ושר הרווחה חיים כץ צפוי לקבל לידיו את תחום התעסוקה שיחזור למשרד הרווחה

