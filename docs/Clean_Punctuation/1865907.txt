הפיאסקו הכלכלי של ש"ס וליברמן
למה ש"ס וישראל ביתנו התנגדו למסקנות ועדת טרכטנברג ?  למה נתניהו לא התעקש להעבירן ?  ד"ר ישראל בוקסר מזכיר איך עובדת הפוליטיקה הישראלית
למותר להזכיר שוועדת טרכטנברג מונתה על ידי ראש הממשלה כדי לתת מענה מקצועי רציני וראוי לתביעת המוחים .  בתחילת עבודת הוועדה ,  שמענו התנגדויות מקשת רחבה של פוליטיקאים ,  החל מיו"ר ועדת הכספים שטען שהוועדה מיותרת .  המשך בשר החוץ אביגדור ליברמן שהציע תכנית אלטרנטיבית ,  וכלה בשר האוצר יובל שטייניץ שהזהיר מפני פריצת התקציב ,  ונתן לכולם להבין ,  שעצם קיום הוועדה היא לצנינים בעיניו .  מסקנה ראשונה :  עוד בטרם התחילה הוועדה לעבוד ,  כבר היו לה התנגדויות מצדדים רחבים של הקואליציה .  מסקנה שנייה :  ביבי יכול למנות ועדות כראות עיניו .  החברים שלו בקואליציה ,  מתייחסים להחלטותיו בחוסר רצינות ובספקנות מוחלטת .  מסקנה שלישית :  אין מנהיגות מוסכמת ומקובלת וזה לא חדש .
 ש"ס מסתמכת על ציבור מזרחי ,  שיכולותיו הכלכליות טעונות שיפור רב .  היא לא אוהבת ציבורים מבוססים ,  כי אין לה עליהם שום יכולת השפעה .  ש"ס טוענת ,  שהמלצות הוועדה לא יתנו פתרונות למצוקות של העשירונים הנמוכים ,  קהל בוחריה .  מה עומד אחרי התנגדותה ?  אם מישהו אחר ,  לא היא ,  ועדת טרכטנברג למשל ,  תביא הישגים ,  זה ייזקף לזכות המוחים ולזכותו של ביבי .  לשיטת ש"ס זה צריך להיזקף לזכותם .  בהתאם - הם מתנגדים .  בש"ס רוצים לשלוט בתהליך ולהביא למצביעיהם הקיימים והפוטנציאליים את פירות הצלחתם .  זה שהתנגדותם יכולה להזיק ולעכב פתרונות ,  לא מעניין אותם .  הרי הם באמת לא דואגים לציבור ,  אלא רק לעצמם .  כמה שיהיו יותר נזקקים במקומותינו ,  כן ייטב לש"ס .
 באשר לישראל ביתנו - ליברמן לא הפגין אהדה למוחים מהרגע הראשון .  הוא טפל עליהם שהם יושבי מסעדות ובטלנים ,  ועוד כל מיני אמירות מגונות .  ברור ,  הם לא נמנים ולא יימנו בעתיד עם צאן מרעיתו .  בנוסף ,  ליברמן רוצה לנגח את ביבי ,  שכן הוא רואה לנגד עיניו את כס ראש הממשלה ,  שעובר דרך החלשת הליכוד וביבי בראשו .  יש לנו כאן שתי דוגמאות על המאפיינים של התרבות הפוליטית הנמוכה שלנו .  כאשר האינטרס האישי של פוליטיקאים וסיעותיהם ,  עומד מעל כל אינטרס ציבורי או לאומי .  הפוליטיקה בשבילם זה קרדום לחפור בו ותו לא .  למותר להוסיף ,  שבשתי המפלגות אין דמוקרטיה .  שני אנשים מחליטים וזה מה שקובע .  ליברמן והרב עובדיה .  אהוד ברק שגם מתנגד מהווה סוג של הומור מוזר ומעורר מחשבות נוגות .
 ש"ס וליברמן ,  הפנימו שמתרחשים שינויים ,  שהציבור איננו מטומטם ,  שמה שהיה ,  לא הוא מה שיהיה .  השווקים סוערים ,  המצב הפוליטי של ישראל מסובך ,  אבל הן בשלהן ,  עוסקות בפוליטיקה קטנונית ,  שתוצאותיה מוסיפות לכאוס הכלכלי והחברתי שהגענו אליו .
 הציבור רואה ,  שומע ומפנים .  הוא גם רוצה לראות כיצד ראש הממשלה יגיב לחוסר התמיכה במסקנות הוועדה .  האם הוא יהיה נחמד לכולם ,  כרגיל ,  וימשיך במלאכת השרידות של הקואליציה ,  בכל מחיר ?  או שהוא יפגין מנהיגות ונחרצות ויעשה את מה שמצופה ממנהיג וראש ממשלה- יכולת הכרעה .  
למותר לציין ,  שהסנריו ידוע מראש .  גם אם הנושא יעבור את הממשלה ,  הוא צפוי לעמוד בפני ים של התנגדויות ,  שיעשו ממנו מסננת אם בכלל ישרוד .  בנוסף ,  ברור בתכלית ,  שהמלצות הוועדה צנועות מאוד ,  אינן פורצות את התקציב .  חוגים רחבים מקרב המוחים והציבור ,  חושבים שהן לא יפתרו אפילו את מקצת הבעיות .  לסיפא ראוי לציין ,  שאם ש"ס מתנגדת ,  אז מהי האלטרנטיבה שלה ?  מה היא עשתה בנחרצות עד כה למען הציבור הרחב ,  למעט הנצחת העליבות של קהל בוחריה ? 
ד"ר ישראל בוקסר ,  מרצה לכלכלה במרכז ללימודים אקדמיים ,  אור יהודה .
 
הפיאסקו הכלכלי של ש"ס וליברמן
למה ש"ס וישראל ביתנו התנגדו למסקנות ועדת טרכטנברג ?  למה נתניהו לא התעקש להעבירן ?  ד"ר ישראל בוקסר מזכיר איך עובדת הפוליטיקה הישראלית

