לאחר שתקף את ארגון מולד - יאיר נתניהו נתבע בכ-140 אלף שקלים
הארגון הגיש לבית המשפט נגד בנו של ראש הממשלה תביעת דיבה ,  לאחר שהאחרון כינה אותו בפוסט  " אנטי ציוני ורדיקלי ,  שממומן בידי הקרן להשמדת ישראל ".  אתמול דווח בוואלה !  NEWS כי פרקליט משפחת נתניהו ניסה בפגישה עם ראשי הארגון לסכל את הגשת התביעה
מכון מולד הגיש היום  ( שלישי )  כתב תביעה נגד יאיר נתניהו בנו של ראש הממשלה בנימין נתניהו .  תביעת הדיבה הוגשה לבית משפט השלום בתל אביב על ידי עו"ד יובל יועז ועו"ד דורון ברקת בסך 140,474 שקלים .  לפני כשבוע כתב נתניהו את פוסט ,  בתגובה לפרסום של אתר  " שישים ואחת "  השייך למכון מולד ,  ובו  " חמישה דברים שלא ידעתם על יורש העצר יאיר נתניהו ".  בפרסום נכללו כמה מהתבטאויותיו בעבר וגם על מידת השפעתו על אביו .  נתניהו הגיב בפוסט משלו וכתב : " ראיתי שאיזה עמוד מטונף שממומן בכבדות על ידי ארגון מולד הרדיקלי והאנטי ציוני הממומן על ידי הקרן להשמדת ישראל והאיחוד האירופי לכלך עלי .  לא יכולתי להתאפק והגבתי ". 
בכתב התביעה נכתב כי , " בטענתו של הנתבע כי הארגון הוא 'ארגון אנטי-ציוני' אין שמץ של אמת ,  וכל תכליתה להשחיר את פניה של התובעת וליצור לה דה-לגיטימציה בקרב הציבור .  הטענה כי התובעת היא 'אנטי-ציונית' מבקשת ליצור לתובעת דימוי של גוף הפועל נגד קיומה של מדינת ישראל ומהווה ארגון אויב לישראל ".  עוד נכתב כי , " השימוש בביטויים הפוגעניים 'אנטי-ציונית' ו'הקרן להשמדת ישראל' איננו מקרי ,  אלא שהוא מהווה חלק ממסע תעמולה ציבורי שיטתי שמטרתו להציג קבוצה שלמה בישראל כבלתי-לגיטימית ,  ואת המזוהים עמה כבוגדים וכאויבי העם .  הנתבע בחר שלא להתמודד עם הטענות שהתובעת העלתה בעניינו ,  אלא לתקוף אותה באופן אישי ,  במטרה לערער את האמינות של הדובר במקום להפריך את הטענות ".  
אתמול נודע כי שבוע אחרי הפוסט שפרסם נתניהו נפגש עורך הדין יוסי כהן ,  פרקליטה של משפחת נתניהו עם נציגי הארגון .  הפגישה שאותה יזם עו"ד כהן התקיימה במשרדו בתל אביב ,  ולפי כמה מהמשתתפים בה , " כהן ביקש מנציגי הארגון שלא יגישו תביעת דיבה נגד יאיר נתניהו ".  סני ארזי ,  מנהל פרויקט  " שישים ואחת "  שהשתתף בפגישה ,  אישר בשיחה עם וואלה !  NEWS כי זו הייתה דרישתו של עו"ד כהן והיא נדחתה על ידם : " הוא ביקש לוותר על התביעה ",  אמר ארזי .
 עו"ד יוסי כהן מסר בתגובה : " שקר וכזב .  זו חוצפה שפרטים מתוך מפגש חסוי מועברים לכלי תקשורת .  לא אחטא באותם עוולות שמבטאים נציגי מולד היות ועורך דין מכובד שחלים עליו כללי האתיקה לא מוסר מידע על משא ומתן שנערך לצורך הגעה להסכמים ".  
בתגובתו המקורית של נתניהו ,  הוא הפנה האשמות כלפי בניו של ראשי הממשלה לשעבר אהוד אולמרט ואריאל שרון ושלח  " מסר לכל חברי הקרן להשמדת ישראל וגרורותיהם ,  והוסיף שני סמלי אימוג'י של אצבע משולשת וצואה .  
אריאל אולמרט ,  בנו של ראש הממשלה לשעבר אהוד אולמרט ,  הגיב לרמיזות נגדו והכחיש את הדברים שיוחסו לו . " כותבים עליך תחקירים ,  מעלים שאלות לגבי אורחות חייך ואתה כנראה בלחץ .  דרכך להתמודד עם זה היא להשליך קצת מן הרפש על אחרים ",  כתב אולמרט בחשבון הפייסבוק שלו . " הסיפור כולו המצאות ושקרים .  אני אוהב נשים וחולק את חיי עם בת זוגי ואם בתי ",  הבהיר אולמרט , " הבעיה הגדולה יותר היא הגזענות וההומופוביה שנוטפות מן המעשייה הזו ".  

לאחר שתקף את ארגון מולד - יאיר נתניהו נתבע בכ-140 אלף שקלים
הארגון הגיש לבית המשפט נגד בנו של ראש הממשלה תביעת דיבה ,  לאחר שהאחרון כינה אותו בפוסט  " אנטי ציוני ורדיקלי ,  שממומן בידי הקרן להשמדת ישראל ".  אתמול דווח בוואלה !  NEWS כי פרקליט משפחת נתניהו ניסה בפגישה עם ראשי הארגון לסכל את הגשת התביעה

