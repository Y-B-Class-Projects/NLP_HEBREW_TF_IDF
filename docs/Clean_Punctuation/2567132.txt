אובמה שוחח עם נתניהו : " מחויבים למנוע מאירן גרעין "
 על רקע המתיחות בין ישראל לארה"ב לאור דרישת נתניהו להציב קווים אדומים לאירן ,  הנשיא התקשר הלילה לראש הממשלה והשניים הסכימו  " להמשיך את ההתייעצויות המשותפות "  בנושא
 ( צפו בדברי נתניהו אתמול בנושא הצבת קו אדום לאירן )  
נשיא ארצות הברית ,  ברק אובמה ,  התקשר הלילה  ( רביעי )  לראש הממשלה ,  בנימין נתניהו ,  ושוחח עמו על סוגיית הגרעין האירני - כך נמסר מהבית הלבן .  על רקע המתיחות בין ירושלים לבין וושינגטון ,  לאור חילוקי הדעות בין שני המנהיגים בנושא הצבת קווים אדומים למשטר בטהרן בטרם תקיפת מתקני הגרעין של אירן ,  פרסם הבית הלבן הודעה לפיה הנשיא האמריקאי ונתניהו אישרו במהלך השיחה את  " מחויבותם המשותפת למנוע מאירן להשיג נשק גרעיני ".  בנוסף נמסר כי אובמה ונתניהו  " הסכימו כי עליהם להמשיך את ההתייעצויות המשותפות ביניהם ".  
סוגיית הגרעין האירני מעוררת מתיחות רבה בין אובמה לבין נתניהו ,  כיוון שראש הממשלה נחוש להציב קו אדום בפני אירן ,  בטרם תתקבל החלטה בארצות הברית וישראל לתקוף את מתקני הגרעין של טהרן .  אתמול אמר נתניהו כי  " מי שבקהילה הבינלאומית מסרב להציב קווים אדומים לאירן - אין לו זכות מוסרית לשים אור אדום בפני ישראל ".  במסיבת עיתונאים משותפת עם ראש ממשלת בולגריה ,  בויקו בוריסוב ,  נשאל נתניהו לגבי ההתבטאויות האחרונות בנושא ,  וראש הממשלה השיב כי  " העולם אומר לישראל - תמתינו יש עוד זמן .  אני שואל - לחכות למה ?  לחכות למתי ?  ".  
אמש הבהירו גורמים מדיניים בירושלים כי ראש הממשלה לא ייפגש עם אובמה במהלך ביקורו של נתניהו בארצות הברית לרגל עצרת האו"ם שתתקיים בסוף החודש בניו יורק .  בלשכת נתניהו טוענים כי העבירו מסר לבית הלבן ,  לפיו ראש הממשלה מעוניין להיפגש עם הנשיא ,  ואף מוכן להגיע לוושינגטון לצורך הפגישה ,  אך הבית הלבן מנגד הודיע שבשל אילוצי לוח זמנים הפגישה לא תתקיים .  יצוין כי נתניהו מגיע לארצות הברית לביקור בן שלושה ימים בלבד ,  בשל חגי תשרי .  עם זאת ,  הוא כן צפוי להיוועד במסגרת ביקורו עם שורה של מנהיגים .
 שר הביטחון ,  אהוד ברק ,  אמר בעקבות המחלוקת שהתגלעה בין ירושלים לבין וושינגטון כי יש ללבן את חילוקי הדעות בפורום סגור ולא דרך כלי התקשורת .  לדבריו , " ישראל שומרת לעצמה את הזכות והאחריות לקבל החלטות ככל שתידרשנה בהקשר לביטחונה ולעתידה ,  וארצות הברית מכבדת זאת .  חרף המטרה המשותפת ,  בין ארצות הברית לבין ישראל ישנם הבדלים מסוימים בעמדות שיש ללבן אותם בינינו בפתיחות בחדרים סגורים ".  ברק הוסיף כי  " אין לשכוח כי ארצות הברית היא בעלת הברית העיקרית של ישראל ,  קיימים בינינו קשרי מודיעין אינטימיים וארצות הברית היא מקור הגיבוי החשוב ביותר לישראל בתחום הביטחון ".  

אובמה שוחח עם נתניהו : " מחויבים למנוע מאירן גרעין "
 על רקע המתיחות בין ישראל לארה"ב לאור דרישת נתניהו להציב קווים אדומים לאירן ,  הנשיא התקשר הלילה לראש הממשלה והשניים הסכימו  " להמשיך את ההתייעצויות המשותפות "  בנושא

