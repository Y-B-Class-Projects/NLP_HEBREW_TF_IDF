נתניהו בגילה : " אמשיך לגבות את הבנייה בירושלים "
 במהלך ביקור בשכונה ,  הדגיש ראש הממשלה : " ירושלים המאוחדת היא בירת ישראל לנצח ,  יש לנו זכות מלאה לבנות בה ".  ראש העיר ,  שהתלווה אליו : " ממשלתך - ידידת אמת של ירושלים "
" ירושלים המאוחדת היא בירת ישראל לנצח ,  יש לנו זכות מלאה לבנות בה "   כך אמר היום ראש הממשלה ,  בנימין נתניהו ,  במהלך ביקור בשכונת גילה בירושלים . " בנינו את ירושלים ,  אנחנו בונים את ירושלים ונמשיך לבנות את ירושלים .  זאת המדיניות שלנו ואני אמשיך לתת רוח גבית לבניה בירושלים ",  הוסיף .  ראש העיר ירושלים ,  ניר ברקת ,  אשר התלווה לראש הממשלה בביקורו ,  אמר כי ירושלים היא עיר אחת מאוחדת ,  שלא חולקה לשבטים ולא תחולק לעולם . " זו המחויבות שלנו מאז ומעולם ,  ותישאר כזו גם בעתיד ",  ציין ראש העיר . " אדוני ראש הממשלה ,  אתה והממשלה בראשותך ידידי אמת של ירושלים .  תודה על הרוח הגבית והמשאבים שאתה מעמיד לצורך צמיחתה של ירושלים ועל הסיוע והעמידה על זכותנו וחובתנו לבנות ולפתח את העיר ,  נמשיך לבנות עשרות אלפי דירות בכל רחבי העיר ".  
תכניות בנייה בגילה הן מוקש מוכר בתקופת ממשלת נתניהו ,  ובעוד הוא אינו רואה בגילה ובשכונות יהודיות נוספות במזרח ירושלים התנחלויות ,  בקהילה הבינלאומית חושבים אחרת .  לפני כשנה עוררה תכנית בנייה אחרת בשכונה משבר חריף בין ישראל לקהילה הבינלאומית .  אז היו אלה 1,100 יחידות דיור ,  שאושרו במקביל לניסיונו של הקוורטט להניע מחדש את המשא ומתן בין ישראל לפלסטינים .  בלשכת נתניהו דחו אז את הביקורת החריפה שהתעוררה בארצות הברית וגרמניה ,  והדגישו כי בכל תכנית שלום שהונחה על השולחן ב-18 השנים האחרונות ,  גילה נשארה חלק מירושלים ,  ולפיכך אישורי הבנייה אינם עומדים בסתירה לרצונה של הממשלה להגיע למשא ומתן .
 בסוף השבוע האחרון ,  פרסם האיחוד האירופי הודעה גינוי לאישור בנייתן של 800 יחידות דיור חדשות בשכונה .  בהודעה נכתב כי שרת החוץ של האיחוד ,  קתרין אשטון , " מצטערת עמוקות "  על האישור שנתן משרד הפנים ביום חמישי האחרון . " ההתנחלויות אינן חוקיות בהתאם לדין הבינלאומי ומאיימות על פתרון שתי המדינות .  המשך הבנייה בהתנחלויות מקשה על חזרה למשא ומתן ",  נכתב .  
בימין תקפו במילים קשות את אשטון על הגינוי .  שר החוץ ,  אביגדור ליברמן ,  פרסם למחרת תגובה חריפה לגינוי ,  שבה טען כי הוא אינו תורם דבר לקידום המשא ומתן ,  ומעיד על חוסר הבנה בסיסי של המציאות באזור . " שכונת גילה היא חלק בלתי נפרד מירושלים וירושלים היא חלק בלתי נפרד מישראל ",  אמר ליברמן ,  וקרא לאיחוד האירופי להתעסק בנושאים אחרים . " עדיף גם שהאיחוד האירופי יתמקד כרגע בבעיות המתעוררות בין עמים ולאומים שונים על אדמת אירופה ,  ולאחר פתרונן המוצלח נשמח לשמוע הצעות בנוגע לפתרון הבעיות עם הפלסטינים ". 
לליברמן הצטרף גם שר החינוך ,  גדעון סער ,  אשר אמר כי  " מוזר שבשעה שהמזרח התיכון 'בוער' ,  עשרות אלפי אזרחים נרצחים בסוריה ואירן ממשיכה לחתור לנשק גרעיני  הדבר שמטריד את האיחוד האירופי הוא בנייה בשכונת גילה בירושלים ".  בדברים שנשא באירוע שבתרבות בבאר שבע ,  הוסיף סער כי  " הודעות מסוג זה מביאות לחוסר רלוונטיות של האיחוד האירופי לגבי מה שקורה במזרח התיכון ".  השר טען כי  " הזכות שלנו על ירושלים לא פחותה מהזכות של האנגלים על לונדון או של הצרפתים על פריז ,  וזאת בלשון המעטה ".  
מנגד ,  יו"ר מרצ ,  זהבה גלאון ,  תקפה את התנהלותו של ליברמן ואת השתלחויותיו באשטון . " ליברמן החליט כנראה להעלות על מזבח הבחירות של מפלגתו את יחסי ישראל עם העולם ",  אמרה גלאון באירוע שבתרבות ברעננה ,  והזכירה כי רק בתחילת השבוע אישר האיחוד האירופי גל נוסף של סנקציות נגד אירן ,  שעליהם הודה ליברמן לאשטון במכתב תודה מיוחד . " אבל את ליברמן זה לא מעניין ,  האינטרסים של ישראל כנראה פחות חשובים מהאינטרס המפלגתי .  הוא גם מרשה לעצמו כי הוא יודע שמקומו בממשלה הבאה מובטח ושביבי אפילו לא ינזוף בו ".  
לפניות לכתבת :  tal_sh@walla.net.il

נתניהו בגילה : " אמשיך לגבות את הבנייה בירושלים "
 במהלך ביקור בשכונה ,  הדגיש ראש הממשלה : " ירושלים המאוחדת היא בירת ישראל לנצח ,  יש לנו זכות מלאה לבנות בה ".  ראש העיר ,  שהתלווה אליו : " ממשלתך - ידידת אמת של ירושלים "
 
