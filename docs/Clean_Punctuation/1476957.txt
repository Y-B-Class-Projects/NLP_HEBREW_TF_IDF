המאבטחים של נתניהו עולים ברמת החיים 
נתניהו ישכור עבור מאבטחיו וילה בקיסריה בכ-20 אלף שקל בחודש .  הסיבה למחיר :  אין הרבה בתים פנויים באזור מגוריו 
תנאי השירות של מאבטחי ראש הממשלה בנימין נתניהו עומדים להשתפר ,  בעיקר בסופי השבוע .  ל-TheMarker נודע כי משרד ראש הממשלה עומד לשכור עבורם וילה הממוקמת במרחק של כ-150 מטר מביתו של נתניהו בקיסריה ,  המשמשת אותו בעיקר בסופי שבוע ,  תמורת כ-20 אלף שקל בחודש .  
מבדיקה עם אנשי נדל"ן בקיסריה עולה כי מחיר השכירות הריאלי של וילה כזו הוא 14-12 אלף שקל בחודש .  מקורב לעסקה סיפר כי המחיר הגבוה שמוכן משרד ראש הממשלה לשלם נובע מכך שמספר הבתים באיזור שבו מתגורר נתניהו מועט ובעליהם אינם ששים להשכירם .  הווילה היא בבעלות רפאלה שפריר ,  המתגוררת בה כיום עם בעלה דן שפריר .  הווילה ,  בת שתי קומות ,  בנויה על 400 מ"ר בתוך שטח של 1.2 דונם .  היא כלל לא עמדה למכירה או להשכרה ,  אלא שבאחרונה פנו נציגים של משרד ראש הממשלה לבני הזוג והציעו לשכור ביתם עבור המאבטחים .  שפריר הכחישה את הידיעה .  
במאי 2002 רכש נתניהו וילה ברחוב הדר בקיסריה תמורת כ-5 מיליון שקל ,  בנוסף לדירה שבבעלותו ברחוב עזה בירושלים .  
בתגובה נמסר ממשרד ראש הממשלה : " טרם נשכרה דירה למאבטחים ,  לא בעלות של 5,000 דולר ולא בעלות של 500 דולר .  הנושא כולו נמצא בבדיקה כשראש הממשלה ביקש לנסות להוריד את עלויות האבטחה ".  

המאבטחים של נתניהו עולים ברמת החיים 
נתניהו ישכור עבור מאבטחיו וילה בקיסריה בכ-20 אלף שקל בחודש .  הסיבה למחיר :  אין הרבה בתים פנויים באזור מגוריו 

