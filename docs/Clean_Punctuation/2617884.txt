לפיד ובנט : " כבר שבוע שאין משא ומתן קואליציוני "
 הרכבת הממשלה החדשה תקועה ,  וראשי הבית היהודי ויש עתיד מודים שהמגעים מולם לא מתקיימים . " למפלגה יש זמן ,  לעם ישראל אין ",  אמר בנט .  לפיד : " זו לא שאלה של תיקים "
 המגעים להקמת ממשלה חדשה תקועים :  יו"ר הבית היהודי ,  נפתלי בנט ,  ויו"ר יש עתיד ,  יאיר לפיד ,  הודו היום  ( שני )  בפתח ישיבות סיעותיהם כי לא מתקיים מולם משא מתן קואליציוני .  במקביל המשיכה יו"ר העבודה ,  שלי יחימוביץ' ,  להזים את השמועות על אפשרות של כניסתה לממשלה בראשות נתניהו . 
" רבותיי ,  אני רוצה לעדכן שמזה שבוע לא מתנהל משא ומתן משמעותי ",  אמר בנט לחברי הסיעה . " לבית היהודי יש זמן ,  לעם ישראל אין .  אתמול פורסם שהמשק נכנס להאטה .  יש הרבה סוגיות חברתיות ,  כלכליות ומדיניות שלא מחכות להקמת ממשלה ,  וצריך לעשות את זה בהקדם האפשרי .  אנחנו בסיעה מעוניינים להיכנס לממשלת ישראל כדי לשרת את עם ישראל נאמנה ,  ואנו מדברים על ממשלת נתניהו .  זו גם הסיבה שלא התלבטנו וכבר לפני הבחירות הודענו שיש לנו רק מועמד אחד ,  וזה ראש הממשלה ".  
עם זאת ,  הוא ציין כי הצטרפות הבית היהודי לקואליציה עדיין לא הבשילה . " חשוב שנסכם על עקרונות לפני תפקידים .  עד לרגע הזה לא קיבלנו את קווי היסוד ,  את ספר התקציב ודברים מהותיים ,  כדי לנהל משא ומתן וכדי להיכנס .  אני קורא להאיץ את ההתקדמות ,  כי מדינת ישראל לא מחכה ",  אמר והוסיף כי  " ברגע שיחליטו לנהל משא ומתן - אני מאמין שאפשר לסגור ממשלה תוך 24 שעות ".  
גם מי שנחשב שותפו של בנט ל"ברית ",  יאיר לפיד ,  נשא דברים ברוח דומה בישיבת סיעת יש עתיד שהתקיימה בכנסת . " זו השיחה השבועית בה אני מספר לכם שאין מה לספר לכם ",  אמר , " שמעתי שאומרים שאין לנו ניסיון ושאנחנו לא מבינים בפוליטיקה .  באמת אין לנו ניסיון ואנחנו לא מבינים בפוליטיקה - וזאת הסיבה שאין לנו ברירה אלא להיצמד לעקרונות שלנו .  השאלה היא לא איזה תיקים נתניהו רוצה לחלק ,  אלא לאורם של אילו ערכים הוא רוצה להוביל .  אני מניח שברגע שידע לומר את זה ,  נדע לומר איזו ממשלה זו תהיה ". 
יו"ר העבודה יחימוביץ' ,  שבאחרונה פורסם כי נתניהו מנסה לשכנע אותה להיכנס לקואליציה תמורת תיק האוצר ,  אמרה היום כי הפערים בין העבודה לליכוד ביתנו הם תהומיים . " אני מוצאת עצמי מדי שבוע באותה רוטינה מתייחסת לאמירות .  מי שחושב שהתכנסנו כדי לקבל סידורי עבודה ,  בכירים ככל שיהיו ,  ותפקידים בכנסת ומחוצה לה ,  קצת מתבלבל .  היינו קבלני הביצוע של נתניהו .  לא עוד .  לא נהיה קבלני הביצוע :  לא בתחום החברתי ,  לא במדיני ולא באזרחי .  כל פעם שראש הממשלה יזמין אותי לפגישה אבוא ואקשיב גם מפאת כבוד מוסד ראש הממשלה ומפאת כבודו ,  וגם כי אין כאן פסילה אישית ,  אבל הפערים בינינו לנתניהו מוחלטים בכל תחום ,  ולא אפרט .  אם אפרט עוד יראה כאילו שאני מנהלת משא ומתן ואין כאן ולו שמץ של משא ומתן ,  בניגוד לספינים ".  

לפיד ובנט : " כבר שבוע שאין משא ומתן קואליציוני "
 הרכבת הממשלה החדשה תקועה ,  וראשי הבית היהודי ויש עתיד מודים שהמגעים מולם לא מתקיימים . " למפלגה יש זמן ,  לעם ישראל אין ",  אמר בנט .  לפיד : " זו לא שאלה של תיקים "
 
