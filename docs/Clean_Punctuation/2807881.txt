הממשלה הקצרה בישראל :  לא של נתניהו
גולדה מאיר פירקה את הממשלה רק אחרי חודש ויום בגלל ועדת אגרנט ,  ובן גוריון פיזר את השרים כי עבר לקיבוץ ● חשבתם שממשלת נתניהו הייתה קצרה במיוחד ?  ביחס להיסטוריה שלנו  וגם לשלטון באירופה  היא לא ממש | עדי חשמונאי
ב-10 במרץ 1974 החלה גולדה מאיר את כהונתה כראש הממשלה ה-16 של ישראל .  הייתה זו הממשלה הקצרה ביותר בתולדות המדינה .  ב-11 באפריל ,  חודש ויום לאחר מכן ,  התפטרה מאיר בבושת פנים מתפקידה בשל פרסום דוח הביניים של ועדת אגרנט ,  שחשף חלק ממחדלי מלחמת יום הכיפורים .  העובדה כי הממשלה לא האריכה ימים והתפזרה לאחר זמן כה קצר לא נחשבה לדבר מוזר באותה תקופה .  בעשורים הראשונים לאחר היווסדה של המדינה לא האריכו הממשלות את ימיהן .  בניגוד לדעה הרווחת היום בקרב חוגים נרחבים בישראל ,  הדבר דווקא אינו באמת מאפיין את הממשלות בשלושת העשורים האחרונים .  כלומר ,  ממשלת נתניהו השלישית ,  שהתפרקה בשבוע האחרון ,  הינה היוצא מן הכלל שאינו בהכרח מעיד על הכלל בשלושת העשורים האחרונים .
" מרבית הממשלות קצרות הטווח היו בראשית ימיה של מדינת ישראל ",  מסבירה ד"ר יעל שומר ,  מהחוג למדעי המדינה באוניברסיטת תל אביב . " בכנסות של ראשית ימיה של המדינה ,  אנחנו רואים כהונות קצרות יחסית .  אבל צריך לזכור שאנחנו מדברים על כנסת צעירה שהייתה בימים של התמסדות המערכות הפוליטיות של המדינה ,  ולכן אנחנו רואים חלופת כנסות מהירה .  אחר כך ,  אפשר לזהות את ההתמסדות של המערכות הפוליטיות בתחלופות פחות אינטנסיביות ".  
בניגוד לדעה הרווחת ,  ד"ר שומר מסבירה כי דווקא בעשורים האחרונים ניתן לזהות יציבות באורך חיי הכנסות .  לעומתן ,  הממשלות הן דווקא אלה שאורך החיים שלהן הולך וחוזר לימים שאפיינו את שלושת העשורים הראשונים לקיומה של מדינת ישראל  קצרות במיוחד . " מרבית הממשלות קצרות הטווח היו בראשית ימיה של מדינת ישראל .  הכנסת השנייה החלה באוגוסט 1951 והיא סיימה את כהונתה באוגוסט 1955 ,  אבל היא התאפיינה בארבע ממשלות שונות .  הממשלה השלישית ,  הרביעית ,  החמישית והשישית כיהנו בעצם תחת אותה כנסת שנייה ",  אמרה ד"ר שומר .  
הצצה לארכיון אתר הכנסת ,  מעלה את הסיבות שהובילו לפירוקן האינטנסיבי של הממשלות ,  רובן ככולן עוסקות באידאולוגיות השונות .  במהלך הכנסת השנייה ,  שכאמור כיהנו במהלכה ארבע ממשלות שונות ,  הקים דוד בן גוריון את הממשלה השלישית ,  אבל היא כשלה לאחר שנה וחודשיים בלבד בעקבות חילוקי הדעות עם המפלגות הדתיות בעניין חיזוק החינוך הדתי במדינה .  את הממשלה הרביעית הקים שוב בן גוריון בדצמבר 1952 ,  והיא התפרקה אחרי פחות משנה משום שבן גוריון החליט לשמש דוגמא אישית לעם ופרש מהכיסא הרם לטובת השתקעות בקיבוץ שדה בוקר שבנגב .  את הממשלה החמישית ,  שהוקמה גם היא תחת הכנסת השנייה ,  הקים משה שרת בינואר 1954 .  היא שרדה שנה וחמישה חודשים בלבד ,  ונפלה עם הצבעת אי אמון בממשלה בשל עמדתה במשפטו של מלכיאל גרינוולגד ,  שהאשים את ד"ר ישראל קסטנר בשיתוף פעולה עם הנאצים .  שרת החליט לפרק את הממשלה בשל החלטתם של תנועת  " הציונים הכלליים "  להימנע בהצבעת אי האמון ,  וסירובם להתפטר מהממשלה .  הממשלה השישית והאחרונה בכנסת השנייה שרדה חודש וחצי בלבד ,  משום שבסופה הגיע זמן הבחירות לאחר ארבע שנות כהונת הכנסת . 
" צריך להבין שפרק הכהונה של ארבע שנים הוא אופייני למשטר נשיאותי ,  אבל הרבה פחות אופייני למשטר פרלמנטרי הנהוג גם בישראל ",  אמרה ד"ר שומר . " במשטרים נשיאותיים ,  נבחרים לארבע שנים והקונגרס לא יכול להפיל את הנשיא .  במשטרים פרלמנטרים ,  לעומת זאת ,  אחד המאפיינים של הממשלות הוא שהן צריכות להבטיח שלא מתגבש נגדן רוב בבית המחוקקים שיצביע נגד הממשלה בהצבעת אי אמון .  לכן ,  שרידות של ממשלות במשטרים פרלמנטרים היא קצרה פעמים רבות ".  
בהשוואה למשטרים פרלמנטריים באירופה ,  ד"ר שומר מסבירה כי ממוצע כהונתן של ממשלות במדינות שבהן המשטר הוא פרלמנטרי ,  לא שונה בהרבה מישראל . " הממוצע אצלנו עומד על כהונה שנמשכת שנה ועשרה חודשים ",  הסבירה . " הממוצע במדינות עם משטרים פרלמנטריים באירופה עומד על שנתיים בלבד בממוצע .  צריך להבין שאנחנו לא כל כך חריגים ,  מדובר במאפיין שהוא מאוד בולט במשטרים פרלמנטרים .  הליכה לבחירות מוקדמות לא תמיד מהווה סממן לחולשתו של ראש הממשלה ,  יש לנו מחקרים שמראים שבחלק מהפעמים שראשי ממשלה אומרים 'בואו נפזר את הפרלמנט' ,  הם עושים את זה דווקא מעמדת חוזק ".  לדבריה ,  ראשי ממשלות שקוראים לפיזור הפרלמנט מנסים למעשה להעלות את מספר המנדטים שמפלגתם מחזיקה בו ,  וכך להעצימה בקואליציה . 
" אני לא הייתי בחדרי חדרים ,  אבל אני מעריכה שמה שראינו בשבועיים וחצי האחרונים היה ספין של בנימין נתניהו שנועד לפרק את הקואליציה ",  אמרה ד"ר שומר . " ייתכן שהוא הסתכל על הסקרים ,  ואמר לעצמו :  'לפיד מתרסק ,  הימין מתחזק ,  ואם אקדים את הבחירות ,  לא יהיה מספיק זמן להחליף אותי בראשות הליכוד' .  לסוגיה הזאת שבה אנחנו רואים ראשי ממשלה קוראים לפזר פרלמנט וללכת לבחירות מוקדמות ,  יש תימוכין ממחקרים השוואתיים שנערכו בכל העולם ". 
למרות המחקרים האקדמיים שמראים כי אורך חייהן של ממשלות ישראל ישראל אינו שונה בהרבה ממשטרים פרלמנטיים ברחבי העולם ,  הציבור עדיין חש את חוסר היציבות שלהן . " אנחנו כן צריכים להיות מודאגים ",  סייגה ד"ר שומר את דבריה . " תדמית המפלגות בכנסת ותדמית הפוליטיקאים בישראל ,  יורדת בשנים האחרונות בצורה דרמטית .  ביקורתיות היא חיובית ,  אבל דרגה מסוימת של אמון ציבור היא הכרחית למשטר דמוקרטי .  חוסר האמון יכול לבוא לידי ביטוי באחוזי ההצבעה ,  שאנחנו רואים כיצד הם הולכים ויורדים בחמש-שש מערכות הבחירות האחרונות .  צריך לזכור שזאת המעורבות המינימלית ביותר שלנו כאזרחים במשטר דמוקרטי ".  

הממשלה הקצרה בישראל :  לא של נתניהו
גולדה מאיר פירקה את הממשלה רק אחרי חודש ויום בגלל ועדת אגרנט ,  ובן גוריון פיזר את השרים כי עבר לקיבוץ ● חשבתם שממשלת נתניהו הייתה קצרה במיוחד ?  ביחס להיסטוריה שלנו  וגם לשלטון באירופה  היא לא ממש | עדי חשמונאי

