מתנחלים בפלסטין :  כך בנט אכל את הספין של נתניהו
ההודעה ששחררה לשכת נתניהו גרמה לרעידת אדמה בקרב הימין ,  שלא הבין כי מדובר בספין - מי אכל את הבישול של ראש הממשלה ואיך זה משפיע על המשך המשא ומתן ? 
מאת :  אמיר תיבון
מה קורה כשספין תקשורתי יוצא משליטה ?  מיד מוציאים ספין חדש שיחפה על כך .  זו הסיטואציה שאליה נקלע השיח הציבורי בישראל ביממה האחרונה ,  בעקבות הכותרות על כך שראש הממשלה בנימין נתניהו הציע להשאיר את המתנחלים שמחוץ לגושי ההתיישבות בשטח המדינה הפלסטינית העתידית .  
נתניהו מדבר על כך שאין ברצונו לפנות בכוח מתנחלים כבר שנים .  בשיחות סגורות הוא אף אומר שניתן להגיע להסכם עם הפלסטינים  " בלי לפנות אף אחד ".  עד כה הוא הקפיד להביע את העמדה הזו בעיקר בתדרוכים ובשיחות  " לא לציטוט ",  אך בשבועות האחרונים הוא החל להביע אותה גם בפומבי ,  במטרה להרגיע את הביקורת מימין על המשך המשא ומתן עם הפלסטינים .
 הפעם הראשונה הייתה בישיבת סיעת הליכוד לפני כמה שבועות ,  כאשר הצהיר שאין במשא ומתן כל עיסוק בפינוי יישובים .  כאשר נשאל על ידי חברי הכנסת הימניים במפלגה במה כן עוסק המשא ומתן ,  התחמק נתניהו עם אמירה סתומה על  " שטחים לא מיושבים ".  הימין לא התרצה ,  והלחץ הפוליטי רק הלך וגבר .  
בסוף השבוע האחרון טס נתניהו לדאבוס שבשווייץ כדי להשתתף בפורום הכלכלי העולמי .  הוא קיווה לדבר שם על היי-טק ,  על סייבר ועל טפטפות ,  ולנשום קצת אוויר שווייצרי .  אלא ששר החוץ האמריקני ג'ון קרי סירב להרפות ,  והגיע לפגוש אותו בשולי הפורום .  הכותרות בישראל עסקו מצד אחד בהישגיו הדיפלומטיים של נשיא איראן חסן רוחאני שהגיע גם הוא לכנס ,  ומצד שני במכבש הלחצים של קרי ובאיום החרם על ישראל .  בניסיון נוסף להרגיע את החוגים בימין ,  שבטוחים שההסכם נמצא מעבר לפינה ,  כינס נתניהו מסיבת עיתונאים והצהיר שאין בכוונתו  " לפנות או לעקור "  אף יהודי מביתו .  
בימין בירכו על הדברים הנחרצים ,  אבל צפו מראש שלא מדובר במילה האחרונה .  יו"ר מועצת יש"ע דני דיין אמר בתגובה כי הצהרת ראש הממשלה חיובית ,  אבל בשום אופן אינה מספקת . " ההתיישבות חייבת להישאר כולה בריבונות ישראל .  כל אופציה אחרת אינה נכונה מבחינה ציונית ,  מדינית וביטחונית ",  אמר דיין .  
אלא שהבעיה של נתניהו מאותו רגע ואילך הייתה דווקא עם  " העולם "  - כלומר ,  עם ארצות הברית ואירופה ,  שבהן התפרשה אמירתו כהצהרה ימנית קיצונית שסותמת את הגולל על התהליך המדיני .  הפלסטינים חגגו ,  ונתניהו מצא את עצמו במעמד מסוכן ,  שמאפשר לצד השני להאשים את ישראל בכישלון המשא ומתן .  
מאחורי דבריו של נתניהו הסתתרה אמת מסוימת :  אתמול דווח בוואלה !  חדשות שנתניהו אכן הציע לפלסטינים ,  במסגרת המשא ומתן ,  כמה פתרונות שיאפשרו למתנחלים להישאר בתחום המדינה הפלסטינית .  ההצעות הללו עברו לרמאללה דרך האמריקנים ,  והפלסטינים דחו על הסף כמעט את כולן .  הפרסום לא יצא מלשכתו של נתניהו ,  אבל כמה שעות אחריו דאג  " גורם בכיר בלשכה "  להעביר את הפרטים הללו לאתר Times of Israel ולסוכנות הידיעות AP .  המטרה :  להסביר לעולם למה נתניהו מתכוון כשהוא אומר  " לא אפנה ".  
זה היה ספין מוצלח ,  פיתיון שנתפר למידותיהם של שני גורמים :  האירופאים ,  שהיו אמורים להבין מזה שנתניהו אמנם לא רוצה לפנות התנחלויות ,  אבל כן רוצה להגיע להסכם ;  והפלסטינים ,  שהיו אמורים להשתולל בעקבות הדברים ,  לדחות על הסף את הצעתו ולהצטייר כסרבני שלום כפייתיים .  המהלך היה קרוב להצליח ,  כאשר יו"ר צוות המשא ומתן הפלסטיני סאיב עריקאת אמר בריאיון לערוץ 10 שהרשות לא תאפשר לשום מתנחל להישאר בשטח המדינה הפלסטינית .  אלא שדווקא אז ,  כשבלשכת נתניהו החלו לחייך ,  פרץ לזירה בסערה שר הכלכלה נפתלי בנט עם גינוי תוקפני במיוחד למהלך של נתניהו .  שר בכיר בממשלה שמאשים את ראש הממשלה ,  דרך  " מקורבים "  כמובן ,  ב"אובדן עשתונות ערכי "  זה לא דבר שרואים כל יום .  אל בנט הצטרפה מקהלת נציגי המתנחלים בליכוד ,  שהמטירו אש וגופרית על נתניהו .  
הפלסטינים נשמו לרווחה .  תווית  " סרבני השלום "  עברה מהם לישראלים בתוך פחות משעה .  אבל בלשכת נתניהו הלחץ רק התגבר בעקבות המתקפה המתואמת מימין ,  שהבהירה עד כמה רעועה הקואליציה של ראש הממשלה . " גורמים בלשכה "  החלו לתדרך כתבים עם הודעות ארסיות נגד בנט ,  ולא התביישו על הדרך להודות שההדלפה המקורית על השארת המתנחלים הייתה ספין .  
בשורה התחתונה ,  מעבר לשרשרת הספינים ישנו גרעין של אמת .  נתניהו באמת חושש מאוד לפנות מתנחלים בכוח ,  אבל חושש עוד יותר מנשיאה באחריות לכישלון השיחות עם הפלסטינים .  בין הלחץ מימין לאיום החרם האירופי ,  הוא קיווה להוציא לפועל מהלך מבריק שיציג אותו כנועז ויצירתי ,  ואילו את הפלסטינים כסרבנים .  הרעיון היה מוצלח ,  הביצוע הרבה פחות .  
עוד במהדורה :  
אלימות קשה בשיעור :  נער נכנס באמצע שיעור בתיכון גימנסיה הרצליה והתנפל על תלמיד עם מספריים ,  הנער המותקף נחתך קשות באוזנו .  לנער התוקף יש היסטוריה של אלימות והוא נחקר בתחנת המשטרה .  ממשרד החינוך נמסר : " מדובר באירוע חמור ,  התלמיד הדוקר הושעה באופן מיידי מלימודים ומחר יערך בירור בעניינו ".  
לינדה שוורץ ,  האישה שנפצעה קשה בפיצוץ הגז בירושלים מתה היום מפצעיה .  שוורץ ,  אותרה שעה ארוכה אחרי הפיצוץ תחת הריסות הבניין וסבלה מפגיעות הדף קשות .  
המשקפיים של גוגל באולפן המהדורה :  ינון מגל מנסה את הגדג'אט הנחשק .  ומה מציעות לנו האפליקציות הישראליות למשקפיים ?  מגילוי מוקדם של מחלת הסרטן ועד לייעוץ משפטי דרך העדשה .  
המנצחים והמפסידים הגדולים בטקס הגראמי :  הצרפתים כבשו ,  ביונסה חרכה את הבמה וטיילור סוויפט חזרה הביתה בידיים ריקות .  נעה הרשקוביץ ,  כתבת וואלה !  תרבות על הרגעים הגדולים של הטקס .  
תחזית :  היום ירידה ניכרת בטמפרטורות וגשם מקומי ,  מחר התקררות נוספת ,  עד שעות הצהריים ייתכן גשם מקומי בצפון ובמרכז .  

מתנחלים בפלסטין :  כך בנט אכל את הספין של נתניהו
ההודעה ששחררה לשכת נתניהו גרמה לרעידת אדמה בקרב הימין ,  שלא הבין כי מדובר בספין - מי אכל את הבישול של ראש הממשלה ואיך זה משפיע על המשך המשא ומתן ? 

