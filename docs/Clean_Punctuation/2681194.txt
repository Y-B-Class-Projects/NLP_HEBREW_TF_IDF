בשיאו של  " צונאמי איראני ":  נתניהו המריא לארה"ב
ראש הממשלה עומד אולי בפני 72 השעות הדרמטיות ביותר של כהונתו .  בנאומו בעצרת האו"ם הוא צפוי להגיד שלאיראן 219 קילוגרמים של אורניום מועשר ,  מספיק כדי לייצר נשק גרעיני
ראש הממשלה ,  בנימין נתניהו ,  המריא הלילה לארצות הברית ולפניו אולי 72 השעות הדרמטיות ביותר מאז תחילת כהונתו הנוכחית .  מחר  ( שני )  הוא צפוי להיפגש בוושינגטון עם הנשיא האמריקני ,  ברק אובמה ,  ולדון עמו בהתחממות היחסים בין ארצות הברית לבין איראן ,  המעוררת דאגה רבה בירושלים .  למחרת ,  ביום שלישי ,  הוא ינאם בפני העצרת הכללית של האו"ם ,  וייאלץ להתעלות על  " נאום הפצצה "  שנשא בפני באי העצרת בשנה שעברה ,  כדי ללכוד את תשומת הלב הבינלאומית ,  שנתונה לפי שעה בעיקר לנשיא איראן ,  חסן רוחאני .  
טרם המראתו אמר נתניהו כי הוא  " נוסע לייצג את אזרחי ישראל והאינטרסים הלאומיים שלנו ,  וגם את הנחישות שלנו כעם להגן על עצמנו ואת תקוותנו לשלום ".  כשנשאל מה בכוונתו להגיד בנאומו בעצרת האו"ם ,  השיב נתניהו : " אני מתכוון לומר את האמת .  מול מתק השפתיים ומתקפת החיוכים ,  צריך לומר את האמת ,  לומר עובדות .  אמירת האמת היא חיונית לביטחון ,  שלום בעולם וכמובן לביטחונה של המדינה שלנו ". 
גורם בעל גישה לדו"ח מודיעין ישראלי אמר כי איראן עשתה  " כברת דרך משמעותית בתכניתה הגרעינית מאז חודש יוני ,  אז נבחר רוחאני ".  בראיון שהתפרסם הלילה בסאנדיי טיימס סיפר גורם אחר כי נתניהו צפוי להגיד באו"ם שלאיראן 219 קילוגרמים של אורניום מועשר - מספיק כדי לייצר נשק גרעיני .  
זה לא אמור היה להיות ביקור שמוקדש בצורה כל כך גורפת לסוגיה האיראנית .  רק לפני שלושה חודשים בירושלים עוד חששו שבעצרת האו"ם הנוכחית יחל  " צונאמי מדיני "  נגד ישראל ,  בהובלת הרשות הפלסטינית .  הפחד הגדול ביותר היה שיו"ר הרשות הפלסטינית ,  אבו מאזן ,  יעלה להצבעה הצעה להקמת מדינה פלסטינית ,  שתהיה צעד ראשון בשורה של צעדים נגד ישראל בזירה הבינלאומית על רקע המצב בשטחים .
 החשש הזה לא התממש ,  בעיקר בזכות החייאת המשא ומתן הישראלי-פלסטיני ,  אבל במקומו הופיע סיוט של ממש בדמות המגעים בין איראן למערב . " פחדנו מצונאמי מדיני ,  אבל לא חשבנו שנצטרך להתמודד עם צונאמי איראני ",  אמר פקיד ישראלי בכיר שעות ספורות לפני ההמראה לניו יורק .  
בירושלים עוקבים כבר כמה שבועות אחר ההתחממות ביחסי איראן והמערב ,  שקיבלה ביטויים פומביים ראשונים בחשבונות הטוויטר של נשיא איראן רוחאני ושר החוץ החדש מוחמד ג'וואד זריף .  לפני כשבועיים אמר גורם בכיר במשרד החוץ לוואלה !  חדשות כי ישראל  " לא יכולה למנוע את התהליך ,  אלא רק להזהיר את ידידותיה בעולם מפני ניסיון איראני למרוח זמן ".  האירועים שהתרחשו מאז אותה שיחה - הפגישה בין שרי החוץ של ארה"ב ואיראן ,  שיחת הטלפון בין רוחאני לאובמה והכרתו הפומבית של נשיא איראן בשואה ,  שהוכחשה על ידי סוכנות הידיעות האיראנית הרשמית ,  לא שינו את המצב שתיאר אותו גורם .  ישראל לא יכולה לעצור את התהליך ,  אלא רק להניף דגלים אדומים ,  ולקוות שהעולם יטה אוזן .  
המצב הזה ברור גם לראש הממשלה נתניהו .  גורמים בסביבתו אומרים כי הנאום שהוא יישא מחרתיים באו"ם  " יפרט מה באמת קורה בתכנית הגרעין האיראנית ,  מעבר לדיבורים ולחיוכים של המשטר בטהראן ".  הנאום יכלול גם השוואה ברורה בין איראן לבין צפון קוריאה ,  שאת תכנית הגרעין שלה המערב לא הצליח לעצור באמצעים דיפלומטיים .  נתניהו יתאר את המציאות במדינות שמתקיימות תחת איום הטילים הצפון-קוריאניים ,  ויבהיר שהבשלת הגרעין האיראני תיצור מציאות דומה בישראל ,  במדינות ערב ובמדינות אירופה ,  שנמצאות כולן בטווח הטילים האיראניים .  
למרות העובדה שאירועי הימים האחרונים החלישו את הטיעון הישראלי נגד איראן ,  נתניהו לא מגיע לארה"ב נטול קלפים :  התנעתו המחודשת של המשא ומתן הישראלי-פלסטיני הורידה מישראל לחץ בזירה נוספת ,  ותאפשר לו להציג את ישראל - גם בפגישה עם הנשיא אובמה וגם מעל במת העצרת הכללית של האו"ם ,  כגורם חיובי וממתן ,  בלבו של מזרח תיכון בוער .  
דוגמה לאופן שבו המשא ומתן מאפשר לישראל מרחב פעולה רב יותר ניתן היה לראות בהודעה שפרסם אתמול הקוורטט הבינלאומי על חידוש המשא ומתן הישראלי-פלסטיני .  ההודעה ,  שפורסמה בתום פגישה משותפת של נציגי הקוורטט עם שרת המשפטים ,  ציפי לבני ,  והנציג הפלסטיני למשא ומתן ,  סאיב עריקאת ,  כללה מילות חיזוק לנתניהו ואבו מאזן על החלטתם לפנות למשא ומתן ,  ולא כללה כל התייחסות להתנחלויות ,  לגבולות 1967 או למעמדה של ירושלים .  חשוב לזכור ,  מדובר בהודעה שעליה חתומים ג'ון קרי ,  מזכ"ל האו"ם ,  שר החוץ הרוסי ושרת החוץ של האיחוד האירופי . 
" כשמסתכלים על ההודעה הזו ,  ונזכרים בחששות שהיו לנו לפני כמה חודשים ,  ברור שמצבנו בזירה הבינלאומית השתפר משמעותית בחודשים האחרונים ",  אמר הגורם הבכיר .  אלא שההישג הזה נבלע בתוך הסערה האיראנית .  האתגר של נתניהו בשלוש היממות הקרובות יהיה לנסות לרתום את האשראי המדיני שישראל הרוויחה כדי להשיג מהקהילייה הבינלאומית התחייבויות ברורות בנושא האיראני .  
 ( עדכון ראשון 01:26 ) 
לקריאה נוספת:נתניהו לשריו :  אל תגיבו לשיחת אובמה-רוחאנילראשונה זה 34 שנים :  נשיאי ארה"ב ואיראן שוחחולאחר השיחה עם אובמה :  אבנים ונעליים הושלכו לעבר רוחאנינתניהו צייר באו"ם קו אדום : " העשרה ל-90%נתניהו על נאום אובמה : " לא נלך שולל אחרי איראן "  

בשיאו של  " צונאמי איראני ":  נתניהו המריא לארה"ב
ראש הממשלה עומד אולי בפני 72 השעות הדרמטיות ביותר של כהונתו .  בנאומו בעצרת האו"ם הוא צפוי להגיד שלאיראן 219 קילוגרמים של אורניום מועשר ,  מספיק כדי לייצר נשק גרעיני

