לאחר הנאום :  נתניהו נחוש לכבוש את התקשורת בארה"ב
ראש הממשלה יפתח במסע ראיונות לכלי התקשורת המובילים במדינה ,  שבחלקם זכה לשבח על דבריו באו"ם ,  בעוד אחרים טענו כי הוא עשוי לפגוע במאמצי אובמה להסדר דיפלומטי עם איראן
אחרי הנאום האו"ם ,  מגיע מסע הסברה בתקשורת האמריקנית :  ראש הממשלה בנימין נתניהו יקדיש את היומיים שנותרו לו בארצות הברית לסדרת ראיונות לכלי התקשורת המובילים במדינה ,  בדגש על ערוצי הטלוויזיה .  גורמים בלשכתו אמרו כי נתניהו יתראיין היום  ( רביעי )  לרשתות NBC ו-CBS ,  ויעניק ראיון גם לערוץ החדשות המוביל בספרדית ,  UNIVISION ,  שנצפה בעיקר בקרב הקהילה ההיספנית בארצות הברית .  הראיונות שיעניק נתניהו ישודרו גם בערוצי משנה כגון CNBC וערוצים מקומיים של הרשתות הארציות .  מחר יתארח נתניהו באולפני הרשתות CNN ו-ABC .  
נתניהו צפוי להדגיש בראיונות את חשיבותן של הסנקציות על איראן לעצירת תכנית הגרעין ,  ויחזור על המסר שנשא באו"ם ,  על כך שישראל לא תהסס לפעול גם לבדה נגד איראן ,  במקרה הצורך .  מטרת הראיונות היא לגייס את דעת הקהל האמריקנית ,  אך התזמון של נתניהו בעייתי ,  שכן הנושא העיקרי שמעסיק את האמריקנים בימים אלה הוא משבר התקציב שגרם להשבתת שירות המדינה בארה"ב .  מדיניות חוץ ,  לפחות ב-48 השעות הקרובות ,  נמצאת בעדיפות שנייה בלבד .  בנוסף לכך ,  נתניהו יערוך בערב פגישה עם ראשי ארגונים יהודיים בארצות הברית .  
התגובות בתקשורת האמריקנית לנאומו של נתניהו היו מעורבות .  במאמר המערכת בעיתון  " ניו יורק טיימס ",  נכתב כי נתניהו נראה  " להוט לצאת לקרב נגד איראן ",  ובהמשך הגיעה אזהרה כי אם נתניהו ו"תומכיו בקונגרס האמריקני "  יחבלו במגעים בין וושינגטון לטהראן ,  הדבר יהיה  " הרה אסון ".  במאמר המערכת של רשת בלומברג ,  הכותרת הייתה  " נתניהו טועה בהתנגדותו לדיפלומטיה ".  לעומת זאת ,  בעיתון  " ניו יורק פוסט "  נכתב כי נאומו של נתניהו כלל  " אמיתות קשות ,  כאלה שלרוב לא נשמעות מעל בימת האומות המאוחדות ",  וגם כי  " התשובה היחידה לגרעין האיראני היא מה שאמר נתניהו  לא לבטוח באיראן ,  לפרק אותה מתכנית הגרעין ולפקח עליה ".  
לעומת התגובות המעורבות בארה"ב ,  נראה שדווקא במדינות המפרץ נאומו של נתניהו התקבל בברכה .  בערוץ 2 דווח הערב כי בכירים משתי מדינות במפרץ ערכו שיחות עם גורמים בכירים בישראל לגבי אסטרטגיה משותפת נגד איראן .  המשטר השיעי בטהראן נתפס כאויב מאיים עבור המדינות הסוניות במפרץ ,  וההתחממות ביחסים בינו לבין ארה"ב מאיימת עליהן ומקרבת אותן לעמדותיו הניציות בנושא של ראש הממשלה נתניהו .  בלשכת ראש הממשלה לא הגיבו לדיווח .  
בשעה שראש הממשלה נתניהו נודד בין רשתות הטלוויזיה ,  רעייתו שרה ערכה ביקור רשמי היום באקדמיה הצבאית  " ווסט-פוינט "  שמצפון לעיר ניו יורק ,  ונפגשה עם מפקד הבסיס ,  הגנרל  ( שלושה כוכבים )  רוברט קסלין ורעייתו .  במהלך הביקור הניחה נתניהו זר על קברו של חייל יהודי-אמריקני דייויד דניאל מרכוס ,  שנהרג בירושלים ב-1948 .  מרכוס ,  הידוע בכינוי  " מיקי ",  התנדב בזמן מלחמת השחרור לצה"ל בדרגת אלוף ונורה בשוגג על ידי חייל ישראלי לאחר ששב מפעילות לילית .  
כמו כן ,  בפגישתה עם מפקד האקדמיה ,  דנו השניים בנושאים רבים .  נתניהו הביעה הערכתה ליחסים הקרובים בין צבא ארה"ב לצה"ל ,  היא הסבירה שכל אם תפילתה שבנה יחזור בשלום ,  וכי היא סבורה שצה"ל חזק ויכול להגן על ישראל בעצמו שכן לארה"ב יש משימות הגנה וטיפול באויב במקומות רבים אחרים .  היא סיפרה למפקד האקדמיה על שירותה הצבאי ועל עבודתה כיום כפסיכולוגית .  מפקד ווסט-פוינט הביע הערכה רבה לצה"ל ,  גילה שהוא מוקיר מאוד את ראש הממשלה על עברו הצבאי בסיירת מטכ"ל .
 נתניהו נפגשה עם הרב של האקדמיה הצבאית שהציג לה ספר תורה מגרמניה ,  שנמצא על ידי חיילים אמריקנים במהלך מלחמת העולם השנייה .  במהלך הביקור ,  פקדה רעיית ראש הממשלה גם את קברו של הגנרל נורמן שוורצקוף שהיה מפקד כוחות ארה"ב בפלישה לעיראק במבצע  " סופה במדבר "  בשנת 1991 בזמן כהונת הנשיא ג'ורג' בוש האב .  כמו כן ,  היא ביקרה בבית הכנסת של האקדמיה שם הוצג לה ספר תורה שהצילו בזמן השואה ברומניה ,  נפגשה עם צוערת שלומדת על השואה וביקרה באושוויץ ,  וסיימה את הביקור בחתימה בספר האורחים של האקדמיה .  

לאחר הנאום :  נתניהו נחוש לכבוש את התקשורת בארה"ב
ראש הממשלה יפתח במסע ראיונות לכלי התקשורת המובילים במדינה ,  שבחלקם זכה לשבח על דבריו באו"ם ,  בעוד אחרים טענו כי הוא עשוי לפגוע במאמצי אובמה להסדר דיפלומטי עם איראן

