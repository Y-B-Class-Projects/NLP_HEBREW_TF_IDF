נתניהו לשרי החוץ האירופים :  התיקונים שהצעתם להסכם הגרעין לא מספקים
בפגישתו עם שרי החוץ של גרמניה וצרפת אמר רה"מ כי  " ישראל דורשת תיקון יסודי "  של ההסכם ,  והעריך כי ממשל טראמפ יפרוש ממנו בחודש מאי .  השרים הציגו את הצעותיהם ,  שכללו בעיקר הטלת סנקציות .  על המו"מ עם הפלסטינים אמר נתניהו : " לחכות לתכנית האמריקנית "
  ( בווידאו :  נאומו של נתניהו בוועידת איפא"ק ,  מוקדם יותר החודש )  
ראש הממשלה בנימין נתניהו אמר אתמול  ( שני )  לשרי החוץ של גרמניה וצרפת כי  " ישראל דורשת תיקון יסודי ,  ולא תיקון לשם התיקון "  של הסכם הגרעין עם איראן .  זאת ,  על רקע מאמץ אירופי לגבש חבילת סנקציות על טהראן ,  במטרה למנוע את פרישתה של ארצות הברית מההסכם ב-12 במאי .  
נתניהו נפגש אחר הצהריים עם השרים ,  הייקו מאס מגרמניה וז'אן איב לה דריאן מצרפת ,  ובמרכז שתי הפגישות עמד הנושא האיראני .  נתניהו העריך כי ממשלו של נשיא ארצות הברית דונלד טראמפ אכן יפרוש מההסכם עם בוא תאריך היעד ,  ושרי החוץ האירופים הציגו בפניו את הצעותיהם לתיקון ההסכם ,  שמתמקדות בשלב זה בהטלת סנקציות חדשות על איראן בשל פעילותה בתחום הטילים הבליסטיים ומעורבותה במלחמת האזרחים בסוריה ובחימוש ארגוני טרור במזרח התיכון .  
לדברי גורמים שנכחו בפגישה ,  ראש הממשלה הבהיר שסנקציות בלבד אינן מספקות את דרישותיה של ישראל תיקון ההסכם ,  ואמר כי ישראל מצפה ל"שינויים מהותיים "  הנוגעים גם לסעיף התפוגה של ההסכם ,  הקובע כי איראן תוכל לחזור ולהכשיר אורניום בעוד כשמונה שנים ,  ולפיקוח מוגבר ויעיל יותר של אתרי הגרעין . " זה כמו הסכם מינכן .  ראינו מה קרה עם ההבטחות לפיקוח בקוריאה הצפונית ",  אמר נתניהו ,  לפי גורם שהשתתף בפגישה .  
מדובר בביקורם הראשון בישראל של השניים ,  שבמהלכו נפגשו גם עם הנשיא ראובן ריבלין ועם יו"ר הרשות הפלסטינית אבו מאזן ,  וגם בפגישה ראשונה עם נתניהו .  בלשכת ראש הממשלה אמרו כי שתי הפגישות התנהלו ברוח ידידותית וחיובית ,  וכללו גם שיחות של 20 דקות בארבע עיניים .  עוד אמרו שבמהלך השיחות נידונו גם סוגיות אזוריות נוספות ,  כמו התעצמות איראן בסוריה והסכסוך הישראלי-פלסטיני .  
גורם מדיני אמר לוואלה !  NEWS כי שר החוץ הגרמני התעניין במיוחד בתהליך השלום ,  אך ראש הממשלה שב והדגיש כי הממשל האמריקני עדיין לא נסוג מרצונו להציג תכנית שלום וכי בינתיים הפלסטינים הם אלה שמסרבים לחזור לשולחן המשא ומתן . " אני מציע לתת לממשל זמן להציג את התכנית ",  אמר נתניהו ,  והדגיש כי מבחינת ישראל ארצות הברית היא המתווך היחיד באזור - כך לדברי גורמים שהשתתפו בפגישה .  סגנית שר החוץ ,  ציפי חוטובלי ,  שהשתתפה גם היא בפגישות ,  צייצה בחשבון הטוויטר שלה אחרי הפגישה עם שר החוץ הגרמני מאס : " אף מילה על ההתנחלויות ".  
השר מאס נחשב לתומך גדול של ישראל ,  ובפתח הפגישה עם נתניהו הדגיש כי  " כידידים אנחנו יכולים לחלוק אחד על השני בסוגיה כזו או אחרת ,  כמו הסכם וינה בסוגיית הגרעין האיראני ושתי מדינות לשני עמים .  גם אם אנחנו בדעות שונות ,  אנחנו בראש ובראשונה ידידים .  שר החוץ הצרפתי ,  לה דריאן ,  הודיע בפתח הפגישה על סדרה של ביקורים רמי דרג בחודשים הקרובים :  ראש ממשלת צרפת אדואר פיליפ יבקר בישראל בסוף מאי ,  ובקיץ מתוכנן ביקור של נתניהו בפריז .  בהמשך השנה ,  אמר לה דריאן ,  גם נשיא צרפת עמנואל מקרון יגיע לירושלים לראשונה ,  ולאחר מכן יתקיים ביקור גומלין של הנשיא ריבלין .  מוקדם יותר היום נפגש מאס גם עם ראש האופוזיציה יצחק הרצוג ועם ראשי המחנה הציוני אבי גבאי וציפי לבני .  בפגישה נידונו בעיקר הנושא האיראני ועתיד פתרון שתי המדינות .  גבאי ,  הרצוג ולבני אמרו למאס שבכל הנוגע לאיראן ולסוריה ,  יש הסכמה בינם לבין הממשלה . " הגעת למזרח תיכון עצבני ונפיץ מאוד ,  מוכרחים לשנות את הכיוון ",  אמר הרצוג בפגישה . " נדרשת היום פעולה נחרצת של הקהילה הבינלאומית כדי להפסיק את התבססות איראן בסוריה כבר עכשיו ,  ולמנוע מאיראן נשק גרעיני בעתיד ,,  אמרה לבני .  גבאי אמר כי בכל הנוגעים לנושאים המדיניים , " מדינת ישראל היא המדינה החזקה באזור ועליה להוביל וליזום את המו"מ עם הפלסטינים ". 
 ( עדכון ראשון :  20:18 )  

נתניהו לשרי החוץ האירופים :  התיקונים שהצעתם להסכם הגרעין לא מספקים
בפגישתו עם שרי החוץ של גרמניה וצרפת אמר רה"מ כי  " ישראל דורשת תיקון יסודי "  של ההסכם ,  והעריך כי ממשל טראמפ יפרוש ממנו בחודש מאי .  השרים הציגו את הצעותיהם ,  שכללו בעיקר הטלת סנקציות .  על המו"מ עם הפלסטינים אמר נתניהו : " לחכות לתכנית האמריקנית "
 
