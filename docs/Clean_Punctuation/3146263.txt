אוטוטו שנה לתאגיד - האם מדובר בניסוי מעבדה שהתפוצץ ? 
מיד אחרי חגיגות השבעים למדינה נחגוג שנה להקמת התאגיד ,  ושום טיעוני קולגיאליות רופפים לא יכולים להסוות את הקושיות הקשות שחובה לשאול לרגל המועד ,  בראשן - האם יש תמורה לאין אגרה ?  עורך וואלה ברנז'ה מציע להתחיל לחשוב מחדש ברצינות על רפורמה

בחודש הבא  ( 15/5 )  נציין שנה להקמת התאגיד ,  ונדמה כי דווקא מי שחפץ ביקרו נדרש לעצור לרגע לקריאת כיוון .  שום עיתונאי  ( או עיתון )  הגון ,  גם אם תמכו בכל מאודם בפירוק רשות השידור ,  לא יכולים שלא לשאול את עצמם היום מה היו אומרים במקרה דומה של כל רשות ציבורית אחרת השואבת מתקציב המדינה קרוב למיליארד שקל בשנה ומניבה תוצר זעום כל כך .  כמעט שנה חלפה מאז עלה לאוויר תאגיד  " כאן "  בערב השידורים הראשון ,  זאת בלידה קשה ולאחר מסע ייסורים מפרך ושערורייתי שהעביר אותו ראש הממשלה נתניהו באמצעות יו"ר הקואליציה .  לפחות ב-200 ימי החסד הראשונים - הגנת הינוקא בדמות חסינות מביקורת הייתה מוצדקת .  
מנגד ,  כמעט שנה וחצי חלפו מאז הכריז מנכ"ל התאגיד על מוכנותו לעלות לשידורים ,  תוך הבטחה לשינוי כל מה שהכרנו ,  כאשר על הפרק ובחלל הדוברותי-תקשורתי עמדו מושגים אופטימיים כמו  " טלוויזיה עדכנית ורלוונטית ",   " עיתונות עצמאית "  ו"דיאלוג עם הציבור "  - וכעת ,  נראה שהגיע הזמן ,  אולי ,  לחשבון נפש .  לכל הפחות למבט ישיר מול המראה .  עבור התקשורת ,  נראה שכבר אין כאן עניין של קולגיאליות - אי התייחסות עיתונאית לפיל הלבן משמעותה לא פחות ממעילה בתפקידה הציבורי לדווח אמת .  

בניגוד לנאמר ונכתב בשבועות האחרונים במדורי הברנז'ה ,  הסיפור האמיתי בתאגיד כלל אינו המספרים .  הללו בולטים במיוחד רק לאור דלות ההישגים ,  כן - אלו העיתונאיים .  וכשאלו כמעט ואינם קיימים ,  קשה להצדיק את ההירתמות הכמעט פבלובית להגנתו .  כאן יש להיצמד לכרוניקה ,  אבל גם לדרך בו הובל הארגון הצעיר לעבר מנהרה ללא מוצא .  בתאגיד לא פספסו הזדמנות לפספס הזדמנות ,  גם בצמתים אסטרטגיים ,  לצבירות מומנטום חדשותי .  כך לדוגמא :  במקום להביא סיפור מהדהד ערב ההשקה  ( בו זכו ל-6.8% צפייה מפנקים )  - המומנטום התדמיתי פוספס .  גם לאחר מכן ,  ערב המפץ הגדול של פיצול ערוץ 2 ,  שוב כשלה חברת החדשות שלו ביצירת אלטרנטיבה חדשותית ראויה .  והשיא אירע השבוע - תוך הפגנת זחיחות מול מהדורת ערוץ 20 החדש - שמאז הושקה עוקפת אותו בסיבוב .  למעשה ,  קשה להיזכר ולו בסיפור אחד בשנה החולפת שנחשף בבית היוצר של  " כאן "  והיכה גלים או עורר פולו אפים בכלי תקשורת אחרים .  נסו להיזכר בפרשה אחת שנחשפה בשנה האחרונה - וחוללה שינוי או ייצרה סדר יום תקשורתי .  
לא מן הנמנע שבתסריט כזה ,  השיח הברנז'אי על מספר הצופים היה מתאדה .  קשה היה לבוא בטענות למהדורת חדשות שמביאה את תמלילי ביבי-נוני ,  חושפת את ניגודי העניינים בעסקאות הרכש של משרד הביטחון ,  מוכיחה את הקשר הפסול בין אלוביץ' למשרד ראש הממשלה ,  מייצרת את פרשת המסרונים או פאקר ומפרסמת צילומי וידאו של הכאת קשישים או הקלטות של משפחת נתניהו - שאולי נטולות חשיבות עיתונאית אך בעלות עניין ציבורי עצום .  עוד יותר קשה להאמין שגם עם 3% צפייה מישהו היה מפקפק ברצינות אז על חשיבותו של שידור ציבורי .  אולי חוץ מחה"כ דוד ביטן וידידו אמסלם .  

ואולם ,  במציאות ,  למרות תקציב כפול מהמתחרות  - " החדשות "  ועשר - ואחרי כמעט שנה באוויר ,  חברת החדשות של תאגיד השידור למרבה הצער לא הצליחה לשנות או לקבוע ולו פעם אחת את סדר היום .  למעשה ,  הפעם האחרונה שב"כאן "  עלו לכותרות היו רק בניסיונות ההתעמרות והסירוס מבית היוצר של ראש הממשלה ,  תוך הישענות על רוח גבית  ( מוצדקת וקולגיאלית )  מעמיתיהם בתקשורת .  באופן פרדוקסלי ,  לא מן הנמנע שדווקא נתניהו היה חותם היום על המשך קיומו של התאגיד ,  ולו היה מתבונן לאחור היה חש טיפת מבוכה מול האנרגיות שהשקיע ומסע יח"צ הציבור חינם שהעניק להם - ושבלעדיו ייתכן והיו נהנים היום אפילו מנתונים נמוכים יותר .  צריך לומר זאת בקול רם :  התכנית הנצפית ביותר בתאגיד כיום היא שעשועון .  אמנם מוצלח ועדכני ובהגשת עידו רוזנבלום הכריזמטי - אך עדיין ,  שעשועון .  ברור שפרויקטים תיעודיים כמו  " סאלח ,  פה זה ארץ ישראל "  של רשת לא קמים ביום אחד וגם לא בשנתיים ,  ובכל זאת היה לתאגיד די והותר זמן לתרום משהו לעיצוב סדר היום הציבורי מעבר להפיכתו של איתי הרמן לסלב .  תחת זאת ,  הציבור נשאר עם רצף של תכניות שמצד אחד אף לא אחת מהן מצליחה להותיר חותם כלשהו ומהצד השני - מעפילות לשיא של 2% צפייה בפריים טיים ,  פחות מתכנית בוקר ביום קשה בערוצים המתחרים .  גם אם לא מחשבים כמה עולה תכנית צרכנות בסגנון  " על המשמר "  עבור כל אחד מאלפי הצופים הבודדים שצופים בה - האם באמת בשביל זה הקמנו רשות שידור ממלכתית חדשה ?  
מיותר לומר שאין פה שמחה לאיד ,  או געגוע לימי רשות השידור העליזים  ( שאמנם גם בימיה הקשים ביותר השיגה נתוני צפייה טובים יותר ,  אך מאידך עבדה בסביבה תחרותית פחות )  .  יש פה קריאה לראשי התאגיד ,  שלפחות על פי מה שפורסם רק לאחרונה בוואלה ברנז'ה מתכוונים  " לבצע זעזועים נוספים בגזרת הטלוויזיה "  לא להסס ,  ואולי גם לשאוב השראה משם המבצע בסוריה ולחשוב מחוץ לקופסה .  ניקיון יסודי חייב להיות כולל ,  ולהתבצע גם בחלונות הגבוהים .  לא רק טובת העיתונות נמצאת פה - אלא גם טובת הציבור .  חשוב שיהיה שידור ציבורי ,  אבל בשביל זה צריך שיהיה לו ציבור .  
יש שהציעו בעבר להשאיר את פעילות הרדיו והדיגיטל - ולהיפרד לשלום מהטלוויזיה .  הראשון נחשב לאיכותי ,  ולפחות באשר לרשת ב' ולתחנת 88 - גם אחרי פירוק הרשות מוכיח את עצמו במבחן הפופולריות וההתכתבות עם הציבור .  לא בטוח שהגענו לרגע הזה ,  אבל טובי המנתחים יסכימו שלפעמים צריך להסיר יד כדי להשאיר את הגוף בחיים .  

אוטוטו שנה לתאגיד - האם מדובר בניסוי מעבדה שהתפוצץ ? 
מיד אחרי חגיגות השבעים למדינה נחגוג שנה להקמת התאגיד ,  ושום טיעוני קולגיאליות רופפים לא יכולים להסוות את הקושיות הקשות שחובה לשאול לרגל המועד ,  בראשן - האם יש תמורה לאין אגרה ?  עורך וואלה ברנז'ה מציע להתחיל לחשוב מחדש ברצינות על רפורמה

