נתניהו מתנער מדברי ברץ : " אינם ראויים ואינם משקפים את עמדותיי "
 ראש הממשלה התייחס להתבטאויות של ראש מערך ההסברה שלו ברחבי הרשת ,  שבהן הוא תקף את אובמה ,  קרי וריבלין והבהיר כי השניים ייפגשו .  ברץ חזר בו מדבריו : " מתנצל על דבריי הפוגעניים "
 ראש הממשלה בנימין נתניהו התייחס הערב  ( חמישי )  להתבטאויותיו של ראש מערך ההסברה שלו ,  רן ברץ ,  ברחבי הרשת ,  והבהיר כי הם אינם ראויים וכי השניים שוחחו וסיכמו להיפגש .  ברץ ,  מצדו ,  פרסם התנצלות בדף הפייסבוק שלו .
" קראתי לראשונה את הדברים שפרסם ד"ר רן ברץ ברשת ,  לרבות על נשיא המדינה ,  נשיא ארצות הברית ואישי ציבור בארץ ובארצות הברית .  הם אינם ראויים ואינם משקפים לא את עמדותיי ולא את מדיניות הממשלה ",  אמר נתניהו .  לדבריו , " ד"ר ברץ התנצל על הדברים ,  ביקש ללבן אותם בפגישה עמי וסיכמנו להיפגש עם שובי ארצה ",  הוסיף ,  בהתייחס לטיסתו בשבוע הבא לארצות הברית על מנת לשקם את היחסים עם הנשיא ברק אובמה .
 דובר מחלקת המדינה של ארצות הברית ,  ג'ון קירבי ,  התייחס הערב לנושא ואמר כי ארצות הברית רואה בדבריו של ברץ  " בעייתיים ופוגעניים ".  הוא הוסיף בהצהרה ,  כי שר החוץ של ארצות הברית ג'ון קרי שוחח היום עם נתניהו ,  והאחרון הבטיח שהוא ישקול מחדש את מינויו של ברץ לראש מערך ההסברה שלו עם סיום ביקורו בארצות הברית בשבוע הבא .  
ראש מערך ההסברה כתב הערב : " אני מתנצל על הדברים הפוגעניים שפרסמתי ברשת ביחס לנשיא המדינה ,  נשיא ארצות הברית ואישי ציבור נוספים .  אני מצטער שלא עדכנתי את ראש הממשלה על דברים אלה קודם לכן .  הדברים שפרסמתי נכתבו בקלות הדעת ולעתים גם בבדיחות הדעת ,  בשפה שמתאימה לרשתות החברתיות ולאדם פרטי .  ברור לי היטב שבתפקיד ממלכתי יש להתנהג ולהתבטא אחרת .  ביקשתי מראש הממשלה הזדמנות ללבן איתו את הדברים בימים הקרובים ". 
בליגה נגד השמצה התייחסו לנושא ומסרו כי על ראש הממשלה לדחות את מינויו של רן ברץ לראש מערך ההסברה הלאומי בעקבות התבטאויותיו הפוגעניות ,  בדגש על אמירתו כי הנשיא אובמה הינו אנטישמי .  בהודעת הליגה נכתב כי מינויו לתפקיד יפגע במאמץ לשיפור היחסים בין ישראל לארצות הברית .  הליגה נגד השמצה נחשבת לאירגון לא פוליטי ,  בעל עמדות מרכזיות ,  שמנהיגיו אף התנגדו להסכם הגרעין עם איראן .
 דובר הבית הלבן ג'וש ארנסט התייחס היום לסערה סביב דבריו של ברץ במהלך תדרוך לעיתונאים .  לדבריו , " קראנו את ההתבטאויות שלו וגם את ההתנצלות .  אין ספק שההתנצלות הייתה מחויבת המציאות ,  אך ראש הממשלה בנימין נתניהו הוא זה שצריך להחליט מי מייצג אותו ".  
הסערה סביב המינוי פרצה בעקבות דברים שנויים במחלוקת שכתב ברץ במהלך השנה .  הוא האשים את אובמה באנטישמיות בעמוד הפייסבוק שלו זמן קצר לאחר שנאם נתניהו בקונגרס האמריקני נגד הסכם הגרעין .  זאת ,  לאחר שאובמה אמר כי מועד הגעתו של נתניהו - שבועיים לפני הבחירות בישראל - הוא טעות . " ככה נראית אנטישמיות מודרנית בארצות מערביות ליברליות ",  כתב בפוסט בפייסבוק .
 עוד כתב : " היא  ( האנטישמיות המודרנית )  באה כמובן עם הרבה סובלנות והבנה לאנטישמיות האיסלאמית ;  כל כך הרבה סובלנות והבנה ,  עד שמוכנים אפילו לתת להם אטום ". 
ברץ פרסם השנה גם מאמר חריף נגד שר החוץ של ארצות הברית ,  ג'ון קרי ,  כאשר השווה את יכולותיו המנטליות לאלה של ילד בן 12 ואמר כי הוא בעל יכולות קומיות . " לזכותו של קרי יאמר כי אין בנמצא ולו מיס אמריקה אחת שהייתה יכולה לבטא זאת טוב יותר ",  כתב ב"מידה ",  אתר ימני של  " שמרנים קלאסיים "  שאותו ייסד ברץ ,  בתגובה לנאומו של קרי על שותפויות פוליטיות שיש לרקום לקידום תהליכים עולמיים ובו ציין את החשיבות בקיימות גלובלית . 
" זה הזמן ,  אם כן ,  לאחל למזכיר המדינה בהצלחה ,  וללכת לספור שנתיים בלוח השנה ,  בתקווה שאז מישהו יתעורר שם במחלקת המדינה ויתחיל לראות את העולם דרך עיני אדם שמניין שנותיו המנטליות עולה על תריסר ",  כתב .  
ביום שלישי פורסם לראשונה בחדשות ערוץ 2 כי בשבוע שעבר כתב ברץ פוסט אחר בעמוד בפייסבוק שלו ובו ביקר את נשיא המדינה ראובן ריבלין ,  והטיל ספק בחשיבות תפקידו והאבטחה סביבו . " אני חושב שזה אומר הרבה שהנשיא טס במחלקת תיירים ,  הסתובב ולחץ ידיים לכולם .  בעיקר זה אומר שהוא דמות שולית כל כך ,  עד שאין שום חשש לחייו ",  טען .
 עוד כתב ברץ על ריבלין כי  " נראה לי שאפשר אפילו לשלוח אותו במצנח רחיפה לגולן הסורי שבשליטת דאעש ;  יום למחרת הם יחזירו אותו עם רצון לפתוח במשא ומתן על חזרתם המיידית לעיראק ,  רק קחו אותו ,  בחייאת יזראעלין ,  הנשיא שלכם עובר במחנה לוחץ לכולם אחד אחד ידיים ,  מנסה לדבר איתנו בערבית שהוא לא יודע ,  אומר לנו שנתאחד כי חבל שאנחנו ככה שבטים שבטים ,  בקיצור הג'מעה בגללו בדמורליזציה גמורה ,  מיואשים לגמרי מהחיים ,  אפילו התחילו לדבר אולי נקים ארגון זכויות אדם לבדיקת השימוש האכזרי בבדיחות קרש במלחמה פסיכולוגית .  הקרן החדשה כבר מתעניינת ". 
 ( עדכון ראשון :  18:23 )  

נתניהו מתנער מדברי ברץ : " אינם ראויים ואינם משקפים את עמדותיי "
 ראש הממשלה התייחס להתבטאויות של ראש מערך ההסברה שלו ברחבי הרשת ,  שבהן הוא תקף את אובמה ,  קרי וריבלין והבהיר כי השניים ייפגשו .  ברץ חזר בו מדבריו : " מתנצל על דבריי הפוגעניים "
 
