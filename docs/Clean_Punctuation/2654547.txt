הצלחה ראשונה לקרי ?   " נתניהו ישחרר אסירים "
 מאה ימים מהקמת ממשלת נתניהו השלישית ,  ועל פי דיווחים חלה התפתחות בתחום המדיני :  האם השר האמריקני שכנע אותו ואת אבו מאזן לשוב למו"מ ?  בלשכת נתניהו מכחישים שחרור אסירים
ממשלת נתניהו השלישית מציינת הבוקר  ( שלישי )  מאה ימים להיווסדה ,  ונראה שלפחות בתחום המדיני ,  ההתפתחות המשמעותית ביותר מתחילת הקדנציה הגיעה דווקא היום ,  כאילו לכבוד המועד ה"חגיגי ".  הדיווחים על כך ששר החוץ האמריקני ,  ג'ון קרי ,  הצליח סוף סוף ,  לאחר מסע דילוגים בין ירושלים לרמאללה ,  לשכנע את נתניהו ואת אבו מאזן לשוב לשולחן המשא ומתן ,  מהווים את סימני ההתקדמות הראשונים בתהליך המדיני מאז שנת 2010 .  כל הניסיונות לחדש את המשא ומתן מאז ספטמבר של אותה השנה נכשלו ,  בעיקר בגלל מחלוקת על התנאים המוקדמים שהציבו שני הצדדים  דרישתו של נתניהו שהפלסטינים יכירו בישראל כמדינה יהודית ,  ודרישתם של הפלסטינים לקבוע מראש שהמשא ומתן יתבסס על גבולות 1967 ולהקפיא את הבנייה בשטחים .  
בנוסף לקושי שהציבו התנאים המוקדמים של שני הצדדים ,  במשך יותר משנתיים לא התקיים התנאי המוקדם החשוב ביותר למשא ומתן במזרח התיכון :  נחישות אמריקנית .  הנשיא ברק אובמה היה עסוק בעיקר במערכת הבחירות לנשיאות ארצות הברית ,  ולא הפעיל לחץ של ממש על הצדדים לחזור לשולחן המשא ומתן .  רק בתחילת הכהונה השנייה שלו ,  בחר אובמה להגיע לביקור ראשון בישראל וברשות הפלסטינית ,  אבל גם אחרי הביקור ,  הרושם הוא שאובמה לא מפעיל את כובד סמכותו ,  ומעדיף להשאיר את התיק הישראלי-פלסטיני לטיפולו של השר קרי . 
" אם קרי לא היה לוקח את העניין הזה כפרויקט אישי ,  שום דבר לא היה זז ",  אמר גורם מדיני לוואלה !  חדשות בעקבות הדיווחים האחרונים . " אובמה התייאש מהסכסוך ,  ונתניהו ואבו מאזן הרי לא יוצאים מגדרם כדי שיקרה משהו .  הכול תלוי כרגע באמביציה האישית של ג'ון קרי לעשות שלום .  מאז שנכנס לתפקיד הוא ביקר כאן יותר מאשר בכל מקום אחר על הגלובוס ,  וזה לא שלארצות הברית חסרות צרות בעולם ".  
בינתיים ,  קרי יכול לרשום לעצמו הצלחה ראשונה ,  אחרי כמעט חצי שנה בתפקיד .  אבל למי ששואבים עידוד מחידוש המשא ומתן ,  מומלץ בינתיים לחכות עם החגיגות .  גורמים מדיניים בירושלים מזהירים שגם הפעם ,  כל אחד מהצדדים יוכל בקלות  " לרדת מהעץ "  אם ירצה להימנע מהתמודדות עם השאלות הקשות שעומדות על הפרק . " אנחנו מכירים את זה מהעבר  מספיק שחמאס יירה רקטות מעזה ,  או יבצע פיגוע בגדה ,  והכול יכול להתמוטט .  מצד שני ,  הפלסטינים באים לשולחן המשא ומתן עם הרבה חשדנות .  הם בטוחים שנתניהו מנסה 'לעבוד' עליהם ,  וכל סימן שיחזק את החשדנות שלהם יכול להוביל לפיצוץ ",  הוסיף הגורם .  
כדי להקטין את החשדנות ,  אחד הצעדים הראשונים שבירושלים שוקלים לבצע יהיה שחרור אסירים פלסטינים כמחווה לאבו מאזן .  מדובר בעיקר על אסירים ותיקים שיושבים בבתי הכלא בישראל עוד משנות ה-90 ,  וייתכן שישוחררו בעוד כשבועיים לרגל צום הרמדאן .  גורם אמריקני סיפר לוואלה !  חדשות על חשיבותו של הנושא עבור יו"ר הרשות : " אבו מאזן מרגיש מתוסכל .  הציבור הפלסטיני רואה שחמאס שחרר יותר מאלף אסירים בעסקת שליט ,  ואילו הוא לא מצליח לקבל מהישראלים אפילו את האסירים הוותיקים ,  שנחשבים לסמל ברחוב הפלסטיני ".  
על פי אותו גורם ,  בפגישה שנערכה לאחרונה בין אבו מאזן לבין גורם אמריקני בכיר מאוד ,  שלף יו"ר הרשות נתון מפתיע ,  והצהיר : " ישראל חייבת לי מאה אלף אסירים ".  בן שיחו האמריקני נראה מבולבל .  מאה אלף ?  הרי ידוע שבבתי הכלא בישראל יושבים לכל היותר כעשרת אלפים פלסטינים . " איך הגעת למספר הזה ?  ",  ביקש להבין .  יו"ר הרשות הסביר ,  בחיוך מריר : " בשנים האחרונות נכנסו כמעט מאה ישראלים בשוגג לערי הגדה המערבית .  כולם ,  ללא יוצא מן הכלל ,  חולצו בשלום על ידי מנגנוני הביטחון שלנו והוחזרו לצד הישראלי ללא פגע .  על פי התעריף שקבעה ישראל בעסקת שליט ,  כל אחד מהם שווה קצת יותר מאלף אסירים .  אבל אני מתנגד לדרך החטיפות ,  ובגלל זה הישראלים מתעלמים ממני ".  
שחרור האסירים הוותיקים יכול להיות המחווה שתשבור את הקרח ותאפשר לאבו מאזן להציג הישג של ממש לציבור הפלסטיני .  זה ודאי יספיק כדי להחזיר את הצדדים לשולחן המשא ומתן ,  אבל האפקט יהיה זמני בלבד .  השאלה הגדולה היא אם הנחישות של קרי ,  שבינתיים נמצא בזירה לבדו ,  חזקה מספיק כדי לגרום לשני הצדדים לשבת יחדיו  " עד שייצא עשן לבן ".   
" ההבדל בין קרי לבין קודמתו בתפקיד ,  הילרי קלינטון ,  הוא שקרי יודע שזה יהיה התפקיד האחרון בקריירה שלו ",  אומר הגורם האמריקני . " הוא לא יתמודד שוב על הנשיאות .  אם הוא לא רוצה להיזכר בספרי ההיסטוריה בתור האיש הפסיד לג'ורג' בוש ,  עכשיו זו ההזדמנות האחרונה שלו ".  ואולי כדאי להוסיף :  לא רק שלו  גם שלנו .
 בלשכת ראש הממשלה מכחישים את הדיווח : " לא סוכם על שחרור אסירים ".  
לפניות לכתב :  amir.tibon@walla.co.il

הצלחה ראשונה לקרי ?   " נתניהו ישחרר אסירים "
 מאה ימים מהקמת ממשלת נתניהו השלישית ,  ועל פי דיווחים חלה התפתחות בתחום המדיני :  האם השר האמריקני שכנע אותו ואת אבו מאזן לשוב למו"מ ?  בלשכת נתניהו מכחישים שחרור אסירים

