בלייר מתווך בין חמאס וישראל ?  הגז הטבעי מעניין אותו יותר
בכיר בחמאס אמר לסוכנות ידיעות רוסית כי ראש ממשלת בריטניה לשעבר מתווך בין הארגון לישראל בנושא הנעדר אברהם מנגיסטו ,  אולם בירושלים לא מכירים ערוץ תיווך כזה .  את בלייר ,  בכל מקרה ,  מעסיק יותר התיווך בסוגיית הגז הטבעי
בסוף השבוע דיווחה סוכנות הידיעות הרוסית  " ספוטניק "  מפי מקור בכיר בחמאס ,  כי ראש ממשלת בריטניה לשעבר ,  טוני בלייר ,  מתווך בין הארגון לישראל בכול הנוגע לעניינו של האזרח הישראלי אברהם מנגיסטו .  המקור הבכיר אמר לסוכנות הידיעות הרוסית כי בלייר נועד לאחרונה עם בכירים בארגון ודן עמם בגורלו של האזרח הישראלי ,  וכי במקביל ,  הוא שוחח בנושא עם גורמים בכירים בישראל .
 עם זאת ,  את הדיווח הרוסי כדאי לקחת בעירבון מוגבל ,  או לחלופין  " עם גרגר מלח ",  כמאמר הפתגם .  אם בלייר אכן משמש כמתווך בין חמאס לישראל ,  הוא כנראה עושה זאת מבלי שאף גורם רשמי בישראל שעוסק בסוגיה יהיה מודע לכך .  בלייר אמנם נפגש עם ראש הממשלה בנימין נתניהו לפני כשבועיים בלשכתו שבכנסת ,  אך הפגישה הוקדשה כנראה לסוגיות אחרות שהעסיקו את בלייר ונתניהו בשבועות האחרונים ,  הרבה יותר מאשר גורלו של מנגיסטו .  
עוד בוואלה חדשות:תיעוד :  מח"ט בנימין יורה למוות במיידה האבניםבשל תקלה במערכת :  אזעקות נשמעו בכל רחבי הצפוןחשד :  העיר לצעירים בבריכה - והותקף באלימות כשבתו בידיו 
בלייר הודיע לפני כחודשיים באופן רשמי על סיום תפקידו כשליח הקוורטט למזרח התיכון ,  תפקיד שאותו מילא במשך שמונה שנים .  ההודעה הגיעה אחרי חודשים ארוכים של שמועות ופרסומים על כך שבלייר בדרך החוצה ,  ואיש לא הופתע ממנה .  הגוף שבלייר שימש כשליחו הוקם בשנת 2002 ,  והוא מאגד את ארצות הברית ,  האיחוד האירופי ,  רוסיה והאו"ם .  המטרה של הקמתו הייתה ליצור תיאום בינלאומי הדוק בנושא תהליך השלום הישראלי-פלסטיני ,  אבל בהיעדר תהליך מדיני אמיתי בשנים האחרונות  ( למעט ההבלחה הקצרה של ג'ון קרי בחורף שעבר )  ,  הקוורטט הפך במהרה לגוף בלתי פעיל ,  שלא נפגש באופן מסודר מזה כשנתיים .  
בכירים ברשות הפלסטינית תיארו את בלייר בשנת 2012 במילים  " חסר תועלת ",  ובמבחן התוצאה ,  נראה כי הם צדקו .  תקופתו כשליח הקוורטט ,  שכללה עשרות גיחות קצרות לאזור ,  לא הובילה לפריצת דרך או להתקדמות כלשהי בתחום המדיני .  בשלב מסוים ,  בלייר החליט להפנות את עיקר מרצו לפיתוח כלכלי ברשות הפלסטינית ובעזה ,  אבל גם בנושא הזה רוב הדברים החיוביים שהתרחשו ,  כדוגמת הקמת העיר הפלסטינית רוואבי ,  נעשו ללא מעורבות משמעותית מצדו .  בנוסף ,  היוזמות שהוא עצמו הרבה לדבר עליהן ,  וביניהן הקמת אזורי תעשייה חדשים בגדה המערבית ,  מעולם לא יצאו אל הפועל .  
בשנה האחרונה לכהונתו בתפקיד ,  ספג בלייר ביקורת ציבורית לאחר שהעיתון הבריטי  " גרדיאן "  חשף כי במקביל לתפקיד כשליח לענייני תהליך השלום הבלתי-קיים ,  הוא החל לשמש כיועץ כלכלי בכיר עבור נשיא מצרים ,  עבד אל-פתח א-סיסי .  על פי הפרסום ב"גרדיאן ",  בלייר מונה לתפקיד מטעם חברת השקעות גדולה באבו-דאבי ,  נסיכות נפט עשירה שראש הממשלה הבריטי לשעבר ידוע בקרבתו לשליטיה .
 נוסף על המינוי מעורר התהיות שקיבל במצרים ,  העיתון הבריטי  " טלגרף "  חשף לפני כחודש כי בלייר ביצע עבודת שתדלנות מול משרד האוצר הבריטי לקידום עסקת נדל"ן ענקית בעיר מנצ'סטר ,  אשר צפויה להניב רווח של מאות מיליוני לירות שטרלינג לשליטי אבו-דאבי .  את עבודת השתדלנות הוא עשה לא בכובעו המדיני כ"שליח לתהליך השלום ",  אלא בכובעו העסקי כיו"ר קבוצת העסקים  " בלייר ושותפיו ",  שפועלת בלונדון ומעניקה שירותי ייעוץ ושתדלנות לגופים כלכליים מובילים ברחבי העולם .  
בכירים בישראל וברשות הפלסטינית טוענים כי כבר במהלך השנה האחרונה לתפקידו כשליח הקוורטט ,  בלייר התעניין בפועל ביוזמות העסקיות השונות שהוא מעורב בהן הרבה יותר מאשר בקידום התהליך המדיני .  הפעם היחידה שבה הוא הפך לפתע לגורם רלוונטי הייתה תוך כדי מבצע  " צוק איתן ",  כאשר הוא הציע לשמש כאיש קשר בין ראש הממשלה נתניהו לבין נשיא מצרים א-סיסי .  על רקע תפקידו החדש כיועץ המיוחד של א-סיסי ,  הוא הצליח אמנם לשפר מעט את התקשורת בין שני המנהיגים ,  אבל מהר מאוד התברר שנתניהו והנשיא המצרי מעדיפים לדבר ישירות אחד עם השני - דבר שהם עושים לעיתים קרובות בשנה האחרונה ,  ועל כן אין הם זקוקים לבלייר כמתווך ביניהם .  
אז אם בלייר לא באמת מתווך בין ישראל לחמאס על גורלו של אברהם מנגיסטו ,  למה בכל זאת אירח נתניהו את בלייר בלשכתו בכנסת לפני כשבועיים ,  באחד הימים הלחוצים ביותר מבחינתו ,  תוך כדי המשבר סביב מתווה הגז ?  באופן רשמי ,  הפגישה בין השניים הוגדרה כ"מפגש פרידה "  על רקע סיום תפקידו של בלייר .  עם זאת ,  קשה לדמיין את נתניהו מקדיש זמן לחיבוקים ומילות סיכום נרגשות באמצע המשבר הפוליטי הקשה ביותר שממשלתו ידעה מאז הבחירות ,  אבל אי אפשר לפסול את האפשרות שזה מה שקרה שם .  
מצד שני ,  לבלייר יש היסטוריה  " בעייתית "  גם בכל הנוגע לתחום הגז הטבעי .  בשנת 2011 התעוררה נגדו ביקורת ציבורית קשה בבריטניה לאחר שנחשפו מסמכים המעידים על כך שהוא פעל לקדם את הפעלתו של שדה הגז הגדול לחופי רצועת עזה ,  השייך לחברת  " בריטיש גז ".  הטענה הייתה ש"בריטיש גז "  היא לקוח מרכזי ומועדף של בנק ההשקעות JP MORGAN ,  ושאותו בנק ,  לגמרי במקרה ,  משלם לטוני בלייר כשני מיליון לירות שטרלינג בשנה בעבור שירותי ייעוץ .  בנוסף ,  לתפקידו הנוכחי של בלייר כיועץ הכלכלי של נשיא מצרים יש קשר הדוק לסוגיית הגז הטבעי ,  שכן מצרים היא אחת המועמדות המובילות לקלוט גז טבעי מישראל ,  אולי במסגרת עסקה משולשת יחד עם אחת ממדינות דרום אירופה .  
ההדלפה על תפקידו של בלייר כמתווך בין ישראל לחמאס נראית ,  אם כן ,  כמו ספין ותו לא .  לעומת זאת ,  מי שבהחלט עשוי להיות מעורב במגעים הוא השליח המיוחד של האו"ם לאזורנו ,  הדיפלומט הבולגרי ניקולאי מלדאנוב ,  שביקר ברצועת עזה בחודש שעבר וניסה לקדם יוזמה להפסקת אש ארוכת טווח בין חמאס וישראל .  בניגוד לבלייר ,  למלדאנוב יש יכולת אמיתית להעביר מסרים בין שני הצדדים ,  והוא מתמקד בעיקר בתפקיד שלו ,  ולא בקידום יוזמות עסקיות כאלה ואחרות .  
לפניות לכתב אמיר תיבון :  amir.tibon@walla.co.il 

בלייר מתווך בין חמאס וישראל ?  הגז הטבעי מעניין אותו יותר
בכיר בחמאס אמר לסוכנות ידיעות רוסית כי ראש ממשלת בריטניה לשעבר מתווך בין הארגון לישראל בנושא הנעדר אברהם מנגיסטו ,  אולם בירושלים לא מכירים ערוץ תיווך כזה .  את בלייר ,  בכל מקרה ,  מעסיק יותר התיווך בסוגיית הגז הטבעי

