יש ממשלה ,  אין ראש
מי שמבטיח ימין ומקיים שמאל ,  מי שנשבע על הארץ ומוותר עליה מול העולם ומי שנותן למפלגת העבודה לשמור לו על השמנת הוא לא מנהיג .  מיכאל בן ארי מתגעגע למסבירן המוכשר שכשל
כשמזכירים את השם של ראש הממשלה נתניהו ,  אני עוצם את העיניים ונזכר בימים שהוא היה שגריר באו"ם .  מין ניסיון להמתיק גלולה מרה בחלומות שווא ילדותיים .  כמה טוב אני חושב לעצמי ,  לו היה לנו מנהיג אמיתי ,  כזה שיודע לעמוד בלחצים ויש לו בחזית הבינלאומית מסבירן מוצלח ומוכשר .
 לו רק היה לנו מנהיג שיודע לא רק להבטיח ,  ולא רק להתיימר .  אך המציאות טופחת לנו על הפנים בפעם השניה .  בפעם הראשונה שכיהן כראש ממשלה קיבלנו את המשך התנופה של אסון אוסלו ,  ועכשיו אנחנו מקבלים התיישרות מוחלטת עם מצע ההשמאל ,  עטוף בכמה ניירות משומשים .  אז מה עם הכרעת הבוחר היתה במובהק כנגד ה'קריז' של קדימה בדבר חלוקת הארץ ?  הצהרות מנהיגים בטרם בחירות ,  שוות כאן כקליפת השום .
 גניבת רצון הבוחר מלאה בתירוצים ,  כיאה למסבירן .  אך שיהיה ברור לא כל מאמן יכול להיות שחקן ,  לא כל דובר יכול להיות מנהיג .  נתניהו וממשלתו מראים רפיסות מוחלטת בכל מה שקשור למנהיגות .  הכניעות של נתניהו באות בצרורות .  ראשית ,  כדי להיראות לגיטימי הוא קנה את מפלגת העבודה המרוסקת והמסוכסכת עם עצמה במחיר מטורף של ארבעה שרים ושני סגני שרים .  כשהציב את ברק כשר ביטחון לימד אותנו נתניהו ,  שהבטחותיו להמשך פיתוח ההתיישבות והאחיזה ביהודה ושומרון נמסו על הקרח עליהם הם נכתבו .
 הפגישה הלילית עם עופר עיני שהכתיב את כללי המשחק במשק הפכה את תוכנית מאה הימים הכלכלית לחומר נהדר למיחזור נייר .  שלא לדבר על השמועות העקשניות ,  המדברות על כניעה מוחלטת בסוגיית שליט ,  כזו שתביא לנו מחיר דמים נורא .
 מול אובמה ומדינות אירופה נתניהו פשוט מתחנן .  נתניהו מבטיח להם שוב ושוב להתנהג יפה ובהתאם לציפיות ,  אך הפטרונים שלו בזים לו ולנו פעם אחר פעם .  הם לא היו מעיזים לעשות את זה למי שמראה מנהיגות ,  למי שהיה אומר בקומה זקופה לקהילה הבינלאומית ,  את מה שאמר לבוחריו ערב הבחירות .  אך כשמגלים שוב ושוב כישורי הסברה ,  במקום כישורי מנהיגות ,  מקבלים רפיסות ,  כזו שתמיד מובילה לרפיסות הבאה .
 בתום אחד גילה ראש הממשלה מנהיגות ,  וזה היה כשהקים את ממשלה .  ממשלה חסרת משמעות עם שרים חסרי השפעה .  הוא ביצר אותה בשלושים בולמי זעזועים ,  כל אחד מהבולמים מבין היטב את 'גודל' השפעתו .  באופן זה יכול המושל לשלוט ביד רמה .  כדי להרגיע את הספסלים האחוריים של הליכוד ,  שמא מאן דהוא יעז לצייץ בדבר ביקורת ,  או יבקש לכנס את מרכז המפלגה לדיון בדבר נאמנות המנהיג למצע .  שיעור נוסף בבמנהיגות ,  הוא נותן לאופוזיציה ,  בהעברת חוקי משילות שערוריתיים .  באלו יש לציין מנהיגותו מושלמת .
 
יש ממשלה ,  אין ראש
מי שמבטיח ימין ומקיים שמאל ,  מי שנשבע על הארץ ומוותר עליה מול העולם ומי שנותן למפלגת העבודה לשמור לו על השמנת הוא לא מנהיג .  מיכאל בן ארי מתגעגע למסבירן המוכשר שכשל

