בגלל הכינוי  " מדינת אפרטהייד ":  רה"מ פוצץ את הפגישה עם הדרוזים
במהלך הפגישה עם נציגי העדה הדרוזית ,  הטיח נתניהו בפני תת-אלוף במיל' אמל אסעד כי הוא צריך להתבייש על פוסט שכתב בפייסבוק ,  בו קרא לישראל  " מדינת אפרטהייד ".  קודם לכן הותקף ח"כ דיכטר בטקס לסטודנטים דרוזים בכרמיאל
ראש הממשלה בנימין נתניהו נפגש הערב  ( חמישי )  עם נציגי הדרוזים בכוונה לדון בפתרון המשבר שנוצר עם העדה בעקבות חוק הלאום .  במהלך הפגישה התעורר ויכוח בין נתניהו לאחד ממנהיגי המאבק בחוק תת-אלוף  ( במיל' )  אמל אסעד  .
 גורם שהשתתף בפגישה אמר כי אסעד התפרץ לדיון והתעקש שהוא לא מקבל את המתווה וחייבים לשנות את החוק .  נתניהו הטיח בפניו שהוא צריך להתבייש על דברים שכתב בפוסט בפייסבוק ,  בהם כתב שישראל היא מדינת אפרטהייד .  אסעד השיב שהוא עומד מאחורי הדברים שכתב .
 על פי הגורם ,  נתניהו אמר שהוא לא יקבל פגיעה בכבודו ובכבודה של המדינה ,  ממי שקורא למדינת ישראל מדינת אפרטהייד ,  וסירב לחזור לישיבה שבהמשך פוזרה .  בפגישה השתתפו גם השרים איוב קרא יריב לוין וח"כ חאמד עמר  ( ישראל ביתנו )  .  למרות הפיצוץ ,  הוחלט להמשיך בדיונים עם הנהגת העדה הדרוזית על מתווה החקיקה בשבוע הבא .  
מטה המאבק בחוק הלאום מסר לאחר פיצוץ הפגישה כי  " מה שראש הממשלה ניסה לעשות היום הוא ניסיון נואש ולא מוצלח להפריד בין אנשי ההנהגה הדרוזית ,  כדי לפרק את העצרת במוצאי שבת ".  לדבריהם , " נתניהו ביקש לשבת עם השייח טריף וראשי הרשויות בנפרד ,  ללא אסעד והקצינים הדרוזים המנהיגים את המחאה ,  אולם חברי ההנהגה ,  כולל השייח ,  לא הסכימו להפרדה ויצאו כולם מן החדר .  משם המשיכו למטה המאבק בכיכר רבין ". 
באולפן וואלה !  NEWS אמר היום אסעד כי  " יצאנו למאבק כדי להיות שווים בין שווים ,  ונמשיך למחות עד שנחזור להיות אזרחים סוג א' כמו כולם .  לא יצאתי למאבק כדי לקבל הנחה בארנונה ,  ולא כדי לקבל כסף על זה שאני מת למען המדינה .  זו המדינה שלי ,  אני רוצה להילחם עליה ,  אני רוצה להרים את הדגל שלה ,  אני רוצה לחיות במדינה דמוקרטית ,  ולא במדינה שמחלקת הטבות לכל מיני פלגים ועדות ".  
ח"כ סאלח סעד  ( המחנה הציוני )  מסר בתגובה לדברי אמל אסעד כי דבריו , " משחקים לידי ראש הממשלה ופוגעים במאבק של הדרוזים .  מדובר באמירה מיותרת שעדיף שלא הייתה נאמרת ובשום אופן אינה מקובלת עלי .  מדינת ישראל אינה מדינת אפרטהייד ".  
בתוך כך ,  יו"ר פורום המאבק בחוק הלאום ד"ר אמיר חניפס נעצר הערב כשהתפרץ לדבריו של ח"כ אבי דיכטר בטקס הענקת מלגות של הקרן לידידות לסטודנטים דרוזים בכרמיאל .  חניפס התפרץ לבמה בזמן נאומו של דיכטר ,  אחד מיוזמי חוק הלאום ,  בקריאות  " בוגד "  ו"גזען ".  
חניפס אמר לאחר האירוע כי  " לא המשטרה ,  ואיש לא יעצור אותנו מלמחות נגד חוק הגזעני המכונה חוק הלאום ".  בעדה הדרוזית קראו לבטל את השתתפותו בטענה כי הוא  " אבי החוק הגזעני "  וכי  " היה בן בית בעדה הדרוזית ,  ובגד בה עם חוק זה ".  קבוצה שקראה למנוע את השתתפותו מסרה : " אבי דיכטר והקרן לידידות לא יקנו אותנו ב-60 מילגות ".  תכניתם של צעירים דרוזים למנוע בגופם את כניסתו של דיכטר לטקס לא צלחה .
 דיכטר חזר לנאום ואמר  " מכיוון שצפיתי את הניסיון הזה לייצר פרובוקציה אני לא ממש מתרגש .  הדבר היחיד שמבחינתי לא יעבור הוא לקרוא לי נאצי !  איש לא יקרא לי נאצי .  לא יהודי ,  לא מוסלמי ולא דרוזי ".  
בהמשך שוחרר ד"ר חניפס ומסר לוואלה !  NEWS כי  " זה שקר אחד גדול שמישהו צעק 'נאצי' ,  בטח ובטח לא אני .  דיכטר שקרן - הוא והעוזר שלו .  לא תכננתי כלום ,  הגעתי כראש המכון לחקר ישראל והעדה הדרוזית כדי לראות את הסטודנטים שמקבלים את המלגות ".  
הוא הוסיף כי  " כשראיתי את אבי דיכטר עולה לבמה כבר לא יכולתי להתאפק ,  זו היתה פשוט חוצפה ממדרגה ראשונה שהוא עולה ומדבר אלינו .  הייתי צריך להגיד לו מה שאמרתי לו במיוחד .  כל השבוע הוא התבטא שראשי העדה לא אמרו לו מה באמת כואב להם בכל הנושא הזה .  אני ישבתי אצלו במשרד לפני כשנה והוא רק צחק .  הדבר היחיד שעניין אותו זה איך הוא נבחר במרכז הליכוד ,  את זה כולנו יודעים ".  
הלילה הודיעו נציגי הדרוזים כי  " נוצר חלון הזדמנויות לתקדים היסטורי לקידום העדה הדרוזית ומעמדה במדינת ישראל ".  בתום התכנסות בנושא המתווה שהציע נתניהו בתגובה למחאה נגד חוק הלאום ,  מסרו בעדה הדרוזית כי הם מודים לראש הממשלה  " על המאמצים הכבירים שהשקיע לעיגון מעמדה החוקתי של העדה הדרוזית במדינת ישראל ". 
ההחלטה התקבלה בתום שעות של דיון לילי ,  שהיה סוער לפרקים ,  שבו בלט בהיעדר הדרוזי הבכיר בפוליטיקה הישראלית ,  השר איוב קרא שהיה ממובילי הפשרה .  השיח טריף הבהיר כי ראשי העדה הדרוזית מאוחדים בהחלטתם - אך הם מתקבלים את הצעת ראש הממשלה כמתווה עקרוני ,  ולא כהסכם .
  ( עדכון ראשון :  20:22 )  

בגלל הכינוי  " מדינת אפרטהייד ":  רה"מ פוצץ את הפגישה עם הדרוזים
במהלך הפגישה עם נציגי העדה הדרוזית ,  הטיח נתניהו בפני תת-אלוף במיל' אמל אסעד כי הוא צריך להתבייש על פוסט שכתב בפייסבוק ,  בו קרא לישראל  " מדינת אפרטהייד ".  קודם לכן הותקף ח"כ דיכטר בטקס לסטודנטים דרוזים בכרמיאל

