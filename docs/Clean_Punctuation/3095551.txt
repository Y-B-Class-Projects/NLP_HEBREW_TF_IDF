אין ארוחות חינם :  המסר של מנדלבליט באישום נגד שרה נתניהו
היועמ"ש לא היה מחויב להתערב בהחלטה בעניין רעיית ראש הממשלה ,  כפי שלא היה מחויב לעסוק בתיקים 1000 ו-2000 .  בעשותו כך - הראה כי אין לו שום כוונה לברוח ,  והוא זה שיעמוד בחזית .  נתניהו לא תואשם בשל סיוע לאב חולה ,  אלא בכך שהציבור מימן ארוחות גורמה במאות אלפי שקלים
- היועמ"ש :  שרה נתניהו תעמוד לדין בכפוף לשימוע- החשד :  קבלת דבר במרמה בנסיבות מחמירות ,  ועבירות מרמה והפרת אמונים- לפי האישום הצפוי ,  נתניהו יצרה מצג שווא על העסקת מבשלות ,  עבור ארוחות ב-359,000 שקל- הודעה דומה נמסרה לסמנכ"ל מבצעים ונכסים במעון הרשמי ,  עזרא סיידוף 
היה זה ראש עיריית ניו יורק ,  פיורלו לה גוארדיה ,  אשר יצא בשנת 1934 נגד השחיתות ,  באומרו : " ארוחות החינם נגמרו ".  ברבות השנים ,  דבריו של לה גוארדיה יצרו את האימרה הידועה : " אין ארוחות חינם ". 
רעיית ראש הממשלה ,  שרה נתניהו ,  תואשם שפעלה לנפח הוצאות כספיות כשהזמינה למעון ראש הממשלה ארוחות רבות-משתתפים משפים במסעדות יוקרה ,  לאורך תקופה ובהזדמנויות שונות ,  בהיקף 359 אלף שקלים .  ניפוח הסכום הזה ,  לפי הודעת משרד המשפטים ,  אפשר לה להזמין ארוחות פרטיות נוספות מאותם שפים ,  מבלי לשלם בעבורן .  ארוחות חינם .  
בלשון החוק ,  בכתב האישום שעומד להיות מוגש נגדה בכפוף לשימוע ,  מדובר בסעיף של קבלת דבר במרמה בנסיבות מחמירה .  עבירה שעונשה המקסימלי הוא חמש שנות מאסר .  כתב האישום המתגבש כאן הוא הוכחה - מאוחרת אמנם - לכך שלה גרדיה צדק ,  ושגם לארוחות חינם ישנו מחיר כבד ,  בדמות העמדה לדין פלילי .
 כתב האישום המתגבש נגד רעיית ראש הממשלה ,  מעלה שאלה באשר למה שניתן להסיק מההחלטה בעניינה - והאם ניתן ללמוד ממנה על הפרשות שבהן נחקר כחשוד ראש הממשלה בעצמו .  
היועץ המשפטי לממשלה הוא שמקבל את ההחלטות בחקירות שבהן מעורבים אנשי ציבור בכירים .  אשת ראש ממשלה אינה עובדת ציבור .  לכן ,  מנדלבליט לא היה חייב להיות מעורב בהחלטות המשפטיות בעניינה .  בחירתו להיכנס לעובי הקורה ולא להשאיר את קבלת ההחלטות בתיק המעונות לממלאי תפקידים בדרגים נמוכים יותר ,  מלמדת דבר אחד - עוד לפני שנבחן את ההחלטות לגופן - מנדלבליט לא בורח .  הוא זה שיעמוד בחזית .  הטחות ביקורות או דברי השבח ,  תלוי בדוברים ,  יופנו אליו ורק אליו .  כך כעת בתיק המעונות ,  וכך בהמשך בתיקים שבהם ראש הממשלה נחקר כחשוד .  
ראוי להזכיר שמנדלבליט יכול היה לפטור עצמו גם מעיסוק בתיקים 1000 ו-2000 אשר במרכזם עומד נתניהו ,  ולהטיל את קבלת ההחלטות בתיקים אלה על פרקליט המדינה .  היו אף כאלה שעתרו לבג"ץ בניסיון למנוע ממנו לטפל בתיק 2000 שעוסק בשיחות שניהל ראש הממשלה עם מו"ל ידיעות אחרונות ,  נוני מוזס .  מנדלבליט גרס שתפקידו מחייב אותו להיות הגורם שיכריע בתיקים ויישא באחריות ,  ואמר זאת לבג"ץ .  שופטי בג"ץ לא מצאו שקיימים טעמים המונעים ממנו להכריע בתיקים ,  ודחו את העתירות .  לא מן הנמנע שהעותרים מודים היום לשופטים על שדחו את עתירותיהם .  
בפרשת המעונות נחשדה שרה נתניהו בחשדות נוספים ,  שעיקרם ניצול כספי משלם המיסים לטובת הבאת ריהוט גן למעון הפרטי בקיסריה ומימון הטיפול באביה הקשיש .  בגין חשדות אלה הוחלט שלא יוגש כתב אישום נגדה .  בעת הזו מוקדם לומר אם ניתוח קר של הריאיות הוביל להחלטה ,  או שהיא נבעה גם משיקולים של מדיניות משפטית ;  ייתכן שההחלטות המשפטיות נבעו ,  בין היתר ,  מתוך רצון לשדר שכתב האישום המתגבש אינו בבחינת סערה בכוס תה ,  ולא מוגש בשל סיוע לאב חולה ,  אלא בשל כך שכיסו של הציבור מימן אוכל גורמה בשווי עשרות או מאות אלפי שקלים .
 יהיה כמובן מי שיבקר את ההחלטה ,  ויאמר שאחרי שהחקירה נמשכה ונמתחה ככל הניתן ,  החליט היועמ"ש להורות על כתב אישום דל ככל שיכול היה .  לטעמי ,  עם כל החשיבות בקבלת החלטות מהירה ומניעת עינוי דין לכל המעורבים ,  עדיפה החלטה שקולה מאוחרת מהחלטה פזיזה ונמהרת .  
בהנחה שלאחר שימוע אכן יוגש כתב אישום ,  ויתנהל משפט ,  הכול ידברו על נושא מרכזי אחד - אורך התקופה שבה התרחשו לכאורה הדברים .  התביעה תבקש להוכיח ,  בעדויות ובמסמכים ,  כי החשבוניות נופחו מעבר לעלות השירות שסופק ,  וכי הדבר נעשה באופן שיטתי ,  בפרק זמן ארוך ,  ולא רק בתקופה שבה שימש מני נפתלי כאב הבית במעון ראש הממשלה .
 אם התביעה תצליח להראות זאת ,  תהא זו תשובה טובה לטענות מטעם משפחת נתניהו ,  כי מני נפתלי הוא שביצע עבירות מרמה בהיותו אב הבית ,  וכי האצבע המאשימה צריכה להיות מופנית כלפיו ולא כלפי שרה נתניהו .  טענה זו ,  יש להניח ,  תושמע במלוא חריפותה בבית המשפט .  מעניין יהיה לראות אם התביעה תוכיח שיטת פעולה פסולה שהייתה נהוגה במעון ,  בזמן שבו מני נפתלי לא שימש בתפקיד .
 אורך התקופה שבמהלכה נעשתה עבירה של קבלת דבר במרמה ,  רלוונטי גם לשאלה אם העבירה נעשתה בנסיבות מחמירות .  כדי להוכיח זאת ,  תצטרך התביעה להראות שמדובר במעשי מרמה רבים ,  שבוצעו בשיטתיות ,  בתחכום ,  לאורך זמן - אולי תוך הסתייעות בבעלי תפקידים שונים בבית ראש הממשלה - ובכל מקרה ,  לא במקרה חד פעמי .  
ובאשר לפרשות 1000 ו-2000 ,  ניתן להניח שאותה התנהלות זהירה של הפרקליטות תופגן גם בהן .  עוד עדויות ייגבו ,  עוד מסמכים ייאספו ,  והחשודים ,  בהם גם ראש הממשלה ,  ייקראו לשוב ולהיחקר ,  ולמסור תגובתם לכל הריאיות שיצטברו .  שוב יהיה מי שיטען ל"מריחה ",  ואולם ,  נדמה שאט אט מחלחלת לתודעה הציבורית ההכרה שיש מי שמקבל החלטות שקולות בתיקי החקירה .  

אין ארוחות חינם :  המסר של מנדלבליט באישום נגד שרה נתניהו
היועמ"ש לא היה מחויב להתערב בהחלטה בעניין רעיית ראש הממשלה ,  כפי שלא היה מחויב לעסוק בתיקים 1000 ו-2000 .  בעשותו כך - הראה כי אין לו שום כוונה לברוח ,  והוא זה שיעמוד בחזית .  נתניהו לא תואשם בשל סיוע לאב חולה ,  אלא בכך שהציבור מימן ארוחות גורמה במאות אלפי שקלים

