רה"מ : " הדאגות שלנו הן אירן ,  אירן ואירן "
 בפגישה השנתית עם הכתבים הזרים המוצבים בישראל ,  פרש נתניהו את האתגרים המדיניים הניצבים מול ממשלתו .  המאבק באירן ,  המו"מ עם הפלסטינים ואפילו עקיצה לכיוונו של ליברמן נשמעו שם
ראש הממשלה בנימין נתניהו ערך אמש  ( שלישי )  את הפגישה השנתית עם הכתבים הזרים המוצבים בישראל ופרש בפניהם את הנושאים המדיניים שעומדים על הפרק .  הוא התייחס לנושא תוכנית הגרעין האירנית ,  לתהליך השלום עם הפלסטינים וכן לאפשרות של פתיחה במשא ומתן עם סוריה .  כמו כן ,  נתניהו נשאל והשיב על תפקודו של שר החוץ אביגדור ליברמן .
 בנושא האירני אמר נתניהו לכתבים כי כפי שמסמכי ויקיליקס חשפו , " ישנם שלוש דאגות למדינות רבות במזרח התיכון  אירן ,  אירן ואירן ".  לדבריו ,  בשנת 2009 נחשף אופייה האמיתי של הרפובליקה האיסלמית , " מדובר במשטר אכזרי ,  כפי שראינו לאחר הבחירות שנערכו שם ".  נתניהו הוסיף והזהיר כי אירן ממשיכה בניסיונות להשיג נשק גרעיני ושהטלת הסנקציות אמנם מקשה על כך ,  אולם הוא ציין כי יש לגבות את הסנקציות באיום אמין ,  לפיו האופציה הצבאית לא הוסרה מהשולחן .
" הממשלה היחידה שיכולה להשלים הסדר שלום היא הממשלה שלי ",  אמר ראש הממשלה בהתייחסו למשא ומתן המדיני עם הפלסטינים . " אני לא נוהג להשתמש בקלישאות ,  אבל הפעם אני חייב  הפלסטינים לא מפספסים הזדמנות לפספס הזדמנות ",  הוסיף .  לדבריו ,  ישראל הסכימה להארכת הקפאת הבנייה בהתנחלויות לשלושה חודשים נוספים ואף היה לכך הסכם כתוב ,  אולם לדבריו ארצות הברית החליטה לבסוף שלא לצעוד בנתיב הזה , " הם ידעו שכבר ביום הראשון הם יצטרכו לנהל משא ומתן על היום ה-91 ".  
נתניהו נשאל לגבי הדיווחים שהתפרסמו לאחרונה על גישושים שנעשים בין ירושלים לדמשק בנוגע לפתיחה במשא ומתן וחזר על עמדתו לפיה הבעיה נעוצה בכך שהסורים מציבים תנאים מקדימים למו"מ .  לדבריו ,  אם התנאים הללו יוסרו , " אני לא רואה סיבה שהמשא ומתן לא יחל ".  לבד מכך ,  אמר ראש הממשלה ,  על דמשק להיפרד מטהרן בכדי להתקדם לעבר השלום .
 כשנשאל נתניהו לגבי תפקודו של שר החוץ אביגדור ליברמן ולגבי התבטאותו מאתמול על ארגוני זכויות האדם ,  בחר רה"מ שלא להתייחס לביקורת שמתח השר על הארגונים ורק ציין שלא היה שבע רצון מדבריו של ליברמן באשר להתנגדות חלק משרי הליכוד להצעה לחקור את אותם הארגונים . " אין מישהו שיכול ללמד אותם על פטריוטיות ועל דאגה לביטחון ישראל "  הגן ראש הממשלה על חבריו .
  ( עדכון ראשון :  21:13 ,  11.01.11 ) 

רה"מ : " הדאגות שלנו הן אירן ,  אירן ואירן "
 בפגישה השנתית עם הכתבים הזרים המוצבים בישראל ,  פרש נתניהו את האתגרים המדיניים הניצבים מול ממשלתו .  המאבק באירן ,  המו"מ עם הפלסטינים ואפילו עקיצה לכיוונו של ליברמן נשמעו שם

