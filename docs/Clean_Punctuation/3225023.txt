בעקבות חשיפת מניות נתניהו :  דרישה לחידוש חקירת תיק הצוללות
בכיר לשעבר במערכת הביטחון ,  שהשתתף בדיוני רכש הצוללות ,  טען כי הודאת נתניהו בדבר החזקה ב-2010 במניות חברה שאחד מלקוחותיה הוא תאגיד  " טיסנקרופ "  מחייבת בחידוש החקירה . " לאיש לא היה מושג אז שזה סיפור של תאוות בצע "
 הודאת ראש הממשלה בנימין נתניהו ,  לפיה לאורך רוב חודשי שנת 2010 החזיק במניות חברת תוספי פלדה שאחד מלקוחותיה היה תאגיד המספנות הגרמני  " טיסנקרופ "  - משנה את תמונת זיקתו לרכש כלי השיט לחיל הים והיא מחייבת לחדש את החקירה בתיק 3000 - כך אמר היום  ( ראשון )  בכיר לשעבר במערכת הביטחון ,  שהשתתף בדיונים על רכש זה בלי לדעת על מעורבותו העסקית של נתניהו .
 נתניהו היה שותפו של דודנו נתן מיליקובסקי עד לסוף נובמבר 2010 ופדה את מניותיו בתמורה לכ-16 מיליון שקלים ,  כך לפי פרסום של אביעד גליקמן בחדשות 13 .  בהיותו שותף בחברת סי-דריפט של מיליקובסקי ולפיכך נהנה גם ממכירת חמישית ממניותיה לחברת גרפטק ,  שהתמזגה בהמשך אותה שנה עם עסקי מיליקובסקי ,  קלע עצמו נתניהו לכאורה לניגוד עניינים .  זאת ,  בגלל פעלתנותו החריגה לשינוי עמדת ישראל כלפי סדר-הכוחות התת-ימי .
 לקריאה נוספת:יעלון למנדלבליט :  שאלות קשות בנוגע להתנהלותך בפרשת הצוללותנתניהו על תיק הצוללות : " לא ידעתי ,  אין אפילו טענה לגביי"פרשת הצוללות :  ראיות לתיווך לשוחד נגד עו"ד דוד שמרון 
חקירת להב 433 בתיק כלי השיט עסקה בעיקרה בסוגיות מאוחרות יותר ,  כגון הקדמת ההתחייבות לרכש עתידי של שלוש צוללות - השביעית ,  השמינית והתשיעית - וכמו כן ההתקשרות עם טיסנקרופ לייצור ספינות טילים סער-6 להגנת אסדות הגז בים התיכון .  היועץ המשפטי לממשלה ,  אביחי מנדלבליט ,  הזדרז עם תחילת החקירה לטהר את נתניהו אישית מכל חשד ,  ולא חזר בו גם עם תום החקירה והמלצות המשטרה להעמיד לדין מקורבים לנתניהו וקצינים בגמלאות .  
לדעת הבכיר לשעבר במערכת הביטחון ,  המידע על נכסיו הסודיים של נתניהו ,  שהוסתר מאנשי צה"ל ומשרד הביטחון ב-2010 ,  מספק מניע אפשרי להחלטת ראש הממשלה לכפות על המערכת לקנות צוללת שישית ,  במקום להסתפק בחמש הצוללות שניקנו עד אז .  חיל הים הודיע לאחרונה שצוללת זו תיקרא אח"י  " דרקון ",  ולא כפי שתוכנן תחילה אח"י  " דקר ",  בגלל הסתייגות משפחות שכולות מ"דקר "  שטבעה ב-1968 .  
עם הקמת ממשלתו ,  לאחר בחירות 2009 ,  מצא נתניהו את צה"ל בעיצומה של תוכנית רב-שנתית , " תפן ",  בניצוחם של הרמטכ"ל רב-אלוף גבי אשכנזי ,  סגנו אלוף דן הראל  ( ומקיץ 2009 אלוף בני גנץ )  וראש אגף התכנון ,  אלוף אמיר אשל .  התוכנית נועדה ,  בין השאר ,  לחזק את כוח התימרון היבשתי ,  שאכזב בלבנון ב-2006 .  חיל הים היה אמור להשלים קליטת צוללות  " דולפין ",  משני סוגים ,  מגרמניה .  שייטת 7 תוכננה לכלול בגמר ההצטיידות חמש צוללות ,  לפי חישובי חקר ביצועים שהסתמכו על זמינות מיטבית בגזרות שונות ועל שהייה ממושכת למדי במתקני אחזקה בחוף .  מפקד חיל הים ,  אלוף אליעזר  ( צ'ייני )  מרום ,  שנדרש לאזן בין צרכים שונים של הזרוע הימית בתקציב ובכוח אדם ,  הסכים עם המטכ"ל שהוספת צוללות ,  מעבר לחמש ,  תכביד על צה"ל כולו לזרועותיו ותגרע מיכולתו במקום לחזק אותה .  
ביום חמישי ,  14 בינואר 2010 ,  כונסה פגישת עבודה אצל שר הביטחון דאז אהוד ברק ,  בהשתתפות אשכנזי ,  בכירים במטכ"ל והמנכ"ל החדש של משרד הביטחון ,  אלוף  ( מיל' )  אודי שני .  סד"כ הצוללות היה אחד הנושאים שנקבעו לדיון ,  אך עוד לפני מיצוי העמדות השונות נודע שסוכנות רויטרס דיווחה ,  בחתימת כתביה בירושלים ובברלין ובהסתמכה על פקידים - בלי לומר באיזו בירה - כי  " ישראל בדקה את רעיון רכישתה של צוללת שישית ,  כחלק מתיגבור צבאי המאותת עוצמה לנוכח השאיפות הגרעיניות של איראן ".  הרמטכ"ל המופתע אשכנזי קיבל מהמנכ"ל שני פתק מתנצל וחסר אונים :  זאת הנחיית הדרג המדיני ,  ראש הממשלה .  כך ,  בלי ניתוח ועבודת מטה ודיון רציני לא קונים אפילו בזוקה ,  רטן אשכנזי ,  מכוון לנשק ,  או למסטיק ,  או לשניהם גם יחד .  
בשבוע שלאחר מכן טסו נתניהו וברק לברלין ,  לקידום העיסקה .  בצה"ל הצדיעו ,  ביצעו ובמאמץ לפתור את התעלומה ייחסו את הבהילות לגישתו הכפייתית של נתניהו לאיראן ולמניעים נפתלים של ברק .  איש בצמרת הצבאית לא העלה בדעתו שלנתניהו יכול להיות גם שיקול פרטי .  
בעת שנחקר תיק 3000 אמר אשכנזי פומבית כי  " מי שלא יחקור את הצוללת השישית לא יבין גם את התשיעית "  והוזמן להאיר את עיני החוקרים .  בעדותו סיפר את העובדות ולא הוסיף להן פרשנות .  קציני המשטרה רשמו ולא העמיקו לחקור .
 התפנית בעלילה נובעת מחסכנותו המופלגת של נתניהו .  היקף קשריו העיסקיים עם מיליקובסקי היה נח בכספת של מבקר המדינה ,  שם מתוייקות הצהרות ההון של שרים ,  לולא בחר נתניהו להימנע משימוש בהון שצבר - כולל אותם 16 מיליון של הכנסתו מעסקיו המשותפים עם הדודן האמריקני - למימון הוצאותיו המשפטיות על חקירותיו בתיקים האחרים ,  1000 ,  2000 ו-4000 ,  כמו גם הוצאותיה המשפטיות של רעייתו שרה בתיק המעונות .  נתן ייתן  ( וכבר נתן )  ,  אמר נתניהו ,  ובכך החייה את הסקרנות באשר למהות קשריהם בשנותיו כאיש ציבור - שר האוצר ,  ראש האופוזיציה וראש הממשלה - והביא לחשיפת ניגוד העניינים בעת שהתנער מההמלצה שלא לקנות צוללת שישית .  הצוללת אמורה להגיע לחיפה בתחילת העשור הבא .
 הבכיר לשעבר במערכת הביטחון ,  שקרא היום ליועץ המשפטי לחקור את נתניהו בפרשת  " דרקון ",  נשאל כיצד לדעתו היה ראש הממשלה אמור לנהוג . " להודיע שהוא מנוע מלהתערב בנושא ,  בגלל היבט פרטי-עסקי ,  ולהשאיר את שר הביטחון לנהל דיון מקצועי עם אנשי הצבא והמשרד .  ודאי שמותר לדרג המדיני הנבחר ,  לאחר שמיעת המלצות הדרג המקצועי ,  להחליט אחרת ,  מנימוקים ממלכתיים .  לאיש לא היה מושג שזה סיפור של תאוות בצע ".  

בעקבות חשיפת מניות נתניהו :  דרישה לחידוש חקירת תיק הצוללות
בכיר לשעבר במערכת הביטחון ,  שהשתתף בדיוני רכש הצוללות ,  טען כי הודאת נתניהו בדבר החזקה ב-2010 במניות חברה שאחד מלקוחותיה הוא תאגיד  " טיסנקרופ "  מחייבת בחידוש החקירה . " לאיש לא היה מושג אז שזה סיפור של תאוות בצע "
 
