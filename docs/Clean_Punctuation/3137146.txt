החוליה החסרה :  האם נתניהו היה מודע לדיל שהוצע לשופטת ? 
ראש הממשלה מבקש מהציבור להאמין שיועצו ניר חפץ בדה ממוחו את ההצעה לשופטת .  לא היה סיכוי שגרסטל תקבל את הדיל ,  אך גם אם כן - לא היה זה המקרה הראשון של חיפוש יועמ"ש נוח למשתמש
נשיאת בית המשפט העליון לשעבר דורית ביניש ופרופסור גבריאלה שלו ישבו אתמול זו לצד זו במרכז הבינתחומי בהרצליה ,  בשורה הראשונה של קהל המוזמנים באירוע לזכרה של ראשת הממשלה גולדה מאיר ,  בשנת ה-120 להולדתה .  בין השאר הקשיבו השתיים בעניין לניתוח מדיני וביטחוני מאלף שהשמיעה שרת החוץ והמשפטים לשעבר ציפי לבני .  
ביניש ושלו ,  כמו הקהל כולו ,  לא ידעו באותה עת שלמחרת תתרגש פרשה הקשורה במינוי היועץ המשפטי לממשלה - נושא שבגלגוליו השונים היו מעורבות ביניש בשנות ה-90' ושלו לפני כשנתיים .  
אחרי שמיעת גרסאותיהם של ניר חפץ ואלי קמיר ,  כפי שהובאו הערב בעקיפין ,  העובדות ברורות :  מקורב לבנימין נתניהו העלה בפני מקורב לשופטת הילה גרסטל משוואה של סגירת תיק מעונות ראש הממשלה תמורת תמיכתו של נתניהו במינוי לתפקיד היועצת המשפטית לממשלה ,  והמקורב לגרסטל העביר אליה את הרעיון .  החוליה החסרה עד כה היא בין נתניהו למקורבו :  אם שני המקורבים התכתבו ביניהם ,  והתיעוד נפל לידי המשטרה ,  בוודאי תימצא שם תשובה חלקית לשאלת מודעותו של נתניהו ,  או של רעייתו שרה ,  להצעה .  
אילו התקבלה ההצעה - לא שהיה לכך סיכוי ,  כי גרסטל לא הייתה נענית לשידול מושחת ובכך גם ממשכנת את עצמה לסחיטה עתידית - היה נתניהו נהנה במישרין מהמהלך ,  אבל לא היה זה המקרה הראשון של חיפוש יועץ נוח למשתמש ,  על רקע פוליטי אם לא אישי .  
ביניש הייתה פרקליטת המדינה בעת שחקירת שר הפנים אריה דרעי הלכה ותפחה והבשילה לכדי כתב אישום נגדו .  היא בלמה את מאמצי דרעי להחליש את חוקרי המשטרה ולהשפיע על היועץ המשפטי הרך ,  יוסף חריש ,  להקל איתו ,  כפי שקיווה ראש הממשלה דאז יצחק רבין .  חריש התיישר עם ביניש .  עם פרישתו של חריש מתפקידו ,  אפשר רבין לדרעי לבטא את העדפתו בין שלושה שופטים מחוזיים .  הועדף מיכאל בן יאיר ,  שתומכיו נזכרו לפתע ששמו במקור מיכאל יחזקאל .  ההנחה הייתה שבן יאיר יבין ללב ממניו .  זו גם הייתה ההנחה שליוותה את מינוי חריש לאחר יצחק זמיר ,  בעקבות התעקשותו של זמיר ,  בהמרצת ביניש ,  למצות את הדין בפרשת קו 300 .  
השלטון ,  לא חשוב מאיזו מפלגה ,  נרתע מיועצים משפטיים חזקים בסדר הגודל של מאיר שמגר ,  אהרון ברק ואף זמיר ,  שאמנם לא היה חזק דיו כדי למנוע את מלחמת לבנון ,  כשהובאו בפניו ראיות שהצדיקו חקירה נגד הרמטכ"ל רפאל איתן ואחרים ,  אך התעשת בסוף כהונתו ,  באותה פרשת המתה ,  בידוי ושיבוש בשב"כ .  
כשיו"ר הליכוד נתניהו חשף בכנסת מסמך סודי  ( "שטאובר ")  ,  חס עליו בן יאיר ועטף אותו בשמיכת חסינות ,  אך כשנתניהו זכה בראשות הממשלה ובן יאיר החליט לפתוח בחקירה פלילית נגד שר המשפטים יעקב נאמן ,  איש סודו של נתניהו ,  נפתח החיפוש אחר יועץ משפטי חדש ,  לאחר ארבע שנות כהונה בלבד .  זאת ראשית הפרשה המתקראת  " בר-און חברון ",  אף שרוני בר-און לא היה בה שותף לקשר .  הבעיה היא ש"דרעי-ביבי "  אינו חרוז כה מוצלח .  
כשנפרמה רקמת מינוי יועץ שיוכל לסגור את תיקו של דרעי ,  כלומר לא סנגורו דן אבי-יצחק שיהיה אסור בטיפול בענייניו ,  הוחמרו הכללים המסדירים מכאן ואילך מינוי יועץ משפטי לממשלה .  נתניהו למד על בשרו פעמיים עד כמה חיוני איוש נכון של התפקיד :  אליקים רובינשטיין סגר שני תיקים שלו ,  אחד  ( חברון )  בעודו מכהן ואחד  ( עמדי )  לאחר הפסדו לאהוד ברק .  יועץ אחר היה עלול להגיע למסקנות קשות יותר כלפיו .  
לכן היה נתניהו ,  בשובו לשלטון ב-2009 ,  נחוש בהחלטתו להשפיע כמירב יכולתו על מינוי היועמ"ש ,  כמו גם על מינויי מפכ"ל המשטרה וראשי השב"כ והמוסד .  ראשית חכמה ,  מינה את נאמן לשר המשפטים ,  והוא ניסה למנות את נועם סולברג ,  שענה לתנאי המכרז - דתי וימני - ליועמ"ש .  כשנכשל ,  התמנה יהודה וינשטיין ,  לפנים סניגורו של נתניהו .  
בשנה האחרונה לכהונת וינשטין ,  למרות מאמצי סיכול ,  הלך והתקדם במסלולי החוק תיק מעונות ראש הממשלה .  התיק נצבר משלושה מקורות - בדיקת מבקר המדינה ,  תביעת הפיצויים של מני נפתלי ותלונתו של נפתלי למשטרה .  ערב בחירות 2015 התגלו סדקים בחומת ההגנה של וינשטיין והמבקר יוסף שפירא סביב נתניהו ,  ובמקרה זה בעיקר בגזרת אשתו .  נחשף סיפור הבקבוקים שפדיונם שולשל לכיסה ,  פורסם דוח המבקר וחקירת יאח"ה הואצה סוף סוף .  
מצבה של שרה נתניהו החמיר בחודשים הבאים .  הנוכחים באולמה של השופטה דיתה פרוז'ינין הבחינו שלמרות מאמציהם המבישים של פרקליט המדינה שי ניצן ושליחותיו לסוכך על שרה ולתקוף את נפתלי ,  השופטת פרוז'ינין לא הלכה שולל .  גם המשטרה הלכה וסגרה על שרה .  בפרקליטות מחוז ירושלים התברר יותר ויותר שהתיק יומלץ לכתב אישום .  
בנקודה זו הושק שוב החיפוש אחר יועמ"ש .  המרוץ נפתח עם יתרון מסוים לאביחי מנדלבליט .  כדי להתמנות למזכיר הממשלה ,  טרח האלוף במילואים להתקרב למקורבי נתניהו ,  בהם נאמן ,  חבר הצמד דאבל ג'ק לצד עו"ד יעקב ויינרוט .  כולם ,  כמקובל אצל החילוני הגמור נתניהו ,  חובשי כיפות ומאמינים גדולים בכלל  " דינא דמלכותא דינא "   ( אל דאגה ,  שרה ,  אין שם שום דינה )  .  התכנית פעלה היטב ועקפה מהמורות :  לקראת הישורת האחרונה - לפחות הקרקע הייתה ישרה - הוביל מנדלבליט על פני המועמדים האחרים .  
ברגע מכריע זה אירעה תקלה - לא למועמד ,  אלא לנותן החסות שלו .  יו"ר ועדת האיתור ,  נשיא בית המשפט העליון הדימוס אשר גרוניס ,  פקפק ביכולתו של מנדלבליט להינתק ממחויבותו לנתניהו .  מנדלבליט התחייב שכך יהיה .  חוץ מגרוניס ,  האמינו לו חברי הוועדה ,  וכך גם נתניהו .  אם מנדלבליט לא יהיה בעדו ,  כלומר גם בעד שרה ,  מי זקוק לו ?  
נתניהו התחיל לחפש מועמד אחר ולהשחיז את הסכין שיתקע בגבו של מנדלבליט .  הוא התמקד במנכ"ל של נאמן ,  גיא רוטקופף .  עד אתמול לא היה סימן פומבי לכך שהיה גישוש ,  מוסמך או לא ,  גם לכיוונה של הילה גרסטל .  חבריה ידעו ,  המשטרה והציבור לא .  
הסוף ידוע .  נתניהו שלט בשניים מתוך ארבעת החברים שבנוסף לגרוניס - השר בדימוס משה נסים מהליכוד וח"כ ענת ברקו ,  החייבת לנתניהו את חייה הפוליטיים .  איתם היו גם נציג לשכת עורכי הדין יחיאל כץ ונציגת האקדמיה - הפרופסור שלו .  רעיית אחד מפרקליטיו של מנדלבליט בפרשת הרפז ,  ידידתה של שלו ,  שכנעה אותה להעניק למנדלבליט את הקול המכריע .  נסים וברקו תמכו גם במועמדים נוספים ,  אך לא שללו ממנדלבליט את קולותיהם .  ייתכן שלא עודכנו מבעוד מועד שנתניהו שינה את עמדתו .  כדי שחקירת המשטרה תהיה שלמה ,  ראוי לגבות את עדויות כל חברי ועדת גרוניס ,  כמו גם את עדויות המועמדים האחרים - מנדלבליט ,  משנהו רז נזרי ,  רוטקופף ועוד .  
נתניהו מבקש מהציבור להאמין שחפץ בדה ממוחו ,  ללא סמכות ,  את ההצעה לגרסטל באמצעות קמיר .  ממגעים עם חפץ בפרשיות נתניהו ,  כשהדובר התבקש להגיב על שאלות ,  גרסת נתניהו תמוהה גם אם אפשרית .  הכרח לדעת ,  לשם כך ,  מה אמר קמיר לחפץ בשובו מהשיחה עם גרסטל ,  והאם תועד דיווח כלשהו ,  מראש או בדיעבד ,  של חפץ לנתניהו .  
איך התנהלה והתגלגלה שיחת קמיר עם גרסטל ?  רק השניים יודעים בדיוק מה היו התוכן ,  ההקשר והנימה .  אם גרסטל התייחסה למשוואה שהועלתה בפניה כהלצה ,  כרכילות או כהערכת העדיפות שמעניקים בבית נתניהו לסגירת תיק המעונות ,  ולא פירשה אותם כהצעת שוחד ,  עליה לנמק מדוע שיתפה בה לא רק את השופטת אסתר חיות ,  אלא גם חברים נוספים שלה ,  אך לא דיווחה עליה למשטרה .  
גרסטל וחיות היו חברות לפני שנים .  אחר כך הצטננו יחסיהן ,  סביב הקמת בית משפט במחוז המרכז ,  בנשיאות גרסטל ,  למרות הסתייגות נשיאת העליון ביניש ושופטים במחוז תל אביב ,  בהם חיות .  לימים חודש הקשר ביניהן ,  באופן שסיבך עכשיו את הנשיאה חיות ,  כי אף שמובטח שהודעתה למשטרה ובעקבותיה לציבור כנה ואמיתית ,  אין בה כדי להסביר לאחרון האזרחים שנקלע למצב כזה כיצד עליו לנהוג ,  בלי להיקלע לנחיתות מול שלטונות החוק .  
גרסטל לא גימדה את משמעות השיחה .  בשנתיים האחרונות חזרה וסיפרה עליה לחבריה .  היא לא מצאה לנכון לפנות למשטרה .  בכך ,  כמו הדהדה את דברי נתניהו בחקירתו בפרשת עמדי ב-1999 ,  כשנשאל מדוע לא התלונן אם חש מאוים בסחיטה  - " אני ,  אני לא הולך למשטרה ".  

החוליה החסרה :  האם נתניהו היה מודע לדיל שהוצע לשופטת ? 
ראש הממשלה מבקש מהציבור להאמין שיועצו ניר חפץ בדה ממוחו את ההצעה לשופטת .  לא היה סיכוי שגרסטל תקבל את הדיל ,  אך גם אם כן - לא היה זה המקרה הראשון של חיפוש יועמ"ש נוח למשתמש

