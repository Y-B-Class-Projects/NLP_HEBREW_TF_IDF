נתניהו : " בניכוי החרדים והערבים אנחנו במצב מצוין "
 לטענת ראש הממשלה מצבה של ישראל מבחינת האי-שוויון בה אינו רע כפי שלעיתים מצטייר .  לדבריו הוא זיהה את טענות המחאה החברתית ופעל לטפל בהן בכל המישורים 
" הפופוליזם מסוכן ונוגד את האמת המורכבת של ניהול כלכלה חופשית .  השילוב הנכון הוא בין כלכלה חופשית למדיניות חברתית ,  שמטפלת בצרכים של החברה ומייצרת הזדמנויות שוות .  מדינת ישראל יכולה להתגאות במה שאנחנו עושים ,  היא מתפקדת לא רע ביחס למדינות אחרות .  אם אתה מנכה את הערבים והחרדים ממדדי האי-שוויון - אנחנו נמצאים במצב מצוין בלעדיהם ".  כך אמר ראש הממשלה בנימין נתניהו בראיון מיוחד ל-TheMarker לרגל חג הפסח ,  שיפורסם במלואו מחר .  
נתניהו התייחס לדו"ח שפירסם באחרונה OECD ,  שלימד כי בשני העשורים האחרונים חל זינוק באי-שוויון בישראל ,  שנמצאת כיום בין שלוש המדינות הכי לא שוויוניות מבין החברות בארגון .  לדברי נתניהו ,  מקור הגידול באי-שוויון בישראל הוא בעיקר בשתי אוכלוסיות ,  החרדית והערבית ,  שבהן יש ריבוי של עניים ושיעורי השתתפות נמוכים בשוק העבודה .  
נתניהו תיאר את הישגיה הכלכליים של ממשלתו ,  שהחלה השבוע את שנתה הרביעית .  על השפעת המחאה החברתית על מדיניותו אמר : " אנשי המעמד הבינוני שיצאו לרחובות מרגישים שהם מממנים את שני הסקטורים - הערבי והחרדי .  לא תמיד הם טועים ".  
נתניהו ציין בראיון כי הקשיב למחאה הציבורית ,  ומצא בה שלוש טענות מרכזיות :  מחירי הדירות הגבוהים ,  העלות הגבוהה של טיפול בילדים קטנים והשפעתם על מצבם של אנשים עובדים וכן יוקר המחיה של מוצרים ושירותים .  לדבריו ,  הוא פעל בכל המישורים : " לגבי הדיור ,  אני פועל הרבה לפני המחאה .  פעלתי בארבעה מישורים .  דבר ראשון ,  לצאת מגדרה-חדרה .  אנחנו אמנם מדינה קטנה ,  אבל לא צריך להיות מדינת ליליפוט שמרוכזת בגוש דן .  דבר השני הוא הגדלת התחלות הבנייה מ-30 אלף ל-45 אלף בשנה .  שלישית ,  הרפורמה במינהל מקרקעי ישראל .  הדבר הרביעי ,  שאנחנו עדיין בתוכו ,  הוא לפתור את בעיית התכנון ".  
נתניהו דחה את הטענה כי חלק ניכר מהתחלות הבנייה מיועד לאוכלוסייה החרדית . " תוספת של 15 אלף התחלות בנייה היא לא רק לחרדים .  הדבר היחיד שקובע אם הדירות יילכו לחרדים או לא זהו סוג היישוב ,  כולם יקבלו וכולם גם מקבלים .  אימצנו גם החלטה גורפת לחינוך חינם לילדים מגיל שלוש .  כמובן שצריך להבטיח ליצוק תוכן חינוכי ראוי בשנים האלה .  נתנו הטבות מס להורים עובדים .  זה כסף ומקל על המצוקה ,  והדבר עלה בהפגנות .  אפשר להגיד 'הם לא עשו כלום' ,  אבל עובדתית זה לא נכון ".  
ראש הממשלה הגיב לנתונים הקובעים כי מחירי המזון לא הוזלו ,  וכי סל הקניות לפסח אף התייקר בחלק מרשתות השיווק ,  כפי שנחשף השבוע ב-TheMarker : " זו לא האינדיקציה שיש לנו לגבי מחירי המזון .  מה שמעלה מחירים אלה המונופולים והקרטלים - זו הסיבה בישראל .  המונופול והקרטל החשוב ביותר הוא של הממשלה .  היא זו שמעלה את המחיר ,  בין השאר על ידי מכסים ,  כדי לממן ביורוקרטיה ומערך של פקידות .  יש כל מיני חסמים שמאפשרים לבעלי אינטרסים לגבות מחירים גבוהים מהציבור .  אף אחד לא חצב בהר הזה ,  וגם בכך אנחנו מטפלים ".  
ביחס לשאלה על רמת התמיכה בו ,  כאשר מחד מתגלה יציבות בקרב תומכיו המסורתיים על אף הגידול ביוקר המחיה ,  אך מנגד לא מגיעים אליו מצביעים חדשים על אף שהממשלה רושמת הישגים ,  אמר נתניהו : " יש את אלה שמבקרים אותי ולא משנה אם אעשה כך או כך .  לכן אני לא מתייחס ,  ועושה את הדבר הנכון שבו אני מאמין .  השקענו 2 מיליארד שקל במגזר הערבי .  כמה קולות נקבל שם ?  אם נקבל אלפי קולות זה יהיה הרבה .  אבל זה חלק מהמדינה שלנו .  הם אזרחים שווי זכויות .  יש שם הזנחה גדולה מאוד .  זה לא יעזור לי לפרוץ את תקרת הזכוכית של מצביעי הליכוד שם .  אז מה ?  "  

נתניהו : " בניכוי החרדים והערבים אנחנו במצב מצוין "
 לטענת ראש הממשלה מצבה של ישראל מבחינת האי-שוויון בה אינו רע כפי שלעיתים מצטייר .  לדבריו הוא זיהה את טענות המחאה החברתית ופעל לטפל בהן בכל המישורים

