התנגדות בימין לשחרור אסירים : " מחבלים צריך להרוג "
 לקראת הדיון בסוגייה בממשלה ,  ועל רקע מכתבו של נתניהו לציבור ,  זעמו שרים וחברי כנסת . " לא ארים יד בעד שחרור רוצחים ",  הבהיר השר בנט . " מהלך מטורף ",  תקף סגן השר דנון
בהמשך לקידום הצעדים לקראת פתיחת המשא ומתן המדיני הישיר בין ישראל לבין הפלסטינים ,  ידונו הבוקר  ( ראשון )  השרים בישיבת הממשלה בירושלים על הסמכת צוות שרים מיוחד שידון בסוגיית שחרור האסירים ויקבע את זהותם .  הצוות צפוי לכלול את השרים יעלון ,  לבני ,  אהרונוביץ' ופרי ,  שצורף ברגע האחרון בשל עברו כאש שב"כ והיכרותו את חלק מהאסירים המיועדים לשחרור .  בנוסף ,  תדון הממשלה בשחרור קבוצת האסירים הראשונה .  אמש פרסם ראש הממשלה ,  בנימין נתניהו ,  מכתב גלוי לציבור בו הוא התייחס לסוגיה הכואבת וניסה להסביר את חשיבות המהלך .  אולם ,  דבריו לא שכנעו את הגורמים הפוליטיים בימין ,  שהביעו התנגדות גורפת לשחרור אסירים וקראו לשרי הממשלה להתנגד להצעה .
" אותנו לא צריך לשכנע .  לא ארים יד בעד שחרור רוצחים וכך גם שרי מפלגתי ",  הבהיר יו"ר הבית היהודי ,  נפתלי בנט .  בנוסף ,  כתב בנט בעמוד הפייסבוק שלו כי  " מחבלים צריך להרוג ,  לא לשחרר ".  סגן שר הביטחון ,  דני דנון ,  פנה במכתב לשרי הליכוד ,  ואמר כי שחרור אסירים בטרם החל המשא ומתן  " מגדיר בעתיד לישראל סטנדרטים של פשרות מרחיקות לכת אל מול דרישות מגוחכות מהצד השני ".  עוד כתב דנון כי  " אני בטוח כי כל אחד מכם יודע כי יש קונצנזוס בליכוד להתנגדות לשחרור מטורף של עשרות מחבלים עם דם של מאות ישראלים על ידיהם ".  
התבטאות נוספת מתוך הליכוד נגד המהלך הצפוי הגיעה מכיוונה של יו"ר ועדת הפנים ,  ח"כ מירי רגב . " אני קוראת לשרי הליכוד להתנגד להצעה זו ולשכנע את ראש הממשלה כי אין מתנות חינם ",  אמרה רגב . " לא יכול להיות שנשחרר אסירים ,  רוצחים ,  טרוריסטים שרצחו אזרחים ישראלים חפים מפשע ,  עוד לפני שישבנו למשא ומתן .  כפי שהאמריקנים שומרים על הכבוד שלהם ,  כך גם אנחנו צריכים לשמור על הכבוד הלאומי שלנו ולכבד את משפחות הקורבנות שסובלות יום יום את הכאב הנורא של מעשי הטרור של אותם אסירים ".  
ראשי שדולת ארץ ישראל בכנסת ,  יו"ר הקואליציה ,  ח"כ יריב לוין  ( הליכוד )  ,  וח"כ אורית סטרוק  ( הבית היהודי )  תקפו גם הם את הודעת ראש הממשלה בעניין שחרור האסירים הפלסטינים ,  וטענו בהודעה משותפת כי  " מדובר בהתקפלות נוספת של ישראל ".  לטענתם , " הקצב שבו הממשלה נסוגה מעמדותיה המוצהרות כבר בראשית המשא ומתן הוא יותר ממדאיג .  אנו קוראים לשרים לעצור את הסחף ולהצביע מחר נגד הכניעה המבישה לטרור ". 
לצד התגובות הנזעמות שנשמעו בקרב אנשי הימין ,  גם ארגון המשפחות השכולות  " אלמגור ",  פרסם הודעה המגנה את המהלך המתוכנן של ראש הממשלה . " בשעות האחרונות פנה ראש הממשלה נתניהו במכתב לציבור בו מנסה לתרץ את כניעתו לטרור ואת מוכנותו המבהילה לשחרור נוסף של רוצחים עם דם על הידיים ",  נכתב . " שוב נראה כי בהגיע רגע קשה רוה"מ קרס ולא עמד בלחצים .  נראה כי פרס הנובל לשלום הקורץ לאובמה וקרי מאפיל על כל שיקול מוסרי והגיוני וישראל נלחצת שוב למשא ומתן כושל שתוצאות אכזבתו עלולות להתפרץ על כולנו במעגל אלימות נוסף .  די לנו בכאב ובאבדן שלנו ,  לא נסכים לכך שעוד ועוד משפחות יצטרפו בעל כורחן אל שורות המשפחות והשכולות ונפגעי הטרור ". 
אתמול אמר גורם פלסטיני לוואלה !  חדשות כי לצד 82 אסירים פלסטינים ותיקים שיושבים בבתי הכלא בארץ יותר מ-20 שנה אותם הסכימה כבר ישראל לשחרר ,  החליט ראש הממשלה להיענות לדרישה הפלסטינית ולשחרר 24 אסירים ערבים-ישראלים נוספים ,  שנידונו למאסרי עולם וכלואים בישראל עוד לפני הסכמי אוסלו .  
ברקע דיווח זה ,  ולקראת ההצבעה בסוגיה הבוקר בממשלה ,  פרסם אמש ,  כאמור ,  נתניהו מכתב גלוי לציבור בו הוא התייחס לסוגיית האסירים . " זוהי החלטה קשה מאין כמוה .  היא מכאיבה למשפחות השכולות ,  היא מכאיבה לעם ישראל כולו והיא מכאיבה לי מאוד ",  כתב נתניהו . " היא מתנגשת עם ערך חשוב מאין כמוהו ,  ערך הצדק .  זהו אי צדק ברור שבני עוולה ,  גם אם רובם המוחלט ישבו בכלא למעלה מ-20 שנה כמו במקרה זה ,  ישתחררו לפני שסיימו לרצות את מלוא תקופת מאסרם ".   
" כדי לקבל החלטות שנתמכות בדעת הקהל אין צורך בראשי ממשלה .  ראשי ממשלה נדרשים מעת לעת לקבל החלטות בניגוד לדעת הקהל - כשהדבר חשוב למדינה .  בתשעת החודשים הקרובים נבחן אם יש מולנו גורם פלסטיני הרוצה כמונו בסיום אמיתי של הסכסוך בינינו .  סיום זה יתאפשר רק בתנאי שיובטח ביטחון אזרחי ישראל ויובטחו האינטרסים הלאומיים החיוניים שלנו ",  הוסיף ראש הממשלה . " התשובה הטובה ביותר שאנו נותנים לאותם רוצחים שפלים שביקשו להכריע אותנו בדרך הטרור היא שבעשרות השנים שבהן ישבו בכלא - בנינו מדינה לתפארת והפכנו אותה לאחת המדינות המשגשגות ,  המתקדמות והאיתנות בעולם ",  סיכם נתניהו .  

התנגדות בימין לשחרור אסירים : " מחבלים צריך להרוג "
 לקראת הדיון בסוגייה בממשלה ,  ועל רקע מכתבו של נתניהו לציבור ,  זעמו שרים וחברי כנסת . " לא ארים יד בעד שחרור רוצחים ",  הבהיר השר בנט . " מהלך מטורף ",  תקף סגן השר דנון

