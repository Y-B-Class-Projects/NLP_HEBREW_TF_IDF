ביקור שנוי במחלוקת :  הלאומן של אירופה מגיע להיפגש עם נתניהו
ויקטור אורבן ינחת היום לביקור רשמי ,  במהלכו ייפגש עם ראש הממשלה נתניהו ועם הנשיא ריבלין .  ביקורו לא יכלול את הרשות הפלסטינית .  למרות עמדותיו הקיצוניות נגד אסלאם וזרים ,  היחסים שלו עם נתניהו משגשגים והדוקים .  יו"ר יש עתיד יאיר לפיד תקף : " חרפה "
 ראש ממשלת הונגריה ויקטור אורבן יגיע היום  ( רביעי )  לביקור ראשון בישראל ,  בהמשך לביקור היסטורי שערך ראש הממשלה בנימין נתניהו בבודפשט בשנה שעברה .  אורבן ,  מנהיג ימני לאומני ששולט בהונגריה מאז 2010 ונבחר באפריל האחרון לכהונה רביעית ,  אחד מהמנהיגים השנויים ביותר במחלוקת באירופה כיום .  הוא סופג ביקורת במערב על עמדותיו הקיצוניות נגד אסלאם וזרים ,  על מדיניותו הנוקשה כלפי ארגוני זכויות אדם וחברה אזרחית .  למרות זאת היחסים שלו עם נתניהו משגשגים והדוקים .  אורבן יתארח לארוחת ערב במעון ראש הממשלה ,  וכן ייפגש עם נשיא המדינה ראובן ריבלין .  
מלבד הפגישות המדיניות ,  המוקד ההיסטורי החשוב של ביקורו בישראל יהיה סיור ביד ושם ונטיעת עץ ביער האומות בירושלים .  הונגריה היא מדינה עם היסטוריה יהודית מפוארת ,  אך בעלת צלקת קשה מגירוש והשמדה של כחצי מיליון יהודים בשואה .  ההתקרבות של נתניהו לאורבן ,  ששיבח בעבר את הנהגת הונגריה - ששיתפה פעולה עם הנאצים ,  ונתפס כמי שמנסה להלבין את ההיסטוריה של עמו ,  זוכה לביקורת פוליטית בישראל ומעוררת מורת רוח בקרב בכירים ביהדות הונגריה .  
בשנה שעברה ,  בזמן ביקורו של נתניהו בבודפשט ,  ביקור ראשון של ראש ממשלה ישראלי מאז שנת 1991 ,  אורבן אמר כי  " הונגריה טעתה וחטאה כששיתפה פעולה עם הנאצים ולא הגנה על היהודים ".  אך למרות זאת לא חזר בו מאמירות אחרות ולא הרגיע את חששות הקהילה היהודית מהתגברות האנטישמיות תחת שלטונו הלאומני .  אורבן יסיים את ביקורו ,  אשר לא יכלול את הרשות הפלסטינית ,  ביום שישי בכותל המערבי .
 עוד בוואלה !  NEWS:חסכון של 8,000 שקל בחודש :  הכנסת אישרה פטור ממס לנתניהוהישועה תבוא מאמריקה ?  גבאי נפגש עם יועצים בכירים מארה"באושר בכנסת :  שר החינוך יוכל לאסור כניסת  " שוברים שתיקה "  לבתי ספר 
ההתקרבות של נתניהו לאורבן מעוררת ביקורת וחשש בקהילה היהודית בהונגריה ,  המונה כמאה אלף בני אדם ,  ומביעה חשש ממגמות שלטונו .  זאת בין היתר בשל השבחים שאורבן הרעיף על מיקלוש הורטי ,  מנהיג הונגריה במלחמת העולם השנייה ,  אותו כינה בעבר  " מדינאי דגול ".  אורבן שבדומה לנתניהו מחזיק בטינה פוליטית ואידאולוגית כלפי ארגוני זכויות אדם ,  מוביל קמפיין ממשלתי רחב נגד המיליארדר היהודי-הונגרי ג'ורג' סורוס ,  שעומד מאחורי ארגוני חברה אזרחית בהונגריה וגם בישראל .  יהודי הונגריה שבים ומתריעים על כך שבקמפיינים נגד סורוס מוטיבים אנטישמיים .  לפי דיווח שפורסם בתחילת החודש באתר  " פוליטיקו "  האמריקאי ,  אורבן אף נעזר בחברת הריגול העסקי הישראלית  " בלאק קיוב "  כדי להשיג עדויות והקלטות ,  במסגרת הקמפיין להכפשת סורוס והארגונים אותם מממן .
 גם בישראל נמתחה ביקורת כלפי נתניהו ויחסיו עם אורבן .  יו"ר יש עתיד יאיר לפיד אף כינה הביקור  " חרפה ".   " אחרי שביזה את זכר הנספים בשואה בהסכם עם פולין ,  היום נתניהו יעשה כבוד לראש ממשלת הונגריה אורבן ,  שהילל ושיבח את השליט האנטישמי ששיתף פעולה עם הנאצים בהשמדת יהודי הונגריה ",  אמר לפיד .  
ח"כ קסניה סבטלובה  ( המחנה הציוני )  ביקרה אף היא את ביקורו של אורבן בארץ ,  ואמרה כי  " אורבן מכריז על עצמו כמעריץ מושבע של שליט הונגריה מיקלוש הורטי ,  שפעל עם הנאצים להשמדת יהודי הונגריה ".  היא הוסיפה כי  " אורבן הוביל בהונגריה קמפיין הסתה פרועה ,  הנושאת מאפיינים נאציים-אנטישמיים מובהקים כנגד המיליארדר היהודי ג'ורג' סורוס המתנגד לאידיאולוגיה הגזענית של אורבן .  זה לא הפריע לנתניהו ששתק והגיע לביקור .  כנראה שלתפיסת נתניהו ,  המטרה תמיד מקדשת את האמצעים והמטרה ברורה - פגיעה באיחוד האירופי על חשבון ההתקרבות למדינות במזרח אירופה שמגדירות את עצמן כדמוקרטיות אנטי-ליברליות .  מדיניות החוץ מתה - תחי מדיניות האינטרסים הצרים והאפלים ".  
התחממות היחסים בין השניים אמנם מעוררת ביקורת רבה ,  אך מהווה חלק מאסטרטגיה מחושבת בירושלים של התקרבות לגוש הווישיגראד המזרח אירופי .  גוש הווישיגראד הולך וצובר כוח בתוך האיחוד האירופי ,  ומורכב מארבע מדינות בהן ארבע הונגריה ,  פולין ,  צ'כיה וסלובקיה .  מדינות אלו נשלטות על ידי ממשלות ימין פרו ישראליות ,  ונתניהו מוביל מאמץ ליצור עמן ברית כדי להילחם במגמה העוינת נגד ישראל באיחוד האירופי .  כדי לקבל החלטות על מדיניות חוץ באיחוד האירופי נדרש קונצנזוס של כל החברות ;  מספיק שאחת תתנגד - וההחלטה תסוכל .  בשנתיים האחרונות הונגריה ומדינות אחרות בווישיגראד בלמו שורה של יוזמות אנטי ישראליות .  

ביקור שנוי במחלוקת :  הלאומן של אירופה מגיע להיפגש עם נתניהו
ויקטור אורבן ינחת היום לביקור רשמי ,  במהלכו ייפגש עם ראש הממשלה נתניהו ועם הנשיא ריבלין .  ביקורו לא יכלול את הרשות הפלסטינית .  למרות עמדותיו הקיצוניות נגד אסלאם וזרים ,  היחסים שלו עם נתניהו משגשגים והדוקים .  יו"ר יש עתיד יאיר לפיד תקף : " חרפה "
 
