תוך שנתיים :  הוצאות ראש הממשלה על מזון הוכפלו
יוקר מחיה ?  מנתונים שחשף משרד ראש הממשלה בהוראת בג"ץ ,  עולה כי סך ההוצאות על מזון ואירוח במעונו ובבתיו הפרטיים של נתניהו עמד על 480 אלף שקל אשתקד .  וכמה עלה הניקיון ? 
סך ההוצאה על מזון ואירוח במעון הרשמי של ראש הממשלה ,  בנימין נתניהו ,  ברחוב בלפור בירושלים ,  וכן בבתים הפרטיים שלו בירושלים ובקיסריה עמד ב-2012 על 480 אלף שקלים  כך עולה מנתונים שחשף הערב  ( שני )  משרד ראש הממשלה בהוראת בג"ץ ,  בעקבות פניית התנועה לחופש המידע בעניין .  במלים אחרות ,  הציבור שילם מכיסו על המזון למשפחת נתניהו ואורחיהם 40 אלף שקלים בכל חודש .  לשם הבהרה ,  ב-2011 עמדה ההוצאה על מזון על 460 אלף שקל ,  בעוד שבשנים 2010 ו-2009 היא הייתה נמוכה כמעט בחצי  267 אלף שקלים ו-214 אלף שקלים בהתאמה .  
ההוצאה על המזון לא הייתה היחידה שהוכפלה בשנים הללו .  על ניקיון הוציאו בבתים השונים 1.2 מיליון שקלים ,  לעומת 848 אלף שקלים ב-2011 ,  ו-772 אלף שקלים ב-2010 .  על הוצאות גינון הוציא משלם המסים 142 אלף שקלים ב-2012 .  במעון רכשו ריהוט ב-108 אלף שקלים בשנה החולפת ,  ובסך הכל ,  כולל הוצאות אחרות ,  עלה סך הוצאות בית ראש הממשלה 3.3 מיליון שקלים ב-2012 ,  לעומת 2.6 ב-2011 ,  ו-2.3 מיליון שקלים ב-2010 .  
עורך דין עופר דורון מהתנועה לחופש המידע ,  שהגיש את העתירה ,  אמר : " עתירות משפטיות לפי חוק חופש המידע נועדו לברר שאלות אמיתיות בנוגע ליחס בין זכות הציבור לדעת לבין אינטרסים אחרים כגון הזכות לפרטיות ,  ביטחון המדינה ועוד .  במקרה זה ,  נדרש הליך משפטי רק בשל העובדה שמשרד ראש הממשלה התעלם מדרישה בסיסית לקבלת מידע ,  שאמור להיות חשוף לציבור באופן יזום על ידי הרשות עצמה .  נותר לקוות שבפעם הבאה לא נזדקק להליך משפטי לקבלת מידע בסיסי מעין זה ".  
בסוף השבוע דווח בתכנית  " שישי "  בערוץ 10 כי לשכתו של ראש הממשלה הורתה בחודש שעבר להתקין עבורו מיטה זוגית במטוס שהטיס אותו ואת רעייתו שרה ללונדון ,  כדי להשתתף בהלווייתה של ראש ממשלת בריטניה לשעבר ,  מרגרט תאצ'ר .  מהפרסום עולה כי עלות שדרוג הטיסה של בני הזוג הסתכם בכחצי מיליון שקלים למשלם המסים .  
בעקבות הלחץ הציבורי הנחה נתניהו ,  באופן חריג ,  שלא להתקין עבורו יותר תאי שינה בטיסות לאירופה .  בסביבת ראש הממשלה אמרו כי נתניהו לא עודכן על עלויות הטיסה ,  ולא ידע כי ההפרש בין טיסה במטוס עם תא שינה לטיסה ללא תא שינה הוא חצי מיליון שקל .  גורמים המקורבים לנתניהו אמרו : " חשוב שראש הממשלה יישן טוב כדי לעמוד במשימות המורכבות שהוא צריך להכריע בהן אבל אפשר לעשות את זה במחיר נמוך בהרבה - וכך יהיה ".  

תוך שנתיים :  הוצאות ראש הממשלה על מזון הוכפלו
יוקר מחיה ?  מנתונים שחשף משרד ראש הממשלה בהוראת בג"ץ ,  עולה כי סך ההוצאות על מזון ואירוח במעונו ובבתיו הפרטיים של נתניהו עמד על 480 אלף שקל אשתקד .  וכמה עלה הניקיון ? 

