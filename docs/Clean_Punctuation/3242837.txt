זה ייגמר בוועדת חקירה :  כשהקירות בשרה-לנד יתחילו לדבר
הטפטוף היה לקילוח ,  הקילוח היה לשיטפון ,  והמוני המילים מזנקות מהדף וסוטרות בפרצופו של הקורא מסקנה אחת ברורה :  משהו רקוב בממלכת בלפור
קרב יום ,  שהוא לא יום ולא לילה ,  ושאמנם עד כה התמהמה ,  אך הנה הוא כבר מבצבץ מעבר לפינה הסמוכה .  באותו יום יגיעו שני מובילים שאינם אבנר עמדי לבית שברחוב בלפור .  הראשון יפנה את חפציהם של הדיירים הנוכחיים ,  והשני יכניס את מטלטלי הדיירים החדשים .  מי יהיה אותו זוג ,  טרם נודע .  רויטל ובני גנץ ?  גאולה וגדעון סער ?  רונית וגבי אשכנזי ?  רונית וישראל כץ ?  פוליאמורה של הפוליטיקה ,  כשבמקום רוטציה בראשות הממשלה יחלקו שניים עד ארבעה זוגות את הקומונה הממלכתית ?  ואולי יאופסן לזמן מה התואר  " רעיית ראש הממשלה ",  לטובת איילת שקד ובעלה או אמיר אוחנה ובן-זוגו ?  הכל ייתכן ,  ואלה רק התרחישים הפשוטים .
 במוצאי היום ההוא ,  כשהדיירים החדשים יירגעו קצת מהתרגשותם ויעלו על יצועם ,  יתגלה להם שהגיעו לבית מכושף .  רחשי וילונות יהדהדו עם שריקות חרישיות של רוחות רפאים .  צעקות עמומות תתמזגנה עם נפץ כלים נשברים .  נחלים של נוזלי ניקוי ישטפו את החדרים ויתייבשו כלא היו .  כל הסודות הכבושים יתפקעו ויצופו ;  ועל הקירות תוקרן ,  כהולוגרמה מתעתעת ,  מחייכת וזועפת חליפות ,  דמותה של הגבירה הקודמת ,  הגברת האחרונה .
 כדי לרקוח בדיון כזה אין צורך בסמי הזייה .  די בקריאת תצהירים ועדויות ,  תלונות ותביעות וכתבי אישום והכרעות דין ההולכים ומתרבים בחומש האחרון .  טפטוף שהיה לקילוח שהיה לשיטפון .  עמודים על עמודים ,  שורות אפורות ,  מלים המזנקות מהדף וסוטרות בפרצופו של הקורא כמו אותה חבטה שלטענת העובדת אתי חיים הנחיתה עליה שרה נתניהו ושלטענת העובדת שירה רבן כמעט-כמעט ספגה .  שתי הטענות הוכחשו .  המשטרה ,  המתהדרת במלחמתה בבריונות והמזדרזת לרוב לחקור עבירות לכאורה של תקיפה ,  מסרבת למלא את חובתה החוקית לחקור ,  ואיש מעליה - פרקליט המדינה ,  היועץ המשפטי לממשלה - אינו מורה לה לפעול .
 אבל מכלול המעשים והמחדלים במעון ראש הממשלה מוכרח להיחקר ,  לבסוף ,  בין בוועדת חקירה של הכנסת בתום שליטתו של בנימין נתניהו בה ובין בוועדת בדיקה ממשלתית ,  כנ"ל .  האחראים לשערוריה המתמשכת זה עשור חייבים לתת את הדין על שהתרחש מתחת לנחיריהם הסתומים ולעיניהם העצומות .  
כמו בכל כת שמעלליה מתאפשרים בתוך חומות של אבטחה וקשר שתיקה ,  מסכת האירועים במעון התנהלה באופן שהכביד על גורמים חיצוניים לדעת ולתרגם את הידיעה לפעולה .  מה שקרה בבלפור נשאר בבלפור .
 עד שבא מני נפתלי ,  לא מתקן עולם ,  אלא מפרנס משפחה שסירב לוותר על הצדק הפרטי שלו ,  והכריז , " המלכה עירומה ".  אמרו עליו מה שאמרו ,  ולא רק שהוציאו את דיבתו והפסידו ,  לו ולבאות כוחו עו"ד נעמי לנדאו  ( המייצגת גם את שירה רבן )  ועו"ד נאווה פינצ'וק אלכסנדר ,  אלא שחלפו שבע שנים מאז נטש את המעון והתופעה בעינה עומדת ;  ואחריו באה רבן ,  שעזבה לפני שנתיים ,  והתופעה כשהיתה ;  והנה ,  לפני שלושה חודשים ,  שוב מתלוננים עובדים ,  והפעם מתעשתת הפקידות ,  מתעדת את הדיווח ומגלגלת אותו הלאה ,  היא את שלה עשתה ,  אם תתהה ועדת החקירה .
 דובריה של שרה נתניהו אומרים שהכל בדוי ,  הכל הזוי ,  שבפועל הכל טוב .  אם כל כך טוב ,  איך זה שכל כך רע ?  אם המעון הוא גן עדן ,  מדוע בורחים ממנו בתוך חודשים או אף שבועות ,  ויש שאינן מתאוששות מהלם הבקו"ם של יום הקליטה ?  מקורס טיס נושרים פחות .  במעון מקבלים כנפיים ברגע שנתקלים במציאות .
 העובדים התלוננו ,  והפרקליטות מודה  ( ובאמתלה זו מתנערת מאחריות )  ,  שהקומה השנייה במעון ראש הממשלה היא מדינה בתוך מדינה .  שרה-לנד .  אקס-טריטוריה ,  מחוץ לתחום ,  כמו שגרירות זרה או מיני-ותיקן .  חמור מכך :  הנכס הוא של מדינת ישראל ,  אבל נציגיה אסורים בכניסה אליו ,  והם מצייתים לאיסור ,  כי כך נקבע בספר החוקים - חוקי שרה .
" במעון ראש הממשלה קיימת הפרדה ברורה בין הקומה הראשונה ,  שבה מתקיימת פעילות ציבורית ,  לבין הקומה השנייה ,  המשמשת כקומת המגורים הפרטית של משפחת נתניהו ",  הצהיר החודש ,  בתיק רבן ,  מנכ"ל משרד רה"מ יואב הורוביץ . " אב הבית ויתר עובדי המדינה של משרד ראש הממשלה רשאים לעלות לקומה השנייה רק לאחר קבלת רשות ממשפחת נתניהו ".  לבקבוק שמפנייה קל לטפס לקומה העליונה ,  קומת העליונים ,  יותר מאשר למנכ"ל המשרד ,  אדם שבין קודמיו בתפקיד היו טדי קולק ,  יעקב הרצוג ,  שמחה דיניץ ומרדכי גזית ,  ואף אביגדור ליברמן ,  שאין להעלות על הדעת שהיה מבקש במחילה רשות לעלות .  הורוביץ : " אישית ,  לא עליתי לקומה השנייה ,  אלא שהיתי רק בראשונה ".  
העניין הציבורי נד השבוע בצדק לתיאור הסטייה הנדירה של המנכ"ל מהכלל  ( "ביקור קצר ,  תכליתי וחריג בקומה השנייה ,  לבקשת הגב' נתניהו שאבדוק תקלה במשקוף דלת המטבח ")  אך האישור מזעזע פחות מהאיסור .  סיפור המשקוף הובא בתצהיר הורוביץ כדי לעדכן תצהיר קודם של עו"ד מגי קריטנשטיין מפרקליטות מחוז ירושלים  ( אזרחי )  ,  שכתבה אשתקד ש"עובדים אחרים במשרד רה"מ ובמעון רה"מ כדוגמת מר הורוביץ כלל לא עולים לקומה השנייה ". 
במקום להתבייש ,  מתגאה המדינה בכך ש"אב הבית "  - עובד המדינה אפי אזולאי  - " אינו מורשה לעלות לקומה השנייה ,  אלא אם נקרא במפורש על ידי מי מבני משפחת נתניהו .  לאב הבית ,  וליתר עובדי המעון ,  אין סמכות לעלות לקומה השנייה לשם פיקוח על עובדות הניקיון ומשק הבית ,  או לשם כל סיבה אחרת .  אב הבית עולה לקומה השנייה אך ורק אם התבקש במפורש לעשות כן על ידי מי מבני משפחת נתניהו ". 
ומודה אזולאי , " אמנם הקומה השנייה וחדרי השינה של משפחת נתניהו היו מחוץ לתחום ,  אך אני ניהלתי את המעון והייתי מודע לכל המתרחש בו . " גם על מי שהותרה בעלייה ,  כי קשה לנקות בשלט רחוק  ( ואיי-רובוט עלול לרגל ולהקליט )  ,  הוצבה הגבלה :  רבן נדרשה להגיע למעון  " ולהמתין לעובדת הקבועה בקומה ,  כי אסור היה לה להיכנס לקומה לבדה ".  

עו"ד קריטנשטיין ,  המקובלת גם על הצד שכנגד כמשפטנית הוגנת ,  ניסתה בעליל להפריד בין נתבעת 3 בתיק רבן ,  המדינה ,  לבין שתי הנתבעות האחרות - נתבעת 1 ,  הלא היא שרה ,  ונתבעת 2 ,  חברת שירותי הניקיון והאחזקה מוריה .  כשנוח למדינה ,  האחראית היא שרה ;  כשנוח לה ,  האחראית היא  " מוריה ";  ורק המדינה אינה אחראית ,  מה לה ולמתרחש באיזו קומה פרטית במעון ראש הממשלה .
 המדינה השתרבבה לתביעה בטעות ,  אומרת המדינה ,  כי רבן הייתה עובדת של  " מוריה "  במיקור חוץ - לא עובדת מדינה - ו"כמו כן ,  את ההוראות והמטלות קיבלה באופן ישיר מגב' נתניהו ולא מהגורמים מטעם משרד רה"מ .  בקומות העליונות מתנהלים חייהם הפרטיים של בני משפחת רה"מ ואין רשות לעובדי משרד רה"מ להיכנס לקומות אלה ללא בקשה מפורשת של בני המשפחה .  העובדים במעון עובדים לצד ראש הממשלה ,  שהוא נבחר ציבור ,  ולצד רעייתו וילדיו שאינם עובדי מדינה ואינם כפופים למי מהמדינה ". 
מה פירוש  " לצד "  הרעייה והילדים ?  בפועל זה  " מתחת "  ולא לצד .  אוי למי שלא יציית ,  מה גם שלדברי קריטנשטיין ,  בסתירה לתצהיר אזולאי , " עובדי משרד רה"מ אינם נותנים הוראות או הנחיות לעובדות הניקיון ומשק הבית בקומה השנייה ואינם מטילים עליהן כל מטלות .  יש הבחנה ברורה בין עובדות הניקיון בקומה השנייה לבין עובדות הניקיון בקומה הראשונה ,  אשר רק הן כפופות לאב הבית אזולאי ". 
סיכום ביניים :  המנקות בקומה השנייה אינן כפופות לאזולאי מהמעון או להורוביץ מהמשרד ,  עובדי המדינה ,  אף ששניהם מראיינים אותן  ( "פגישת היכרות קצרה ",   " ראיון היכרות קצר שנועד לאמוד את התאמתה של רבן למקום עבודה שבו יש לחץ ,  אירועים רבים ולוחות זמנים שיש להקפיד עליהם ")  ושהמדינה שולחת אותן למבחני מיון והשמה ולתחקיר שב"כ הכולל בדיקת פוליגרף .  הוראות הן מקבלות ממשפחת נתניהו ,  שאחד מאנשיה ,  ולא בהכרח הקובע ביניהם ,  הוא עובד ציבור ,  והשאר ,  ובראש וראשונה שרה ,  אינם נמנים על שירות המדינה ואינם משתייכים למדרג שלו .  כמותה כבן-זוג של חברת קיבוץ המתגורר איתה ואינו חבר המשק ,  אלא מוגדר כ"תושב בר רשות ",  משמע הקיבוץ מרשה לו לחיות בו ויכול גם לבטל את הרשות .  שרה אינה חברה בשירות המדינה ולכן פטורה מחובותיו .  היא שם ,  בבית ,  בגלל בעלה .
 תיאור זה ,  שתכליתו למלט את המדינה מעונש כספי בתביעה האזרחית ,  מתעלם באופן מתמיה ואף מטריד ממה שהביא להרשעת שרה בתביעה הפלילית בתיק המעונות ושתואר בידי עמיתיה של קריטנשטיין בפרקליטות הפלילית במחוז ירושלים :  המעון  " התנהל בפיקוח הנאשמת ,  שקבעה לעובדי המעון משימות ומטלות ועקבה אחר ביצוען .  כשמצרכים ושירותים לא סופקו לשביעות רצונה ,  הפצירה בסמנכ"ל המשרד עזרא סיידוף להשיג ולהסדיר את אספקת המוצר המבוקש ,  גם כשידעה שהדבר אינו כלול בהוצאות המאושרות .  היא וסיידוף פעלו בצוותא חדא ". 
כלומר ,  בעוד הזרוע האזרחית של פרקליטות ירושלים תולשת את שרה ממעמד של עובדת מדינה ולפיכך גם מכפיפות לחוקים ולתקנות החלים על עובדי מדינה ותולה אותה באוויר ,  חופשיה ומאושרת ,  משיגה הזרוע הפלילית הרשעה שלה בגין פעולתה העבריינית בשיתוף עובד מדינה .  אין בין הזרועות תיאום .  פרקליט המדינה שי ניצן והיועמ"ש מנדלבליט אינם טורחים ,  ואולי אינם רוצים ,  לערב שמחה בשמחה .  

היועמ"ש הקודם יהודה וינשטיין פרש את חסותו האישית על מעון רה"מ ,  כמעין שלוחה מוגנת של האיש המכהן בראשות הממשלה ונהנה בחוק ממעמד מיוחד .  בכך היה המעון לשטח הפקר ,  פשוטו כמשמעו ,  ומתאפיין בהפקרות .  זכויות בלי חובות ,  סמכות בלי אחריות .  שרה נתניהו כשליטה כמעט יחידה ,  ללא בקרה .  
כמעט ,  כי יש עוד שותף לשלטונה - בנה הבכור .  יאיר בן גבירה ממשיך להתגורר על חשבון המדינה במעון .  עובדות קבלן ,  ואולי נכון יותר לכנותן בבואן לקומה העליונה עובדות קב"ן ,  מנקות את חדרו תמורת 50 שקלים לשעה מאוצר המדינה ,  ועוד 15 לחברה .
 המנקה ליאורה בביאן ,  שעבדה בקומה השנייה שבעה חודשים בשנים 2015-6 ואז  " ירדתי לעבוד בקומה הראשונה מתוקף צורך העבודה ",  לא הייתה עדה ליחסי שרה-שירה ,  כי  " במהלך לשון הרע שדובר ומה שקרה שהיתי בחופשת מחלה ",  אבל  " אני הקטנה שהייתי שם מבקשת להבהיר ".  ליאורה הקטנה בעד שרה הגדולה ויאיר הבינוני .  כך נשמעת מליצת יושר ,  עדת אופי חיובית ,  שהוחתמה על תצהיר בידי סניגורה של שרה . 
" אם היו לי שאלות ,  והיו ,  הייתי דופקת ושואלת .  מעולם לא כעסה כשפניתי לשאלה .  תמיד הייתה אומרת שטוב שאת שואלת מאשר לעשות טעויות .  נכון ,  היו ימים שהגברת הפנתה את תשומת לבי על הנקיון או הכביסה וכו' .  כרגיל ,  כמו בכל בית ,  שהרי ידוע שכל אשה יש לה את צורת העבודה וקיפול בגד וכו' שהיא אוהבת .  לא ראיתי בזה בעיה .  אדרבה ,  שמחתי לעשות ולשנות לשביעות רצונה - זה בביתה וזכותה המלאה .  אני עובדת את עבודתי ,  אוהבת מאד את הגב' נתניהו ,  אשמח להמשיך ולשרת את כל המשפחה היקרה ". 
מאוד יקרה ,  המשפחה ,  וגם מנומסת ומקפידה על ניקיון ,  כי הסידור פשוט - יאיר מלכלך ,  המדינה מנקה .  המדינה ,  בהקשר זה ,  אינה משפחת נתניהו .  המדינה היא ליאורה בביאן ,  העושה לפרנסתה . " חדרי ילדים ",  הצהירה בביאן , " הייתי מנקה פעם בשבוע יסודי ,  ולפעמים קרה שיאיר בנה שאל אם אפשר ,  או בשפתו אם 'יש מצב' ,  לנקות את חדרו למרות שזה לא בתוכנית של היום ,  אך זו בבקשה יפה ומאור פנים .  עלי לציין שיאיר בחור נקי מאוד ומסודר וחשוב לו הדבר מאוד ".  אמנם החשיבות אינה גוברת על הטפילות .  שינקה את חדרו בעצמו ,  או לחילופין על חשבונו ?  אין מצב .
 רבן התפעלה פחות מלורד פונטלרוי הצעיר .  לטענתה ,  בכתב התביעה ,  הוא ערך לעובדות הקומה השנייה  " מסדרי ניקיון ,  העביר אצבעו במקום גבוה אליו טיפס ,  מחוץ להישג יד של העובדת הסבירה ,  והתסיס את  ( שרה )  בקריאה משפילה ,  'אמא ,  בואי תראי ,  הן לא ניקו פה' ". 
חסימת הכניסה לקומה השנייה בפני אנשי המשרד ,  חברת  " מוריה "  וסגל הקומה הראשונה שירתה שתי מטרות - הגבלת החשיפה ומניעת סיוע להוכחת טענתה של עובדת מושפלת .  אם יש רק עובדת אחת בכל רגע נתון ,  גרסתה תוצב מול גרסת שרה  ( ולעתים גם יאיר )  נתניהו .  הפירצה בשריון זה ,  המרתיע מראש תלונות דלות ראיות ,  היא הפעלת שני עובדים ,  כמו - לפי מסמך ברנע פרגו - באותה שבת בחודש מרס .  
אפשר להבין לליבו של שמואל שרביט ,  מנכ"ל  " מוריה ",  לוחם עקבי למען העלאת שכרם של עובדי הענף ,  בן למשפחה של 10 ילדים מוואדי סאליב בחיפה הזוכר היטב מצוקה מהי .  שרביט הופתע ונסער לשמוע את הדיווח של אמנון אברמוביץ' בערוץ 12 בעניין מסמך עו"ד שלומית ברנע פרגו ,  היועצת המשפטית של משרד רה"מ ,  אל שני הממונים הנפרדים עליה - המנכ"ל הורוביץ מכאן והיועמ"ש לממשלה אביחי מנדלבליט מכאן .  שרביט לא שמע משרשרת הפיקוד של  " מוריה "  מה שחולל את מסמך ברנע פרגו ,  דיווח של נציגו לחשב משרד רה"מ בעניין שתי טרוניות של עובדי החברה כלפי שרה ,  בעניין הזעקת עובדת לנקות משהו בשבת ובעניין אילוצם להחתים שעון נוכחות כאילו סיימו ופרשו לביתם בעוד שלמעשה נשארו לעבוד ,  ללא רישום וללא שכר .
 שרביט מנהל עסק גדול ,  המשרת באמצעות אלפי עובדים מוסדות כלכליים ,  ציבוריים ורפואיים מרכזיים במשק .  הוא זכה במכרז משרד רה"מ לחמש שנים ויש לו חוזה של שמונה מיליון וחצי שקלים לשנה לעבודות בכ-20 מאתרי המשרד ,  מהם 800 אלף בבלפור ,  המתקרא בטבלה  " 41 ",  ו-95 אלף ב"מעון המשני "  בקיסריה .  בפרשת מעון רה"מ ,  שרביט הוא כרמטכ"ל לעומת מפקד פלוגה ,  שנתקל בבעיה כשהתארח עם פלוגתו במתקן אימונים ודיבר עליה רק עם קצין השלישות במקום ,  בלי להבין שעליו לדווח על האירוע גם כלפי מעלה ,  עד לשרביט .
 נציג  " מוריה "  במעון רה"מ ,  המפקח על שעות העבודה של המנקות ומספק להן את חומרי הניקוי ,  הוא יעקב קדוש .  שרביט ירש אותו מהזכיינית הקודמת ,  קלינור ,  שהעסיקה בין השאר את מני נפתלי וגיא אליהו ושהייתה מהנתבעות בתיקיהם .  העובדים באים והולכים ,  החברות משתנות ,  והמשוואה לעולם עומדת ,  כי גורמת אחת קבועה בה .
 בתצהירו בתביעת רבן כתב קדוש שהוא הממונה הישיר על המנקות ושעליהן  " לדווח לי ישירות על כל בעיה מכל מין וסוג שהיא נתקלת בה בעבודתה ".  גם קדוש ,  כשאר בני תמותה למעט שתי המנקות המאושרות , " לא מורשה כלל להיכנס לקומה 2 במעון ".  לשמע דברי רבן על הרקע לנטישת המעון לאחר חודש בלבד , " כיוון שעברה שם התעמרות ",  דיווח על כך לממונה עליו בחברה וגרם להפצת חוזר המדגיש כי על עובד הנתקל ב"יחס לא נאות/משפיל/מתעמר "  לדווח על כך .  
קדוש חתם על תצהירו בפני עורך דין של  " מוריה "  לפני חודש ,  יותר מחודשיים לאחר השיחה עם החשב יצחק דוידיאן .  הוא אינו מזכיר ולו גם ברמז את הפרשה החדשה ,  גם לא כשהוא מספר על מערכת  " י.ל.מ "  לרישום כניסה ויציאה באמצעות טלפון נייח בפתח המעון .  מלכות במלכות אינה נוגעת ;  תצהירו מתייחס לפרשה הישנה כאילו אין החדשה מקרינה עליה .
 כשברנע פרגו העלתה על הכתב את הטענות שדוידיאן שמע מקדוש ,  הן הפכו מפולקלור ,  מההווי המוכר והמקומם - עוד מתיקי מני נפתלי וגיא אליהו ,  שהוכרעו לטובתם ,  ודרך תיק רבן הרחוק מהכרעה - לחומר המשווע לבירור עבירות לכאורה על החוק .  הכדור נבעט מעלה ,  לא לקומה השנייה במעון ,  כי אם לקומות מנכ"ל רה"מ והיועמ"ש לממשלה .  ברנע פרגו ,  שלפנים - כולל בתקופת תביעתו של נפתלי - התאמצה לרצות את הזוג נתניהו ,  רכבה על המטוטלת לקוטב הנגדי .  זה משקף את הרעת מצבם המשפטי של שרה ובנימין נתניהו ואולי גם ישפיע עליו .  
שיחת קדוש-דוידיאן התקיימה ב-10 במרס ומכתב ברנע-פרגו נשלח לאחר כשבוע .  משרד המשפטים מסרב לגלות מתי ,  בשלושת החודשים האחרונים ,  נחשף אליו מנדלבליט .  סביר להניח שכנמען ישיר למסמך ,  הוא לא המתין לשידור של אברמוביץ' .
 מנדלבליט מעולם לא הואשם בפזיזות ,  במיוחד לא בתיקי משפחת נתניהו .  החלטות על פתיחה בחקירה פוחדות להגיע לשולחנו ,  פן ימותו שם בשיבה רעה או מהתייבשות .  בפרשת מסמך ברנע פרגו להורוביץ ,  התנהגות היועץ מעוררת לפחות חמש שאלות .
 1 .  מדוע שבועות על חודשים הוא בוחן/שוקל/מתלבט/מהרהר/מעיין/תוהה/בוהה אם להורות על פתיחה בחקירה פלילית בחשד לעבירות לכאורה של קבלת דבר במרמה - עבודת המנקות ללא שכר ,  לאחר אילוצן להחתים ביציאה ,  כביכול ,  כרטיס נוכחות - ועל חוק העבודה והמנוחה ? 
באותו אסו"ן  ( אירוע סדר וניקיון )  שנפל על שרה בשבת ושכנראה זיעזע אותה בחומרתו עד כדי שכחת האפשרות לנקות זמנית במו ידיה ,  טורטרו שניים , " עובד אמון "  שהוא עובד מדינה  ( אז אולי אזולאי ?  )  ועובדת מוריה .  השימוש שלא כדין בעובדים ,  בין עובדי מדינה ובין עובדי קבלן ,  דומה להחליא לשימוש בנהג ויקטור סרגה לשינוע בקבוקים לפדיון - ראש המוסד יוסי כהן ,  בהיותו במבחן בד ממושך לתפקידו ,  סידר לסרגה תפקיד סוכר פיות במטה לביטחון לאומי - ובמטפלת שהמדינה שכרה לסעוד את אביה של שרה .
 2 .  האם שיתף מנדלבליט במידע את התובעים במשפט המעונות ,  עורכי הדין ארז פדן וג'ני אבני ,  שהוכנעו בתנועת מלקחיים שלו ושל השופט המגשר והמקודם בה בעת למחוזי מרדכי כדורי ?  דפוס ההתנהגות המתואר במסמך ,  לפי הטענות הגולמיות המשוועות לבירור ,  עשוי להשיק לזה שבמרכז תיק המעונות .  ההבדל היחיד הוא שהמנקות ,  כמו שירה רבן והאלמונית מסיפור השבת ,  יכולות לעמוד במרכז תיק המעוּנות  ( ו"ו ראשונה בשורוק )  .  אילו נודעה הפרשה החדשה לפדן ולאבני בעוד מועד ,  היה בכך כדי לחזק את כושר המיקוח שלהם מול המגשר ולהתעקש לנהל את המשפט ,  לנוכח הסדר חלש ,  שתועלתו העיקרית בשבירת טאבו .  
3 .  איך ומתי נמסר העתק ממסמך ברנע פרגו לעו"ד קריטנשטיין ,  כדי שתתקן את כתב ההגנה שלה מטעם המדינה בתיק רבן ?  בסעיף 34 הכריזה מנהלת מחלקת העבודה והתובענות הייצוגיות בפרקליטות ירושלים שהמדינה  " פעלה בהתאם ליכולתה כדי למנוע העסקה לא ראויה של עובדי החברה הקבלנית ובכלל זה שמירה על חוק שעות עבודה ומנוחה ,  אי העסקה בשבת ואי העסקה בשעות עבודה שחורגות מהחוק ".  סעיף זה צריך להימחק בדיו אדומה מבושה .  המדינה לא פעלה כמיטב יכולתה ,  או שמא יכולתה דלה מכדי לסכל עוולות ,  לתקנן או להרתיע מפניהן .
 4 .  עד כמה ניתן לסמוך על השעון של המעון  ( נקודה שנדונה עוד בתביעת נפתלי )  ולהגיש את תוצריו כמוצגי תביעה או הגנה ?  שרה נתניהו הצהירה כי כרטיס הנוכחות של רבן  " מעיד רק על מועד כניסתה ויציאתה ממעון רה"מ ,  אך לא בהכרח על שעות עבודתה בפועל ,  כי בהיותה מתלמדת אסרתי עליה להחל בעבודתה ללא מלווה ".  זאת הודאה מעניינת ,  משמחת למדינה ול"מוריה ",  בהיותה האוסרת והמתירה לעובדות הקומה השנייה ;  ובאותו הבל פה היא מאפסת את השעון כראייה להיקף העבודה .
 5 .  האם מנדלבליט חושש לחקור בפרשה ,  כי אחד העדים המרכזיים בה יהיה בהכרח בנימין נתניהו ,  ששמע את רעייתו מזעיקה בשבת עובד ,  כדי שיביא עובדת ,  ולא התערב לסיכול העוולה הכפולה ?  הפעם לא תעמוד לו טענת אי-ידיעה .  היה עליו למנוע מה שהיועצת המשפטית במשרדו תיארה כ"הפרת חוק ".  

עולם המושגים של שרה נתניהו מזדקר מעיסוקה הכפייתי ,  במעון ובלשכה ,  בשאלת יראת השמיים של העובדות .  היא מעוניינת בדתיות ועוד יותר מכך - בחרדיות .  הן לבושות בצניעות ,  אינן צופות - ובודאי אינן מתראיינות - בטלוויזיה , " לו הגבילה עצמה  ( רבן )  על פי דתה ואמונתה לא הייתה מתירה לעצמה להגיש תביעה לבית הדין לעבודה ",  חיות בקהילה הפוקחת עליהן עין הדרוכה לזהות כל סטייה ,  ואם מתעורר חשש קליל להתרופפות חיצונית של תקן מוסרי קפדני ,  נתן אשל יצלם .
 משהו רקוב בממלכת שרה-לנד .  לא רק העבירות ,  החשדות ,  התלונות ;  גם השחתת הפקידות הבכירה  ( ראש המוסד כהן ,  הפועל לתועלתו האישית והפוליטית של נתניהו וצפוי להסתער על הפוליטיקה לאחר סיום כהונתו בעוד שנה וחצי וצינונו ;  ראש המטה לביטחון לאומי מאיר בן שבת ,  שליחו של נתניהו אל חיים דרוקמן בענייני פוליטיקה פנימית )  והשרים השותקים ,  סייעני השליט עד שיתמודדו ביניהם על הכסא בלשכה והמיטה בבלפור .  
ורפיונו המשונה ,  שאין להסתגל אליו אף שהיה לעובדת קבע ,  של מנדלבליט .  ברגיל ,  היועמ"ש הוא המוסמך להורות למשטרה לחקור ,  והצורך בוועדת חקירה צץ רק כשבלעדיה ייפגע קשות האמון הציבורי בהליך ;  אבל בפרשה זו עליו לתת תשובות ,  לא להציג שאלות .  אלא אם הכל למראית עין ,  ובעצם מנדלבליט הפנים את השיטה שמסמך ברנע פרגו מייחס לשרה ,  החתים כרטיס כאילו סיים לעבוד אך סב על עקביו ,  חזר אל שולחנו והנחה את המשטרה לנהל חקירה סמויה .  

זה ייגמר בוועדת חקירה :  כשהקירות בשרה-לנד יתחילו לדבר
הטפטוף היה לקילוח ,  הקילוח היה לשיטפון ,  והמוני המילים מזנקות מהדף וסוטרות בפרצופו של הקורא מסקנה אחת ברורה :  משהו רקוב בממלכת בלפור

