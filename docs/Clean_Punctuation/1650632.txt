ברק :  על רה"מ ואבו מאזן לקבל החלטות קשות
שר הביטחון בירך על פתיחתו הצפויה של מו"מ עקיף בין ישראל לפלסטינים .  לדבריו , " אבו מאזן יצטרך לקבל החלטות קשות מול עמו שלו ,  וכך גם רה"מ .  השלום הוא אינטרס משותף לכל הצדדים "
  ( צילום :  עוז מרון  ,  עריכת וידאו :  עידן גוראל )  
" גם אבו מאזן יצטרך לקבל החלטות קשות ,  לא מולנו ,  אלא מול עמו שלו ,  וכך גם ראש הממשלה .  השלום הוא אינטרס משותף לכל הצדדים ".  כך הצהיר הערב  ( ראשון )  שר הביטחון אהוד ברק ,  לקראת פתיחת המו"מ העקיף בין ישראל לרשות הפלסטינית .  
בנאום בכנס במלון דניאל בהרצליה בפני נשים משפיעות במשפט ובביטחון אמר שר הביטחון : " אני מקווה שהשיחות יובילו להתקדמות בתהליך המדיני עם הפלסטינים באופן שיאפשר ריצה אל שיחות מו"מ ממשי על כל נושאי הליבה ולהגיע בסופו של דבר להסדר ". 
הוא הוסיף ,  כי  " המטרה הזאת חומקת מאיתנו פעם אחר פעם כבר כמעט 20 שנה .  אני חש היום יותר מתמיד שאחריותה העליונה של ההנהגה המדינית בישראל היא לוודא שאנחנו לא מחמיצים את ההזדמנויות ,  וזה דורש מנהיגות ונכונות לקבל הכרעות קשות ,  ויש חשיבות עליונה שגם בתנאי אי הוודאות עם כל המחלוקות ,  כולם ,  מכל הפינות של המערכת הפוליטית יתנו גיבוי לממשלה ". 
גם יו"ר האופוזיציה ציפי לבני השתתפה בכנס במלון דניאל בהרצליה .  היא מתחה ביקורת על ראש הממשלה בנימין נתניהו והצהירה : " בניגוד לראש הממשלה ,  מעולם לא יצאתי מחדר המו"מ עם הפלסטינים וחשפתי את כל מה שקרה ".  
לדברי לבני , " ההבדל בין דרכי לבין דרכו של רה"מ הוא שדיברתי על כל אותם אינטרסים חיוניים של ישראל בתוך חדר המו"מ .  ניהלנו מו"מ שקט אך קשה ,  כזה שעומד בכל דרישות הביטחון של ישראל :  שמירה על גושי ההתיישבות ,  אי חזרת פליטים וגבולות .  עם זאת ,  מעולם לא יצאתי החוצה ואמרתי מה עשיתי בתוך החדר .  חוכמת המו"מ היא להיות קשה בחדר ,  אך לא לנסות להשפיל את הצד השני בחוץ .  להגיע להסדר ולהכרעות מבלי שכל יום יעמוד מנהיג אחר ויטפח על החזה .  התנהגות כזו מחלישה את האינטרס הישראלי ". 
יחד עם זאת ,  לבני טענה כי במהלך החודשים חל שינוי בהשקפותיו של נתניהו ,  וכי כעת הוא מכיר באפשרות של שתי מדינות לשני עמים . " ראש הממשלה ,  שלפני הבחירות לא רצה אפילו לומר את המילים שתי מדינות לשני עמים ,  אומר אותן עכשיו .  ברור היום שאין אופציות אחרות שמייצגות את האינטרס הלאומי והביטחוני של מדינת ישראל ",  אמרה לבני .
 יו"ר האופוזיציה הוסיפה ,  כי עקרון שתי מדינות הלאום הוא היחיד שישמור על ישראל כמדינה יהודית ודמוקרטית . " אם ניאלץ להכריע בין היותה של מדינת ישראל יהודית להיותה דמוקרטית  זו תהיה סופה של הציונות ",  אמרה .
 
ברק :  על רה"מ ואבו מאזן לקבל החלטות קשות
שר הביטחון בירך על פתיחתו הצפויה של מו"מ עקיף בין ישראל לפלסטינים .  לדבריו , " אבו מאזן יצטרך לקבל החלטות קשות מול עמו שלו ,  וכך גם רה"מ .  השלום הוא אינטרס משותף לכל הצדדים "
 
