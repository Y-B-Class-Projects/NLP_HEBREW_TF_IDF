 " ברק חושש שוועדה תסבך אותו "
 מקור משפטי תקף בחריפות את הווטו שהטיל שר הביטחון על הקמת ועדת חקירה פנימית בעקבות פרסום דו"ח גולדסטון . " אם לא נפעל ,  כל שרי הממשלה יהיו בעוצר יציאות לחו"ל "
" ברק חושש שוועדת חקירה פנימית תסבך אותו ,  נראה שהוא מעדיף את טובתו האישית על פני טובת המדינה ",  כך אמר לוואלה !  חדשות מקור משפטי בכיר בעקבות התנגדותו של שר הביטחון אהוד ברק להקמת ועדת חקירה פנימית שתחקור את מבצע  " עופרת יצוקה "  ברצועת עזה .  לדברי המקור ,  המעורה בתגובה המשפטית הישראלית לדו"ח גולדסטון , " קיימת שאננות מדאיגה בקרב הדרג המדיני בנוגע להשלכות דו"ח גולדסטון על מעמדה הבינלאומי של ישראל ועל הסיכון שאישים ישראלים בכירים יועמדו לדין .  לא צריך להתפלא אם בקרוב שרי ממשלה ובכירים בצה"ל יהיו בעוצר יציאות מישראל בעקבות החשש שהם יועמדו לדין .  צווי המעצר הבודדים שהוצאו עד היום נגד בכירים ישראלים יהיו משחק ילדים לעומת מה שיהיה צפוי לנו אם לא נקים ועדת חקירה רצינית ". 
הבכיר הבהיר כי הקמת ועדת חקירה אינה מהווה הסכמה לנאמר בדו"ח גולדסטון : " אין ספק שהדו"ח היה מוטה והמנדט שניתן לגולדסטון היה נגוע בשיקולים אנטי-ישראליים ,  עם זאת זה המצב הנתון כיום ואנו חייבים להתמודד איתו ". 
ברק הביע במהלך היום התנגדות חריפה להקמת ועדת חקירה : " אין צבא בעולם שחוקר כך את עצמו ",  אמר ברק בעקבות ציטוטו של ראש הממשלה בנימין נתניהו ל"וושינגטון פוסט ",  לפיהו הוא שוקל להקים ועדת חקירה בעקבות  " אינטרסים ישראלים פנימיים ".  בלשכת נתניהו מיהרו לפרסם הודעת הכחשה ,  לפיה הציטוט שכביכול נאמר על ידי נתניהו אינו מדויק . " אם כבר ,  נתניהו אמר שצריך להקים ועדת חקירה שתחקור את עצם הקמת ועדת גולדסטון ",  אמרו בלשכת ראש הממשלה .
 שלשום פנה שר החוץ אביגדור ליברמן למזכ"ל האו"ם באן קי מון וביקש ממנו לפעול למניעת דיון בדו"ח במועצת הביטחון של האו"ם .  ליברמן אמר כי  " נוצרה מציאות בינלאומית מעוותת שבה בכל פורום בינלאומי יש רוב אוטומטי למדינות הרחוקות מרחק רב מאוד מדאגה לנושא זכויות אדם כמו קובה ,  בנגלדש ,  פקיסטן וערב הסעודית והן הופכות את המערכת הבינלאומית לכזו המאופיינת בצביעות ופועלת לפי דעות קדומות ". 
ביום שלישי דן הקבינט המדיני ביטחוני במאבקה של ישראל בדו"ח .  בעקבות דרישתו של שר הביטחון אהוד ברק ,  הקבינט לא העלה לסדר היום את נושא הקמת ועדת החקירה לאירועי עופרת יצוקה כפי שדרשו גורמים בינלאומים בעקבות דו"ח גולדסטון .  זאת ,  בניגוד לעמדת היועץ המשפטי לממשלה מני מזוז שהביע תמיכה בהקמת ועדת חקירה פנימית .

" ברק חושש שוועדה תסבך אותו "
 מקור משפטי תקף בחריפות את הווטו שהטיל שר הביטחון על הקמת ועדת חקירה פנימית בעקבות פרסום דו"ח גולדסטון . " אם לא נפעל ,  כל שרי הממשלה יהיו בעוצר יציאות לחו"ל "
 
