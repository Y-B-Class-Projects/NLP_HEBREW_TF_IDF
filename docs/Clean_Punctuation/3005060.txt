נתניהו מינה את יובל רותם לממלא מקום מנכ"ל משרד החוץ
רותם שימש ראש מערך הדיפלומטיה הציבורית במשרד החוץ ובעבר כשגריר באוסטרליה .  פרישתו המפתיעה של דורי גולד מהתפקיד עוררה ספקולציות במערכת המדינית על משבר אמון עם ראש הממשלה ,  אך גולד הבהיר : " פרשתי מסיבות אישיות "
  ( מנכ"ל משרד החוץ דורי גולד נגד היוזמה הצרפתית : " תיכשל כמו סייקס-פיקו ")  
ראש הממשלה בנימין נתניהו מינה היום  ( חמישי )  את ראש מערך הדיפלומטיה הציבורית במשרד החוץ ,  יובל רותם ,  לממלא מקום מנכ"ל משרד החוץ .  רותם יחליף בתפקידו את דורי גולד שהודיע מוקדם יותר היום במפתיע על התפטרותו .  
רותם ,  המשרת במשרד החוץ זה 30 שנה ,  כיהן בעבר כשגריר באוסטרליה וקונסול כללי בלוס אנג'לס .  רותם מכיר את נתניהו עוד מימיו כשגריר ישראל באו"ם בשנות ה-80 ,  ובעבר אף הוצע לו להתמנות לתפקיד היועץ המדיני ללשכת ראש הממשלה ,  אך מגעים בנושא זה לא צלחו .  המשנה למנכ"ל משרד החוץ ,  ג'רמי יששכרוף ,  בכיר וותיק מרותם במשרד ,  וראש המערך המדיני ,  אלון אושפיז ,  נחשבים גם הם מועמדים לתפקיד אך נתניהו הודיע אחר הצהריים כי בחר ברותם בינתיים למלא את מקומו של גולד .
 לקריאה נוספת:בצעד מפתיע :  מנכ"ל משרד החוץ דורי גולד התפטר מתפקידושבוע לפני נסיעת נתניהו לאו"ם :  עובדי משרד החוץ מאיימים בשביתה 
לאחר שנה וארבעה חודשים כמנכ"ל משרד החוץ הודיע בשעות הצהריים גולד על פרישתו מהתפקיד ועל חזרתו לחיים האקדמיים .  גולד הסביר את המהלך ב"סיבות אישיות ",  ובמברק ששיגר מוקדם יותר היום לעובדי משרד החוץ הסביר גולד שהוא מתכוון לשוב לחזור לעמוד בראש מכון המחקר  " המרכז הירושלמי לענייני ציבור ומדינה "  בראשו עמד עד למינויו ולבלות זמן עם נכדיו . " אני מודה לראש הממשלה על האמון שנתן בי ואמשיך להעמיד את עצמי לרשותו לכל משימה שיטיל עליי בעתיד ",  אמר גולד .  
ואולם ,  התפטרותו המפתיעה עוררה ספקולציות והערכות במערכת המדינית על משבר אמון עם ראש הממשלה .  גולד מלווה את נתניהו כמעט 25 שנה ונחשב לאחד מיועציו הקרובים בתחום מדיניות החוץ .  בתקופת כהונתו הראשונה של נתניהו ,  מונה גולד לתפקיד שגריר ישראל באו"ם ,  ובסוף שנת 2013 מינה אותו ליועץ מדיני במשרה חלקית ,  שבה החזיק במקביל לעבודתו כנשיא המרכז הירושלמי לענייני ציבור ומדינה ,  מכון מחקר המתמחה בסוגיות אסטרטגיות .  
ביוני 2015 מינה את גולד לתפקיד מנכ"ל משרד החוץ ,  וללא שר חוץ קבוע ,  ובשל קרבתו לנתניהו ,  הוא נתפס בעיני רבים בקהילה הבינלאומית כ"שר חוץ בפועל ".  בחודשים האחרונים הוביל גולד את המגעים הדיפלומטיים לחימום היחסים עם מדינות אפריקה .  הוא ניצח על חידוש היחסים עם גינאה וצ'אד ואף קיים ביקור במדינה מוסלמית שלישראל אין יחסים עמה .  
גולד היה זה שחתם על הסכם הפיוס עם טורקיה בשמה של ישראל ,  וגם היה מעורב בחימום היחסים עם סעודיה מאחורי הקלעים .  ואולם ,  לטענת גורם מדיני ,  גולד חש שהוא  " אינו מעורב מספיק "  באירועים המדיניים הגדולים ,  כמו הסכם הסיוע עם ארצות הברית והמגעים לקראת פסגה אזורית ,  שנוהלו על ידי שליחו של נתניהו ,  עו"ד יצחק מולכו ,  וממלא מקום ראש המל"ל יעקב נגל .  לכן ,  הוא ביקש לעזוב כבר לפני כמה חודשים והמתין לבקשת נתניהו .  
במקביל ,  בשבועות האחרונים ,  לאחר אישור תקציב המדינה ,  שכלל קיצוצים קשים בתקציב משרד החוץ ,  התעוררה מחאה גדולה בקרב עובדי משרד החוץ ,  שאיימו להכריז על סכסוך עבודה ובהיעדר שר ,  הפנו את האצבע המאשימה לאיש אמונו של ראש הממשלה - גולד .  בסביבת נתניהו דחו את הטענות על משבר אמון והפנו להודעתו ,  שלפיה , " דורי הולך איתי כבר 25 שנים ואני משוכנע שיירתם לכל משימה ,  בכל עת שיתבקש ".  
הערב הבהיר גולד כי הסיבות להחלטתו לסיים את תפקידו הן בעלות אופי אישי בלבד . " אני גאה בעבודתי בכפוף לראש הממשלה על מנת לפתוח אפיקים חדשים עבור ישראל בעולם הסוני ולאחרונה ביבשת אפריקה .  אני מזדהה לחלוטין עם האסטרטגיה המדינית של ראש הממשלה ופעלתי בהתאם .  כפי שראש הממשלה כתב ,  אני מקווה לסייע לו בעתיד בכל דרך שבה יחליט ".  

נתניהו מינה את יובל רותם לממלא מקום מנכ"ל משרד החוץ
רותם שימש ראש מערך הדיפלומטיה הציבורית במשרד החוץ ובעבר כשגריר באוסטרליה .  פרישתו המפתיעה של דורי גולד מהתפקיד עוררה ספקולציות במערכת המדינית על משבר אמון עם ראש הממשלה ,  אך גולד הבהיר : " פרשתי מסיבות אישיות "
 
