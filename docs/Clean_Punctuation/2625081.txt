חשאי בחמישי :  בשבוע הבא נדע אם ישראל תתקוף באירן ? 
גם בימים של משא ומתן קדחתני להרכבת הממשלה ,  נתניהו לא שוכח את סוגיית הגרעין .  אפשר שביקור אובמה והקמת הקבינט המדיני-ביטחוני יספקו מענה לשאלה שמטרידה את העולם כולו
לצד המאמצים להרכבת הממשלה ,  מצא ראש הממשלה בנימין נתניהו זמן בכמה הזדמנויות בשבועות האחרונים לשוב ולהזכיר את ה"איום האירני ".  אמנם הדברים לא נאמרו באותו להט שאפיין את נתניהו בשנה האחרונה - בכלל נראה כי מאז הבחירות נתניהו שרוי במין דיכאון - אך הדבר מעיד כי הנושא האירני ממשיך להטרידו .  ראש הממשלה מדבר על הנושא בפומבי וגם בשיחות סגורות ,  כולל באלה שניהל עם יו"ר יש עתיד יאיר לפיד ויו"ר הבית היהודי נפתלי בנט .
 האמת היא שאין שום התפתחות דרמטית בתכנית הגרעין של אירן .  כך גם עולה מדיווח שמסר השבוע לקונגרס האמריקני גנרל ג'וזף קלפר ,  מנהל המודיעין הלאומי של ארצות הברית ,  שמתאם את עבודת 17 ארגוני הביון של המדינה .  גנרל קלפר אמר ,  בין השאר ,  כי אירן עשתה בשנה האחרונה התקדמות גדולה בתכנית הגרעין שלה ,  אך הוסיף כי  " איננו יודעים אם אירן תחליט בסופו של דבר להרכיב נשק גרעיני ".  
אירן מתקדמת בתכנית הגרעין שלה בעקביות ,  על פי משנה סדורה שקבעה מראש .  היא ממשיכה להעשיר אורניום בקצב קבוע יחסית ,  ממשיכה להתקין סרכזות  ( צנטריפוגות )  בשני מתקני ההעשרה שלה בנתנז ובפורדו שליד קום ,  ממשיכה לבנות את הכור להפקת פלוטוניום באראק ומקדמת את הפעולות שיאפשרו לה ,  אם וכאשר תחליט ,  לייצר פצצה ולהרכיבה כראש חץ של טיל .
 מאז הקדנציה הקודמת של נתניהו ,  לפני כארבע שנים ,  טרוד העולם  התקשורת ,  מומחים ,  קהילות מודיעין ומנהיגים  בשאלה האם ישראל תתקוף באירן ?  האם ראש הממשלה ושר הביטחון היוצא אהוד ברק באמת מתכוונים למה שהם אומרים ,  כשהם מצהירים ש"כל האופציות "  על השולחן ?  המומחים חלוקים בדעתם בניסיון להשיב על שאלה זו .  יש מי שסבורים כי נתניהו וברק  " מבלפים "  וכל הרטוריקה המתלהמת שלהם אינה אלא משחק בנוסח  " תחזיקו אותי ",  שנועד  ( וגם הצליח )  לשכנע את הקהילה הבינלאומית להגביר את לחץ העיצומים הכלכליים והמדיניים על אירן ;  יש מי שסבורים כי השניים באמת התכוונו לבצע פעולה צבאית ,  אך נבלמו על יד הממשל האמריקני ,  שרים מתונים בקבינט המדיני-ביטחוני וראשי מערכת הביטחון .  אפילו ה"לשעברים ",  הרמטכ"ל גבי אשכנזי ,  ראש המוסד מאיר דגן וראש השב"כ יובל דיסקין ,  שהכירו מקרוב את הנפשות הפועלות והשתתפו בדיונים הרגישים ביותר ,  מתקשים להעריך מה באמת רצו לעשות נתניהו וברק .  
יכול להיות שבשבוע הבא יוסר הערפול בסוגיית אירן והנשק הגרעיני ותינתן תשובה ברורה יותר על השאלה האם ישראל תתקוף באירן .  זה עשוי לקרות בזכות שני אירועים חשובים במיוחד :  אחד הוא ביקור נשיא ארה"ב ברק אובמה בישראל ,  והשני הוא הקמת הממשלה ועמה ועדת השרים לביטחון .  
כפי שכבר פורסם בעבר מפי גורמי ממשל בארצות הברית ,  הנשיא אובמה לא בא עם תכנית או רעיונות לקידום תהליך השלום שקפא ,  בין ישראל לפלסטינים .  לאחר שמאמציו בתקופת כהונתו הראשונה נכשלו בשל סרבנותם של המנהיגים בשני הצדדים להתפשר ,  הנשיא אינו מוכן לשוב על הניסיון .  כך שהנושא המעשי היחיד שיעסיק אותו בביקור ,  שפרשן ה"ניו יורק טיימס "  תומס פרידמן הגדיר  " תיירותי ",  הוא אירן .  בעניין זה הנשיא ,  ששבע מרורים ,  תמרונים ותפלולים  ( מניפולציות )  מצד הצמד נתניהו-ברק ,  יהיה תקיף וחד-משמעי .  הוא ידרוש שישראל תתחייב לתאם מראש עם הממשל כל מהלך שלה כלפי אירן ולא להפתיעו .  ובעיקר שלא לפעול בניגוד לעמדת ארצות הברית .  
אין הבדל בהערכות המודיעין של ישראל וארצות הברית באשר למצבה של תכנית הגרעין האירנית .  ההבדל הוא בשאלה כיצד יש לפעול לסיכולה .  ועל כן ,  נתניהו יבקש מהנשיא את שלא קיבל עד כה .  נתניהו ירצה שאובמה ,  ששב ומבהיר כי לא ירשה שלאירן יהיה נשק גרעיני ,  יגדיר את  " הקווים האדומים "  שלו כלפי משטר האייתוללות .  במילים אחרות ,  איזה מהלך או מהלכים אירניים בתחום הגרעין יתויגו על יד האמריקנים כ"עילה לתקיפה ". 
ספק רב אם נשיא מעצמת-על כארה"ב יהיה מוכן להשמיע זאת באוזני מנהיגה של מדינה קטנה שתלויה בו לקיומה .  אך גם בהעדר מחויבות אמריקנית ברורה ,  ספק רב אם ישראל בהנהגת נתניהו תעז לצאת למהלך צבאי חד-צדדי ,  בלתי מתואם ומנוגד לעמדת בעלת בריתה האסטרטגית .  הערכה זו גם נסמכת על הרכב הקבינט המדיני-ביטחוני שיקום לאחר שתושבע הממשלה .  למעשה ,  שמו הרשמי של הקבינט הוא  " ועדת שרים לענייני ביטחון לאומי ".  
הוועדה פועלת מכוח חוק הממשלה משנת 2001 ,  לפיו בקבינט צריכים להיות חברים ראש הממשלה ,  שר החוץ ,  שר הביטחון ,  שר המשפטים ,  שר האוצר והשר לביטחון פנים .  עם זאת ,  רשאית הממשלה ,  בהמלצת ראש הממשלה ,  לצרף עוד חברים ,  ובלבד שמספר חברי הקבינט לא יעלה על מחצית שרי הממשלה .
 בממשלה היוצאת היו 30 שרים ,  מתוכם 14 לקחו חלק בישיבות הקבינט .  זה היה פורום רחב מדי לדיונים רגישים ,  ולכן הוקם לצדו גוף שאין לו מעמד חוקי שנקרא  " השביעייה ",  שאחר כך הורחבה ל"שמינייה "  ולבסוף ל"תשיעייה ".  בממשלה החדשה יכהנו כנראה 22 שרים ,  ולכן הקבינט ימנה עד 11 שרים  " בלבד ".  כך שספק רב אם יהיה צורך ליצור פורום מצומצם יותר של  " שביעייה "  או  " שישייה ".  
בקבינט המדיני-ביטחוני יהיו חברים נתניהו ,  הרמטכ"ל לשעבר משה  ( בוגי )  יעלון שצפוי לקבל את תפקיד שר הביטחון ,  ציפי לבני כשרת המשפטים ,  יאיר לפיד כשר האוצר ,  יצחק אהרונוביץ' כשר לביטחון הפנים ושר נוסף מישראל ביתנו  ( לפחות כממלא מקומו של שר החוץ אביגדור ליברמן ,  עד שזה ישוב לתפקידו .  המועמד לכך הוא יאיר שמיר )  .  אליהם יצורפו נפתלי בנט ושר נוסף מיש עתיד ,  כנראה יעקב פרי .  על שלושת המקומות הנותרים ייאבקו בחירוף נפש ארבעה שרים של הליכוד - שר האוצר היוצא יובל שטייניץ ,  שר החינוך היוצא גדעון סער ,  השר להגנת הסביבה היוצא גלעד ארדן והמשנה לראש הממשלה סילבן שלום .  מניתוח התבטאויות עבר של מי שצפויים להיות חברי הקבינט המדיני עולה כי מדובר ברוב לעמדות מתונות ושקולות יחסית .  אלה יהיו הקולות של לבני ,  ליברמן ,  אהרונוביץ' ,  לפיד ,  פרי ויאיר שמיר .  שמיר ,  אלוף-משנה  ( במיל' )  ,  איש צוות אוויר של חיל האוויר ,  ידוע בעמדותיו הנציות בנושאי ארץ ישראל השלמה והמשא ומתן עם הפלסטינים ,  אך הוא יכול להיחשב כקול שקול ,  שלא יתמוך בהרפתקנות צבאית ,  בוודאי לא כלפי אירן .  כך גם התבטא בעבר בשיחות סגורות .  
הקבינט המדיני-ביטחוני ייהנה גם מרוח גבית של הרמטכ"ל ,  רב-אלוף בני גנץ ,  ומפקד חיל האוויר ,  אלוף אמיר אשל ,  שימשיכו להשמיע קולות מרסנים בסוגיה .  הם סבורים כי היחסים המיוחדים עם ארצות הברית ,  שמעניקים לישראל יתרון איכותי על כל אויב ויריב ,  חשובים לא פחות וכנראה אף יותר מתקיפה באירן ,  שתוצאותיה ,  גם במקרה של הצלחה ,  מוגבלות .
 דמות המפתח בכל דיון בסוגיית אירן יהיה שר הביטחון החדש .  יעלון ,  שאיבתו לברק ידועה לכל ,  יהיה - לפחות בכל הקשור לאירן - היפוכו הגמור של ברק הגחמתי ,  השלפן והמזגזג .  בכל הדיונים שהתקיימו בשנים האחרונות בקבינט והן בהתבטאויותיו בפומבי בנושא אירן ,  הפגין יעלון קור רוח ,  מתינות ,  שיקול דעת ואחריות .
 מכאן אפשר להסיק את המסקנה הכמעט מובנת מאליה - אם לא יקרה משהו חריג ויוצא דופן ,  גם ב-2013 ישראל לא תתקוף באירן .  האם תהיה תקיפה אמריקנית ?  זו כבר שאלה אחרת ,  שהתשובה עליה תלויה בעיקר בהתנהגות אירן .  אם זו תמשיך לקדם את האופציה הגרעינית שלה בלי להרכיב את הפצצה ובכך תיצור לעצמה  " מרחב סף "  גרעיני ,  גם וושינגטון לא תצא למלחמה .  
חשאי בחמישי - טורים קודמיםחשאי בחמישי :  קציר הדמים כמכרה זהב מודיעיניחשאי בחמישי :  מה עבר על אסיר X שהביא אותו לקצה ? חשאי בחמישי :  שוב הממונה על הצנזורה לא צינזר 

חשאי בחמישי :  בשבוע הבא נדע אם ישראל תתקוף באירן ? 
גם בימים של משא ומתן קדחתני להרכבת הממשלה ,  נתניהו לא שוכח את סוגיית הגרעין .  אפשר שביקור אובמה והקמת הקבינט המדיני-ביטחוני יספקו מענה לשאלה שמטרידה את העולם כולו

