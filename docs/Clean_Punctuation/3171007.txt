 " יש לי חדשות רעות ":  שיחות מבצע אנטבה נחשפות
פתקים מבצעיים  ( וגם לא כל כך מבצעיים )  מלשכת הרמטכ"ל ,  התלוצצות אמריקנית על שימוש חורג בנשק וניסיון עקר לתקן את ההיסטוריה :  42 שנים ל"כדור הרעם "
 ביום ההולדת ה-100 של האומה האמריקנית ,  4 ביולי 1876 ,  הגיעה לוושינגטון הבירה הבשורה המרה על תבוסתו של מפקד חטיבה 7 בחיל הפרשים ,  סגן-אלוף ג'ורג' ארמסטרונג קאסטר בקרב עם שבטי הלאקוטה והשיין בליטל ביג הורן ,  מונטנה .  קאסטר ,  פרא אדם יהיר ,  נהרג יחד עם 267 מלוחמיו ;  הכוח כולו נכחד .  המנצחים היו מפקדי השבטים ,  סיטינג בול וקרייזי הורס .  
לא רק מועדון לילה בפאריס ירש את שמו של קרייזי הורס .  גם צה"ל התרפק עליו ועל דרך השלילה על חברו לחוות החיות .  אחרי מבצע  " שומרון "  בקלקיליה באוקטובר 1956 ,  כשלושה שבועות לפני מערכת  " קדש "  בסיני ,  כש-18 חיילים נהרגו ועשרות נוספים עמדו על סף מוות או שבי ,  אמר הרמטכ"ל משה דיין לאלופים כי קאסטר של צה"ל ,  מח"ט הצנחנים אריאל שרון ,  הוא  " מפקד בחסד ",  אבל  " אינו יודע גבול ופרופורציה .  יש לו סוסים אבירים .  הוא אומר להם לרוץ והם רצים .  מבחינה זו הוא שיכור ".  תשע שנים אחר כך ,  כשפרסם את ספרו  " יומן מערכת סיני ",  הפך בו דיין את מטבע הלשון שהנפיק תחילה בדיון מטכ"ל לצל"ש פומבי למפרי המשמעת ,  בתנאי שהם מסתערים :  טובים הסוסים האבירים מהשוורים העצלים ;  מותר קרייזי הורס מסיטינג בול .
 ביום ההולדת ה-200 של האומה האמריקנית ,  4 ביולי 1976 ,  הגיעה בשורה נפלאה :  כוח של צה"ל פשט על שדה התעופה באנטבה ,  שיחרר עשרות בני ערובה והרג את חוטפיהם .  ישראל הנחיתה מהלומה מוחצת על טרור בינלאומי ,  בביצוע ארגון אך בחסות מדינה .  מפקד המבצע ,  תת-אלוף דן שומרון  ( השם לא נלקח מקלקיליה ;  זה היה שיבוש צבאי עיקש של שימרון ,  שהכניע את נושאו )  ,  החל את דרכו בצה"ל כצנחן בפיקוד שרון ,  אך היה בו שילוב נכון של סוס אביר וזהיר ופר חושב ,  לא יושב .  גם כשתכנן מהלך נועז ,  כמו בקצה המערבי של הציר הצפוני בסיני ,  במלחמת ששת הימים ,  הקפיד - שלא כמו דיין ושרון - להימנע מאבידות עד למזער .  
לפני שנתיים ,  באירוע לציון ארבעה עשורים למבצע אנטבה ,  שודכו לרגע ,  בחוצפה עיתונאית ,  בתו-יחידתו של שומרון ,  ענת ,  ואחד מכ-60 בניו של רודן אוגנדה אידי אמין ,  ג'עפר .  אבותיהם ענדו אותן כנפי צניחה של צה"ל ,  שאמין - לא ממש שיא האמינות - קיבל בלא שטרח לקפוץ ממטוס ,  לפני שהתהפך על ישראל .  אידי אמין היה הנבל של אנטבה ודן שומרון - הגיבור שלה .  באותו יום חמים ,  40 שנה לאחר  " כדור הרעם ",  הוסיף המפגש בין צאצאיהם נופך אישי רך ומרגש להפקה שנועדה להאדיר את שמו של בנימין נתניהו ,  הפוליטיקאי שחדר לתודעה כאחיו של חלל צה"ל במבצע ,  סגן-אלוף יוני נתניהו .
 דבר לא צולם במבצע הלילי עצמו ,  להבדיל מהנוף שנשקף מתאי הטייסים בקטעי היום של הטיסה מהארץ ואליה ,  מה שאינו ניתן לעיכול בדור הסמארטפון והאינסטגרם ;  אך כמעט הכול כבר סופר ,  כולל מה שלא קרה ושבעלי עניין ושררה ניסו לקבע כעובדות .  נותרו רק זוטות שהובאו עד כה רק בחלקן ,  או בהשאלה ,  אך יכולות לשמש כמוצגים באוסף אנטבה .  הן בנות זמנן ,  לא נהנות או סובלות מראייה לאחור .  
ראש הממשלה יצחק רבין היה גם בעד מבצע לשחרור הנוסעים וגם נגדו .  בעד ,  עקרונית ,  כי אסור להיכנע לטרור ,  ונגד ,  מעשית ,  כי אסור לסכן עשרות אזרחים בפעולה המועדת לכישלון .  חיילים מותר לסכן ,  כי זה תפקידם ;  לא אזרחים ,  שהפעולה אמורה להציל .  לכן החליט רבין לאשר את תכנית המבצע רק כשנוצרו תנאים אפשריים ,  אם כי לא ודאיים ,  למימושה ,  בהגיע מודיעין עדכני וכשטייסי ה"הרקולסים ",  המפקדים והלוחמים נראו לו מוכנים ומתורגלים .
 בדיונים בין שר הביטחון שמעון פרס לרמטכ"ל מוטה גור נכח גם ראש לשכת הרמטכ"ל ,  סא"ל  ( לימים תא"ל )  חגי רגב .  בין הפתקים ששרבט או אסף בולטים שניים המאפיינים את הלך הרוח בארבעת הימים הראשונים של המשבר ,  לפני שהחוטפים התגמשו והעניקו למתכנני המבצע שתי יממות יקרות ויכולת להפיק מודיעין מהנוסעים הלא יהודים ששולחו לחופשי .  הקוטב הנגדי של  " המעז מנצח ",  סיסמת סיירת מטכ"ל השאובה מקודמתה הבריטית ,  הוא לפיכך  " המהסס מפסיד ".  
ההנחיה הראשונית של פרס לגור התבססה על  " הערכה ,  שרק בהתפתחות יוצאת מהכלל הממשלה תאשר ביצוע כלשהו ".  המשימה :  לחלץ את בני הערובה והלוחמים - נשמע מובן מאליו - אך חילוץ הלוחמים רק בעדיפות שנייה ,  כלומר ייתכן שייתקעו נצורים בלב אפריקה ,  אלפי קילומטרים מהבית  ( מה שמבליט ,  עם כל הכבוד לכוח הפריצה של סיירת מטכ"ל ,  את חשיבות הכוחות הנוספים של הצנחנים וגולני ,  את תפקידם הגורלי של טייסי התובלה ואת חיוניות התיאום המקדים עם גורמי הביטחון בקניה השכנה )  . " אם כרוך בשפך דמים ",  הודיע פרס , " לא יומלץ ".  ואיך יוכלו לפסוק שלא יהיה כרוך בשפך דמים ? 
במורד הפתק נקבע כי יש לאסוף את קציני צה"ל ששירתו באוגנדה בשנות ה-60 ועד ניתוק היחסים בשנות ה-70 ,  אלוף-משנה ברוך  ( בורקה )  בר-לב וטייסי חיל האוויר לשעבר בדיחי ,  סלנט והליבני ,  כדי להפיק מהם מידע מועיל על השליט והמדינה ;  ו"לדבר עם אמין על כסף ",  כופר נפשם של החטופים לחשבונו הפרטי .  הנחיה נוספת ,  לענישה מתוך תסכול , " לבדוק מטרות מחבלים לחיל האוויר ".  לא צוין היכן ,  אך סביר שבלבנון .
 בפתק אחר ,  כמו קודמו ללא תאריך אך גם הוא לפחות שלושה ימים לפני הביצוע במוצאי שבת ,  מוזכר עמירם לוין ,  ראש ענף מבצעים מיוחדים במחלקת איסוף באמ"ן ,  טרם צאתו לפאריס להשגת מודיעין עדכני מהנוסעים ששוחררו והגיעו לצרפת .
" מוטה :  צריך לזכור שתיתכן קטסטרופה ,  ואם הכול מוכן לפיצוץ יתכן הרג נוסעים + מבצעי הפעולה .  זו אחת הסיבות להשתלטות מיידית ". 
 ( מכאן הנחיית-העל לכוח הפריצה ,  לחתור לבית הנתיבות במהירות ובהפתעה מירביות ,  ללא הסחה וללא רעש העלול לגרום לחוטפים להבין שהם מותקפים ולהפעיל את מטעני הנפץ .  מהנחייה זו סטה נתניהו כשירה באוגנדי חמוש שהיווה איום על המרצדס השחורה )  .
 גור ללוין : " עמירם ,  אתה מתכנן על המינימום ,  שאם מתפוצץ העתודות יהיו לא מדי קרוב ". 
פרס ,  לאחר שבהאזנה לערוץ הקשר עם המטוס החטוף נקלט בערבית  " מישהו שאומר שיקבל את מילת הקוד ",  מה שככל הנראה עורר חשש מיידי לחיי החטופים : " אם יהיה כך ,  השיקול להסתער מיד - מבחינה מיניסטריאלית אפשר ".  
לאחר הודעת הממשלה ביום חמישי ,  1 ביולי ,  על כניעתה לחוטפים - הודעה כנה ולא תכסיסית ,  אף שביומיים הבאים נוצרה שלא כצפוי היתכנות לפעולה צבאית - שוחח שר החוץ הנרי קיסינג'ר עם השגריר בוושינגטון שמחה דיניץ .  קיסינג'ר הסתייג מהכניעה ודיניץ נאלץ לגונן עליה .
 קיסינג'ר :  אני ממש נדהם מהחלטתם .
 דיניץ :  יש ביניהם כ-100 יהודים אמריקנים .  לא היה לנו ספק שעומדים לשחוט אותם .  זה היה מעורר בישראל סערת רגשות לאומית עצומה .  הלחץ גבר ולכן הממשלה החליטה לשאת ולתת על השחרור .
 קיסינג'ר :  עכשיו יחטפו לכם ישראלים ברחבי תבל .
 דיניץ :  הצעתי לראש הממשלה ..  .
 קיסינג'ר :  זאת אינה עמדה רשמית .
 דיניץ :  אני מבין .  אנחנו מדברים כידידים .  כשזה יסתיים ,  אנחנו צריכים לקחת את אש"ף ולחסל אותו עד חרמה .  זה מה שאני הצעתי .  במצב שנוצר כיום ,  זה אולי בר ביצוע ,  כי אי אפשר להמשיך כך .  היה מוטב שלא להיכנע כלל ,  אבל אם זה לא היה אפשרי ..  .
 קיסינג'ר :  איך תחסלו אותם בלי להיכנס ללבנון ? 
דיניץ :  בצבא הייתי רק סמל ,  אז את זה אשאיר למומחים .  הנסיבות לא השאירו ברירה .  גם אני נדהמתי .  יש לנו מידע על שיתוף פעולה בין אמין והחוטפים .  חיילים אוגנדים מצטרפים לחוטפים בשמירה על בני הערובה ..  .  הוא היה שוחט אותם ,  גברים ,  נשים וטף .
 קיסינג'ר :  אולי היה טוב יותר אילו זה מה שקרה ואז הגבתם .
 דיניץ :  פוליטית זה נכון ,  אבל לא רגשית ואנושית .  כבר נכנענו לחוטפים בעבר ,   ( כשמטוס חטוף , " אל על "  ב-1968 ,  הונחת )  באלג'יריה .  רק כשיש לנו שליטה כלשהי במצב אנחנו יכולים להועיל ולהשתמש בכוח .  תודה שטלפנת .
 קיסינג'ר :  אני מודאג ממה שיקרה עכשיו .
 דיניץ :  אני מקווה שהצעתי תתקבל ,  כי אסור להשאיר את העניין ללא תגובה .  זה יהיה מסוכן .  
העגמומיות התפוגגה לאחר המבצע ובאווירת חגיגות ה-200 .  למחרת שב קיסינג'ר וטלפן לדיניץ .  הרקע לאמירותיו העוקצניות היה אמברגו מכירות הנשק שהטיל הקונגרס על טורקיה ,  למרות חברותה בברית נאט"ו ,  בגלל פלישתה לקפריסין .  במאבק נגד טורקיה בלטו בקונגרס חברים ממוצא יווני ,  אך גם יהודים שהממשל ציפה מישראל לרסנם ובראשם בנג'מין רוזנטל .  השיחה ,  לא לגמרי ברצינות ,  ממחישה היטב איך כל אחד מהצדדים הממולחים מנסה לשנות את הנושא כדי לקדם את מטרותיו .
 קיסינג'ר :  אני חייב למסור לך חדשות רעות .
 דיניץ :  צר לי .
 קיסינג'ר :  השתמשתם בציוד אמריקני מחוץ לישראל .  ניאלץ להפעיל את החוק .
 דיניץ :  איזה ציוד אמריקני ? 
קיסינג'ר :  מטוסי ה"הרקולס ",  כך שניאלץ להקפיא ארעית את משלוחי האספקה הצבאית .
 דיניץ :  אתה צוחק .
 קיסינג'ר :  אני מתקשר עם בן רוזנטל כדי להודיע לו שאנחנו מיישמים את העקרנות האלה .  אתה יודע שאסור לכם לפעול כך ללא התייעצות מוקדמת .
 דיניץ :  רק באמצעי לחימה ,  לא בציוד .
 קיסינג'ר :  אתה טוען שלא השתמשתם בציוד אמריקני ? 
דיניץ :  לא ,  לדעתי .  לא השתמשנו בתת-מקלעים  ( רובי-סער אמ-16 )  .
 קיסינג'ר :  וההרקולסים ? 
דיניץ :  במכונות מותר להשתמש .
 קיסינג'ר :  לא בגרסה הצבאית שלהן .
 דיניץ :  כשהאנשים שלכם בפנטגון יבואו לתדרך את הקונגרס על המבצע הזה ,  ישאלו אותם אם הם יודעים להשתמש באותו ציוד באותה חוכמה ,  כי זה מופת מצוין ליחידות ארוכות טווח .  כדאי ללמוד לקח .
 קיסינג'ר :  כן .  טוב ,  דבר עם רוזנטל ועם  ( הדמוקרט הבכיר ג'ון )  בראדמס .
 דיניץ :  כן ,  ובינתיים אבקש מהם להמשיך בהקפאה לטורקיה .
 קיסינג'ר :  אתם והטורקים תהיו באותה סירה .  
רמטכ"ל אנטבה מוטה גור ,  סגן שר הביטחון בממשלת רבין 1992-95 ,  שם קץ לחייו בעודו עמל על כתיבת ספר נוסף בזכרונותיו .  הספר , " ראש המטה הכללי ",  ראה אור לאחר שלוש שנים ,  בהוצאה הצבאית  " מערכות ",  בעת שבנימין נתניהו כיהן כראש הממשלה .  אם גור ,  שאהב אמיתות אכזריות ,  כלל בכתב היד התייחסויות בוטות לאחיו של נתניהו ,  הן הועלמו מהמהדורה המודפסת .  
בהכינו את הפרק על אנטבה תיחקר גור את הקצינים המעורבים בהכנות ובביצוע ,  במיוחד מפקד המבצע ,  קצין חי"ר וצנחנים ראשי דן שומרון ,  קצין האג"ם שלו חיים  ( איוואן )  אורן וקצין המודיעין של קחצ"ר אמנון בירן ;  חבר צוות התכנון ובעת המבצע סגנו וממלא מקומו של יוני ,  מוקי בצר ;  נציג חיל האוויר בתכנון ,  עידו אמבר מענף מבצעים משולבים ;  אהוד ברק ,  שנועד לפקד על כוח סיירת מטכ"ל אך נשלח יחד עם נציגי המוסד לניירובי ;  ועוד .  כולם היו שותפים למבצע שלושה וארבעה ימים לפני שבצר קיים את הבטחתו ליוני והזעיק אותו להצטרף .
 נתניהו היה אז שקוע בדיכאון אישי ומקצועי ,  בעקבות כישלון מביך של מבצע מעבר לגבול ,  ואף שהיו לו במקביל שתי בנות זוג ,  ניכרה בו בדידותו .  בדיונים צבאיים מיעט להתעניין בנושא וכתב לעצמו .  קצינים צעירים ביחידתו החליטו שהאחריות מחייבת אותם לפנות למפקדים בכירים ,  בדרג מחלקת האיסוף באמ"ן ומעלה .
 גור הקליט את השיחות ותמלל אותן ,  כחומר גלם לספר .  מתמליל שיחתו עם בצר ,  היוצא מגדרו כדי לגונן על יוני בלי לשער עד כמה תנסה משפחת נתניהו לגמד את חלקו-הוא במבצע ,  עולה כוונה ברורה של גור לפרוש את העובדות הכאובות בעניין מצבו של יוני ערב המבצע - מצב שהביא להחלטת ראש אמ"ן שלמה גזית ,  באישור הרמטכ"ל ,  להביא לידי סיום מהיר וקצר את כהונתו כמפקד סיירת מטכ"ל - ולתקן את הרושם שנוצר כאשר שמו של המבצע הוסב לאחר מעשה מ"כדור הרעם "  ל"יונתן ".  
גור :  זה אחד הדחפים שלי לכתוב ,  גם להחזיר פרופורציות ,  לטובה או לרעה .  זה לא היה מבצע של יוני ,  הוא לא צריך להיות מבצע של יוני ;  קראנו לו אחר כך על שם יוני .  אבל אם מוקי עבד ארבעה ימים עם המטה הכללי ,  אז מוקי עבד עם המטה הכללי .  אם חשבו שאהוד צריך להיות מפקד הכוח הפורץ - אני בדבר הזה הולך  " טאבולה ראסה ".  כל המאמרים ,  כל הרשימות - שום דבר .  וכשישב פה דן ,  ניקיתי אותו עירום ועריה ,  ואמרתי לו ,  נשב אחר כך ,  אתה ואיוואן ואמנון ומוקי ואהוד ועידו ,  ואני רוצה לדעת שעה-שעה מי אמר מה .  אל תעשו לי הכללות ,  אני לא כותב הכללות .  אני כותב ,  בשעה זו נפגשו פה ;  בדיון הזה עלה הנושא הזה ,  ככה שעל זה לא יהיה בכלל ויכוח .  זו גם האפשרות היחידה ,  אובייקטיבית ,  לא לפגוע באף אחד ;  אלא כל אחד נכנס לדרמה כשהוא נכנס ,  והקורא האינטליגנטי יחליט ,  מי תרם יותר ,  אם מיום שני או שלישי איש מסוים היה כל הזמן בדיונים ואיש מסוים הצטרף יותר מאוחר .
 מוקי :  דן ,  כמפקד המבצע ,  אנחנו - והיה ברור שהוא יהיה הדובר של הלוחמים - ציפינו שהוא באמת יגיד את מה שהיה .  וכמו שאבא של יוני אמר לו ,  אנחנו כועסים בעיקר על מה שלא אמרת .  משפחת יוני ,  שנפגעה  ( משומרון )  ,  הגיבה וביקשה לפרסם את השיחה שהייתה לי עם ביבי בערך שבוע-שבועיים אחרי שיוני נפל ,  שיחה אישית ביני לבינו .
 מוטה :  ביבי ידע שהוא עמד להיות מודח ? 
מוקי :  ביבי לא ידע .  ביבי ,  אני מניח שכעבור שנים נודע לו שהיו בעיות ליוני בפיקוד על היחידה .  הוא לא ידע .
 גור :  אני מוכרח לומר ,  שלי הייתה אז הפתעה , " שוק ",  כששלמה גזית הזמין אותי לאחת ההכנות לאחד המבצעים ,  הייתם אז בחורשות  ( ליד בסיס סיירת מטכ"ל )  .  הוא אמר ,  תשב חזק ,  תדע לך שאני כבר בלחץ איזה חודשיים-שלושה ואני לא רציתי - אבל זה  " דפיניט ".  אהוד חושב שגם יוני היה מוכן לקבל שאהוד יהיה מפקד כוח הפריצה ,  מתוך זה שיוני ידע כבר שהוא ,  קצת ,  ככה .  לא היה לי מושג אם יוני  ( ביבי ?  )  ידע או לא ידע ;  אבל עכשיו ,  בדיעבד ..  .
 בצר :  ברור שצמוד למבצע ,  צמוד לנפילה של יוני ,  הוא לא ידע .  יותר מאוחר ,  המשפחה חוקרת את הנושא .  כמובן שגם הם רוצים ששמו של יוני וחלקו של יוני יהיה אולי גדול ממה שהיה ,  אבל זה טבעי .
 מוטה :  אהוד אומר שבמכתבים האחרונים שבספר יש כבר איזה מין ..  .. אני לא זכרתי .
 מוקי :  במכתבים ,  יש שם ביטוי ,  מי שהכיר מה שקורה ביחידה ומצבו של יוני ביחידה וקורא את המכתבים ,  זו השתקפות ברורה לגמרי למצבו הנפשי .  אם תקרא את המכתבים האחרונים שלו ,  זה בפירוש ,  יש שם מועקה רצינית ,  תחושה של עייפות וכאילו של כישלון ,  אפילו ,  הרגשת כישלון .  בין השורות אתה קורא את זה בצורה ברורה .
 בכל אופן ,  משפחת נתניהו הציגה בפני את הסטנוגרמה של אותה שיחה ,  שבכלל לא זכרתי אותה ,  וביקשה לפרסם .  כמובן שהתנגדתי בשלב הראשון ,  נושא החשיפה היה דבר שלא רציתי ,  ובטח לא בצורה הזאת ,  אבל הם שכנעו אותי בסוף ,  עם כמה שינויים ,  כמה השמטות ,  כן לפרסם את זה .
 מוטה :  אני גם חושב שזה לא רע ,  כשעוסקים בפרסומים - שזה יהיה מונח וזה יהיה מונח .  
כשלצה"ל היה חיל נשים ,  כביכול להבדיל מצבא הגברים ,  הוא התחנחן כמתבקש בראשי התיבות ח"ן .  זה היה באלף הקודם ,  לפני שקצינת ח"ן ראשית שודרגה ליועצת הרמטכ"ל למגדר .
 דומה שלכך ,  או גם לכך ,  כיוון שמעון פרס באחד הרגעים המתוחים של אנטבה ,  בבניין הישן  ( "22 ")  של משרד הביטחון ,  שבקומתו השנייה חיבר - או הפריד - מסדרון בין לשכות שר הביטחון והרמטכ"ל .  פרס ,  שבמשרדו דאז יושב עכשיו בימיו בתל אביב לא אחר מבנימין נתניהו תיעד את התרשמותו מהחיילות שהוצבו בלשכתו של מוטה גור .  לא מזעזע ,  אך כיום אוי לפוליטיקאי שיעז לכתוב חרוז כזה ולהפקיר אותו לעיניים זרות . 

" יש לי חדשות רעות ":  שיחות מבצע אנטבה נחשפות
פתקים מבצעיים  ( וגם לא כל כך מבצעיים )  מלשכת הרמטכ"ל ,  התלוצצות אמריקנית על שימוש חורג בנשק וניסיון עקר לתקן את ההיסטוריה :  42 שנים ל"כדור הרעם "
 
