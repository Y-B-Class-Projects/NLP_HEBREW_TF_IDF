 " נתניהו תמך בתזמון ביקור רומני בישראל ב-9 באב "
 על פי אתר ה"וויקלי סטנדרד ",  התזמון נועד להדגיש את  " האיומים הנשקפים לעם היהודי ".  רומני ואשתו הוזמנו לשבירת הצום בבית נתניהו .  גורמים בלשכתו אישרו כי התאריך תואם עימם
ראש הממשלה בנימין נתניהו היה מעורב בקביעת תאריך ביקורו של מיט רומני ,  המועמד לראשות המפלגה הרפובליקנית ,  בישראל ,  ואף תמך בתזמון מועד הביקור לתשעה באב - כך דיווח בסוף השבוע העיתונאי השמרני ויליאם קריסטול ,  באתר הימין האמריקאי  " וויקלי סטנדרד ".  לפי הדיווח ,  תזמון הביקור - שעורר בשבוע האחרון מחלוקת בתקשורת היהודית-אמריקאית בעקבות חשיפה של אירוע גיוס תרומות שרומני צפוי לערוך במוצאי הצום - נקבע בדיוני הכנה שקיימו יועציו של נתניהו ושל רומני בחודש האחרון לקראת הביקור ,  שייערך ב-29 ביולי ויימשך מעט יותר מיממה . 
" נתניהו עודד את רומני להיות בירושלים ביום כבד משקל שכזה ,  בו נזכרים בטרגדיות של ההיסטוריה היהודית ובו עולות מחשבות על האיומים הנוכחיים הנשקפים לעם היהודי ",  כך נמסר בדיווח ,  המיוחס לעוזרים בכירים בירושלים ובמטה רומני בבוסטון .  גורמים בלשכת ראש הממשלה אישרו כי תאריך הביקור אכן תואם עם לשכת נתניהו וכי מהלשכה נמסר מרומני כי תשעה באב זה בהחלט תאריך מתאים וראוי .
 במקביל ,  אחד מיועציו הבכירים של רומני ,  דן סניור ,  אישר כי ראש הממשלה ורעייתו הזמינו את בני הזוג רומני לארוחת שבירת הצום ביום ראשון בערב . " המושל רומני יהיה בירושלים במהלך היום הקדוש היהודי של תשעה באב ",  אמר סניור לאתר פוליטיקו ,   ? אין דרך טובה יותר עבור המושל להבין את ההזדמנויות ואת האיומים הניצבים בפני ישראל מאשר להיות שם ביום בו העם היהודי מתאבל על החורבן הכפול של בית המקדש וירושלים ".  לדברי סניור ,  רומני רואה זאת לכבוד שהוזמן לארוחת שבירת הצום ,  ו"מקווה שמהות הביקור תהיה לזכור את העבר ולהביט אל העתיד ".  
בתחילת החודש נודע כי רומני ,  שכבר ביקר בעבר מספר פעמים בישראל ,  צפוי להגיע לביקור בן יומיים בישראל ,  בדרכו חזרה מטקס פתיחת משחקי האולימפיאדה בלונדון ,  במהלכו הוא צפוי להיפגש עם נתניהו ,  וגם עם נשיא המדינה פרס ,  יו"ר האופוזיציה יחימוביץ' וכן עם יו"ר הרשות הפלסטינית אבו מאזן .  רומני ,  שצפוי לבקר גם בכותל המערבי וביד ושם ,  מתעתד לערוך במהלך הביקור אירוע גיוס תרומות מצומצם ,  שלמענו יוטסו גם תומכיו מארה"ב .  במהלך השבוע התעוררה סערה תקשורתית סביב מועד הביקור ,  ומטה רומני נאלץ להבהיר כי האירוע ייערך כשעה וחצי לאחר יציאת צום תשעה באב .  
בסוף השבוע המשיכו כלי התקשורת בארה"ב לעסוק בתזמון הביקור ולפי דיווח ברשת ABC ,  רומני  " הביע דאגה מכך שמישהו ייפגע מקיום הביקור בתשעה באב ",  אך זה היה המועד היחיד שהתאפשר בלוח הזמנים של סבב הביקורים ,  הכולל גם את בריטניה ,  פולין וגרמניה .  אחד מתורמיו של רומני אמר לרשת כי  " מאחר והוא נוסע ללונדון לאולימפיאדה הוא החליט שזה הדבר הנכון לעשות - במיוחד כשהנשיא לא ביקר בישראל בכל ארבע שנות כהונתו וישראל היא אחת מבעלות בריתנו החזקות ביותר אם לא החזקה שבהן - ומתמודדת עם דאגות קיומיות ".  
על רקע המתיחויות החוזרות ונשנות ביחסי נתניהו והנשיא אובמה ,  ביקורו של רומני והיכרותו רבת השנים עם נתניהו זוכים לתשומת לב רבה בחודשים המכריעים של מערכת הבחירות האמריקאית .  אובמה עצמו ספג ביקורת רבה על כך שלא ביקר בישראל במהלך כהונתו ,  אך עם זאת ,  בדומה לרומני ,  גם הוא השתמש בקלף הישראלי לגיוס תמיכת היהודים ,  ובקיץ שלפני בחירתו לנשיאות ,  ביולי 2008 ,  נחת גם הוא בנתב"ג ,  ביקר ביד ושם ובכותל המערבי וסייר בשדרות .  על רקע המאבק של רומני בקול היהודי במדינות המתנדנדות כמו פלורידה ופילדלפיה ,  וכן הביקורת על עמימות מסריו בנושאי מדיניות חוץ ,  ביקורו בישראל עשוי לשמש במה להחרפת מסרים נגד אובמה ,  ובפרט בנושא האירני והמזרח התיכון .  
במקביל ,  הביקור משמש אמצעי לגיוס תמיכת הימין הנוצרי האוונגליסטי ,  הידוע באהבתו לישראל ,  וכן יוכל להסיט את הזרקור מהחשדות ההולכות וגוברות על פעילותו במגזר העסקי .  בחודשים האחרונים הצהיר רומני כי  " כל מה שאובמה עשה בנושא ישראל - אעשה ההיפך ",  ותקף את מדיניות אובמה כלפי אירן בטענה כי  ? הוא נשמע כמו אחד שחושש שישראל תתקוף את אירן יותר מאשר הוא חושש שאירן תרכוש יכולת גרעינית ",  וכן אמר כי לעולם לא יקרא לישראל לחזור  ? לגבולות שאינם ברי הגנה ".  
אל מול היחסים העכורים עם אובמה ,  דרגת הקרבה והידידות של נתניהו עם רומני ,  המכירים מאמצע שנות ה-70 עת עבדו ביחד בחברת ייעוץ עסקי בבוסטון ,  קיבלה התייחסות נרחבת בתקשורת האמריקאית בחודשים האחרונים .  במרץ האחרון הוקדשה כתבת פרופיל נרחבת בניו יורק טיימס לתיאור יחסי הידידות החמים בין נתניהו לרומני שנמשכים עד עצם היום הזה ,  אך נתניהו עצמו ניסה לצנן את הדיווחים על חום היחסים ולהדגיש כי מדובר בקשרי היכרות בלבד : " אני הכרתי אותו ,  אני מניח שהוא הכיר אותי ",  אמר בראיונות בחודשים האחרונים .  
במקביל ,  תורמו העיקרי של נתניהו ,  בעליו של  " ישראל היום ",  שלדון אדלסון ,  הזרים בחודשים האחרונים עשרות מיליוני דולרים לקמפיין הבחירות של רומני .  גם הגורם הרשמי שאישר לראשונה את דבר הביקור היה יועצו המדיני של נתניהו ,  רון דרמר ,  שעבד בעבר עם הרפובליקנים בארצות הברית ונחשב לאיש הקשר העיקרי של ראש הממשלה בארה"ב ועם המפלגה הרפובליקנית ,  שאמר החודש לניו יורק טיימס כי  " רומני הוא חבר גדול של ישראל ואנו שמחים להיפגש אתו .  אנו מעריכים מאוד תמיכה חוצת מפלגות עבור ישראל ובטוחים שביקורו של רומני יעמיק זאת ".  
לקריאה נוספתתחקיר :  המיליונים שמחזיק מיט רומני במקלטי המסדיווח :  מיט רומני יבקר בישראל במהלך הקיץ הקרובסקר :  הציבור הישראלי מעדיף את רומני על פני אובמה
לפניות לכתבת :  tal_sh@walla.net.il  

" נתניהו תמך בתזמון ביקור רומני בישראל ב-9 באב "
 על פי אתר ה"וויקלי סטנדרד ",  התזמון נועד להדגיש את  " האיומים הנשקפים לעם היהודי ".  רומני ואשתו הוזמנו לשבירת הצום בבית נתניהו .  גורמים בלשכתו אישרו כי התאריך תואם עימם

