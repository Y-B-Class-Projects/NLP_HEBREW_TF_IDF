הכותרות המרכזיות שעשו את סוף השבוע
נתניהו מגיב לחשיפת מסמך הוויתורים ,  האיחוד האירופי מרוצה מהסכם הגרעין שעתיד להיחתם עם איראן ובן 22 נהרג בתאונה שבה החשוד נהג ללא רישיון - ובגילופין .  אלה הכותרות שעשו את השבת 
" הסכם טוב נמצא בהישג יד "   כך אמרה אתמול שרת החוץ של האיחוד האירופי ,  פדריקה מוגריני ,  בפתח סבב שיחות נוסף בין נציגי איראן והמעצמות בנוגע לתכנית הגרעין האיראנית ,  בעיר מונטרו שבשווייץ . " אני מאמינה שלא תהיה עסקה כלל אם זו לא עסקה טובה ,  וזה מסר שאנחנו חייבים להעביר לכל החברים והשותפים שלנו ",  הוסיפה ,  ברמיזה לביקורת שהביע ראש הממשלה בנימין נתניהו על ההסכם המתגבש בין הצדדים .
 לטענתה של מוגריני , " הישורת האחרונה "  של שיחות הגרעין יכללו משא ומתן מדיני ,  יותר מאשר דיונים טכניים .  בניגוד לדבריה של מוגריני ,  שר החוץ של צרפת ,  לורן פביוס ,  טען היום כי ההתחייבויות של איראן כלפי המעצמות אינן מספיקות . " אנחנו בעד הסכם ,  אולם נותרו עוד קשיים ",  אמר בפתח פגישת שרי החוץ של האיחוד האירופי בריגה . " נעשתה התקדמות מבחינת הנפח ,  הבדיקות ומשך ההתחייבויות ,  אך המצב עדיין לא מספק ,  ויש עוד עבודה לעשות ".  
משרד המשפטים האמריקני צפוי להגיש כתב אישום נגד הסנאטור הדמוקרטי רוברט מננדז בגין קבלת שוחד  כך דווח אמש ברשת CNN .  לדברי גורמים המעורים בפרטי החקירה ,  התובע הכללי של ארצות הברית אריק הולדר אישר את בקשת התביעה להגיש את האישום .  עם זאת ,  הצהרה רשמית בעניין לא צפויה אלא בעוד כמה שבועות .
 מננדז ,  המייצג את מדינת ניו ג'רזי ,  הוא ממובילי הצעת החוק הקוראת לממשל האמריקני להחריף את הסנקציות נגד איראן .  על פי החשד ,  הנחקר במשרד המשפטים ובבולשת הפדרלית  ( FBI )  ,  הוא קידם אינטרסים עסקיים של תורם למפלגתו ושל חברו בתמורה למתנות .  מננדז כינה את החקירה נגדו  " מסע הכפשה ".  
ראש הממשלה ,  בנימין נתניהו ,  הגיב אתמול לפרסום מסמך ההבנות הסודי שגיבש שליחו ,  עו"ד יצחק מולכו ,  עם יועץ קרוב ליו"ר הרשות הפלסטינית ,  אבו מאזן ,  ובו נכונות להקמת מדינה פלסטינית על בסיס גבולות 1967 עם חילופי שטחים . " זה גיבובי שטויות ",  אמר נתניהו בכנס ראשי ערים ופעילים מרכזיים של הליכוד שנערך ביהוד . " מעולם לא הסכמתי לחלק את ירושלים ,  מעולם לא הסכמתי לחזור לקווי 67' ,  מעולם לא הסכמתי להכיר בזכות השיבה ,  מעולם לא הסכמתי לוותר על הנוכחות שלנו בבקעת הירדן ,  מעולם ". 
לדברי ראש הממשלה , " מה שהיה שם זה ניסיון להשיג טיוטה אמריקנית ,  שמראש אמרתי שאני אתנגד לסעיפים שם שאינם מקובלים עליי - כמו הסעיפים האלה .  אז שלא יציגו לנו מצג שווא ".   " הנה המציאות ",  הוסיף נתניהו , " אף ראש ממשלה לא עמד בתוקף על ירושלים מאוחדת ,  על בנייה ,  על התיישבות ועל הבקעה .  עובדה שבנינו בזמן הזה - גם בירושלים וגם ביהודה ושומרון ,  ושמרנו על הבקעה - מול לחצים בלתי רגילים ".  
שר הביטחון משה יעלון הגן היום על תפקוד הממשלה האחרונה והתייחס לדיווח שלפיו נתניהו חתם על  " מסמך ויתורים "  והכיר בהקמת מדינה פלסטינית בגבולות 67' . " אנחנו כממשלה - ידנו שלוחה לשלום .  אני מכיר הייטב את הפרטים ומה שפורסם עושה מניפולציה .  היו שש-שבע טיוטות אמריקניות  ( בנושא )  ,  אבל זו המדוברת לא התקבלה ,  לא על ידי הפלסטינים ולא על ידנו ".  באירוע שבתרבות בבאר שבע האשים יעלון את יו"ר הבית היהודי  ,  נפתלי בנט ,  שהגיב לנושא ואמר : " אם בנט ידע על הטיוטא כבר מזמן ,  איפה הוא היה עד עכשיו ?  ". 
שר הביטחון השיב גם למבקריו על מבצע  " צוק איתן ",  בהם השרים ליברמן ובנט ואמר : " ביטחון זה נושא מורכב ,  וזה לא עניין לסיסמאות .  מלחמה היא לא משחק ילדים .  הפעלת כוח צבאי היא הדבר האחרון ,  וכשאין ברירה .  להפעלת כוח צבאי יש מחיר .  ההסתכלות כשר ביטחון היא לא רק דרך כוונת רובה .  סוף מעשה במחשבה תחילה ".  על דברי גלנט שטען כי הוא שר ביטחון שחותר לתיקו אמר : " מלחמה זה לא משחק כדורגל ".  לדבריו ,  אם היו כובשים את עזה המלחמה הייתה נמשכת עד עכשיו והדבר היה עולה עשרה מיליארד שקלים בשנה ,  ורקטות היו ממשיכות להיות משוגרות ".  
שלומי יפרח ,  תושב נתיבות בן 37 ,  נלכד שלשום בחשד שהונה עשרות נשים בחודש האחרון .  על פי החשד ,  יפרח נהג להציג את עצמו באתרי היכרויות כ"רז רעם ",  איש עסקים ובן למשפחה אמידה ,  שאביו מבעלי חברת הנדל"ן  " אשטרום "  וחברות ענק נוספות ,  ולגנוב מהן סכומים גדולים של כסף .  רק לפני כחודש ,  יפרח שוחרר מהכלא לאחר שריצה עונש ארוך בגין הונאה .
 אחת מקורבנותיו ,  ר' ,  הצליחה להביא לאיתורו של החשוד בעזרת הפייסבוק ,  לאחר שהגיעה ל-20 נשים נוספות שנפלו קורבן למעלליו .  על פי החשד ,  הוא גנב ממנה 9,000 אירו וביצע בה מעשים מגונים .  ר' פנתה לתחנת משטרת שכונות שבדרום תל אביב ,  וצוות החוקרים ,  בפיקודו של רב-פקד שחר גאון ,  עצרו את יפרח .  בית משפט השלום בתל אביב האריך את מעצרו בחמישה ימים ,  ואתמול הוא אף עומת עם ר' בחדר החקירות .  
תושב חולון בן 22 נהרג הלילה לאחר שכלי הרכב שבו נסע התנגש במעקה בטיחות בנתיבי איילון ,  בסמוך למחלף וולפסון שבחולון .  נוסעת נוספת שישבה לצדו מאחור נפצעה באורח קל .  הנהג והנוסע שישב לידו ,  תאומים בני 21 ,  נלכדו ברכב שהחל להתלקח ונפצעו באורח קל .  לאחר שחילצו עצמם - נמלטו השניים מהמקום ,  ונתפסו לאחר זמן קצר על ידי השוטרים .  ככל הנראה ,  הנהג היה שיכור ונהג ללא רישיון .  האחים מוכרים למשטרה .
 התאונה אירעה בסמוך לשעה 1:30 הלילה .  הג'יפ שבו נסעו הארבעה התהפך לאחר שהתנגש במעקה הבטיחות .  ההרוג ,  מקסים בוקטי ,  עף מכלי הרכב ונפצע תחילה באורח אנוש .  עדים שהיו במקום חילצו את הנוסעים מהרכב הבוער ושני האחים החלו לברוח לכיוון יפו ,  כשהם מותירים מאחור את חבריהם הפצועים .  צוותי מד"א פינו את הצעירה ואת בוקטי לבית החולים איכילוב בתל אביב ,  אולם שם נאלצו לקבוע את מותו של האחרון .
 האחים אותרו זמן קצר לאחר מכן על ידי שוטרים בסמוך לתחנת הדלק  " פז "  במחלף וולפסון .  הם הועברו לידי שוטרי אגף התנועה ,  כשנודף מהם ריח חריף של אלכוהול .  האחים הועברו לקבלת טיפול רפואי בבית החולים וולפסון שבחולון בליווי והשגחה משטרתית .  

הכותרות המרכזיות שעשו את סוף השבוע
נתניהו מגיב לחשיפת מסמך הוויתורים ,  האיחוד האירופי מרוצה מהסכם הגרעין שעתיד להיחתם עם איראן ובן 22 נהרג בתאונה שבה החשוד נהג ללא רישיון - ובגילופין .  אלה הכותרות שעשו את השבת

