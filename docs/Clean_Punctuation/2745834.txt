האם ברק יהיה מועמדו של נתניהו במירוץ לנשיאות ? 
בתוך ימים בודדים הפכה היוזמה לדחות את הבחירות לנשיאות מרעיון הזוי לאפשרות ממשית ,  הודות לנשק סודי :  שלילת הזכות לקבוע מי ירכיב את הממשלה .  בינתיים ,  אהוד ברק משפר עמדות
רק לפני כמה ימים נראתה יוזמתו של ראש הממשלה בנימין נתניהו לדחות את הבחירות לנשיאות חסרת כל סיכוי .  עם זאת ,  הודעתו של יו"ר ישראל ביתנו אביגדור ליברמן כי ישקול לתמוך בה ,  והעובדה שציפי לבני ,  נפתלי בנט ויאיר לפיד לא שללו אותה ,  חיזקו את הרושם כי לתכנית קיימת היתכנות מסויימת ,  גם אם נמוכה .  
אין זה סוד כי נתניהו אינו מרוצה מאיש מהמועמדים במרוץ לנשיאות ,  וזו ככל הנראה הסיבה העיקרית ליוזמת הדחייה שהוא מוביל בימים האחרונים .  כדי לשכנע את שותפותיו לקואליציה לתמוך ביוזמה מרחיקת הלכת ,  הוא הציע סעיף אחד שמהווה תמריץ של ממש לכל ראשי הסיעות  לשלול מהנשיא את הזכות לקבוע מי ירכיב את הממשלה ,  כך שראש המפלגה הגדולה ביותר ייבחר באופן אוטומטי .  
המרוץ לנשיאות - הכותרות האחרונות:ליברמן :  נתמוך בדחיית הבחירות בתמורה למשטר נשיאותיגורם בלשכת נתניהו : " מה זה כבר חצי שנה לנשיאות ? "דחיית הבחירות לנשיאות :  בנט לא פוסל את יוזמת נתניהו 
נתניהו יודע שהסעיף הזה הוא המפתח לדחיית הבחירות לנשיאות .  לפיד ולבני הציעו בעבר הצעה זהה ,  לליברמן יש הצעה דומה ,  ואילו את בנט המרוץ לנשיאות פשוט לא מעניין במיוחד .  כפי שציין אתמול רביב דרוקר בחדשות 10 ,  מינוי אוטומטי של ראש המפלגה הגדולה ביותר לראשות הממשלה יעלה באופן דרמטי את קרנם של ראשי המפלגות הקטנות והבינוניות .  
זאת ,  כיוון שראשי המפלגות הגדולות יעשו הכול כדי לצרף אותן לרשימתם ויהפכו אותן לגדולה ביותר .  כך ,  למשל ,  יוכלו בנט וליברמן להתמזג עם הליכוד ולהתמודד בעתיד על הנהגתו ,  ואילו לפיד והרצוג יריבו ביניהם על הזכות לצרף את לבני למפלגתם ,  תמורת הסיכוי שבהצטרפותה ,  תגדיל את רשימתם בעוד כמה מנדטים .
 לכל ראשי הסיעות יש אינטרס לקדם את היוזמה .  בתוך הליכוד יהיו כאלה שיתמכו במהלך ,  כמו זאב אלקין ויריב לוין .  השניים נחשבים תומכים גדולים של סילבן שלום ,  והיו רוצים לדחות את מועד הבחירות כדי לאפשר לשר האנרגיה והמים זמן להתארגן מחדש לקראת הודעה על התמודדות .  
חברי כנסת ושרים ממחנה ריבלין ,  כמו גדעון סער ,  חיים כץ ,  וכמובן ראובן ריבלין עצמו ,  יתנגדו ליוזמה בתוקף .  גם בבית היהודי יש לריבלין לא מעט תומכים ,  ואילו עפר שלח מיש עתיד כינה את היוזמה  " רעיון עוועים ",  כך שבשלב זה לא סביר שהוא יזכה לתמיכתם של רוב חברי הכנסת .  
דחיית הבחירות לנשיאות ,  אם אכן תתרחש ,  תאפשר גם לכל ראשי הסיעות לנסות למצוא מועמד מוסכם .  לפי שעה ,  חודש לפני הבחירות ,  לנתניהו ,  לליברמן ,  ללפיד ולבנט אין מועמד מטעמם לנשיאות .  היחידה שיש לה מועמד היא לבני ,  שהודיעה על תמיכה במועמדותו של מאיר שטרית ,  אולם לא ברור עד כמה תמיכה זו מוצקה .  לאורך חצי השנה שבהן יידחו הבחירות ,  יוכל נתניהו - באיחור ,  כהרגלו - לחפש מועמד שראשי סיעות הקואליציה יסכימו לתמוך בו .
 אחד השמות שזרקו כמה פוליטיקאים במזנון הכנסת אתמול היה זה של ראש הממשלה לשעבר אהוד ברק .  לכאורה ,  סיכוייו של ברק להיבחר לתפקיד נמוכים מאוד .  הוא עזב את הפוליטיקה לפני שנה וחצי ,  כשהוא משאיר מאחוריו אדמה חרוכה ושונאים רבים .  
אלא שברק ,  פוליטיקאי מתוחכם וערמומי ,  אהב מאז ומעולם תרגילים פוליטיים מורכבים .  כך היה ב-2011 כאשר פירק את מפלגת העבודה באישון לילה כדי להקים את סיעת עצמאות ,  שכבר לא נותר ממנה זכר ,  וכך היה גם באינספור עסקאות שרקם בחשאי עם נתניהו בקדנציה הקודמת .  
דומה שהמצב הנוכחי ,  מצב של חוסר יציבות במערכת הפוליטית ,  יכול לשחק לטובתו .  נתניהו היה מעדיף ,  כמובן ,  מועמד שעליו הוא יכול לסמוך ושיהיה הפנים המסבירות של ממשלת ישראל בעולם ,  תפקיד שמילא ברק בהצלחה בקדנציה הקודמת .
 פוליטיקאי בכיר מאוד ,  שמכיר היטב את ברק ,  אמר אתמול : " אני לחלוטין לא אהיה מופתע אם כתוצאה מהדחייה של מועד הבחירות יהפוך שמו של ברק לרלוונטי .  בחודשים האחרונים הוא העלה מאוד את הפרופיל הציבורי שלו ,  מגיע לכל אזכרה ממלכתית וחזר במיוחד מחו"ל על מנת להשתתף בטקס הדלקת המשואות .  זו לא התנהלות רגילה של פוליטיקאי בפנסיה ".  
גורם בלשכתו ברק בעת שזה היה שר הביטחון הוסיף : " בשבועות האחרונים הוא מופיע רבות בכלי התקשורת ,  אפילו במהדורות חדשות מוקדמות כמו זו של שש בערב .  מתי ראית את ברק מתראיין במהדורת שש בערב כשהיה שר ?  ברור שהוא מחזק את הנוכחות הציבורית שלו ,  ואצל ברק לכל פעולה יש אינטרס מאחוריה ".  
לכל אלה יש לצרף דברים שאמר ברק עצמו רק לפני ארבעה ימים ,  בכנס בוושינגטון בהנחיית דניס רוס .  על פי דיווח באתר  " גלובס ",  נשאל ברק אם בדעתו לשוב לפוליטיקה .  ראש הממשלה לשעבר לא שלל את האפשרות על הסף ,  וציין : " בעוד 15 שנים עדיין אהיה צעיר יותר משמעון פרס היום ". 
אהוד ברק מסר לוואלה !  חדשות בתגובה : " אני לא מכיר יוזמה כזו ".  

האם ברק יהיה מועמדו של נתניהו במירוץ לנשיאות ? 
בתוך ימים בודדים הפכה היוזמה לדחות את הבחירות לנשיאות מרעיון הזוי לאפשרות ממשית ,  הודות לנשק סודי :  שלילת הזכות לקבוע מי ירכיב את הממשלה .  בינתיים ,  אהוד ברק משפר עמדות

