כך נראה העולם המושלם של נתניהו ,  לפיד ובנט
ראש הממשלה מברך על טעויות שר האוצר ,  שמצדו מודה שרוב החרדים ימשיכו לא להתגייס ,  בנט היה מתנגד לקיצוניים במפלגתו ,  והרצוג ודרעי משתפים פעולה .  הצצה לישיבה בה לא נכחנו
 ( צפו :  העברת חוק הגיוס בכנסת בקריאה שניה ושלישית )  
בעולם מושלם ,  ראש הממשלה ,  בנימין נתניהו ,  היה קורא אליו לחדר את שר האוצר ,  יאיר לפיד . " תראה יאיר ",  הוא היה פותח , " לפני כשנתיים נכפה על הממשלה שבראשותי לחוקק חוק גיוס חדש בפרק זמן קצר .  המצב הכלכלי בעולם היה קשה ,  עמדנו בפני תקציב אחרון לפני בחירות ,  וידעתי שאין סיכוי שאצליח לחוקק את החוק וגם להעביר את התקציב השנתי .  לכן העדפתי ללכת לבחירות .  והנה ,  השגת תוצאה מדהימה ומיניתי אותך לשר אוצר .  כצפוי ,  אתה אכלת קש בשנה האחרונה ,  ספגת ביקורת מכל עבר והדרדרת בסקרים .  אני לא יכול להכחיש שזה שימח אותי קצת ".  
" אבל מצד שני ",  ודאי היה אומר נתניהו , " נתת עבודה .  העברת תקציב לשנה וחצי ,  ועכשיו עבר חוק השוויון בנטל .  'יש עתיד' לקחה חלק גם בהעברת חוק המשילות .  חוק השוויון בנטל ,  לטוב ולרע ,  הוא נטו עבודה של המפלגה שלך ושל הבית היהודי .  כשהחוק הוצג אתמול  ( שלישי )  במליאה ,  נכחו חברי כנסת רבים מאותן שתי המפלגות .  אבל רק שלושה חברים מהליכוד-ביתנו כיבדו את המעמד בנוכחותם .  אני לא יכול לבוא אליהם בטענות - גם אני לא הייתי .  אז רציתי לומר לך 'תודה' ". 
פוסט פוליטי - לכל הטורים 
באותו עולם מושלם ,  לפיד היה מחייך ומודה בנימוס לראש הממשלה .  ואז הוא היה פונה לנתניהו ואומר : " ביבי ,  ברגע של כנות ,  צריך לומר את הדברים הבאים :  נכון שדחפנו את הצעת החוק הזו ,  אבל כל האמירות שאני שומע מחלק מחברי מפלגתי - ולפעמים אפילו מעצמי - על כך שהחוק בא לעולם בזכותנו ,  הן לא הכי מדויקות .  מי שאחראית לזה יותר מכל היא נשיאת בית המשפט העליון לשעבר ,  דורית בינייש ,  שביטלה את חוק טל .  אנחנו רק היינו השליח .  וכל העסק הזה של ה-5,200 חרדים שיתגייסו מדי שנה ,  ובכן ,  הוא קצת מבלבל .  זה 5,200 מתוך 50 אלף חרדים בגילי 26-18 ,  ולא מתוך מחזור גיוס שנתי של 8,000 .  נראה לי שחלק מהציבור קנה את העניין הזה שבכל מחזור גיוס ,  רוב החרדים יתגייסו לצבא או לשירות אזרחי .  זה פשוט לא נכון ,  וחייבים להבהיר זאת .  אמנם מדובר בחוק היסטורי ,  אבל למען האמת יש לנו עוד הרבה עבודה להוכיח כי זה הדבר שהכי נכון לעשות .  וזה לא תלוי רק בנו - אנחנו די תלויים מעכשיו ברצון של החרדים ". 
ואז ,  לתוך עולם מושלם זה ,  היה נכנס לחדר שר הכלכלה והמסחר ,  נפתלי בנט . " שמעתם מה חבר הכנסת אלעזר שטרן  ( התנועה )  אמר לבית היהודי במליאה ,  על ההתעקשות שלנו להאריך את משך השירות של בחורי ישיבות ההסדר רק בחודש אחד ?  'אל תוציאו לנו אצבע משולשת בפרצוף ותגידו לנו שהארכתם בחודש אחד' ",  הוא אמר . " 'אני יודע מה זה חודש .  זו בדיחה' ".   
" ועל זה שסירבנו שתהיה מגבלה על כמות המשתתפים במסלול הישיבות הציוני ",  היה ממשיך בנט בעולם האוטופי , " הוא בכלל נכנס בנו :  'אין מגבלות ?  רק לחרדים נגיד 1,800 ?  רק לחרדים נגיד שזה עד גיל 21 ובישיבות שלנו 23 ?  נכון ,  מקרב הציונות הדתית מתגייסים יותר .  אבל למה אנחנו משווים את עצמנו אליהם ?  זה התרבות שעליה גדלנו בציונות הדתית - אם המדינה נותנת ,  אנחנו לא ניקח ?  ואחרי זה ,  כשנהיה יותר חלשים פוליטית ,  מה נגיד ?  שגונבים לנו את המדינה ? ' ".   
" תשמעו חברים ",  בנט ודאי יוסיף , " בעולם המושלם שיצרתם כאן ,  בלי כל הקיצוניים מהמפלגה שיושבים לי על הזנב  שלא נזכיר את זה שמרד בי בהצבעה על החוק הגיוס - הייתי חותם על כל מילה של שטרן ".  
פתאום היה נכנס שר החוץ ,  אביגדור ליברמן . " שמעתי שחוגגים פה עולם מושלם .  אז אני מודה :  הודענו בכל מקום שבלי הכללת הערבים בחוק הגיוס ,  לא נתמוך בחוק .  והנה החוק עבר בלי עניין הערבים .  הבנתי ,  התמתנתי והתגמשתי .  אבל מעכשיו אפסיק לפמפם את העניין הזה ,  שאצלי מילה זו מילה ".  ואז גם שרת המשפטים ,  ציפי לבני ,  הייתה מצטרפת לדיון ואומרת : " החלטתי לעזוב את תפקיד מבקרת הממשלה .  בעולם מושלם ,  אמשיך לעשות ככל יכולתי בעניין התהליך המדיני ובנושא החקיקה . " אבל במה שאני לא עוסקת אפסיק לכתוב בפייסבוק סטטוסים חסרי תכלית ". 
היישר מישיבת האופוזיציה המיוחדת היו פורצים לחדר העולם המושלם בני הברית החדשים :  יו"ר האופוזיציה ,  יצחק  ( בוז'י )  הרצוג ,  ויו"ר ש"ס ,  אריה דרעי . " אני יודע ששיחקתי אותה תקשורתית ",  יגיד הרצוג כשהוא מתקשה למחוק את החיוך מפיו , " אבל האמת שהעניין הזה מיצה את עצמו מהר מאוד .  העובדה שלא הצלחנו להזיז כמעט דבר במהלך עשרות הדיונים שניהלו ועדות הכנסת על אותם 'חוקי המריבה' ,  לא מצדיקה שנשבור את הכלים .  אולי הרסנו לכם את החגיגה ,  אבל אני לא בטוח שזה שווה .  ומה נעשה בפעם הבאה ?  נחסום בגופנו את הכניסה למליאה ?  מה גם שהדיונים האלטרנטיביים של האופוזיציה היו מלאכותיים .  הדבר היחיד שעורר אותנו שם היה כשמירב מיכאלי  ( העבודה )  אמרה 'שאלוהים יודעת' ,  וחבר הכנסת אריאל אטיאס לא ידע מאיפה היא הביאה את זה .  'זה לרגל חג פורים ? ' ,  הוא שאל ".   
" ואין לך איזה וידוי בעניין אחוז החסימה ?  ",  יתעניין ראש הממשלה .
" אה ,  זה ",  יגיד הרצוג . " כן ,  זה נכון שלפני שלוש שנים רציתי להעלות אותו ל-4 אחוזים .  אני מתכוון לצאת לציבור ולהודות שבפעם הקודמת פשוט רציתי לחסום את אהוד ברק ".   
" ואתה ,  מר דרעי ,  אין לך מה לתרום לעולם המושלם שלנו ?  ",  ישאל נתניהו . 
" תראה ,  ביבי ",  הוא יאמר , " האמת היא שלעמוד במכסות לא תהיה לנו בעיה .  אם כיום מתגייסים 3,000 בשנה ,  הרי שלהגיע ל-5,200 לא צריכה להיות בעיה .  זה אפילו יכול להיות טוב לנו .  גדולי הדור האשכנזים שוקלים לשבור את הכלים בתור עיקרון .  יש מצב שאף חרדי לא יתייצב לצו ראשון .  זה יעורר כאן שסע עמוק שאני חרד ממנו ,  ואני הולך לעשות ככל יכולתי כדי למנוע את זה .  בנוסף אני הולך לשבת עם גדולי התורה שלנו ,  ולבקש מהם לחדול מלכנות את אנשי הציונות הדתית בכינויי הגנאי - מ'רשע מרושע' ועד 'עמלק' ".  
" אם כך חברים ",  יסכם נתניהו את הדיון , " אפשר להוציא על זה הודעה לעיתונות ?  ".   " לא ",  יאמרו כולם פה אחד . " העולם המושלם שלהם הוא העולם הקורס שלנו .  בלי מיסוך עשן הפוליטיקה ,  איך נוכל לסגור את הדברים החשובים באמת ?  חייבים לשמור את זה בינינו ".  

כך נראה העולם המושלם של נתניהו ,  לפיד ובנט
ראש הממשלה מברך על טעויות שר האוצר ,  שמצדו מודה שרוב החרדים ימשיכו לא להתגייס ,  בנט היה מתנגד לקיצוניים במפלגתו ,  והרצוג ודרעי משתפים פעולה .  הצצה לישיבה בה לא נכחנו

