נתניהו במכתב לארדואן : " מקווה לשקם את היחסים "
 עיתון  " זאמאן "  הטורקי פרסם פסקה מתוך מכתב ששלח ראש הממשלה לראש ממשלת טורקיה בו הביע תקווה לשיקום היחסים והחברות בין שתי המדינות . " ממשלתי תשמח לעבוד עם הממשלה החדשה בטורקיה "
 לאחר דיווחים בתקשורת הישראלית על מגעים בין ישראל וטורקיה לחידוש היחסים ביניהן ,  נחשף היום  ( שלישי )  מכתב שכתב ראש הממשלה בנימין נתניהו לראש ממשלת טורקיה רג'פ טייפ ארדואן ,  בוא הוא קורא לשיקום היחסים בין שתי המדינות והחזרת שיתוף הפעולה והידידות מהן נהנו ישראל וטורקיה במשך דורות רבים .
 במכתב ,  שחלקים ממנו פורסמו בעיתון  " זאמאן "  הטורקי ,  כתב ראש הממשלה : " ממשלתי תשמח לעבוד עם הממשלה החדשה בטורקיה על מנת למצוא פתרון לכל הסוגיות הבוערות בין שתי המדינות ,  בתקווה לבנות מחדש את שיתוף הפעולה ולחדש את רוח החברות שאפיינה את היחסים בין שני העמים במשך דורות רבים ". 
גורמים מדיניים בירושלים אישרו כי נתניהו שלח מכתב ברכה לראש משלת טורקיה בעקבות היבחרו של האחרון לקדנציה נוספת והסבירו כי מדובר במחווה מקובלת בין ראשי מדינות . " זהו צעד נוסף בשורה של קשרים הדדיים בין ירושלים לאנקרה מתוך כוונה לשפר היחסים בין המדינות ",  הסבירו הגורמים , " שהראשון היה שליחת מטוסי כיבוי שבמסגרתם הודה נתניהו לארדואן על שליחת המטוסים ".  עוד הוסיפו כי בימים האחרונים ביטל ארגון ה-IHH את הפלגת ה"מאווי מרמרה "  לעזה במסגרת המשט הטורקי .  בירושלים אומרים שמדובר בצעדים ראשונים שטרם הוברר עד תום לאן יובילו ועוד מוסיפים שישראל  " שואפת לקיים יחסים טובים עם טורקיה על רקע המורשת ארוכת השנים עם מדינה זו בעבר ". 
עיתון  " הארץ "  דיווח הבוקר מפי גורם בכיר בירושלים ,  כי בכירים בשתי המדינות ניהלו מגעים חשאיים על מנת לפתור את המשבר הדיפלומטי בין שתי המדינות .  על פי הדיווח ,  מקור במשרד החוץ הטורקי וכן גורם בכיר בארה"ב אישרו אף הם כי מתקיימות שיחות ,  זאת למרות שבמשרד ראש הממשלה ובמשרד החוץ סירבו לאשר קיומם של מגעים אלה .
 גם חלק מחברי הכנסת שלחו מכתב לראש ממשלת טורקיה בו בירכו אותו על בחירתו מחדש לתפקיד ,  והביעו תקווה לשיקום היחסים .  12 חברי כנסת מסיעות קדימה ,  העבודה ומרצ ,  חתמו על המכתב שנשלח לארדואן בשבוע שעבר .  במכתב שנשלח על ידי ח"כ רוברט טיבייב המכהן כיו"ר אגודת הידידות בין ירושלים לאנקרה ,  נאמר כי  " כאן ,  בפרלמנט הישראלי ,  אנחנו מקווים שבחירתך המחודשת תסמן פתיחת פרק חדש ביחסים בין ישראל לטורקיה - פרק של שיתוף פעולה פורה לטובת שתי המדינות שלנו ובני עמנו .  בוא נשים קץ לעוינות שבאה לידי ביטוי באירועים הטרגיים של משט ה'מרמרה' ונמצא השראה בהיסטוריה הארוכה של שיתוף הפעולה בין שתי המדינות ". 
היחסים עם טורקיה הידרדרו בצורה משמעותית לאחר המשט הטורקי שיצא לעזה ב-31 במאי בשנה שעברה .  המשט ,  אותו הובילה האנייה  " מאווי-מרמרה ",  הגיע קרוב לרצועת עזה ,  שם עצר אותו כוח צה"ל בפעולה צבאית בה נהרגו תשעה מפעילי המשט .  טורקיה הגישה נגד ישראל תביעות רבות בנושא בבתי דין בינלאומיים ודרשה התנצלות רשמית .  ישראל סירבה לדרישות ,  וטענה כי החיילים פעלו מתוך הגנה עצמית .
 עוד על יחסי ישראל-טורקיה:ח"כים פרגנו לארדואן : " מקווים לפרק חדש ביחסים"ניצחון למפלגתו של ארדואן בבחירות בטורקיהבכירים בטורקיה : " ללא משט ,  נוכל לשפר היחסים "
 
נתניהו במכתב לארדואן : " מקווה לשקם את היחסים "
 עיתון  " זאמאן "  הטורקי פרסם פסקה מתוך מכתב ששלח ראש הממשלה לראש ממשלת טורקיה בו הביע תקווה לשיקום היחסים והחברות בין שתי המדינות . " ממשלתי תשמח לעבוד עם הממשלה החדשה בטורקיה "
 
