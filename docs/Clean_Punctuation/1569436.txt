100 המשפיעים על הכלכלה :  העשירייה הראשונה
נתניהו ,  שלא במפתיע בראש ,  פישר שני ונוחי דנקנר חוגג עם קרדיט סוויס כל הדרך לשלישי .  שר האוצר מסתפק במקום הרביעי והגברת הראשונה ,  גליה מאור - במקום החמישי .  מי משפיע על הכלכלה שלנו ? 
ראש הממשלה בנימין נתניהו מיעט להתבטא בנושאים כלכליים מאז העביר את תקציב המדינה הדו-שנתי ל-2009 ול-2010 .  לנתניהו יש דברים בוערים יותר לעסוק בהם ,  כמו היחסים עם ארה"ב והשריפות שמבעיר שר החוץ שלו .  ובכלל ,  נתניהו כנראה החליט שהתדמית של  " ראש ממשלה כלכלי "  לא מתאימה לו ,  הוא מעדיף להיות מזוהה כרגע עם סוגיות לאומיות רחבות יותר .  
אבל בשבועות הקרובים ,  כאשר נתניהו ואנשיו יתחילו לפעול ,  עשויים אנשי המשק והכלכלנים לגלות כי לראש הממשלה יש אג'נדה כלכלית חדשה ,  שונה מהותית מזו ששמענו ממנו כשהיה שר אוצר ,  ראש האופוזיציה והמועמד לראשות הממשלה .  
מי שיחפש בשנה הקרובה את נתניהו הלוחם במונופולים ,  מוריד המסים ושובר הוועדים - ימצא שכל אלה הם היסטוריה .  יש נתניהו חדש עם סיסמאות חדשות .  השינוי בנתניהו אינו לרעה בהכרח ;  אפשר למצוא היגיון כלכלי בתפנית שעשה ,  בדגשים ,  בכיוונים ובתוכניות .  
אבל השאלה שתנסר בחלל המשק בשנה הקרובה היא אם השינוי בנתניהו משקף את השינוי במצב המשק ,  באתגרים ,  באיומים ובהזדמנויות - או שהסיפור הרבה יותר פשוט :  נתניהו החליט שאין לו יכולת או רצון להיכנס לעימותים ולהוביל מהפכות גדולות ,  והוא מעדיף להיות ראש ממשלה שכולם אוהבים .
 בשעת ערב מאוחרת ,  באחד מסופי השבוע של תקופת הדחתו של יו"ר בנק הפועלים דני דנקנר ,  קיבל סטנלי פישר כמה שיחות טלפון לביתו .  על הקו היו עורכי דין ואישים בעלי השפעה ,  שניסו לשכנע אותו לסגת מדרישתו להדיח את דנקנר .  
פישר נדהם .  הוא ראה בחייו משברים ומאבקים רבים ,  אבל בשום מקום בעולם לא מתקשרים אנשי עסקים ועושי דבריהם לביתו של נגיד הבנק המרכזי ,  ומנסים לשכנעו - אולי אפילו לוחצים - לשנות את החלטותיו . " לפתע ",  אומר מקורב לנגיד , " הבין פישר איך עובדת מערכת הלחצים של האליטה העסקית הישראלית .  איך העניינים מתנהלים באמת ,  איך מתקבלות ההחלטות הכלכליות החשובות במדינת ישראל ".  
סיכום ביניים של 18 חודשי המשבר הכלכלי החמור ביותר זה 70 שנה מחמיא לישראל .  נכנסנו למשבר אחרי כולם ,  אף בנק או חברה גדולה לא קרסו ,  ועכשיו נראה שאנחנו יוצאים ממנו בין הראשונים .  למי מגיעות התודות ?  לא לראשי הממשלה אולמרט או נתניהו :  שניהם היו עסוקים בהישרדות פוליטית .  שרי האוצר הירשזון ובר און ?  הראשון המתין לשוטרים שיבואו לעצור אותו .  השני היה חדש מדי בתפקיד  .  מי נותר ?  הדמות הכלכלית היחידה שלקחה פיקוד על ההגה הכלכלי - נגיד בנק ישראל ,  פרופ' סטנלי פישר .
 בסוף ינואר השנה נקלע נוחי דנקנר למקום שבו הוא לא רגיל להיות .  בראשונה מאז עלה לליגה של אנשי העסקים הגדולים במשק ,  הוא מצא עצמו במשבר .  המניות של בנק ההשקעות קרדיט סוויס ,  שדנקנר קנה באמצעות קונצרן כור בהיקף של מיליארדי שקלים ,  נפלו ולכור נוצר הפסד  " על הנייר "  של קרוב ל-1.6 מיליארד שקל .  
אבל לבסוף המכה לא ניחתה .  בסוף הרבעון הראשון החלו מניות קרדיט סוויס לזנק .  הפסד של כ-1.6 מיליארד שקל נהפך לרווח של יותר מ-3 מיליארד שקל ,  ודנקנר החל לממש אותו למזומנים .  ההשקעה בקרדיט סוויס היא בשלב זה המהלך הפיננסי המצליח ביותר שביצע משקיע ישראלי אי פעם .  
דנקנר כיום חזק מתמיד .  הוא נותר שולט בכמה חברות ענק ישראליות הנהנות מרווחיות גבוהה בענפים עם תחרות נמוכה .  ואולם רבים במגזר העסקי ובשלטון סבורים כי העוצמה שצבר דנקנר ,  באמצעות החברות שבבעלותו ,  היא רבה מדי .
 כשיובל שטייניץ התיישב בכורסת שר האוצר ,  ב31 במארס ,  נשבו בעולם רוחות רעות - המשבר העולמי והמקומי הגיע לשיאו ,  ושטייניץ לא נתפש כבחירה המתבקשת לתפקיד זה .  הדוקטור לפילוסופיה ,  שספרו  " הזמנה לפילוסופיה "  הוא הנמכר בתחומו בישראל ,  גם לא עסק מעולם בתחומי משק ,  כלכלה וחברה ,  ואף לא התיימר להבין בהם .  
ההצהרות של בנימין נתניהו שהוא יכהן כשר על כלכלי ,  והעובדה שקיבל כמה החלטות מאחורי גבו של שטייניץ ובניגוד לעמדת האוצר ,  פגעו באוצר ובעומד בראשו .  נקודת השפל היתה במאי ,  עת התפטר רם בלינקוב ,  ראש אגף התקציבים .  
אבל אחרי השפל באה התתייצבות .  כאשר נתניהו זיגזג בסוגיית המע"מ על ירקות ופירות ,  שטייניץ כבר עמד על דעתו והבהיר לציבור באופן ברור :  נתניהו הוא זה ששינה את דעתו ,  לא אני .  מאז לקח לידיו שטייניץ את המושכות וקיבל יותר ויותר החלטות נכונות .  ההישגים החשובים שלו עד כה הם עמידה מאחורי התקציב הדו-שנתי והתוכנית הכלכלית השמרנית של האוצר ,  כולל קביעת גירעון חריג  ( 6% ל-2009 ו-5.5% ל-2010 )  אבל לא פורץ מסגרות .  הוא גם עמד מאחורי ההחלטה לא להעניק אשראי לטייקונים - החלטה שבשעתה חייבה הרבה כוחות .
 במשך רוב תקופת כהונתו של עופר עיני כיו"ר ההסתדרות ,  שהחלה בראשית 2006 ,  התגלה עיני כחיה פוליטית - אבל במהופך .  כמעט כל קודמיו סימנו לעצמם מטרות פוליטיות מרחיקות לכת בעת כהונתם בראשות הארגון  ( למעט חיים הברפלד ,  שהעדיף עסקנות בתחום הכדורגל )  .  חלקם עזבו את ההסתדרות כדי לכהן כשרים בממשלה ,  אחרים הסתפקו בחברות בכנסת .  אבל אצל עיני זה פעל אחרת ,  לפחות עד באחרונה :  במקום לשאוף למשרה פוליטית רמה ,  הוא רתם את הפולטיקה לשירות ההסתדרות והמגזר שהיא מייצגת - העובדים .  
עיני קירב אליו את המעסיקים והממשלה .  הוא נהפך לחבר וקרוב לרבים מהם ,  בראשם שרגא ברוש ,  נשיא התאחדות התעשיינים .  האמצעי להגיע ללבותיהם של המעסיקים והדרג הכלכלי באוצר היה הורדה דרסטית של מספר השביתות הכלליות .  כך העמיק עיני את יכולתו לשנות חקיקה ,  וכך הוא הגיע גם להישג הגדול שהוא יכול לזקוף לזכותו :  שינוי המדיניות הכלכלית של בנימין נתניהו .  עיני הוא זה שרקח את כניסתו של אהוד ברק ומפלגת העבודה לממשלה - מהלך שהבטיח לנתניהו שלטון יציב ויצר את הבסיס לעסקת החבילה במשק .
 גליה מאור ואיתן רף ,  מנכ"לית בנק לאומי והיו"ר שלו בהתאמה ,  הם זוג הבנקאים הוותיקים ביותר במערכת בנקאות הישראלית :  הם מכהנים בתפקידם מאצמע שנות ה90 .  לאומי הוא הבנק הממשלתי האחרון ,  ולאחר שנים רבות שבהן עמדה על הפרק סוגיית הבעלות על הבנק - ממשלתית או פרטית - התברר פתאום שהשמרנות של הבנק הממשלתי והיעדר התמריצים המופרזים למנהלים היו יתרון שאיפשר ללאומי לחזק את מעמדו .  
לעזרתו של לאומי באה ההסתבכות של בנק הפועלים - הן בהשקעות בעלות סיכון גבוה בשוק האמריקאי ,  שגרמו לו הפסדים ,  והן בקרב עם הרגולטור .  ואולם גם כבנק ממשלתי גדול היו ללאומי בשנה האחרונה כמה רגעים קשים .  הטלטלה בבנקאות העולמית לא פסחה עליו ,  וגם הוא ספג הפסדים מהשקעות שביצע ומהחשיפה שלו לנעשה בעולם הפיננסי ,  ולו משום ששליש מנכסיו הם במט"ח .  
בסיטואציה השברירית הזאת הובילו רף ומאור את בנק לאומי ,  בעזרת צוות ההנהלה הבכיר .  מאור ורף יכולו להתברך השנה בתפישתם השמרנית והפחות אגרסיבית להשגת תשואה ,  ומעמדו של בנק לאומי כבנק בעל השווי הגבוה ביותר התחדד .
 קשה להפריז בעוצמת המשימה של ניווט תקציב הביטחון .  המשימה הזאת רבת כוח ,  משום שתקציב הביטחון הוא בהיקף עצום :  50.9 מיליארד שקל ב2009 - 15% מכלל תקציב המדינה .  המשימה הזאת בעלת עוצמה גבוהה עוד יותר משום שבניגוד לתקציביהם של כל משרדי הממשלה ,  תקציב הביטחון מנוהל אך ורק על ידי אנשי מערכת הביטחון .  בתקציב הזה אף אחד אינו נוגע .  לא ראש הממשלה ,  לא הממשלה ולא שר האוצר וצמרת משרדו .  
אהוד ברק ,  שכיהן בעבר כרמט"ל מכיר היטב את תחום הביטחון מכמה זוויות ,  אך הראייה שלו ממוקדמת מאוד - הוא דואג אך ורק לתקציב הביטחון ,  ומתעלם מצורכי המשק בתחומים אחרים .  
הרמטכ"ל גבי אשכנזי מכיר גם הוא את ההתנהות מול משרד האוצר ,  ואף החל לתאם עמדות עם יו"ר ההסתדרות עופר עיני .  הוא גם נפגש בארבע עיניים עם בנימין נתניהו לפני אישור התקציב .  את אשכנזי עניינו בכל השיחות צורכי צה"ל ,  ורק צה"ל .  
למנכ"ל משרד הביטחון ,  פנחס בוכריס ,  יש עבר צבאי מפואר ביחידות מובחרות .  הוא גם הספיק להשתלב במגזר העסקי ,  בין השאר בקרן ההשקעות איפקס .  מאז מינויו ,  לפני כשנתיים ,  הוא הצליח להביא לפרישה של מאות מעובדי המשרד .  גולת הכותרת של פעילותו היא הפקדתה של תוכנית ההתייעלות של צה"ל - בהיקף של 30 מיליארד שקל - בידי חברת מקינזי העולמית ,  כדי להבטיח שתבוצע בהיקף ובזמן הדרוש .
 שני הפקידים הבכירים במשרד אוצר הם ראש אגף התקציבים והמנכ"ל .  שני המינויים הבכירים הראשונים של שר האוצר החדש ,  יובל שטייניץ ,  היו של ד"ר אודי ניסן לראש אגף התקציבים ,  ושל חיים שני למנכ"ל האוצר .  שניהם אנשי מקצוע מוערכים ,  ושניהם בורחים מחשיפה תקשורתית .  
ניסן ,  כיהן עד עתה כמנהל רשות החברות הממשלתיות .  בתפקידו החדש הוא יהיה אורח קבוע בלשכת ראש הממשלה ,  ושרים וח"כים יעלו אליו לרגל .  לכל אלה יהיה עליו ללמוד לומר  " לא "  - גם לראש הממשלה .  ונראה שהוא יגיד .  ניסן יודע כי ייחשב לא פעם לאיש הרע ,  והוא לא מתכוון לוותר .  הוא יקפיד על משמעת תקציבית ,  וימנע כל ניסיון לפרוץ את התקציב .  אבל ניסן סבור כי תפקידו החדש בעיקר לדאוג לרפורמות ,  לשינויים מבניים ,  לטיפוח השווקים ולרמה גבוהה של השירותים לאזרח .  
לעומת ניסן ,  חיים שני הגיע מבחוץ .  שני הוא נשיא ומנכ"ל נייס .  התפקיד שאליו הוא נכנס שונה לא רק ממה שהכיר עד כה ,  אלא גם מתפקידי המנכ"ל במשרדי ממשלה אחרים .  בכל המשרדים האלה המנכ"ל הוא הפקיד הבכיר .  באוצר יש לכל אגף מנהל משלו ,  בדרגה ובשכר של מנכ"ל ,  עם אוטונומיה ניהולית מלאה .  התפקיד של שני יהיה לתאם בין האגפים .
 פחות משנתיים כיהן אורי יוגב כראש אגף התקציבים באוצר - כהונה קצרה לכל הדעות .  עם זאת ,  בשנתיים האלה הצליח יוגב לקנות לעצמו מוניטין של אחד השמרניים והקיצוניים מבין ראשי האגף לדורותיהם .  קיצוצי התקציב הגדולים של 2003 ,  ובראשם הקיצוץ הדרמטי בקצבאות הביטוח הלאומי ,  היו מבית מדרשו .  הקול אמנם היה קולו של שר האוצר דאז ,  בנימין נתניהו ,  אבל הידיים ידי יוגב .  
והנה ,  אותו יוגב הוא האיש שניהל השנה את המשא ומתן על עסקת החבילה במשק עם יו"ר ההסתדרות ,  עופר עיני ,  והגיע עמו להסכמות מלאות . " הסכמות "  זו הגדרה שנויה במחלוקת .  יש שיאמרו  " כניעות מביכות ".  ראש אגף התקציבים הפורש ,  רמי בלינקוב ,  אפילו קבע כי מדובר בכניעה שעל גבול השוחד .  מאז נשארו יוגב ונתניהו קרובים מאוד ,  וכיום יוגב הוא היועץ הכלכלי העיקרי של ראש הממשלה .  בין מהלכי המדיניות הבולטים שמוביל נתניהו אין כמעט אחד שלא עבר את אישורו של יוגב .  זה לא אומר אמנם שיוגב אוהב את כל מה שנתניהו עושה כראש הממשלה ,  אבל הוא נשאר נאמן לנתניהו ,  ובעיקר לתפישה שלעתים המטרה מקדשת את האמצעים - המטרה להגיע לתוכנית חירום כלכלית ,  יעילה ומהירה ,  קידשה למשל ויתורים שונים להסתדרות במסגרת עסקת החבילה .
 יצחק תשובה לא היה יכול לדמיין סיום שחור כזה לשנת העסקים שלו .  ב31 בדצמבר 2008 הוא הביט לאחור וראה שאיבד בתוך חודשים כ6 מיליארד שקל מאחזקותיו  ( על הנייר )  ,  שמניית דלק צנחה ב87.5% ,  שאג"ח הקבוצה נסחרות בתשואות זבל ,  שדלק נדל"ן מאיימת להתרסק ,  ושפרת המזומנים דלק רכב - להצטמק .  
שבועיים בלבד חלפו מאז הרגע ההוא ,  והמציאות זימנה לתשובה שמץ של תקווה .  שלושה שבועות נוספים לאחר מכן כבר הוחלפה הקדרות בתחושה של אופוריה .  
קידוחי הגז תמר ודלית ,  שהופיעו עד אז בסעיף ההוצאות השוטפות של דו"חות החברות הבנות ,  התגלו כמטמון תת קרקעי בשווי 45 מיליארד דולר .  המניות זינקו במאות אחוזים ,  תשואת האג"ח צנחה והבנקים הרפו את הלחץ  - " מגע הקסם "  של תשובה חזר .  
אבל גם העבר הקרוב וטרדותיו עדיין כאן .  למשל ,  חובותיה של חברת דלק נדל"ן ,  בהיקף של מיליארדי שקלים לבעלי האג"ח ,  לבנקים לקבוצת דלק ולהפניקס .  
התהפוכות שידעה דלק נדל"ן הביאו גם לסיום הקדנציה של איליק רוז'נסקי ,  מנכ"ל דלק נדל"ן בשמונה השנים האחרונות .  המשבר פגע גם בחברת הביטוח והפיננסים הפניקס שבשליטת דלק - שנאלצה גם להתמודד עם התחייבותה לרכוש את בית ההשקעות אסקלנס .
 
100 המשפיעים על הכלכלה :  העשירייה הראשונה
נתניהו ,  שלא במפתיע בראש ,  פישר שני ונוחי דנקנר חוגג עם קרדיט סוויס כל הדרך לשלישי .  שר האוצר מסתפק במקום הרביעי והגברת הראשונה ,  גליה מאור - במקום החמישי .  מי משפיע על הכלכלה שלנו ? 

