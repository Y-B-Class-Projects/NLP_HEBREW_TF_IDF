לא נתניהו חסר רגישות ,  אלא אנחנו
ראש הממשלה מותקף על כך שלא  " ניהל "  את משבר התרסקות היסעור ,  אבל רועי כ"ץ חושב שהוא עשה בדיוק את מה שהוא אמור היה לעשות - להישאר רגוע
הזמן הקצר שעבר מאז שמסוק היסעור התרסק ברומניה לא מאפשר לבחון לעומק איך קרה ,  שמדינת ישראל איבדה כל פרופורציה בנושא .  אולי זו האקזוטיקה של הרי הקרפטים ,  אולי זהו המיתוס של חיל האוויר ואולי אלו הדרגות הבכירות של אנשי צוות האוויר .  תהא הסיבה אשר תהא ,  ובבוא העת יש להידרש אליה ,  התוצאה התקשורתית והציבורית היא איבוד מוחלט של חוש המידה בסיקור תאונה אווירית ,  שבה נהרגו שישה חיילים .  
לא מדובר רק באבל התקשורתי הכבד והמתוזמר ,  שהיה מוגזם לכשעצמו ,  אלא בעיקר מסע איבוד העשתונות והצדקנות שבא לאחריו .  מסע ,  שגרר גם את ראש הממשלה לתוכו ,  הפעם בעל כורחו .
 ביום ההתרסקות ציינה משפחת נתניהו יום הולדת לבנה ,  והחגיגה עצמה נערכה בבית ראש הממשלה בשעה שנתניהו עצמו כבר ידע על המקרה .  לאור זאת ,  מואשם נתניהו בחוסר רגישות משווע וחלק מהפרשנים אף טענו ,  ש"התקלה "  הזו היא הוכחה נוספת לכך שנתניהו לא מסוגל ולא ראוי לנהל את המדינה ,. 
מה מצפים אותם צדקנים מראש הממשלה ?  מה בדיוק ראש הממשלה אמור לעשות ,  אחרי שהמטוס כבר התרסק ?  איזה משבר יש לנהל כאן ?  האם חיל האוויר ,  צה"ל ומשרד הביטחון לא יכולים להתמודד לבדם עם מטלת בירור העובדות ,  בדיקת האופציה של חילוץ והודעה למשפחות ,  פרוצדורה שהם נדרשים אליה ולא בפעם הראשונה ?  
מה רוצים מגלגלי העיניים מראש הממשלה ,  מלבד שיתעדכן במספר הנפגעים ?  איזה תרומה משמעותית נדרשה מנתניהו אחרי שהמסוק כבר התרסק ,  מלבד להשאיר את הטיפול לבעלי המקצוע ,  לדרוש דיווחים ולהמשיך לנהל את ענייניו .  הם רוצים להמשיך ולהציק ,  לראש הממשלה ולכולנו .  המסוק התרסק ,  אנשי הצוות נספו ,  ועם דם בעיניים ותחושת מיאוס מהחיים כאן ,  בחום יולי הקופח ,  הם רוצים לתלות אשמים .
 השנאה לנבחרי הציבור מעבירה אנשים על דעתם ,  חלקם מחזיקים במשרות בכירות בתקשורת .  השנאה לא מאפשרת לאנשים לשפוט בקור רוח מה נכון ומה לא נכון .  כל כך הרבה מרירות וטינה מגולמים ביחס לאלו שמנהיגים את המדינה ,  עד שכל סיבה ,  צדקנית וקטנונית ככל שתהיה ,  נראית לנו כלגיטימית לניגוח נוסף שלהם .  
אם ראש הממשלה נופש יומיים בצימר בצפון ,  הרי שהוא מיד יותקף בטענה ש"איך הוא מרשה לעצמו בזמן שגלעד שליט נמק בכלא ".  חברי הכנסת יוצאים לפגרה ,  התגובה תהיה  " מושחתים נמאסתם ".  נתניהו חוגג לבנו יום הולדת באירוע פרטי בבית עם חברי המשפחה ?  עדות נוספת לחוסר הבנה וזילזול .  
המשתלחים בנתניהו טועים לחשוב ,  שראש ממשלה הוא פלייליסט בגלגלצ ,  שברגע אחד של אסון עובר מלהיטים עליזים לסוף שבוע רגוע .  המשתלחים שוכחים ,  שלמרות גל האבל הלאומי וכותרות הרגש והקיטש ,  ראש ממשלה עובד 365 ימים בשנה ,  כשרובם מוקדשים לניהול משברים ,  אסונות וקבלת הודעות על עוד הרוג או קורבן .  עם כל הצער שבדבר ,  תאונת המסוק היא רק עוד יום במציאות הישראלית הקשה והמורכבת .
 
לא נתניהו חסר רגישות ,  אלא אנחנו
ראש הממשלה מותקף על כך שלא  " ניהל "  את משבר התרסקות היסעור ,  אבל רועי כ"ץ חושב שהוא עשה בדיוק את מה שהוא אמור היה לעשות - להישאר רגוע

