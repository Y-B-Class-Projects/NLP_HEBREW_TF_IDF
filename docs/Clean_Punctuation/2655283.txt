ביבי לא מבין מהו האיום האמיתי
בעוד אובמה משיק תכנית מהפכנית לצמצום פליטת גזי חממה ,  הקפיא נתניהו את התקצוב לנושא ,  בהחלטה שאין צינית ממנה .  אופיר פז-פינס קורא לכנסת למנוע מהממשלה לחולל אסון סביבתי
נשיא ארצות הברית ברק אובמה וראש ממשלת ישראל בנימין נתניהו החלו שניהם באחרונה קדנציה נוספת בתפקידם .  בין היתר ,  הם נדרשו לגבש את מדיניותם בתחום הסביבה והאנרגיה .  ומה עשו ?  נתניהו החליט לבטל את התכנית הלאומית להפחתת פליטת גזי החממה ,  ולרשום ליד הסעיף הזה בתקציב המדינה לשנים 2013-4 את הספרה אפס .  לעומתו ,  הנשיא אובמה השיק השבוע תכנית פדראלית מרחיקת לכת ,  שלא לומר מהפכנית ,  לצמצום פליטות גזי חממה .
 אם תרצו ,  זהו כל ההבדל על רגל אחת .
 אובמה גורס בצדק כי התחממות כדור הארץ היא האיום המסוכן ביותר לאנושות בימינו .  הוא ,  כמנהיג העולם הנאור ,  רואה חובה להוביל את המאבק על הישרדותו של כדור הארץ .  הוא הודיע לקונגרס ולכל הלוביסטים והאינטרסנטים ששום דבר לא יעזור להם .  הפעם הוא נחוש .  זו המשימה שנמצאת בראש סדר העדיפויות שלו כנשיא בקדנציה הזו ,  ואין ראויה ממנה - יהיה המחיר הפוליטי אשר יהיה .  
וביבי ?  הוא תקוע עדיין באיראן .  הוא לא קורא את המפה ,  ולא מבין מה האיום האמיתי על העולם .  הוא לא מוכן לשלב ידיים עם כל מדינות העולם כדי להיאבק יחד במשבר האקלים .  כל העולם נגדנו ?  זה מרגיש יותר כאילו אנחנו נגד כל העולם .  
נטלתי בזמנו חלק ,  יחד עם ח"כ דב חנין ועם השר הקודם להגנת הסביבה ,  גלעד ארדן ,  במשלחת ישראל בראשותו של נשיא המדינה ,שמעון פרס ,  לכנס האו"ם למאבק במשבר האקלים בקופנהגן בסוף 2009 .  פרס התחייב אז ,  קבל עם ועולם ,  בשם ממשלת ישראל ועל דעתו של ראש הממשלה נתניהו ,  שישראל תפחית ב-20% את פליטות גזי החממה עד שנת 2020 .  קצרנו שם מחיאות כפיים ושבחים לרוב .
 הממשלה הכינה תכנית לאומית ,  תקצבה אותה בכשני מיליארד שקל הפרושים על פני עשור ,  ואפילו התחילה לבצעה .  עד היום ,  הממשלה תקצבה פרויקטים בלמעלה ממאה מיליון שקלים בכ-200 מפעלים הפולטים גזי חממה ,  התורמים להתחממות כדור הארץ .  ופתאום ,  במכה אחת - הכול פסק .  פרויקטים נסגרו מהיום להיום והשקעות של עשרות מיליונים ירדו לטמיון .
 משרד החוץ נזעק והזהיר שישראל מוציאה עצמה בהחלטה זו מהקהילה הבינלאומית ,  שאף מדינה לא העזה לעשות מעשה כה קיצוני .  אבל מה אכפת לנו מהעולם ?  הרי הוא נגדנו - אז שהתחממות כדור הארץ תחסל אותו .  לא נורא ..  .  כמה מרגש לשמוע את החזון של הנשיא אובמה ,  וכמה מדכא לשמוע מה החזון של נתניהו .
 אמת,יש לנו גירעון תקציבי .  אבל הדרך הטיפשית ביותר לטפל בגירעון היא באמצעות מכירת העתיד עבור ההווה .  אנחנו במו ידינו כורתים  ( תרתי משמע )  את הענף ,  שהילדים שלנו והנכדים שלנו יצטרכו לשבת עליו.זה המהלך הציני ביותר וחסר האחריות ביותר שהממשלה עושה בענייני תקציב המדינה .  היא טומנת את ראשה בחול ,  מפקירה בעיוורון הזועק לשמים את המאבק בחזית הסביבתית ,  ממש עורקת משדה הקרב ומצפה שהעולם ינצח בלעדינו .  אם כל המדינות ינהגו כמונו ,  ספק אם האנושות תשרוד את האסון האקלימי האורב מבר לפינה .
 אני מצפה שהכנסת תציל את כבודה של מדינת ישראל ולא תאפשר לנתניהו ולפיד לבצע את המהלך ההזוי - לסגור את התכנית ולבטל את התקציב .  למען עתיד ילדינו .
 הח"כ והשר לשעבר אופיר פז-פינס שימש יו"ר ועדת הפנים והגנת הסביבה של הכנסת
מעוניינים לפרסם מאמר במדור הדעות ?  כתבו לנו למייל op-ed@walla.net.il 

ביבי לא מבין מהו האיום האמיתי
בעוד אובמה משיק תכנית מהפכנית לצמצום פליטת גזי חממה ,  הקפיא נתניהו את התקצוב לנושא ,  בהחלטה שאין צינית ממנה .  אופיר פז-פינס קורא לכנסת למנוע מהממשלה לחולל אסון סביבתי

