התאגיד ,  השבת וחוק הלאום :  הכנסת חוזרת מפגרה למושב קיץ סוער
לאחר הפסקה של חודש וחצי ,  הכנסת תשוב היום לפעילות ותפתח את מושב הקיץ ,  כשעל שולחנה מונחות הצעות חוק נפיצות ,  בהן גורל תאגיד השידור הציבורי ,  פתיחת מרכולים בשבת והגדלת קצבת הנכים - כשברקע מרחף האיום התמידי להקדמת הבחירות
הכנסת תחזור היום  ( שני )  לפעילות סדירה ותפתח את מושב הקיץ אחרי חודש וחצי של פגרה ,  עם אווירה פוליטית נפיצה במיוחד .  הליך החקיקה לפיצול תאגיד השידור הציבורי ,  סוגיית השבת ומאבק הנכים הם רק חלק מהנושאים שיעמדו במרכז סדר היום של חברי הכנסת בשבועות הקרובים .  אלה גם עשויים לערער את יציבותה של הקואליציה ,  כאשר השאלה המרכזית שמרחפת באוויר - האם מושב הקיץ הוא האחרון לפני התפזרות הכנסת לקראת הקדמת הבחירות ? 
תפוח האדמה הלוהט ביותר שמתגלגל בימים אלה בקואליציה הוא חוק התאגיד ,  שצפוי לעבור ביום רביעי הקרוב בקריאה שניה ושלישית במליאה .  בוועדה המשותפת לוועדות הכנסת והכלכלה ,  שבראשה עומד יו"ר הקואליציה ח"כ ביטן  ( הליכוד )  ,  החלו אתמול לנהל דיונים על הצעת החוק לקראת אישור סופי ,  ולא מן הנמנע שעד אז יצוצו חילוקי דעות בין סיעות הקואליציה .
 מפלגת ישראל ביתנו הציבה אתמול רשימת דרישות משלה לתמיכה בחוק ,  בהן ייצוג עולים בתאגיד החדש והכפלת תקציב רדיו רק"ע .  ואולם ,  משלא קיבלה התחייבות לעגן דרישות אלה בחוק ,  נציגה ,  ח"כ רוברט אילטוב נטש את הדיונים .  גם האפשרות שעולה לא אחת בתקופה האחרונה מצד חברי כנסת בליכוד ,  שלפיה יש לדחות פעם נוספת את שידורי התאגיד ,  עלולה להצית מחדש את העימות עם שר האוצר משה כחלון שמתנגד לכך באופן נחרץ .  
יו"ר סיעת כולנו ח"כ רועי פולקמן הצהיר אתמול בוועדה כי אם ישנו משהו בלוח הזמנים , " לא יהיה חוק ".  המסר הזה מהדהד כששני הצדדים יודעים שיהיה קשה לעמוד בתאריכים הצפופים שנקבעו להשלמת המשימה .
 עוד בוואלה !  NEWS :  לצד גופת בעלה ,  המתינה שעות לחילוץ : " צלצלתי ,  סימסתי ,  כלום לא עבד"לה פן בנאום התבוסה : " על החזית הלאומית להמציא את עצמה מחדש"הערכה :  המשטרה תגבה עדות מאדלסון בביקורו בישראל בעוד שבועיים 
המשבר הפוליטי השני שיעסיק את הכנסת בשבועות הקרובים מגיע מכיוון המפלגות החרדיות .  לפי פסיקת בג"צ ,  164 מרכולים ייפתחו בשבת בתל אביב .  עם זאת ,  ש"ס ויהדות התורה דורשות לקדם חקיקה שבמסגרתה תבוטל ההחלטה ואף תמנע מקרים דומים בערים אחרות ,  כך ששר הפנים אריה דרעי יהיה חייב לאשר כל חוק עזר עירוני שאושר החל מינואר 2014 .  
בליכוד כבר הודיעו בעדינות כי הם מתנגדים .  זאת ,  מחשש שחוק כזה יצור אנטגוניזם ויוביל לנסיקה של יו"ר יש עתיד יאיר לפיד בסקרים ,  אך חלק מראשי המפלגות החרדיות ממשיכים להתעקש .  בשבוע האחרון הם קיימו שתי פגישות עם נתניהו ,  אך גם ההסכמות החלקיות שעליהן דיווחו לתקשורת עומדות בפני קשיים חקיקתיים ומשפטיים .  שני הצדדים מקווים כי בית המשפט ייעתר לבקשה לקיים דיון נוסף בעתירת הסוחרים ,  שההחלטה בה הובילה למשבר הפוליטי ,  בתקווה שהרכב שופטים מורחב ייתן החלטה טובה יותר עבורם .  
סוגיה נוספת ,  נפיצה לא פחות ,  המונחת לפני חברי הכנסת וכמעט במקביל לשולחנו של בג"ץ היא מעמדם של הרפורמים והקונסרבטיבים בכותל המערבי .  בעוד החלטת הממשלה מינואר 2016 נבלמה ,  ש"ס תדרוש במושב הקרוב לקדם את החוק המכונה  " חוק הכותל ",  שמטרתו להרחיק את הזרמים הלא אורתודוקסים מרחבת התפילה המרכזית ותהפוך את הרבנות הראשית לישראל לאחראית הבלעדית על המקום .
 כדי לא ליצור משבר עם יהדות ארצות הברית ,  נתניהו נמנע עד כה לקבל כל החלטה בנושא ,  אך לא מיהר לממש את השינויים בהחלטת הממשלה במטרה לא ליצור משבר עם הסיעות החרדיות .  שתי הצעות החוק ,  השבת והכותל ,  כבר מונחות על שולחן הכנסת ,  ובשלב זה השרים דרעי ,  ליצמן וח"כ משה גפני מצהירים כי לא יוותרו עליהן  אולם מבלי לאיים בפרישה .  
אחד המאבקים החברתיים הבולטים במושב הקרוב הוא מאבק הנכים .  מאבק שחברי כנסת רבים ינסו לגרוף עליו הון תקשורתי וצפוי לככב בשבועות הקרובים בכנסת .  המאבק הזה מתנהל בעיקר בין הליכוד לכולנו .  חברי הכנסת ביטן ומיקי זוהר ,  מרכז הקואליציה בוועדת הכספים ,  מעכבים בשבועות האחרונים את פניית האוצר להעברת עודפי תקציב של כעשרה מיליארד שקל מ-2016 ל-2017 עד שיעלו את קצבאות הנכים בכ-800 שקל בחודש ל-3,100 .  כחלון עצמו יעלה את קצבת הנכים בהדרגה ל-4,000 שקל בחודש .  מי שיושב בצד ורושם לעצמו הצלחה הוא ח"כ אילן גילאון  ( מרצ )  ,  שנאבק תקופה ארוכה על העלאת קצבאות הנכים .
 בנוסף על כך ,  יוזמתו של כחלון להגדלת נקודות זיכוי במס להורים עובדים במסגרת תוכנית  " נטו משפחה "  צפויה להגיע בקרוב לכנסת אחרי שאושרה בוועדת שרים .  ואולם ,  זו עלולה להיות מושפעת ממשברים פוליטיים אחרים ,  למשל ,  ממאבק הנכים ,  שכתוצאה ממנו עלולים חברי כנסת בליכוד לעכב גם את היוזמה הזו .  
מלבד הנושאים הפוליטיים המעוררים מחלוקת בתוך הקואליציה ,  לאופוזיציה תהיה גם לא מעט עבודה בסיכול הצעות חוק שנויות במחלוקת שיעלו על סדר היום .  חוק הלאום שאושר אתמול בוועדת שרים ,  חוק המואזין והצעות נוספות שצפויות לשוב במושב הקרוב ולעורר את החיכוכים מחדש .
 למרות הכל ,  את רוב תשומת הלב במערכת הפוליטית יתפוס בשבועות הקרובים ביקורו הצפוי והראשון של נשיא ארצות הברית דונלד טראמפ בישראל .  ראש הממשלה בנימין נתניהו הודיע אתמול בישיבת הממשלה כי מדינת ישראל תתכבד בעוד שבועיים לארח את טראמפ ורעייתו במסעו הראשון כנשיא ,  אך ספק אם נתניהו עצמו צופה את רשימת הדרישות שאיתה יבוא הנשיא החדש במטרה להניע תהליך מדיני .  שותפיו של נתניהו בממשלה הנוכחית ערים לכך ,  והם ,  אולי במחשבה שנתניהו יספק שוב רשימת תירוצים מרשימה ,  כבר החלו להתחמם על הקווים .  

התאגיד ,  השבת וחוק הלאום :  הכנסת חוזרת מפגרה למושב קיץ סוער
לאחר הפסקה של חודש וחצי ,  הכנסת תשוב היום לפעילות ותפתח את מושב הקיץ ,  כשעל שולחנה מונחות הצעות חוק נפיצות ,  בהן גורל תאגיד השידור הציבורי ,  פתיחת מרכולים בשבת והגדלת קצבת הנכים - כשברקע מרחף האיום התמידי להקדמת הבחירות

