עפיפונים קלילים עם השלכות כבדות :  המחדל שחשף את חוסר האונים של ישראל
עפיפוני התבערה המשוגרים מעזה לעבר שטחי העוטף כבר כילו שטח גדול פי שניים וחצי מזה שנשרף באסון הכרמל ,  אך צה"ל לא יתקוף בשל הרצון בהרגעה .  בינתיים אפשר לסכם :  להק עפיפוני יחיא סינוואר 1 ,  טייסת נתניהו 0
שבועות ארוכים אחרי תחילת מתקפת העפיפונים של חמאס ,  ישראל טרם מצאה לה מענה נאות ,  והשדות במערב הנגב ממשיכים להידלק .  ההצלחה עודדה את חמאס ,  ובוודאי גם ארגונים אחרים ויזמים עצמאיים ,  לשכלל את השיטה ולהוסיף לעפיפונים ולבלונים חומרי נפץ וכדוריות .  
לעניין הקליל של העפיפונים יש שתי משמעויות כבדות ,  הראשונה בהן מקומית-עזתית .  מאחר וישראל נכשלת בהתגוננות ,  היא נאלצת לתקוף ,  ויש לה הצדקה מלאה לעשות זאת .  השרופיפונים ,  עפיפוני התבערה ,  משוגרים לעבר שטחים אזרחיים למטרה אחת ויחידה ,  ללא תועלת צבאית - לגרום נזק .  הצתה נכללת ברשימת הפשעים החמורים ועונשה 20 שנות מאסר .  כדי למנוע אותה מותר לירות במציתים ובשולחיהם .
 הבעיה היא ההסלמה שצפויה לחולל תקיפה קטלנית של האחראים לעפיפונים .  היא מנוגדת לרצון הישראלי בהרגעה .  לכן ,  הכישלון ההגנתי עלול לגרום למערכה חדשה ומיותרת בעזה ,  כמהדורה חדשה של  " צוק איתן "  בעקבות הכישלון באיתור ,  מיטוט וחסימת המנהרות לפני ארבע שנים .
 עוד בוואלה !  NEWS:ברקע המשבר ההומניטרי ועפיפוני הנפץ :  הקבינט ידון מחר במצב בעזהשורת שריפות בעוטף עזה ;  צה"ל ירה לעבר חוליה שהכינה בלוני נפץהאלוף שהוריד גיליוטינה על חמאס עוזב את עזה - ומסמן את היעד הבא 
המשמעות השנייה היא כלל-ארצית ,  החובקת את כל החזיתות ובמיוחד את העורף .  בהזדמנות קרובה ,  או כאשר צה"ל יתכתש עם חיזבאללה ,  יימצא מי שישלח עפיפונים - בנוסף לרקטות שינחתו בהמוניהן - לשרוף שדות בצפון ובמרכז ,  כי ישראל נחשפה בחוסר אונים מול אמצעי ביתי פשוט ושווה לכל נפש זדונית .  
שמו של האחראי למחדל זה אינו סודי :  בנימין נתניהו .  הוא הרס את מערך הכיבוי האווירי והיה בכך לשותף במדיניות האדמה החרוכה של חמאס .  
מבקר המדינה כבר עסק פעם ופעמיים - והמצב החמור עכשיו משווע להחזיר אותו לביקורת מעקב - בבזבוז המרושל שנכרך בהקמת טייסת הכיבוי ,  כביכול יחידה מן המניין המתקראת טייסת 249 ,  לאחר השריפה בכרמל בדצמבר 2010 .  כדי להסיח את הדעת מאחריותו העליונה למצב אז הורה נתניהו לשפוך עשרות מיליוני שקלים על הקמת גוף שאינו מתאים למשימה ,  אך מצטלם היטב וצבעוני .  התוצאה ,  בינתיים היא להק עפיפוני יחיא סינוואר 1 ,  טייסת נתניהו 0 .  
השטחים הסמוכים לגדר עזה קלים לכיבוי הרבה יותר מיערות הכרמל ,  שם דילגו הלהבות מצמרת לצמרת ושילחו קליעים בוערים למרחקים ,  אך בגלל המחדלים כילו השריפות בדרום בחודש האחרון שטח גדול פי שניים וחצי מזה שנשרף באסון הכרמל .  בנגב ,  אמר בסוף השבוע טייס עתיר ניסיון בכיבוי ,  השריפות הן בעצימות נמוכה ;  קצף מכניע אותן בתוך דקות .  בגולן ,  שם ניצתו שדות באופן כמו-עפיפוני אחרי אימוני שריון ,  גברו הטייסים על האש בנקל , " כי זה רק קש ,  אין שם אנרגיה ".  הנגב הוא בעצם מגרש אימונים לכבאים .  מקומות התלקחותה של האש ידועים מראש ,  וכך גם משטר הרוחות ועיתוי ההצתות ,  הקשורים זה בזה .  והרי ניבוי הוא חצי כיבוי .  
אשר לחצי השני ,  חלק עיקרי במשימה - ולכן גם  " לוחמי אש "  הוא מונח נכון יותר מ"כבאים "  - אינו כיבוי הבעירה ,  אלא תיחומה ובלימת התפשטותה ,  עד שתגווע מאליה .  זה ניתן לביצוע ביצירת פרצות בשדות וברצועות של חומר מעכב בבעירה ,  בתיאום עם חיל האוויר המעפיל באותו מרחב ,  אך לא בהכרח באותן קומות ,  כלי טיס שונים ,  ועם היחידות הקרקעיות של נציבות הכיבוי וההצלה .  מה שלא נעשה לפני ההצתה ,  יכול עדיין להיעשות בגיחות הפצצה מדויקות ,  מיד לאחר נחיתת העפיפון .  
אלא שלכך נחוצים מטוסים דו-תכליתיים ,  קטנים וזריזים ,  המשמשים רוב ימות השנה לריסוס חומרי הדברה ושטייסיהם מנוסים בדיכוי שריפות .  ותיקי הטייסים המיומנים בחקלאות ובכבאות כאחת צברו יותר מ-25 אלף שעות טיסה ,  שוות ערך לכמעט שלוש שנים רצופות באוויר .  הם מרססים דרך שגרה את שדות מערב הנגב ,  וכהכרח למנוע ממזיקי תבואה לעבור את הגדר מערבה הם גם מתעלמים מההנחיות ומרססים קצת ממזרח לגדר ,  בשטח עזה .  אילו אפשרו להם להתמודד עם אש העפיפונים ,  מובטח שהיו משיגים תוצאות טובות ומהירות ,  כי הם נועזים עד כדי הרפתקנות וסיכון אישי ,  מנמיכים קרוב לגובה הלהבות ותוקפים אותן בסגנון מפציצי הצלילה של מלחמת העולם השנייה . 
" אילו ",  מפני שהמערכת שנתניהו בנה מעדיפה לחפות על מחדליה ,  ולהתכחש לסיבות לכישלון המתמשך .  טייסת 249 נכפתה בתחילה על חיל האוויר ,  שמפקדו עידו נחושתן לא העז לסרב לגחמה של שרה ובנימין נתניהו .  מח"א אחריו ,  אמיר אשל ,  הצליח לפני שנתיים להיפטר מהטייסת ולהעביר אותה למשטרה ,  שם שמחו להגדיל את הקיסרות האווירית ולתגבר את המסוקים והרחפנים .  
עכשיו יש למשטרה  " מערך אווירי "  בפיקוד גנרל ,  תת-ניצב ניר רוזנטל ,  הכפוף לטייס אחר ,  ראש אגף המבצעים ניצב אלון לבבי .  באחד מתפקידיו הקודמים היה לבבי דובר המשטרה ,  אך כדי להסביר את מחדלי המערך האווירי הוא זקוק לאישור הדוברת הנוכחית .  אישור כזה לא ניתן .  כנראה שבמשטרה מתקשים לתרץ את המצב המחפיר .  
טייסי הכיבוי של המשטרה אינם שוטרים .  הם שכירים של חברת הריסוס  " כימניר ",  המועסקים בכיבוי על ידי התאגיד הביטחוני  " אלביט ",  שבבעלותו המטוסים .  המדינה העניקה למבנה משולש זה מונופול על הכיבוי האווירי .  יחס טייס-מטוס ,  לטובת סבב רצוף של פעילות באסונות דוגמת הכרמל ,  הוא שניים וחצי .  רבים מהטייסים הם גמלאים של חיל האוויר ושל אל-על ,  מפקדים וקברניטים בדימוס .  ניסיונם העשיר בהטסת F-15 ללבנון ו-747 לניו יורק אינו מתורגם בנקל להפעלה יעילה של אייר-טרקטור בשריפות העפיפונים ,  כי שם נחוצים כישורים וכלי טיס אחרים .  
מותר היה לצפות שכהכנה לשעת חירום ולמתארים נוסח השדות סמוכי הגדר בעזה ,  יוקצה שבריר של המיליונים שהושקעו ב"אלביט "  בשמירת המוכנות של טייסי הריסוס של  " תלם ".  לכך נדרש מעט מאוד ,  רבבות שקלים לשנה ,  לרענון תקופתי של הטייסים בתרגולת הכיבוי ולאחסון חומר מעכב בעירה במנחת הדרומי קדמה ,  שבע דקות טיסה מעזה ,  ובמנחת הצפוני מגידו .  המשרד לביטחון הפנים סירב לתקצב כוננות זו ,  שהייתה מסוגלת לשנות קיצונית את תמונת המאבק בעפיפונים .  חלוקת התקציב :  אפס לטייסי הריסוס ,  הכל לטייסי ההיסוס .  
אחד הטייסים הממשיכים גם בימים אלה לרסס ואינו נקרא לכבות סיכם את המציאות המתסכלת ,  העלולה להסלים בגלל הסירוב היהיר להודות בטעות ולהשתמש בפתרון זמין ,  בשאלה שאינה צריכה תשובה : " היכן הצ'רצ'ילים במעילי הרוח ,  שהצטלמו בשריפות הקודמות ?  ".  

עפיפונים קלילים עם השלכות כבדות :  המחדל שחשף את חוסר האונים של ישראל
עפיפוני התבערה המשוגרים מעזה לעבר שטחי העוטף כבר כילו שטח גדול פי שניים וחצי מזה שנשרף באסון הכרמל ,  אך צה"ל לא יתקוף בשל הרצון בהרגעה .  בינתיים אפשר לסכם :  להק עפיפוני יחיא סינוואר 1 ,  טייסת נתניהו 0

