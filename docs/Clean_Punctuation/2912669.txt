התכנית הגדולה של נתניהו לבצר את שלטונו עוברת דרך כחלון
ראש הממשלה מעוניין להקים מפלגה לאומית גדולה ,  ובדרך אליה הוא צריך לזכות בלבו של שר האוצר ,  שעמו נפגש אתמול ללא תוצאות .  ח"כ חזן לומד על בשרו את חוקי הפריימריז המגוחכים .  וגם :  הקסם של הח"כית הצעירה מהליכוד
ראש הממשלה בנימין נתניהו זנח סופית את תכנית האחדות ,  ועבר לעבודות ביצורים שיבטיחו את יציבות שלטונו .  אתמול  ( חמישי )  בערב הוא נפגש בארבע עיניים עם שר האוצר משה כחלון בלשכת ראש הממשלה בירושלים .  יו"ר כולנו הוא איש המפתח בתכנית הגדולה של נתניהו ,  כיוון שבידיו המפתחות לשניים מהצעדים שמבקש נתניהו לקדם :  הראשון הוא העברת תקציב דו-שנתי כבר בקיץ הקרוב ,  והשני הוא הקמת מפלגה לאומית גדולה ,  מעין מפלגה רפובליקנית-ישראלית .  שני גורמים שונים שעודכנו בפרטי השיחה של ראש הממשלה ושר האוצר מסרו כי שני הנושאים הללו עלו אתמול לדיון בין השניים .  כחלון ,  ככל הידוע ,  עדיין לא זז מעמדתו ומסרב לשקול איחוד עם הליכוד תחת נתניהו ,  וזאת למרות סקר לא מחמיא כמו זה שפורסם אתמול ברדיו 103FM ומעניק לו חמישה מנדטים בלבד .  
אין לזלזל בניסיונותיו החוזרים ונשנים של נתניהו להקים מפלגת ימין אחת גדולה .  הוא משקיע בכך אנרגיות רבות .  את ההסבר לכך אפשר לראות בהודעתו מהשבוע שעבר ,  כי יחזיר לחיים את  " חוק המפלגה הגדולה ",  שייקבע כי ראש המפלגה שזכה למספר המנדטים הגדול ביותר ירכיב באופן אוטומטי את הממשלה .  כזכור ,  נתניהו דיבר על החוק ביום הראשון של מערכת הבחירות לפני כשנה ,  ומאז נעלמו עקבותיו .  חזרתו של החוק לדיונים בזמן שנתניהו מנסה להתאחד עם עוד סיעות היא מעניינת במיוחד ,  מאחר שהיא יוצרת את הרושם שיש כאן מהלך דו-שלבי :  להעביר את חוק המפלגה הגדולה ,  לצרף עוד מפלגה אחת לפחות לליכוד ,  להבטיח שהסיעה המאוחדת תהיה הגדולה בכנסת הבאה - וכך גם להבטיח קדנציה חמישית בבית ברחוב בלפור .  
לכל הטורים הקודמים בסיעת יחיד 
חוק נוסף ומשלים לעניין זה הוא זה שאמור לאפשר הצבעת ישראלים בחו"ל .  אלא בעוד שסיכויו של חוק זה להתקבל נמוכים יותר ,  חוק המפלגה הגדולה מקובל על חלק לא מבוטל מסיעות הבית .  למעשה ,  כשיו"ר האופוזיציה יצחק הרצוג התבקש להציג לנתניהו שאלה באותו עימות מאולתר בערוץ 2 ,  שבו הבטיח לשמור על  " נתניהו מאוחדת ",  השאלה הייתה : " האם אתה מתחייב לתמוך בחוק המפלגה הגדולה ?  ".  הרצוג ,  מבושם מסקרים שהבטיחו לו יתרון ,  היה מאוד מעוניין בחוק הזה שלושה ימים לפני הבחירות .  מעניין איך הוא וסיעתו יצביעו כעת .  
דוח מבקר המדינה שפורסם שלשום על התנהלות חברי הכנסת בבחירות המקדימות מוכיח כי החוק הקיים לגבי גיוס כספים בפריימריז אינו רלוונטי יותר ,  וכי יש צורך בחוק חדש .  מן הצד האחד ,  החוק קובע שורה ארוכה של תנאים מופרכים שעל המועמד לעמוד בהם .  מן הצד השני ,  רבות מהעבירות הנפוצות לא נחשבות פליליות .  וכך ,  חברי כנסת רבים עוברים במודע ובמתכוון עבירות בדרך ההתנהלות שלהם ,  כשהם לוקחים בחשבון שבסך הכול יושת עליהם קנס .  לעתים הם אף מגלמים את הקנס בהוצאות שלהם כאשר הם מתכננים את ההוצאות לקמפיין .  
כך יוצא שבאופן מעט מגוחך ,  שהאדם היחיד שעלול לעמוד לדין על התנהלותו בפריימריז ,  הוא חבר הכנסת אורן חזן מהליכוד ,  שהקמפיין שלו היה אחד הזולים ונאמד בכ-25 אלף שקל .  נכון ,  מסירת תצהיר שקר למבקר המדינה היא עבירה פלילית וייתכן מאוד שהקריירה של חזן תגיע לקיצה בעקבות זאת .  אבל מה לגבי שרים וחברי כנסת שמסתבכים באופן סדרתי עם המבקר תוך שהם עושים צחוק מהחוק ,  מפרסמים הודעה ש"יפיקו את הלקחים ",  וחוזרים לככב שוב בדוח הבא ?  
" החוק תוקן בשנת 2008 על ידי פרופסור מנחם בן ששון מהאוניברסיטה העברית ,  שקיבל את מקומו ברשימת קדימה על ידי אריאל שרון ",  מספר חבר כנסת ותיק שהתמודד בבחירות האחרונות בפריימריז . " בן ששון הוא איש מוכשר מאוד ,  אבל אין לו מושג מה זה פריימריז ואיך זה מתבצע .  החוק מנוסח בצורה לא הגיונית .  כשאתה מארגן הסעות לקלפיות ביום הבחירות ,  אתה נדרש אחר כך לומר את מי בדיוק הסעת ,  ומאיפה לאיפה .  הדברים האלה תלושים מהמציאות .  בפועל אתה פשוט קונה קופונים של דלק ונותן לפעילים שעושים הסעות .  אבל הדבר הזה נחשב לא תקין ",  מסביר אותו חבר כנסת .  הוא מוסיף עוד שורה של דוגמאות ,  בהן אחת אבסורדית במיוחד : " אין הגבלה לכמה מפלגות שונות אדם יכול לתרום ,  אבל אסור לו לתרום ליותר משלושה אנשים במפלגה .  למה ?  ככה .  בא אלי תורם ורוצה לתת כסף לקמפיין .  אני אמור לברר אתו אם אני הראשון שמקבל ממנו כסף או אולי השני ?  זה חסר היגיון ".  
לדברי חבר הכנסת , " מה שקורה זה שאנשים מנסים לתחמן את המערכת ונופלים על שטויות .  זה מה שקרה לחזן .  להבדיל מעמרי שרון ,  חזן לא קיבל יותר כספים ממה שמותר .  הוא פשוט אמר שההורים שלו שילמו על דברים והוא לא ידע מזה .  כשיהודה וינשטיין הואשם בהעסקה בניגוד לחוק של עובדת זרה הוא אמר 'לא ידעתי מזה ,  אשתי טיפלה בזה' ,  ויצא ללא כלום .  כנ"ל עם אהוד ברק .  אז למה כשחזן אומר את אותו הדבר האחריות כולה עליו ?  ". 
אבל עד שהחוק יתוקן ,  אם בכלל ,  נשארנו עם שאלת חזן .  בקואליציה מעריכים כי  " אין שום סיכוי שהוא יתפטר ",  ומזכירים כדוגמה את השר לשעבר שלמה בניזרי ,  שהמשיך לכהן בכנסת גם לאחר שהורשע בבית משפט ,  והתפטר רק לאחר שבית המשפט קבע כי במעשיו יש קלון .  צרפו לזה את עונש ההשעיה לחודש שקיבל השבוע חזן ,  ותקבלו ח"כ עם מעט מאוד מוטיבציה להיכנס למליאה ולהצביע .  בקואליציה של 61 חברי כנסת ,  זה נשמע כמו מתכון לאסון .  
מפלגת הליכוד כולה עוסקת זה חודש אך ורק בדבר אחד :  הבחירות ליו"ר מרכז הליכוד .  בסוף החודש ייערכו הבחירות ,  והבחישות בעיצומן .  מן הצד האחד ניצב השר חיים כץ ,  שנתמך על ידי גדעון סער ,  ישראל כץ ,  ועוד שרים ,  חברי כנסת ופעילים רבים וחזקים - וסיכויו לנצח נראים טובים .  מן הצד השני נמצא חבר הכנסת דודי אמסלם ,  מי שהיה המועמד המוביל עד לכניסתו של כץ למרוץ ,  ונאלץ להתמודד עם עריקה מסיבית של תומכים אך לא אומר נואש וממשיך להתמודד .  
התמיכה של ישראל כץ בשר חיים כץ במקום באמסלם נחשבת באזורים מסוימים של מזנון הח"כים לתנודה טקטונית שיש לשים אליה לב .  בתחילת הקדנציה נכתב רבות על כך שלישראל כץ יש למעשה סיעה עצמאית בתוך הליכוד שסרה למרותו ,  שכוללת את אמסלם ,  ז'קי לוי ,  דוד ביטן ואברהם נגוסה .  אלא שסכסוך בין שר התחבורה ויו"ר ועדת הפנים פירק את החבילה ופיצל את התומכים בין השניים .  כנקמה ,  מיהר אמסלם להגיש הצעת חוק שקובעת כי לא יופרטו מבחני הנהיגה - בניגוד מוחלט לרפורמה שמתכנן שר התחבורה ומקורבו עד לאחרונה .  
בין אמסלם וחיים כץ נמצא מועמד נוסף ,  צחי הנגבי .  היה מצופה מיו"ר הקואליציה שיצליח לגייס לפחות חבר סיעה בכיר אחד שיתמוך בו ,  אבל כזה טרם נמצא .  בכיר בליכוד מסביר כי זה לא קורה כיוון שגם הצעירים וגם הוותיקים רואים בו איום .  הנגבי שימש לפני עשור יו"ר מרכז הליכוד ועזב את התפקיד בטריקת דלת ,  אז ערק לקדימה .  כעת ,  מבחן הכוח המשמעותי שלו הוא להצליח להיבחר לאותו התפקיד ,  מהלך שעבור רבים בתנועה הוא בבחינת  " צלם בהיכל ".  לדברי אותו בכיר ,  חזרה של הנגבי לראשות מרכז הליכוד תאותת למעשה כי השטח הליכודי מחל לו על תקופת הגלות בקדימה ,  ובחר להציב אותו בקדמת הבמה ,  בשורה אחת עם שרים כמו גלעד ארדן ,  סילבן שלום וישראל כץ .  ואת זה לרבים בליכוד יש אינטרס למנוע .  
חברת הכנסת שרן השכל  ( הליכוד )  פרסמה ביום רביעי השבוע ,  שעה לפני ההצבעה בכנסת על חוק האוטיסטים ,  הודעה ארוכה ומנומקת ,  באורך של 382 מילה ,  ובה הסבירה מדוע תתנגד לחוק .  את ההודעה חתמה במלים : " לאחר שלמדתי את הצעת החוק ואת השלכותיה ,  ולאחר שקיבלתי הסברים משר הרווחה ,  מנציגים של ועד ההורים ,  ומעשרות פונים  ( תומכים ומתנגדים )  שיצרו איתי קשר ,  החלטתי להתנגד להצעת החוק ".  
כעבור שעה ,  הוקוס פוקוס ,  היא הצביעה בעד .  בתגובה לצעד התמוה ,  מסרה השכל : " יש עתיד הודיעו שיצמידו את ההצעה להצעת חוק ממשלתית והסכימו כי יעשו שינויים מהותיים בחוק ולכן תמכתי בהעברתו .  כל עוד הנוסח החדש והשינויים לא יפגעו בהצעת החוק הממשלתי ויעלו בקנה אחד עם טובתם של כלל בעלי המוגבלויות  אתמוך ".  

התכנית הגדולה של נתניהו לבצר את שלטונו עוברת דרך כחלון
ראש הממשלה מעוניין להקים מפלגה לאומית גדולה ,  ובדרך אליה הוא צריך לזכות בלבו של שר האוצר ,  שעמו נפגש אתמול ללא תוצאות .  ח"כ חזן לומד על בשרו את חוקי הפריימריז המגוחכים .  וגם :  הקסם של הח"כית הצעירה מהליכוד

