מיטשל : " ניתן לסיים את המו"מ בתוך שנתיים "
 השליח האמריקאי ,  שצפוי להגיע לסבב שיחות נוסף במזה"ת ,  אופטימי לגבי האפשרות שיחודש המו"מ בין ישראל לפלסטינים .  לדבריו ,  במקביל אפשר גם להתקדם בערוץ הישראלי-סורי
ג'ורג' מיטשל ,  שליח ארצות הברית למזרח התיכון ,  אמר כי המשא ומתן בין ישראל לפלסטינים יכול להסתיים בתוך שנתיים או אפילו קודם לכן .  בראיון לערוץ הטלוויזיה האמריקאי PBS סיפר מיטשל כי הוא מתכנן לחזור לאזור במהלך הימים הקרובים והביע תקווה להביא להתקדמות בהיבטים הפוליטיים ,  ביטחוניים וכלכליים של תהליך השלום .
" אנו חושבים שניתן לסיים את המשא ומתן תוך שנתיים ממועד תחילתו ",  אמר . " באופן אישי אני חושב שניתן לסיים השיחות בתקופה קצרה יותר ",  המשיך .  מיטשל הוסיף ,  כי אפשר להתקדם בערוץ הישראלי סורי במקביל לשיחות עם הפלסטינים .
 ביום שני אמר ראש הממשלה בנימין נתניהו כי הוא קרא לחידוש המשא ומתן עם הפלסטינים ללא תנאים מוקדמים מאז כינון הממשלה . " אני מאמין שהמשא ומתן על עצם הכניסה למשא ומתן עיכב אותנו די והותר .  בשבועות האחרונים אני מתרשם שיש שינוי מסוים באווירה .  אני מקווה שקיימת הבשלה שתאפשר את הנעת התהליך המדיני .  אנחנו רציניים בכוונתנו להגיע להסדר שלום ",  אמר נתניהו .  
באותו היום נועד יושב ראש הרשות הפלסטינית אבו מאזן עם נשיא מצרים חוסני מובארק בשארם א-שייח' .  מובארק עדכן את אבו מאזן ברעיונות שהציג בפניו ראש הממשלה בנימין נתניהו בפגישתם בשבוע שעבר בקהיר בכל הנוגע לחידוש תהליך השלום בין ישראל לפלסטינים .  
דוברו של אבו מאזן ,  נביל אבו רודיינה ,  נשא דברים לפני הפגישה ואמר כי  " העולם הערבי והרשות הפלסטינית אינם מרוצים מהקיפאון בתהליך השלום .  זוהי הסיבה למעשה לביקורו של אבו מאזן במצרים ובמספר מדינות נוספות לאחר מכן .  אנו פועלים לנסח רעיונות במטרה ליצור אווירה לחידוש המשא ומתן עם האמריקאים ואווירה שתגרום לישראל לשוב למגעים ". 

מיטשל : " ניתן לסיים את המו"מ בתוך שנתיים "
 השליח האמריקאי ,  שצפוי להגיע לסבב שיחות נוסף במזה"ת ,  אופטימי לגבי האפשרות שיחודש המו"מ בין ישראל לפלסטינים .  לדבריו ,  במקביל אפשר גם להתקדם בערוץ הישראלי-סורי

