נתניהו שוקל להיעדר מפסגת הגרעין בארה"ב
בשבוע הבא תתקיים בוושינגטון הוועידה הבינ"ל לביטחון גרעיני שמארגן הנשיא אובמה .  בלשכת נתניהו מבהירים כי רה"מ שוקל להיעדר מהוועידה עקב אירועי יום השואה ולא בגלל חשש מלחץ אמריקאי נוסף
ראש הממשלה בנימין נתניהו שוקל להיעדר מוועידת הגרעין בוושינגטון ,  שאותה מוביל נשיא ארצות הברית ברק אובמה .  הוועידה תתקיים במהלך השבוע הבא .  בלשכת ראש הממשלה טענו הבוקר  ( ראשון )  כי נתניהו לא שוקל להיעדר מהוועידה בגלל חשש מעימות נוסף עם אובמה על רקע רשימת דרישותיו מישראל ,  אלא בגלל התנגשות עם לוחות זמנים .  
בלשכת נתניהו הסבירו ,  כי ראש הממשלה נתן אישור עקרוני להגעתו כבר לפני כחודש ,  אלא שמאז הגיעו לוחות הזמנים של אירועי יום הזיכרון לשואה ולגבורה והתברר שאלה חופפים עם ועידת הגרעין . " יש בעיה בחפיפה של לוחות הזמנים והיא תפתר אחרי החג ",  נמסר מהלשכה . " ראש הממשלה לא יכול להיעדר מאירועי יום הזיכרון לשואה ולגבורה וצריך לבדוק אחרי החג אם יש טעם לצאת לארצות הברית בסיום האירועים ".  נכון לעכשיו עדיין לא ברור אם ראש הממשלה ייצא לוועידת הגרעין באיחור או שכלל לא ייצא .
 לוועידה הוזמנו כ-40 ראשי מדינות ,  ורובם כבר הודיעו שישתתפו .  נשיא סין ,  הו ג'ינטאו ,  הודיע אף הוא כי ישתתף בוועידה הבינלאומית המיוחדת ,  בה ידונו במדיניות הגרעין בעולם בכלל ,  ובמזרח התיכון בפרט .  מטרת הוועידה היא לגבש עקרונות לצמצום הנשק הגרעיני ,  לפי מתווה ההסכם האחרון בין רוסיה לארה"ב ,  ולצמצם את תפוצת החומרים הגרעיניים .  
כחודש לאחר מכן תתכנס בניו יורק ועידה בינלאומית גדולה יותר ,  בה ייבחנו דרכים לנסח הסכם חדש לצמצום הנשק הגרעיני ,  שיחליף או יעדכן את האמנה הבינלאומית למניעת הפצת נשק גרעיני  ( NPT )  .  ישראל צפוייה להשתתף בוועידה זו ,  אף שאינה חתומה על האמנה .
 
נתניהו שוקל להיעדר מפסגת הגרעין בארה"ב
בשבוע הבא תתקיים בוושינגטון הוועידה הבינ"ל לביטחון גרעיני שמארגן הנשיא אובמה .  בלשכת נתניהו מבהירים כי רה"מ שוקל להיעדר מהוועידה עקב אירועי יום השואה ולא בגלל חשש מלחץ אמריקאי נוסף

