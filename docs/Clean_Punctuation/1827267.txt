פחות מחצי אחוז :  המהפך השלישי
בחירות המוכרעות על ידי  " קולות החיילים "  אפיינו את ישראל במשך 20 שנה ,  בין 1981 ל-2001 .  ב-1981 זכה הליכוד ב-48 מנדטים ,  המערך זכה ב-47 ,  והוקמה קואליציה בראשות מנחם בגין ,  על חודו של קול ,  תוך תשלום כבד מאוד למפלגות הדתיות .  ב-1984 זכה המערך ב-44 מנדטים והליכוד ב-41 ,  אבל המפלגות נאלצו לחבור זו לזו בממשלת אחדות לאומית .  ב-1988 זכה הליכוד ב-40 מנדטים והעבודה ב-39 ,  ושוב הוקמה ממשלת אחדות .  ניצחון העבודה בראשות רבין ב-1992 היה מרשים  ( 44 מנדטים לעבודה ו-32 לליכוד )  ,  אך הפער בין גוש השמאל לגוש הימין היה קטן מאוד ,  וגם הקואליציה שהקים רבין הייתה צרה מאוד .
 התיקו הפוליטי והתלות בח"כים העורקים ממפלגה למפלגה כדי לאפשר הרכבת ממשלה אחרת ,  גרמו למחשבות באשר לשינוי שיטת הבחירות ,  כך שתובטח היציבות ,  גם על חשבון הייצוג המדויק של כל הדעות בציבור הרחב .
 יתרונן הגדול של הבחירות היחסיות הוא בכך שהן מחדדות את הוויכוח הערכי בין המפלגות ,  ומדגישות את התפיסות האידיאולוגיות ולא את האישים המייצגים אותן .  הן גם מאפשרות לכל זרם פוליטי לבוא לידי ביטוי ,  ומקטינות את תסכול המיעוטים על שאינם מסוגלים להתבטא ולהשפיע .
 הרעיון שזכה לתמיכה גוברת בסוף שנות ה-80 היה בחירה ישירה לראשות הממשלה ,  לצד המשך בחירות יחסיות לכנסת .  התקווה הייתה שבכך תקטן מאוד התלות במפלגות הקטנות .
 ואז החלה מלחמת עולם פוליטית .  הליכוד התנגד מאוד לבחירה הישירה .  במפלגת העבודה מצאו את עצמם שני מנהיגיה-יריביה ,  פרס ורבין ,  באורח תקדימי ממש ,  באותו צד של המתרס .  פרס העריך כי הבחירה הישירה תאפשר לבוחרים חרדים וערבים ,  שלא יצביעו עבור העבודה ,  לתמוך במועמד מטעמה .
 ההצבעה התקיימה ב-14 באפריל 1992 .  עד לרגע האחרון לא היה ברור כיצד יצביעו ח"כים מסוימים ,  ואחת ההערכות הייתה שהתוצאה תהיה תיקו ,  והחוק ייפול .  כאשר הגיעה ההערכה זו לבנימין נתניהו ,  הוא החליט לשבור את המשמעת הסיעתית .  התוצאה הייתה 57 בעד בחירה ישירה ו-56 נגד .  החוק לא היה אמור להתממש בבחירות 1992 ,  אלא באלו שלאחריהן .
 סערת הרוחות הייתה גדולה .  בליכוד היה כעס רב על נתניהו ,  שבאצבעו גרם לשינוי השיטה .  אני הצטערתי מאוד שלא עשיתי מעשה דומה לשלו ,  משום שאילו הייתי מצביע לפי עמדתי ולא לפי המשמעת הסיעתית ,  הייתי יכול להפיל את החוק .
 המשך המעשה מדהים אך אינו בדיוני .  לפני 15 שנים ,  ב-29 במאי 1996 נערכו בחירות .  רצח רבין העניק למפלגת העבודה בראשות פרס פער אדיר על פני הליכוד בראשות נתניהו ,  אך הפער הצטמצם ובבחירות ניצח נתניהו .  העבודה זכתה ב-34 מנדטים והליכוד ב-32 מנדטים בלבד .  החוק הוכח ככישלון .  חברי כנסת ממפלגות שונות התגייסו לבטלו .  עם הקמת ממשלת שרון הוחזרה השיטה הקודמת .
 ניצחונו של נתניהו היה המהפך הפוליטי השלישי בישראל .  עבורי היה זה מות הסיכוי להסדר קבע במועד שהובטח בהסכם אוסלו .  אני מניח שעבור אחרים היה זה שחרור מתהליך מדיני שהם ראו בו טעות קשה .  כך או כך ,  ניצחון זה לא היה מושג אלמלא טעתה מפלגת העבודה לתמוך בשינוי השיטה ,  או אלמלא שבר נתניהו את המשמעת הסיעתית .
 
פחות מחצי אחוז :  המהפך השלישי
nan
