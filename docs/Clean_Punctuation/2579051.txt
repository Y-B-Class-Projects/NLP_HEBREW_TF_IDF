הירי פסק :  הפסקת אש בלתי-רשמית בין ישראל לחמאס בתוקף
אתמול בערב דווח כי ישראל וחמאס הגיעו להסכמה בתיווך מצרי כי שני הצדדים ינצרו את האש ,  ולאורך הלילה אכן לא נורו רקטות ,  וצה"ל לא תקף בעזה .  הלימודים אמורים לשוב לסדרם
סבב האלימות בדרום נגמר ,  לא-רשמית :  לאחר שאתמול  ( רביעי )  בשעות הערב דווח שחמאס פנה לישראל דרך מצרים כדי להגיע להפסקת אש ,  נראה כי הגיעו הצדדים להסכמה בלתי פורמלית על נצירת האש ,  שנענתה בשקט גם מהצד השני .  תושבי הדרום ,  כמו גם תושבי עזה ,  עברו לילה ללא ירי רקטות לעבר ישראל מחד ,  או תקיפות צה"ל ברצועה מאידך .  במקביל ,  הלימודים ביישובי הדרום חוזרים היום לסדרם ,  לאחר שאתמול לא התקיימו בשל החשש מהירי .
 אתמול אמר גורם פלסטיני לאתר  " אל-קודס "  כי  " שני הצדדים יפסיקו בצורה הדרגתית את מתקפותיהם מבלי להכריז בצורה רשמית על הסכם להפסקת אש ".  הגורם אמר עוד כי הן ישראל והן הפלגים החמושים ברצועת עזה  " אינם מעוניינים בהסלמה ".  לדבריו ,  ישראל היא זו שהחלה במתקפותיה נגד חמושים בעזה כשחיסלה ראשונה פעילים בזרוע הצבאית של חמאס . " פלגי ההתנגדות מילאו את חובתם כשהגיבו על כך .  כך חלה ההסלמה .  כל הצדדים מעוניינים להפסיק את ההתקפות ולהשיב את השקט ",  אמר .
 אתמול פנו בכירים בחמאס למצרים בבקשה להתערב ולהביא להפסקת אש עם ישראל .  בארגון הבינו מדבריו של שר הביטחון ,  אהוד ברק ,  כי ישראל נערכת לאפשרות של מתקפה רחבה מהאוויר שתביא לפגיעה ביעדי הארגון עוד אתמול בלילה ,  ובעקבות כך פנה לגורמים במשטר הנשיא מצרי ,  מוחמד מורסי ,  למנוע הסלמה . " אם ישראל לא תגיב לרקטות ,  נפסיק את הירי ",  אמרו בחמאס .  
נשיא מצרים מוחמד מורסי אמר אמש כי ארצו לא תסכים למתקפה על הפלסטינים . " לא נוכל להרשות התקפה על העם הפלסטיני ,  ובשום פנים ואופן לא נסכים לכך שמישהו יטיל מצור על העם הפלסטיני .  נמשיך לסייע לעם הפלסטיני ולהעניק לו מזון ,  אוכל ולבוש ".  לדברי מורסי , " דמם של הפלסטינים הוא הדם שלנו .  החיים שלהם הם החיים שלנו .  אנו נמצאים באותה סירה עם הפלסטינים ,  אך זה לא אומר שאנו מכריזים מלחמה על מישהו ". 
במערכת הביטחון המתינו להתחייבות פומבית של חמאס ,  אולם גורם ביטחוני מסר כי  " אם חמאס יפסיק הירי לעבר ישראל ,  זו תשקול את צעדיה ",  וכך אכן ארע .  בישראל העריכו שחמאס לא מעוניין בהסלמה ורצה להפסיק את שיגור הרקטות ,  שהחל אתמול .  עם זאת ,  טענו גורמים בכירים במערכת הביטחון ,  הג'יהאד האיסלמי הוא זה שאינו מעוניין בשקט ודורש מחמאס להמשיך בשיגור הרקטות ,  אך גם זה הפסיק את הירי .
 עם זאת ,  במקביל לדיווח על הודעת חמאס ,  ועדות ההתנגדות העממית הכריזו כי לא עודכנו על שום הפסקת אש צפויה עם ישראל .  אבו מוג'אהד ,  דובר הזרוע הצבאית של ועדות ההתנגדות ,  אמר לסוכנות הידיעות הפלסטינית 'מען' : " לא קיבלנו שום מידע על הפסקת אש עם ישראל .  כל הסלמה מצד ישראל תיענה בתגובה מיידית מצדנו .  אנו מחויבים להגיב על כל מתקפה נגד עמנו הפלסטיני ".  עם זאת ,  כאמור ,  לא נורו רקטות לעבר ישראל .  
גורם ביטחוני בכיר אמר מוקדם יותר בשיחה עם וואלה !  חדשות כי  " בשבוע האחרון חוסלו 20 פלסטינים ברצועת עזה מתקיפות שונות של צה"ל ,  שמונה מתוכם ביממה האחרונה ,  ובהם חמישה אנשי חמאס ".  הגורם העריך כי חג הקרבן המצוין בימים הקרובים עשוי להוות גורם מרסן להמשך שיגורי הרקטות ,  שכן בחמאס רוצים לאפשר שקט כדי לחגוג את החג ברצועה .  
אתמול נורו כ-60 רקטות מרצועת עזה לעבר יישובי עוטף עזה ,  בסבב ההסלמה האחרון בדרום .  לאחר הפוגה של כמה שעות ,  נורו בשעות הצהריים עשר רקטות נוספות לעבר המועצה האזורית חוף אשקלון .  כל הרקטות התפוצצו בשטחים פתוחים .  איש לא נפגע ,  אולם נזק נגרם לחממה ושריפה פרצה בשטח המועצה .  מערכת  " כיפת ברזל "  הצליחה ליירט רקטה אחת מעל העיר אשקלון .  טרם הנפילות נשמעו התרעות ביישובים באזור .  כוחות הביטחון פתחו בפעולות לאיתור הנפילות .  
על רקע המשך הירי מרצועת עזה ,  הודיע ראש הממשלה בנימין נתניהו כי החליט להשלים את המיגון ביישובי עוטף עזה ,  הממוקמים בטווח של ארבעה וחצי עד שבעה קילומטרים מגבול הרצועה .  ביישובים בטווח זה מוגנו עד כה רק מוסדות חינוך ,  ומדובר בכ-1,700 בתי אב שימוגנו מעתה .  נתניהו ,  שסייר בסוללת כיפת ברזל ליד אשקלון ,  אמר כי  " אנחנו לא בחרנו בהסלמה הזאת ולא יזמנו אותה ,  אבל אם היא תימשך אנחנו ערוכים לפעולה הרבה יותר נרחבת ועמוקה .  בכל מקרה נמשיך בסיכול המונע .  מי שמתכוון לפגוע באזרחי ישראל צריך לדעת שדמו בראשו ".  למרות ירי הרקטות אתמול ,  הלימודים יתקיימו היום כסדרם בבמוסדות החינוך בשטח המועצות האזוריות אשכול ושער הנגב .  
נתניהו הודיע כי החליט לקבל את המלצתם המשותפת של שר הביטחון והשר להגנת העורף להשלים את ההגנה ביישובי האזור . " כידוע לכם ,  אנחנו ממוגנים למרחב של עד ארבעה קילומטרים וחצי מגבול רצועת עזה ,  ואנחנו ממוגנים מטווח של שבעה קילומטרים בעזרת כיפות ברזל ,  כמו אלה שאתם רואים מאחוריי ,  שפועלות בצורה מעולה ",  אמר נתניהו .  הוא הסביר כי  " בתפר שבין ארבעה קילומטרים וחצי של מיגון מלא ושבעה קילומטרים של כיפות ברזל יש מרחב שרק מוסדות החינוך מוגנים בו ,  ואני החלטתי היום אחרי עבודת מטה שהוגשה לי ,  לאמץ את המיגון הזה .  בכך נשלים את הגנת תושבי הדרום ". 
הירי נמשך :  מטח רקטות נוסף נורה לעבר עוטף עזה 

הירי פסק :  הפסקת אש בלתי-רשמית בין ישראל לחמאס בתוקף
אתמול בערב דווח כי ישראל וחמאס הגיעו להסכמה בתיווך מצרי כי שני הצדדים ינצרו את האש ,  ולאורך הלילה אכן לא נורו רקטות ,  וצה"ל לא תקף בעזה .  הלימודים אמורים לשוב לסדרם

