מה לנתניהו ולפסטיבל הסרטים באילת ? 
הממשלה צפויה להשקיע 20 מיליון שקל בפסטיבל סרטים בינ"ל חדש באילת ,  בהפקת איש העסקים יורם גלובוס ,  חברו של רה"מ .  מנהלת הפסטיבל בחיפה : " עדיף להשקיע בפסטיבלים הקיימים "
 המדינה הביעה נכונות עקרונית להשקיע עשרים מיליון שקלים בהקמת פסטיבל סרטים בינלאומי חדש באילת ,  שיפעל בנוסף לפסטיבלים הקיימים כבר בירושלים ובחיפה .  כך נחשף היום  ( רביעי )  בתכנית  " הכל דיבורים "  ברשת ב' .  לפי הדיווח ,  ליוזמה שותפים המפיק ואיש העסקים יורם גלובוס ,  ידידו הקרוב של ראש הממשלה בנימין נתניהו ,  והמוזיקאי קובי אושרת .  
אושרת דיבר היום בתוכנית ,  ואמר כי חמישה משרדי ממשלה צפויים להשקיע במיזם ,  ביניהם משרדי החוץ ,  התרבות ,  התעשייה התיירות ופיתוח הנגב והגליל .  כמו כן ,  אמר אושרת כי לפי הצפי הם יגייסו סכום דומה מחסויות ומתרומות .  הכוונה היא שהפסטיבל יתחיל לפעול בסתיו בעוד שנה ,  לאחר שמספר מלונות בעיר יכשירו אולמות הקרנה בהם יוכל הפסטיבל להשתמש .  באילת קיים כיום רק בית קולנוע אחד ,  בבעלותו של יורם גלובוס עצמו .  
פסטיבלי הקולנוע הבינלאומיים הפועלים כבר בחיפה ובירושלים מקבלים סיוע ממשלתי שאינו עולה על 750,000 שקל .  המנהלת והמייסדת של פסטיבל הסרטים בחיפה פנינה בלייר אמרה בתוכנית כי רק לאחר שנתיים של פעילות יכול פסטיבל לפנות לקבלת סיוע ממשלתי .  בלייר ביקרה את החלטת משרדי הממשלה ואמר כי  " אין עודף תקציב במדינת ישראל ,  ומוטב להשקיע יותר בפסטיבלים הקיימים על מנת לשמור על איכותם ". 
בלייר הוסיפה כי ראוי שהפסטיבל יוכיח את עצמו קודם ורק אז יפנה לקבלת תמיכה ממשלתית .  מנהל פסטיבל הסרטים הבינלאומי בירושלים ,  אילן דה פריס ,  הוסיף כי הפסטיבל הירושלמי זקוק במיוחד לסיוע של המדינה ,  וכי היו תקופות שבשל המצב הביטחוני נקלע הפסטיבל לקשיים .  
שר התיירות סטס מסז'ניקוב אמר בתוכנית כי מטרת משרדו בפיתוח המיזם היא העלאת קרנה של אילת כעיר תיירות ,  והבאת עוד כמיליון תיירים לעיר הדרומית .  הוא דחה בתוקף את הטענה כי יורם גלובוס נהנה מעדיפות בשל העובדה שהוא ידיד אישי קרוב של ראש הממשלה בנימין נתניהו ורעייתו .  מסז'ניקוב הביע תרעומת על הביקורת של מנהלי הפסטיבלים בחיפה ובי"ם שאינם 'מפרגנים' למיזם החדש .
 
מה לנתניהו ולפסטיבל הסרטים באילת ? 
הממשלה צפויה להשקיע 20 מיליון שקל בפסטיבל סרטים בינ"ל חדש באילת ,  בהפקת איש העסקים יורם גלובוס ,  חברו של רה"מ .  מנהלת הפסטיבל בחיפה : " עדיף להשקיע בפסטיבלים הקיימים "
 
