 " החרם האקדמי לא משפיע על המחקר בישראל "
 דוח מרכז המחקר והמידע בכנסת מראה כי האקדמיה לא נפגעה מהותית ,  אולם מעלה חשש מפגיעה תדמיתית ומהאפשרות שיצטרפו גופים נוספים לחרם .  ומי השרים שלא הוזמנו לדיון בנושא ? 
 ( צפו :  נתניהו מתייחס לאפשרות של חרם כלכלי על ישראל ,  בתחילת החודש )  
היוזמות השונות בעולם לחרם על האקדמיה בישראל אין כרגע השפעה מהותית - כך עולה מדוח של מרכז המחקר והמידע בכנסת ,  שהוצג בוועדת המדע והטכנולוגיה בכנסת .  על פי הדוח ,  שמסתמך בין השאר על משרד החוץ ועל שיתופי הפעולה המחקריים שמקיימת ישראל כיום , " להכרזות החרם אין בשלב זה השפעה מעשית על המחקר האקדמי בישראל ". 
עם זאת ,  לא הכול ורוד .  השפעות דרסטיות על המחקר אמנם לא צפויות ,  אולם שתי השלכות אחרות בהחלט על הפרק : " פגיעה תדמיתית באקדמיה ובמדינת ישראל ",  ו"ריבוי הקולות הקוראים לחרם ושוללים את הלגיטימציה של ישראל ".  בתגובה לפניית מחברי הדוח ,  ציינו בקרן הלאומית למדע כי  " השפעת החרם של גופים אמריקניים על פעילותה היא בשלב זה שולית ואחוז ההיענות של המדענים בארצות הברית ובאירופה ,  אליהם הקרן פונה לצורך קבלת סיוע בהערכת הצעות מחקר ,  היא סבירה ". 
עוד על החשש מחרם אירופי:בנקים גדולים באירופה : " נחרים בנקים בישראל בגלל ההתנחלויות"חרם ?  לשגרירות דנמרק חשבון בבנק הפועליםארה"ב :  קרי מתנגד לחרם על ישראל ,  מסלפים את דבריו 
גם מנכ"ל הקרן הדו לאומית למחקר מדעי ארה"ב ישראל  ( BSF )  ציין כי להכרזת האגודה ללימודים אמריקניים אין בינתיים משמעות לעבודת הקרן וכן כי הם אינם צופים השלכות ארוכות טווח להחלטה זו .  עוד הוא ציין ,  כי על אף שמדי פעם הקרן מקבלת סירוב לפניותיה על רקע פוליטי מצד גורמים בארה"ב ובאירופה - מדובר במקרים בודדים , " בטלים בשישים ",  ושהינם חסרי השפעה על עבודת הקרן .
 הדוח מגיע על רקע נסיונות להטיל חרם אקדמי על ישראל .  אחד מהם היה בחודש שעבר ,  אז החליטה האגודה ללימודים אמריקניים  ( ASA )  ,  על תמיכה בחרם אקדמי על עמיתים ישראלים ועל אוניברסיטאות ישראליות .  מדובר בגוף המאגד בתוכו כמעט 5,000 פרופסורים אמריקנים ,  והוא הארגון הגדול ביותר בארצות הברית שתמך במהלך מסוג זה .  אלא שניסיון זה נתקל בהתנגדות חריפה מצד כמאה אוניברסיטאות בארה"ב ,  שהודיעו כי הן מתנגדות בתוקף לחרם האקדמי על ישראל .  במקביל ,  לאחרונה נפגש שר המדע פרי עם מקבילו הבריטי ועם ראש ממשלת בריטניה ודן עמם בנושא .  בפגישה סוכם על שיתוף פעולה מלא במאבק נגד החרמות בבריטניה .
 גם תכנית המחקר  " אופק 2020 ",  נושא הדיון שיתקיים הבוקר ,  היא סמל למקרה שבו הצליחה ישראל ,  במאמץ של השרים לבני ,  פרי ובנט לסכל את בידודה של ישראל משיתוף הפעולה המדעי היוקרתי .  במסגרת תכנית המחקר ישראל אמורה לשלם דמי השתתפות של מיליארד יורו במשך 7 שנים ,  ולזכות למענקי מחקר של כ-1.5 מיליארד יורו .  למרות הממצאים של הדוח ,  יו"ר ועדת המדע של הכנסת ,  יעקב גפני  ( יהדות התורה )  ,  אמר לוואלה !  חדשות כי  " לחרם יש השפעה ממשית על האקדמיה ובוודאי מעבר לקו הירוק ".  לדבריו , " המדינה חייבת לעשות מה שניתן נגד התופעה ,  ולדעתי מרכז המחקר והמידע לא התכוון שאין כל השפעה לחרם ".  
בתוך כך ,  נדמה שהטיפול באיומי החרם הופך למאבק כוח בין שרי הממשלה .  אמש כינס ראש הממשלה בנימין נתניהו דיון שרים בנושא ,  אך שני ראשי מפלגות שהיו אמורים להשתתף בו ,  גילו כי הם אינם מוזמנים .  מדובר בשרת המשפטים ציפי לבני ובשר האוצר יאיר לפיד .  בדיון השתתפו אך ורק שר החוץ ויו"ר ישראל ביתנו אביגדור ליברמן ,  שר הכלכלה ויו"ר הבית היהודי נפתלי בנט ,  והשר לעניינים אסטרטגיים ,  יובל שטייניץ .  
ישיבת השרים בנושא החרם האירופי הייתה אמורה להתקיים כבר לפני כשבוע וחצי ,  אך היא נדחתה בשל המשבר הפוליטי בין ראש הממשלה נתניהו לשר בנט ,  שהתפתח בעקבות הצעתו של נתניהו להשאיר מתנחלים בבתיהם לאחר הקמת המדינה הפלסטינית .  לדיון המקורי הוזמנו גם השרים לבני ולפיד ,  אך אמש שמם הושמט מרשימת המוזמנים לפגישה עם ראש הממשלה .  לא ברור מה מנע את הזמנתם של שר האוצר ,  אחד האנשים הרלוונטיים ביותר לעניין החרם הכלכלי על ישראל ,  והשרה הממונה על המשא ומתן עם הפלסטינים ,  לישיבה .
 בלשכותיהם של לבני ולפיד סירבו להתייחס לסיבות בגינן בוטל הזימון שלהם ,  וכך גם בלשכת ראש הממשלה ,  ובלשכות השרים שטייניץ ,  בנט וליברמן .  עם זאת ,  יש לציין כי בין השר שטייניץ ובין השר לפיד שוררת מתיחות מתמשכת ,  שהגיעה לשיאה לפני כמה חודשים ,  אז דרש שר האוצר מקודמו בתפקיד לעזוב ישיבה של הקבינט המדיני-ביטחוני .  
שאלת החרם האירופי והשלכתו על המשק בישראל נתונה למחלוקת מתמשכת בין שרי הממשלה .  בעוד שרת המשפטים לבני טוענת מזה כמה חודשים כי לחרם שכזה יהיו השלכות הרסניות על המשק ,  טוענים שרים בליכוד ובבית היהודי כי דווקא הדיבורים הישראליים על החרמת תוצרת ישראלית הם אלה שיוצרים אותו .  כך ,  למשל ,  התעמתו לפני שבועיים בישיבת הממשלה יו"ר הבית היהודי ויו"ר התנועה סביב הנושא בישיבת הממשלה ,  כאשר בנט אמר כי  " האנטישמיות משנה את פניה .  פעם האנטישמיות הייתה אנטישמיות מסורתית ,  והיום יש חרמות נגד ישראל ".  על כך השיבה לו לבני : " מי שכורך אנטישמיות בביקורת כלפי ישראל בשל מדיניותה בהתנחלויות - פוגע במאבק באנטישמיות ומרחיק מאתנו בנות ברית חשובות שמואשמות באנטישמיות על כך שהן ביקורתיות כלפי ההתנחלויות ". 
גם השר לפיד החל בשבועות האחרונים להדגיש את סכנת החרם הכלכלי .  בראיון לוואלה !  חדשות אמר לפיד כי  " אנשים שומעים על חרם אירופי וחושבים שהשנה לא תגיע גבינת הקממבר למעדניה ,  אבל אם לא יהיה הסכם ,  זה יורגש בכיס של כל אחד ".  בהמשך נשא נאום בו אמר לפיד כי במשרד האוצר הוכן דוח הקובע שהנזק הכלכלי לישראל מהתרחבות החרם עשוי להגיע ,  בתסריטים מסוימים ,  לכ-20 מיליארד שקלים ,  מה שיגרור פיטורים של כ-10,000 עובדים במשק .  
במקביל ל"מידורם "  של שני שרים שמכירים היטב את הסוגיה ,  מתברר כי מתקיים גם מאבק סמכויות על הטיפול בחרם בין שטייניץ לליברמן ואנשי משרדו .  המשרד בראשותו של שטייניץ מוסמך לעסוק ,  בין השאר ,  ב"דה לגיטימציה נגד ישראל ",  ובמסגרת הזו שטייניץ מרבה לדבר על ההסתה נגד ישראל ברשות הפלסטינית .  שטייניץ סבור כי העיסוק ב"דה לגיטימציה "  הופך את משרדו לכתובת הרלוונטית לסוגיית החרם האירופי ,  ודורש תוספת תקציב של כמאה מיליון שקלים למשרדו לצורך התמודדות עם האיום .
 במשרד החוץ לא מתלהבים ,  בלשון המעטה ,  מדרישותיו של שטייניץ ,  וסבורים כי את המאמץ לעצירת מגמת החרם הכלכלי יש להשאיר בידי המערך הדיפלומטי של ישראל .  שר החוץ ליברמן אמר בשבוע שעבר כי משרדו עובד על תכנית מקיפה לטיפול בתופעת החרם .  השר לא פירט מה תכלול התכנית ,  אך גורמים שמעורבים בטיפול בסוגיה אמרו לוואלה !  חדשות כי ישראל בוחנת תקדימים משפטיים שיאפשרו להצר את צעדיהם של ארגונים המעודדים חרם על ישראל .  
סוגיה רגישה יותר ,  שאף גורם ישראלי לא מסכים לדבר עליה באופן גלוי ,  היא האפשרות שישראל תנסה להיעזר בגורמים ידידותיים בבתי פרלמנט שונים בעולם ,  כדי לקדם חקיקה נגד חרמות .  המדינה הראשונה שבה יוזמה כזו כבר יצאה לדרך היא ארה"ב ,  שם הגישו שני חברי קונגרס - הרפובליקני פיטר רוסקאם והדמוקרט דן ליפינסקי - הצעת חוק שתאסור העברת תקציבים ממשלתיים לגופים שיתמכו בחרם על ישראל .  
גורמים רבים בארה"ב ,  כולל ארגונים בולטים בקהילה היהודית ,  מתנגדים להצעת החוק הזו ,  וטוענים כי מעבר לפגיעה בחופש הביטוי ,  ההצעה תתפרש כניסיון להשתיק ביקורת על ישראל - ובכך רק תעודד את המגמה השלילית שמנסים לקדם תומכי החרם .  הליגה נגד השמצה ,  אחד הארגונים היהודיים הבולטים בארה"ב ,  פרסם הודעה בה נאמר כי למרות החשיבות של כל המאמץ למניעת חרם על ישראל , " איננו בטוחים אם זו הדרך הנכונה לעשות זאת ".  
לפניות לכתבים:עמרי נחמיאס - omri_n@walla.net.ilאמיר תיבון - amir.tibon@walla.co.il  

" החרם האקדמי לא משפיע על המחקר בישראל "
 דוח מרכז המחקר והמידע בכנסת מראה כי האקדמיה לא נפגעה מהותית ,  אולם מעלה חשש מפגיעה תדמיתית ומהאפשרות שיצטרפו גופים נוספים לחרם .  ומי השרים שלא הוזמנו לדיון בנושא ? 

