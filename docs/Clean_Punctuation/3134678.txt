מהבנדיקט לגבעות :  יאיר נתניהו מתקרב למתנחלים - ומסייר ביו"ש
בנו של רה"מ ביקר בשבועיים האחרונים בשלוש רשויות ביהודה ושומרון ,  והתארח אצל ראשי המועצות ,  כולם חברי ליכוד .  במהלך הסיורים הגיע נתניהו הצעיר לתצפיות ביטחוניות וביקר באתרים תיירותיים .  גורם שנכח בסיורים : " התעניין בהתיישבות אבל כמעט ולא דיבר על פוליטיקה "
  ( בווידאו :  התייחסות רה"מ נתניהו לפרסום הקלטות בנו )  
בנו של ראש הממשלה ,  יאיר נתניהו ,  קיים בשבועות האחרונים סדרת סיורים ביהודה ושומרון .  לוואלה !  NEWS נודע כי נתניהו ביקר בהר חברון ,  השומרון ובקעת הירדן ,  והתארח אצל ראשי המועצות האזוריות לסיורים וסקירות .  לדברי גורמים בליכוד ,  יאיר נתניהו עצמו הוא שיזם את הסיורים ופנה ישירות לראשי המועצות .
 שלוש הרשויות בהן ביקר נתניהו הבן מונהגות על חברי ליכוד .  אתמול התארח אצל ראש המועצה האזורית בקעת הירדן דוד אלחיאני ,  ובין היתר קיבל תצפית ביטחונית ,  ביקר באתר הטבילה קאסר אל יהוד ובתחנת מחקר חקלאית .  בשבוע שעבר ביקר בהר חברון ,  שם סייר בעיר חברון ובמערת המכפלה בליוויו של יו"ר המועצה יוחאי דמרי .  שבוע קודם לכן היה זה יוסי דגן ,  ראש המועצה האזורית שומרון ,  שליווה את נתניהו הבן בסיור באזור ,  בין היתר באיתמר ובחוות גבעות עולם .  
נתניהו הבן ביקש שהביקורים יוגדרו כפרטיים ולא יסוקרו בכלי התקשורת ,  אך העלה תמונות מחלק הסיורים בעמוד הפייסבוק שלו .  אחרי הסיור בחברון ,  העלה נתניהו סרטון של גדיים צעירים ברפת בסוסיא ,  וכתב באנגלית  " איזה חמודים !  אל תאכלו בשר חברים ".  במהלך הסיור בשומרון העלה נתניהו לפייסבוק תמונת נוף של השומרון בצירוף אמוג'י של לב ודגל ישראל .  
בשיחה עם וואלה !  NEWS ,  ראשי הרשויות שאירחו את נתניהו סירבו להרחיב על פרטי הסיורים ואמרו כי הם מכבדים את בקשתו של יאיר נתניהו לשמור על פרטיות .  גורם שנכח בסיורים אמר כי נתניהו  " התעניין מאוד בהתיישבות אבל כמעט ולא דיבר על פוליטיקה ".  יאיר נתניהו בחר שלא להגיב לפניית וואלה !  NEWS .  
גם רעיית ראש הממשלה ,  שרה נתניהו ,  ביקרה אתמול במועצה האזורית שומרון וקיימה ביקורי תנחומים בחוות גלעד ובהר ברכה אצל משפחותיהם של הרב רזיאל שבח והרב איתמר בן גל שנרצחו בפיגועים בחודש האחרון .
 בחודש שעבר נחשפו בחדשות 2 הקלטות של יאיר נתניהו מבילוי לילי עם חברים ב-2015 ,  בהן הוא נשמע מדבר בבוטות וזלזול על נשים ובילויים במועדוני חשפנות .  ראש הממשלה אמר אז בתגובה להקלטות כי בנו היה  " תחת השפעת אלכוהול והתנצל על כך .  הוא אמר שאלה לא הערכים שעליהם הוא התחנך בבית ."  בהמשך האשים את התקשורת ב"רמיסת ילדיו באכזריות שאין לה גבולות ,  ברשעות ובצביעות ",  ואמר כי יאיר  " הוא נער צעיר שאוהב את מדינת ישראל בכל נימי נפשו ".  

מהבנדיקט לגבעות :  יאיר נתניהו מתקרב למתנחלים - ומסייר ביו"ש
בנו של רה"מ ביקר בשבועיים האחרונים בשלוש רשויות ביהודה ושומרון ,  והתארח אצל ראשי המועצות ,  כולם חברי ליכוד .  במהלך הסיורים הגיע נתניהו הצעיר לתצפיות ביטחוניות וביקר באתרים תיירותיים .  גורם שנכח בסיורים : " התעניין בהתיישבות אבל כמעט ולא דיבר על פוליטיקה "
 
