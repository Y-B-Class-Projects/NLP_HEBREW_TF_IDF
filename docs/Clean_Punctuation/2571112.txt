נתניהו ישוחח בטלפון עם אובמה - וגם עם רומני
אחרי הנאום באו"ם ,  ישוחח ראש הממשלה עם נשיא ארה"ב ולפי דיווחים גם עם יריבו , " כדי לגייס תמיכה אמריקאית רחבה ".  רומני כבר הבהיר : " מצטרף לקריאתו הבהולה של נתניהו "
 לא עוצר באדום ?  אחרי נאום הפצצה בעצרת הכללית של האו"ם ,  בו שירטט לראשונה את הקווים האדומים הישראליים המוגדרים לעצירת תכנית הגרעין האירנית ,  ראש הממשלה בנימין נתניהו יקיים היום  ( שישי )  שתי שיחות טלפון חשובות :  אתמול הודיע הבית הלבן באופן חריג כי הנשיא ברק אובמה יקיים שיחת  " פולו-אפ "  טלפונית עם נתניהו .  האתר השמרני  " וויקלי סטנדרד "  דיווח כי במקביל ,  קבע נתניהו שיחה טלפונית גם עם יריבו של אובמה ,  המועמד הרפובליקני לנשיאות מיט רומני .  לפי הדיווח ,  נתניהו הוא שיזם את השיחה , " במטרה לגייס תמיכה אמריקאית רחבה "  לקווים האדומים אותם שרטט אמש בנאומו .  
כמו כן ,  צפוי נתניהו להיפגש עם ראש ממשלת קנדה ,  סטיבן הרפר ,  ולהודות לו על הצעדים החריפים בהם נקטה קנדה בשבועות האחרונים בסוגיה האירנית ,  ובראשם  ניתוק היחסים הדיפלומטיים עם טהרן .  
מוקדם יותר היום פרסם רומני ,  המחזיק בידידות ארוכת שנים עם נתניהו ולהם פטרון כלכלי משותף  המיליארדר היהודי-אמריקאי שלדון אדלסון ,  הודעת תמיכה בנתניהו בעקבות נאומו . " אני מצטרף לקריאתו הבהולה של נתניהו למנוע אירן גרעינית ,  וכמו שאר העם האמריקאי מהלל את גבורת העם הישראלי ועומד לצדו בזמנים קשים אלו ",  אמר רומני .  
בשבועות האחרונים ,  על רקע המתיחות בין הבית הלבן ולשכת נתניהו בשאלת הקווים האדומים ,  הלכה וגברה הביקורת הציבורית בארה"ב על נתניהו ,  שבחר לתקוף את אובמה בישורת האחרונה של קמפיין הבחירות לנשיאות ,  והוא הואשם לא אחת במניעים פוליטיים ,  הכרוכים בקרבתו עם רומני ואדלסון .  אובמה אמנם סירב לפגוש את נתניהו במהלך ביקורו בארה"ב ,  אך אתמול כאמור הודיע הבית הלבן בצורה חריגה כי אובמה ונתניהו צפויים לקיים שיחה טלפונית היום .  
נתניהו עצמו לא תקף במהלך נאומו באו"ם את הנשיא אובמה ,  ואף הביע הערכה לסנקציות הבינלאומיות החריפות שהוביל בחודשים האחרונים על משטר הגרעין האירני . " אנחנו שותפים למטרה לעצור אירן גרעינית ",  אמר נתניהו בנאומו ,  וגם שגריר ארה"ב בישראל ,  דן שפירו ,  אמר לאחר הנאום כי הוא ממחיש את השותפות והמחויבות המשותפת לשתי המדינות בעצירת הגרעין האירני .  עם זאת ,  גורמים רשמיים בבית הלבן דחו את הקו האדום ששרטט נתניהו בנאומו והבהירו כי וושינגטון עומדת בעינה בהתנגדותה לדרישה זו של נתניהו .  
אמש נפגש נתניהו עם מזכירת המדינה האמריקאית הילרי קלינטון לפגישה בת קצת יותר משעה ,  שעסקה ברובה בנושא האירני ,  אך גם בקיפאון המדיני עם הפלסטינים ,  וההתפתחויות האחרונות במזרח התיכון .  במהלך הפגישה לא נמסרו הצהרות לתקשורת ,  אך לטענת גורמים משני הצדדים השיחה הייתה  " חיובית ובונה ". 
לפניות לכתבת :  tal_sh@walla.net.il

נתניהו ישוחח בטלפון עם אובמה - וגם עם רומני
אחרי הנאום באו"ם ,  ישוחח ראש הממשלה עם נשיא ארה"ב ולפי דיווחים גם עם יריבו , " כדי לגייס תמיכה אמריקאית רחבה ".  רומני כבר הבהיר : " מצטרף לקריאתו הבהולה של נתניהו "
 
