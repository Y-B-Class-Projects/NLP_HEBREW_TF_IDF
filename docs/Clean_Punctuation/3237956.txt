כשהמלאי של האמת מוגבל :  עלילותיה של מירי בארץ הפלאות
מירי רגב לא התביישה לומר שהצביעה לגדעון סער ,  אבל רק חסר לה שיאמינו שבאמת הצביעה לו .  השתגעתם ?  עוד מעט יחלקו תיקים .  קטעים מעיזבונו המאובק של לואיס קרול על האמת לשעטה - שאותה מספרים כששועטים לבחירות - ועל פסקת ההתגברות הבאה שתחוקק .  דעה
מעזבונו המאובק של לואיס קרול .  איוורר :  א.א .
" הקיסר חושד בו .  הקיסרית שונאת אותו .  הדוכס מבלפור מצייץ נגדו .  אבל מערכת בחירות מחייבת אחדות במפלגה ,  ולכן אני לא מתביישת לומר :  הצבעתי בעד גדעון סער ".  
" באמת ?  הצבעת בעד סער ?  "
" השתגעת ?  עוד מעט יחלקו תיקים .  רק זה חסר לי ,  שיאמינו שהצבעתי בעדו ".  
" את אמרת ".  
" לא נכון .  אמרתי רק שאני לא מתביישת לומר שהצבעתי בעדו ".  
" בשמיעה שטחית זה אותו דבר ".  
" שומעים מה שרוצים לשמוע .  צריך לדייק .  במשפט יש שלושה מונחים שונים - אמירה ,  בושה והצבעה .  להצביע לחוד ,  לומר לחוד ולא להתבייש לחוד ".   
" זאת הייתה אמת לשעתה ?  "
" לשעטה .  שעטנו לבחירות .  הערבים נוהרים ואנחנו דוהרים ומי שלא מוכן לומר מה שצריך נופל מהסוס ".  
" אין הבדל בין הבטחת בחירות ,  שלא מתכוונים לקיים ,  לבין הודאה לאחר הבחירות בשקר עובדתי ?  "
" תלוי בנקודת המבט .  אל תדון מה שרואים מכאן עד שתגיע לשם .  ההרים גבוהים יותר בדרך חזרה .  השרים - לא ".   
" אז מהי האמת ?  "
" מה שאני אומרת בכל רגע נתון .  אמת לתכלית .  אמת מופשטת יש רק בשמאל ".  
" זו המצאה שלך ?  "
" קטונתי .  למדתי בצבא .  הרי הייתי דוברת צה"ל .  זה היה האמל"ח שלי ".  
" אמל"ח ?  אמצעי לחימה ?  "
" אמת לחימה .  קצת אמת ,  קצת שקר ,  קצת הכחשה ,  קצת הונאה ,  קצת גניזת סיפור רע תמורת בלעדיות בשני סיפורים טובים ".   
" מדוע לא רק אמת ?  "
" המלאי מוגבל .  כמו בתחמושת .  מוכרחים להשתמש בה בחסכנות .  ואי אפשר להביא אמת ברכבת אווירית מאמריקה .  בטח לא בתקופת טראמפ ".  
" איך נדע מתי להאמין לך ?  "
" לא תדעו ,  כשנחוקק את פסקת ההתגברות על האמת ,  אבל עד אז אפשר להפעיל את ההיגיון .  אמרתי את האמת כשאמרתי ששיקרתי ואני לא משקרת כשאני אומרת שאני אומרת את האמת .  הרי לא סביר שאצביע בעד מה-שמו ,  החתרן ההוא שלא אוהבים .  כן סביר שלא הצבעתי ושאגיד שהצבעתי ".  
" מדוע לא סביר שתצביעי בעדו ?  "
" כי במאבק על הדירוג ברשימה כל קול קבע .  מי שהיה צריך לדעת ,  ידע ,  ואם גדעון האמין לי - עוד יותר טוב .  תמיד כדאי לקנות ביטוח ,  בעיקר חינם ".  
" אבל סוף השקר להתגלות ,  ועכשיו סער יודע שלא הצבעת בעדו .  מה יקרה אם נתניהו ייפול וסער ייבחר לראשות הליכוד ?  הוא לא יתנקם בך ?  "
" מדוע ?  להיפך ,  הוא היה שר חינוך טוב ויהיה מנהיג ראוי ,  שיפעל למען המטרה העליונה של אחדות המפלגה ,  ובמקרה הפרטי שלי גם יהיה אסיר תודה ,  כי אני לא מתביישת לומר :  הצבעתי בעדו ".  

כשהמלאי של האמת מוגבל :  עלילותיה של מירי בארץ הפלאות
מירי רגב לא התביישה לומר שהצביעה לגדעון סער ,  אבל רק חסר לה שיאמינו שבאמת הצביעה לו .  השתגעתם ?  עוד מעט יחלקו תיקים .  קטעים מעיזבונו המאובק של לואיס קרול על האמת לשעטה - שאותה מספרים כששועטים לבחירות - ועל פסקת ההתגברות הבאה שתחוקק .  דעה

