האם נתניהו באמת לא יעלה את המסים ? 
החלטתו של נתניהו להגדיל את יעד הגירעון בתקציב ל-2013 ל-3% היא סבירה אם כי מעלה את הסיכון במשק .  מירב ארלוזורוב תוהה עם זאת איך תיושם הכוונה שלא להעלות מסים
זכותו ואף חובתו של ראש הממשלה להתוות את המדיניות הכלכלית-חברתית של ישראל .  כך בדיוק עשה בנימין נתניהו אתמול ,  כשקבע כי יעד הגירעון בתקציב ל-2013 יהיה 3% .  זה 0.5% תוצר יותר מההמלצה של אגף התקציבים בתוצר - הפרש של כ-4.8 מיליארד שקל - אבל במתווה אחד עם ההמלצה של שר האוצר ,  יובל שטייניץ ,  שהחליט להוכיח עצמאות ולא לאמץ את המלצות הפקידות המקצועית במשרד .  
ההחלטה של נתניהו להיות פחות שמרן כלכלית ולהעדיף 3% גירעון על פני 2.5% ,  אינה יכולה להיות מוקעת כבלתי סבירה בעליל .  זה אומנם מגדיל את הסיכון הכלכלי של ישראל ,  על רקע החשש מפני קריסה כלכלית עולמית מחודשת .  היה רצוי כי ישראל תנהג ביתר אחריות עם התקציב שלה ,  כפי שעשו ,  למשל ,  מדינות סקנדינוויה ואוסטרליה ,  שדאגו לעבור לעודף תקציבי כדי להיות מוכנות לקראת כל משבר אפשרי .  אבל ההחלטה היא עדיין בתחום הסבירות .   
מה שאינו סביר ,  עם זאת ,  הוא ההחלטה של ראש הממשלה להגדיל את הגירעון על מנת לחסוך למשק העלאות מסים בכלל ,  והעלאת המע"מ בפרט .  לא ברור איזה חשבון בדיוק עשה ראש הממשלה ,  כאשר העביר את המסר כי רוחב היד בתחום הגירעון יאפשר לגלות רוחב יד גם בתחום המסים - אבל אצלנו החשבון הזה פשוט לא מסתדר .  
כדאי להיזכר בנתונים :  הממשלה מתכוונת לשמור על גודלו של התקציב שנקבע מראש - יעד ההוצאה .  יעד ההוצאה השנה הוא נדיב למדי ,  ומאפשר הגדלת התקציב בכ13 מיליארד שקל ריאלים בהשוואה ל2012 .  אך אויה - המדינה גילתה נדיבות רבה בהבטחות שפיזרה לכל עבר ,  ולכן ההוצאה לשנה הבאה גבוהה בכ-25 מיליארד ויותר .  על מנת להתכנס ליעד ההוצאה שנקבע ,  תצטרך ישראל לקצץ בין 12 ל-14 מיליארד שקל מהתקציב המתוכנן .  
אחרי שהתכנסנו ליעד ההוצאה ,  צריך להתכנס גם אל יעד הגירעון - ההאטה הכלכלית מביאה לירידה משמעותית בהכנסות ממסים ,  מה שיוצר פער בין ההוצאות הצפויות ובין ההכנסות .  זהו הגירעון .  ראש הממשלה אמנם בחר להציב את יעד הגירעון על 3% ,  אבל בפועל ,  החור בתקציב המדינה צפוי לעמוד על 4%-4.5% גירעון .  המשמעות היא שכדי לעמוד ביעד הגירעון ,  צריך להגדיל את ההכנסות ממסים בעוד 14-12 מיליארד שקל או לקצץ סכום דומה מהתקציב .  
אז הנה הסיכום המספרי :  14-12 מיליארד שקל קיצוץ כדי להתכנס ליעד ההוצאה ,  ועוד 14-12 מיליארד שקל קיצוץ כדי להתכנס ליעד הגירעון .  ביחד אנחנו עומדים על קיצוץ מצטבר של 28-22 מיליארד שקל .  למישהו נראה כי מתקבל על הדעת לקצץ סכום כזה ?  
האמירה שיצאה מלשכת ראש הממשלה אתמול ,  כאילו ההקלה ביעד הגירעון תאפשר להימנע מהעלאת מסים ,  היא לא יותר מאשליה זולה .  אין שום אפשרות להימנע מהעלאת מסים בשנה הבאה ,  וקרוב לוודאי שגם אין שום אפשרות להימנע מהעלאת המע"מ - כל 1% מע"מ מביא איתו הכנסות של קרוב ל-5 מיליארד שקל .  
ראש הממשלה מוזמן ,  כמובן ,  לבחון את החלופות לייקור המע"מ :  
1 .  ביטול הפטור ממע"מ על פירות וירקות ,  בסכום של כ-2 מיליארד שקל בשנה .  בכל מקרה ,  חלק ניכר מהפטור הזה זורם לכיסי הבסטיונרים בשוק ,  ורשתות השיווק הקמעוניות ,  כך שאין סיבה שלא לבטל אותו - אבל הפטור נהנה מלובי פופוליסטי רחב בכנסת ובציבור .  ספק אם לראש הממשלה יש את הכוונות הפוליטיות להתאבד על ביטול הפטור הזה .  
2 .  ביטול הפטור ממס על קרנות ההשתלמות .  רק שליש מהשכירים מקבלים קרנות השתלמות ,  בעיקר שכירים חזקים .  80% מהפטור הזה זורם לכיס העשירון העליון .  רק שקרנות ההשתלמות הן הבייבי של עופר עיני .  ספק רב אם ראש הממשלה רוצה לפתוח עכשיו חזית עם ההסתדרות .  
3 .  צמצום הפטור ממס ליצואנים במסגרת חוק עידוד השקעות הון .  בכל מקרה הפטור הזה זורם ברובו לכיס חמש חברות היצוא הגדולות בישראל ,  המרוויחות מיליארדי שקלים גם בלעדיו .  אפשר וצריך לצמצם את הפטור הזה ,  אבל שר האוצר - שרק לפני שנה הרחיב אותו - מתנגד לכך בתוקף ,  וכך גם כל התעשיינים .  האם נתניהו רוצה לריב עם שר האוצר שלו ?  
אז הנה ,  החלופות מונחות על השולחן .  לנתניהו לא תהיה ברירה אלא להעלות מסים .  כל מסר אחר הוא בבחינת זריית חול בעיני הציבור .  לנתניהו גם לא תהיה ברירה - או להתעמת עם מוקדי הכוח החזקים ביותר בחברה הישראלית לגבי ביטול פטורים ממס ,  או להעלות את המע"מ .  רוצים לנחש במה נתניהו יבחר ?  

האם נתניהו באמת לא יעלה את המסים ? 
החלטתו של נתניהו להגדיל את יעד הגירעון בתקציב ל-2013 ל-3% היא סבירה אם כי מעלה את הסיכון במשק .  מירב ארלוזורוב תוהה עם זאת איך תיושם הכוונה שלא להעלות מסים

