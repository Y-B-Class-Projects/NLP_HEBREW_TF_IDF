בזמן שרה"מ נפגש עם ביידן ,  מתנחלים מקימים מאחז
מבוכה לנתניהו בעת פגישתו עם סגן נשיא ארה"ב ג'ו ביידן :  מתנחלים החלו בהקמת מאחז באזור E-1 השנוי במחלוקת ,  שעות לפני נאום רה"מ באיפא"ק .  המתנחלים : " על כל נאום נקים מאחז "
 לאחר שבשנה שעברה הוכרז על הרחבת הבנייה במז' י-ם בעת ביקורו של סגן נשיא ארה"ב בישראל ,  נראה שגם פגישתם הנוכחית של ביידן עם ראש הממשלה בנימין נתניהו לא תעבור בשלום :  פעילי ימין החלו הערב  ( שני )  בהקמת מאחז חדש באזור E-1 ,  אזור השנוי במחלוקת בסמוך למעלה אדומים .  מדובר באזור שהבנייה בו איננה מקודמת ,  בעיקר בשל לחץ אמריקאי .  עם זאת ,  אנשי  " התנועה לבניית יהודה ושומרון ",  המורכבת בעיקר מאנשי נוער הגבעות ,  החלו הערב בהקמת מאחז ראשון בשטח במטרה ליישב את המקום .  זאת בזמן שראש הממשלה נפגש בוושינגטון עם סגן הנשיא האמריקאי .
 לדברי המתנחלים ,  בדרכם למקום החרימה המשטרה קראוון נייד ושני אוהלים שהיו אמורים לשמש להקמת המאחז .  לדברי המשטרה ,  למקום המפגש של מקימי המאחז הגיע אדם כשברשותו שני אוהלים ורכבו מחובר לקראוון נייד .  השוטרים טוענים כי ביקשו ממנו להתפנות מהמקום והוא נענה לדרישתם .  לדבריהם ,  הציוד לא הוחרם .
 במקום ,  שמוכר גם בשם מבשרת אדומים ,  תיחנך חווה חקלאית שבה תתגורר משפחה אחת וכן יוקם בו מאהל לבנות .  כיום המבנה היחיד שהוקם באופן רשמי באזור E-1 הוא דווקא בניין משטרת מחוז ש"י ,  שממוקם קילומטרים ספורים מהאזור בו נחנך המאחז החדש .  במקביל יוקמו הערב שני מאחזים נוספים באזור בנימין וחברון .
" כצעד ראשון מתוך מטרה ליצור רצף טריטוריאלי בין מעלה אדומים לירושלים ,  הוחלט להקים נקודת התיישבות חדשה ולרכז את עיקר המאמצים באזור הזה ",  אמר פעיל הימין מאיר ברטלר ,  מראשי התנועה .  לדבריו , " התיישבות יהודית ב-E-1 תמנע רצף טריטוריאלי פלסטיני בין בית לחם לרמאללה .  עלינו להבהיר לאמריקאים שכל הארץ היא E-1 .  דווקא במקום שהעולם כולו לוחץ שלא לבנות בו ,  צריך לבנות בתגובה לכוונות להקים מדינה פלסטינית .  על הממשלה להצהיר כי תקים אלפי יחידות דיור במבשרת אדומים ותמנע את הקמת המדינה הפלסטינית ". 
לדברי ברטלר ,  מועד העלייה לקרקע ,  שעות ספורות לפני נאומו של ראש הממשלה בפני השדולה הפרו-ישראלית בארה"ב ,  אינו מקרי : " על כל נאום של ראש הממשלה אנחנו מקימים מאחז .  על נתניהו להבין שהעם רוצה ליישב את ארץ ישראל ועליו כראש ממשלה לשמוע לרצון העם ולא לרצונו של אובמה ". 
כזכור ,  גם בשנה שעברה ,  הובך נתניהו בעת פגישתו עם ביידן .  כאשר ביקר ביידן בארץ ,  הכריז שר הפנים אלי ישי על הקמת 1,600 יחידות דיור חדשות בשכונת רמת שלמה שבמזרח ירושלים .  נתניהו זימן את ישי והביע את אי שביעות רצונו מעיתוי ההודעה .  נתניהו אמר לישי שלא היה צריך לקדם את הליכי התכנון דווקא באותו שבוע והנחה אותו לאמץ נהלים שימנעו הישנות מקרים דומים בעתיד .  
ראש הממשלה גם שוחח על הנושא עם סגן הנשיא האמריקאי והביע צער על מה שהגדיר כ"עיתוי הלא מוצלח "  להכרזה .  נתניהו הסביר לביידן שהפרויקט עבר מספר שלבי תכנון במהלך השנים האחרונות שהאישור התכנוני הסופי יארך ככל הנראה למעלה משנה ושרק בעוד מספר שנים הבנייה בפועל אמורה להתחיל .
 לפניות לכתב :  joshjosh@walla.com

בזמן שרה"מ נפגש עם ביידן ,  מתנחלים מקימים מאחז
מבוכה לנתניהו בעת פגישתו עם סגן נשיא ארה"ב ג'ו ביידן :  מתנחלים החלו בהקמת מאחז באזור E-1 השנוי במחלוקת ,  שעות לפני נאום רה"מ באיפא"ק .  המתנחלים : " על כל נאום נקים מאחז "
 
