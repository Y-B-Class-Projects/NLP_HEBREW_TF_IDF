יחסי האהבה/שנאה עם ליברמן עלולים למוטט את מגדל הקלפים של נתניהו
הקמת הממשלה הייתה אמורה להיות משימה פשוטה וקלה ,  אך אם תוך שתי יממות לא יימצא פתרון - נתניהו וליברמן יגררו את המדינה כולה לכאוס פוליטי חסר תקדים .  בעוד ותיקי הכנסת בטוחים שמדובר בהצגה ,  הלו"ז הצפוף עשוי לגרום לתסריטי הבלהות של ראש הממשלה לקרום עור וגידים
בהיסטוריה הפוליטית של ראש הממשלה בנימין נתניהו יש כל מיני מערכות יחסים מיתולוגיות עם ידידים שהפכו ליריבים וחוזר חלילה - החל ממשה ארנס דרך דן מרידור ועד אהוד ברק .  אבל הסיפור שלו עם אביגדור ליברמן ,  שנמשך כבר יותר מ-25 שנה ,  מתעלה על כולם - והגיע לנקודת רתיחה .  אם בשתי היממות הקרובות מישהו לא יצליח להוריד את האש ,  יחסי האוהב/אויב הללו יגררו את המדינה כולה לכאוס פוליטי חסר תקדים ,  ובמקרה הקיצוני - יביאו את הסוף על שלטונו של נתניהו .  על פניו - מה שמונע את הקמת ממשלת נתניהו החמישית ועשוי להוביל אותנו לבחירות חדשות ,  פחות מחודש מאז שהושבעה הכנסת ,  הוא המשבר הבלתי פתיר של חוק הגיוס ,  שעוד נגרר מהקדנציה הקודמת ,  אבל בסוף ,  מתחת לפני השטח ובעננה שמרחפת מעל - הכל אישי .
 לנקודת הפתיחה של המשבר הנוכחי בזוגיות נתניהו-ליברמן ,  אחד הגיע כמנצח גדול עם 35 מנדטים ,  והשני הגיע עם חמישה מנדטים בלבד ,  חבול ושרוט מקמפיין געוואלד קשה וקטלני של הליכוד בקרב בוחרי הימין .  אבל במקום להרים דגל לבן של כניעה כמו החרדים ושאר מפלגות הימין ,  ליברמן החליט למקסם את מקומו בפירמידה ולנצל את שיטת הממשל הפרלמנטרית-קואליציוניות כדי להפוך את החיים של נתניהו לקשים .  עם ההישג הסוחף של הליכוד בבחירות והיתרון הברור של גוש הימין ,  הקמת הממשלה הייתה אמורה להיות משימה פשוטה וקלה - אבל חמשת המנדטים של ישראל ביתנו הפכו אותה ללשון מאזניים ,  שבלעדיה אין לממשלה רוב בכנסת .
 לקריאה נוספת:פתאום נתניהו חושש מבחירות :  ליברמן הצליח לכבול את הקוסם בשלשלאותנתניהו : " לא הצלחתי לשכנע את ליברמן להימנע מבחירות ,  אפשר עוד להתעשת"נתניהו וליברמן נועדו : " הפגישה נגמרה בפיצוץ ,  נראה שהולכים לבחירות "  
אל מול קואליציה חרדית ודתית הרבה יותר מקודמתה ,  עם 16 המנדטים של הסיעות החרדיות ושישה של הרב רפי פרץ ובצלאל סמוטריץ' החרד"לים ,  ליברמן הבין שאת הבטחת הבחירות להיות  " גם ימין ,  גם חילוני "  יהיה קשה לקיים ,  והוא החליט להציב קו גבול כבר בתחילת הדרך .  בעוד בכל הסוגיות של דת ומדינה החרדים הסכימו לשמור על סטטוס קוו ,  חוק הגיוס נותר הנושא היחיד במחלוקת ,  שמעליו מרחפת פסיקת בג"ץ כך שאי אפשר לדחות את הדיון בו לזמן מאוחר יותר כמו שנתניהו כל כך אוהב .  רוב הציבור אמנם אינו מבין את הדקויות של המכסות והסנקציות שעליהם כולם רבים ,  ואולי אפילו לא מתעניין בזה ,  אבל ליברמן הפך את זה לסמל המאבק ברבנים ;  הוא הציג עמדה בלתי מתפשרת ודורש שלא לשנות בחוק פסיק - עמדה שמשמעותה כניעה מוחלטת של האדמו"ר מגור של ליצמן .  
נתניהו ,  שהיה כנראה עסוק מדי בתכנון מהלכי החסינות/התגברות שעומדים בראש מעייניו הקואליציונים כדי להתמודד עם הבעיה ,  חיכה כהרגלו לדקה ה-90 - והנה אנחנו כאן ,  פחות מיומיים לפני הדד-ליין ,  ונתניהו הכל-יכול עם ההישג הכי טוב שלו אי פעם - בדרך להיכשל .  איש העסקים שמתווך בין נתניהו וליברמן ,  שמואל חייק ,  הוזעק אמש ממקום מושבו בלונדון למאמץ תיווך אחרון ,  ובזמן שהכנסת אישרה לפנות בוקר בקריאה ראשונה את החוק להתפזרותה ,  מאחורי המליאה התנהלו מיני מגעים בלתי פורמליים בין אנשי ישראל ביתנו ,  הליכוד והחרדים שהפיחו תקווה במתצפתים ;  אם לשפוט מההתנהגות של נתניהו ,  הוא לא מאמין שאף אחד מהערוצים יישא פרי .  אמש הוא התייצב מול המצלמות וקרא לליברמן  " להתעשת "  תוך 48 שעות ברפרור מלגלג על האולטימטום להנייה ,  התראיין לערוץ 9 ברוסית וקרא לליכוד להוציא  " אש חופשית "  נגד ליברמן .  המשמעות :  הוא כבר בקמפיין ,  ועמוק בתוך הבליים-גיים - מעצב את הנרטיב שיסביר לציבור מי אשם בבחירות המיותרות .  
לפני שנכנסים לטרפת הבחירות הביביסטית נתבודד לרגע מהספינים :  בחירות הן ממש לא הנתיב הטבעי ,  ההיפך הוא הנכון .  לפי חוק יסוד :  הממשלה ,  וכפי שהיה בכל הכנסות הקודמות ,  אם נתניהו לא מצליח להרכיב ממשלה תוך 42 יום ,  הוא צריך לחזור לנשיא ,  שמטיל את המשימה על מועמד אחר .  אם הכנסת אכן תתפזר ,  כפי שמותר לה בנסיבות מיוחדת לפי חוק יסוד :  הכנסת ,  למעשה ייקבע כאן  " תקדים נתניהו ":  זו תהיה הפעם הראשונה בהיסטוריה של המדינה שבה מועמד שלא הצליח להרכיב לממשלה לא חזר לנשיא - אלא בחר ללכת לבחירות .  אולם ,  האפשרות שהנשיא ייתן את המנדט למישהו אחר  ( נגיד ,  גדעון סער )  היא החומר שממנו מורכבים הסיוטים בבלפור .  נתניהו מאשים את העקשנות של ליברמן בבחירות המיותרות ,  אבל זה הוא שבוחר ללכת לשם במקום לנהוג כמו כל קודמיו ולהודות בכישלון .  
על שמו של נתניהו כבר רשום תקדים היסטורי אחד לפחות ,  כראש הממשלה המכהן הראשון שהוחלט להגיש נגדו כתב אישום על שוחד ,  בכפוף לשימוע ,  ולמרות זאת הוא ניצח בבחירות וקיבל אמון מחודש להרכיב את ממשלתו החמישית .  עם זאת ,  מצבו המשפטי מכריע גם את הנתיבים הפוליטיים שעליהם הוא בוחר לצעוד ,  והעמידו בראש סדר היום שלו לקדנציה הבאה את מהלכי החסינות/התגברות שנועדו לדחות את כתב האישום - מה שצמצם משמעותית את מרחב התמרון שלו והפך אותו לחלש וסחיט מול שותפיו .  אם מעל ראשו של נתניהו לא היה מרחף אישום והמשימה הדחופה ביותר לא הייתה לדחות אותו - היו פתוחים בפניו אופקים נוספים :  ממשלת אחדות הייתה יכולה לעלות על הפרק ,  ולו רק בשביל ללחוץ על ליברמן .  אבל רק בעלי הברית של נתניהו בימין והחרדים מוכנים לבלוע את צפרדע החסינות/התגברות ,  ולהיפך ,  הם אפילו תופסים עליה טרמפ בשביל לקדם את מאבקיהם הסקטוריאליים והאידיאולוגיים ,  ואילו הוא נותר עם אפס מרחב תמרון .
 תכניות הבחירות של נתניהו עוד עשויות להשתבש .  בשביל לפזר את הכנסת בקריאה שנייה ושלישית ,  הוא זקוק לרוב של 61 חברי כנסת ,  וכלל לא בטוח שכל הקולות בקואליציה יהיו איתו בהצבעה הזאת .  ליברמן אומנם הודיע שיתמוך בפיזור הכנסת ,  אבל בצלאל סמוטריץ' והאיחוד הלאומי גם הודיעו שיתנגדו ,  כך שמספיקים רק עוד שלושה חברי כנסת מהקואליציה שייעלמו כדי לבלום את המהלך במידה שהאופוזיציה תשמור על עצמה מאוחדת .  בספסלים האחוריים של הליכוד יש כבר התמרמרות של חלק מהח"כים שמבינים שהם עשויים לאבד את כסאם והם אינם שמחים במיוחד על דחיקתם לאחור לטובת השריונים של כחלון וכולנו - ואם נתניהו לא יצליח להשקיט את התרעומת ,  זו יכולה להיות הזדמנות מצוינת לנקום .  כמו גם לגדעון סער ,  נניח ,  שנצפה אמש מסתודד עם ליברמן בירכתי המליאה ,  מראה שבוודאי הדליק כמה נורות אדומות בבלפור .  לוח הזמנים הצפוף מייצר דרמה גדולה - אם לא יהיה רוב לפיזור הכנסת ,  לא תישאר לנתניהו ברירה אלא להודיע שלא עלה בידו להרכיב ממשלה .  זה יהיה שחר של יום חדש במערכת הפוליטית ,  ובמיוחד בליכוד - שם עשויים להבין שנתניהו הפך במצבו לנטל ושדווקא מישהו אחר יצליח איפה שהוא נכשל .  תסריטי הבלהות יקרמו עור וגידים .  
48 השעות הפכו בינתיים ל-36 ,  וזה כבר לא נצח - אבל מספיק זמן בשביל מהלכים מפתיעים אחרונים שיעצרו את ספינת הבחירות .  עדיין לא סוכם על תאריך שיש לו רוב ,  ויש גם סוגיית מימון גדולה שכן כל המפלגות עדיין מתמודדות עם חובות הבחירות האחרונות .  ותיקי הכנסת עדיין משוכנעים שכל מה שקורה כאן הוא חלק מהצגה תיאטרלית של הזוג נתניהו-ליברמן ושבסוף הכל יסתדר .  ליברמן חזר אמש על הצעתו - להעביר את חוק הגיוס כפי שהוא ושהחרדים יצאו מהאולם - בבחינת ההצעה האחרונה על השולחן ,  כך שאם נתניהו רוצה להיחלץ מהמשבר עליו להביא את החרדים ,  שעשויים להיבהל מהאפשרות של אי הקמת הממשלה ולהתקפל התקפלות מוחלטת .  במקביל ,  הוא ממשיך לתדרך נגד ליברמן כמי שהונה את בוחריו ,  מעוות את רצון העם ומפיל את ממשלת הימין ,  ומאיים להפעיל את כל התותחים הכבדים נגד ליברמן במגזר הרוסי ולמחוק אותו בבחירות .  ליברמן לא נראה כמי שמתרגש במיוחד מהאיומים והתדרוכים ,  מוקף בגלי תמיכה של חילונים מכל עבר ,  וגם מכאלה שסתם נהנים לראות אותו גורם לנתניהו להתפתל .  בישראל ביתנו משוכנעים שאם יש בחירות - הם רק יחזרו מחוזקים .  
מקורבי נתניהו משוכנעים שליברמן החליט אסטרטגית לחסל את ראש הממשלה ,  אבל ייתכן שהוא פשוט פעל לפי עקרון העונג שבמשחק עם נתניהו והתגלגל לסיטואציה .  בכל מקרה - הוא בנקודה שבה אין לו מה להפסיד .  אם ברגע האחרון יימצא נס שיגרום לחרדים להתקפל בעניין חוק הגיוס הוא קיבל את תמונת הניצחון שלו ,  תמונת הכניעה של האדמו"ר מגור .  אם לא - הוא עשוי להירשם בהיסטוריה כמי שהרס לנתניהו את חגיגות הניצחון ואולי אף הביא לסוף שלטונו ,  שכן בלוח הזמנים של הבחירות - גם אם הוא ינצח פעם נוספת ,  לא בטוח שנתניהו יספיק להעביר את חוקי החסינות/התגברות בכנסת לפני הגשת כתב אישום .  נתניהו מהצד השני עשוי להפסיד הכל ,  וכל מגדל הקלפים שבנה עלול להתמוטט .  ביומיים הקרובים נדע ידו של מי מהם תצא על העליונה .  

יחסי האהבה/שנאה עם ליברמן עלולים למוטט את מגדל הקלפים של נתניהו
הקמת הממשלה הייתה אמורה להיות משימה פשוטה וקלה ,  אך אם תוך שתי יממות לא יימצא פתרון - נתניהו וליברמן יגררו את המדינה כולה לכאוס פוליטי חסר תקדים .  בעוד ותיקי הכנסת בטוחים שמדובר בהצגה ,  הלו"ז הצפוף עשוי לגרום לתסריטי הבלהות של ראש הממשלה לקרום עור וגידים

