סבב הפגישות החל :  נתניהו נועד עם שר החוץ האמריקני
ראש הממשלה נפגש עם טילרסון ,  אחד מאנשי המפתח ביחסים בין המדינות ,  לשיחה ולארוחה פרטית .  נתניהו הזמין את טילרסון לבקר בישראל בהקדם : " הברית בינינו תמיד הייתה חזקה - והיא עומדת להתחזק עוד יותר !  "
 ראש הממשלה בנימין נתניהו נפגש הלילה  ( רביעי )  עם שר החוץ האמריקני רקס טילרסון לפגישה ראשונה במחלקת המדינה בוושינגטון .  הפגישה עם טילרסון התקיימה ללא נוכחות כלי התקשורת ובסיומה קיימו השניים גם ארוחת ערב משותפת .  בפגישה דנו השניים בכל הנושאים האזוריים ובראשם איראן .  
ראש הממשלה הזמין את טילרסון לבקר בישראל בהקדם כדי למסד קשר ישיר עמו .  בהודעה שפרסם בחשבון הטוויטר שלו ,  כתב כי הייתה  " פגישה מצויינת עם טילרסון ".  לדבריו , " הברית בין ישראל לארה"ב תמיד הייתה חזקה - והיא עומדת להתחזק עוד יותר !  ". 
לקריאה נוספת:דיווח : " ה-FBI חקר את פלין על קשריו עם רוסיה בימיו הראשונים בתפקיד"הבית הלבן :  טראמפ ביקש מפלין להתפטר - בגלל משבר אמוןכשהנשיא מפנק : " המלון היוקרתי בעולם "  סיפק בכניסה קוד סודי לנתניהו 
טילרסון עמד בראש חברת האנרגיה  " אקסון מוביל "  עד מינויו לתפקיד ,  ונחשב למקורב מאוד לנשיא רוסיה ולדימיר פוטין ולמנהיגים רבים במדינות ערב .  הוא נתפס כאחד מסימני השאלה הגדולים עבור ירושלים מבין אנשי הממשל החדש ,  ומתוקף תפקידו הוא אחד מאנשי המפתח בניהול היחסים בין ישראל וארצות הברית .
 טילרסון מיעט להתבטא מאז כניסתו לתפקיד ,  אך בשימוע שנערך לפני מינויו בסנאט אמר כי  " ישראל הייתה ותמיד תהיה בעלת הברית הכי חשובה שלנו באזור ".  הוא מתח ביקורת על החלטה 2334 של מועצת הביטחון של האו"ם שגינתה את ישראל על ההתנחלויות .  עם זאת ,  הוא נחשב למי שתומך בפתרון שתי מדינות לשני עמים .  
טילרסון התכוון למנות לסגנו את אליוט אברמס ,  בכיר לשעבר בממשל בוש שנחשב לבעל עמדות תומכות ישראל מובהקות ,  אך מינויו נפסל בסוף השבוע בעקבות התנגדות הבית הלבן .  במקביל ,  נועד שר הביטחון אביגדור ליברמן עם שר ההגנה האמריקני ג'יימס מאטיס ,  גם הוא נמצא בעמדה מכריעה ביחסים עם הממשל החדש ,  בוועידת הביטחון במינכן בסוף השבוע .  
נתניהו נחת שלשום בוושינגטון והקדיש את יומו הראשון להכנות והתייעצויות לקראת פגישתו היום עם נשיא ארצות הברית דונלד טראמפ .  שלשום כינס התייעצות בבלייר האוס ,  מעון ההארחה הרשמי של הבית הלבן ,  בהשתתפות שגריר ישראל בארצות הברית רון דרמר ,  ראש המל"ל יעקב נגל ,  ראש הסגל יואב הורביץ והמזכיר הצבאי אליעזר טולדנו .
 במהלך ההתייעצות החלו הדיווחים על התפטרותו של היועץ לביטחון לאומי ,  מייקל פלין ,  שעשויה להשפיע גם על פגישת נתניהו-טראמפ .  זאת ,  משום שבשבועות האחרונים פלין היה אחד מאנשי הקשר העיקריים של לשכת נתניהו בהכנות ותיאומים לקראת הפגישה .  אתמול בבוקר המשיך נתניהו בדיונים והתייעצויות בפורום דומה ,  אך מיקומן עבר לשגרירות ישראל בוושינגטון ,  שנחשב למאובטח וסטרילי יותר לקיום שיחות חסויות .  
היום בשעות הצהריים צפוי נתניהו להתקבל בבית הלבן במשמר כבוד שאחריו תחל פגישתו עם הנשיא טראמפ .  בסיום הפגישה ,  תתקיים מסיבת עיתונאים משותפת לשני המנהיגים .  נתניהו הציב בראש סדר היום לפגישה את הנושא האיראני ,  בשאיפה להגיע להבנות על החרפה משמעותית של הטון האמריקני כלפי התוקפנות של הרפובליקה האסלאמית ,  וכן את הזירה הסורית .
 עם זאת ,  מבחינה פוליטית בישראל ,  הנושא הבולט ביותר בפגישה הוא הנושא הפלסטיני ,  על רקע דרישת הימין בראשות יו"ר הבית היהודי נפתלי בנט  " לרדת מרעיון המדינה הפלסטינית ",  והציפייה להגיע להבנות מחודשות בנושא הבנייה בהתנחלויות .  
מאז נחת בוושינגטון ,  לא שוחח נתניהו עם עיתונאים .  עם זאת ,  לפני המראתו מישראל אמר כי  " הברית בין ישראל לארצות הברית תמיד הייתה איתנה מאוד והיא עומדת להתחזק עוד יותר ".  הוא הוסיף : " הנשיא טראמפ ואנוכי רואים עין בעין את האיומים הגדולים באזור אבל גם את ההזדמנויות באזור ,  ואנחנו נדבר כמובן על שני הדברים וגם על שדרוגה של הברית החזקה הזאת בין ישראל לארצות הברית בהרבה תחומים ".  נתניהו הוסיף כי הוא מתכוון  " להוביל ולנווט את הברית ההיסטורית בין ישראל לארצות הברית לטובת האינטרס הלאומי של מדינת ישראל ולטובת כל אזרחי ישראל ". 
 ( עדכון ראשון :  23:08 )  

סבב הפגישות החל :  נתניהו נועד עם שר החוץ האמריקני
ראש הממשלה נפגש עם טילרסון ,  אחד מאנשי המפתח ביחסים בין המדינות ,  לשיחה ולארוחה פרטית .  נתניהו הזמין את טילרסון לבקר בישראל בהקדם : " הברית בינינו תמיד הייתה חזקה - והיא עומדת להתחזק עוד יותר !  "
 
