המו"מ זקוק לארה"ב
המתודולוגיה של המו"מ בין ישראל לפלסטינים אינה חשובה כמו התכנים ,  אולם אורי סביר מאמין שהן ישראל והן הרשות הפלסטינית צריכות את התיווך האמריקאי
כמי שניהל 3,000 שעות של משא ומתן ישיר עם הפלסטינים ,  אני כמובן חסיד של מו"מ ישיר ,  אך בקונסטלציה הנוכחית ,  בה הפערים בין הצדדים והחשדנות ביניהם כה גדולים ,  יש דווקא יתרון בשיחות קרבה בתיווך אמריקאי .  זאת ,  כיוון שארצות הברית נתפסת על ידי שני הצדדים כמתווך הוגן והיא יכולה לעצב עבור שני הצדדים את הקווים האדומים .  גם מול ארצות הברית יש לשער שעמדות הפתיחה של שני הצדדים יהיו יותר מציאותיות .  מכל מקום המתודולוגיה אינה קריטית אלא התכנים .  
יש לשער ששני הנושאים הראשונים לדיון יהיו גבולות הקבע וסידורי הביטחון .  הפלסטינים מעוניינים כי הגבול יהיה על בסיס 67' עם תיקונים מינימליים וחילופי שטחים .  ממשלת נתניהו תרצה שינוי גבול משמעותי הרבה יותר וכנראה לא חילופי שטחים פרלליים .  כאן יש לקוות להצעות גישור אמריקאיות ,  כדי לקיים גושי התנחלויות וחילופי שטחים .  באשר לסידורי הביטחון מערכת הביטחון תגיש את סדרי הביטחון שלנו במעברים לירדן ,  בבקעה ,  בקו הגבול ובאוויר .  הפלסטינים יראו בכך פגיעה בריבונותם ובנושאי הגבולות יש לשער שהמתווך האמריקאי יוכל לקחת שני נושאים אלה - הגבולות והביטחון - כדי להציע עסקת חבילה שתענה על האינטרסים של שני הצדדים .  
אני מאמין שהדבר אפשרי וכי המנהיגים מעוניינים בהסדר בידעם את האלטרנטיבה .  השאלה היא אומץ לב לקבל את ההכרעות הקשות עתה .  העניין הוא בנפשנו בעיקר בהינתן האיום האירני ,  שיאבד הרבה מעוקצו עם התקדמות תהליך השלום בינינו לבין הפלסטינים .  גם כמי שלא נמצא במחנה של נתניהו עלינו לאחל לו הצלחה וכי יעזור עוז להביט לעבר האינטרס הישראלי ארוך הטווח ולא לאינטרסים ושיקולים פוליטיים קצרי מועד .  
 * הכותב הוא נשיא מרכז פרס לשלום ,  שימש בעבר כמתאם שיחות השלום והנושא והנותן הראשי מול המשלחות הפלסטינית והסורית במו"מ לשלום מטעם ממשלת רבין-פרס וכן כראש המשלחת הישראלית להסכמי אוסלו .
 
המו"מ זקוק לארה"ב
המתודולוגיה של המו"מ בין ישראל לפלסטינים אינה חשובה כמו התכנים ,  אולם אורי סביר מאמין שהן ישראל והן הרשות הפלסטינית צריכות את התיווך האמריקאי

