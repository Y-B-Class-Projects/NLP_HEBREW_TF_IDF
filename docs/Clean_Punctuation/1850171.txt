שינוי ?  אין קיצוץ בביטחון ,  התקציב לא ייפרץ
בפני ועדת טרכטנברג עומדת משימה לא קלה .  בעודה בוחנת שינויים במדיניות הכלכלית הישראלית תיאלץ להתמודד עם סירובו של שר הביטחון אהוד ברק לקיצוץ בתקציבו וסירוב האוצר לפרוץ התקציב 
" לא יובל ,  בראש הוועדה לא יוכל לעמוד המנכ"ל שלך  ( מנכ"ל האוצר )  או המנכ"ל שלי  ( מנכ"ל משרד ראש הממשלה )  .  חייבים למנות לתפקיד אישיות ציבורית בעלת הכרה ,  שלא כפופה לנו ,  למשל איש אקדמיה ,  שיהיה מקובל על המפגינים ועלינו ".  
כך אמר ראש הממשלה בנימין נתניהו לשר האוצר יובל שטייניץ בשבוע הסוער שבין שתי ההפגנות הגדולות בשבועות האחרונים ,  כשהשניים דנו בהקמת ועדה שתבדוק את טענות המפגינים .  כך החל להתגלגל המינוי של פרופ' מנואל טרכטנברג ליו"ר ועדת המומחים שאמורה להגיש לראש הממשלה ולשר האוצר עד סוף ספטמבר תוכנית ברורה לשינוי המדיניות הכלכלית-חברתית של ממשלת ישראל .
 ב-1 באוגוסט ,  נוכח גל המחאה הציבורית הגוברת ,  הודיע נתניהו בישיבת הממשלה כי יקים ועדת שרים ומומחים לפתרון המחאה .  באותו יום הודיע מנכ"ל משרד האוצר ,  חיים שני ,  בהפתעה מוחלטת ,  כי החליט להתפטר מתפקידו .  שני תיכנן עוד קודם לכן ,  ביוזמתו ובהתייעצות עם הנגיד ,  סטנלי פישר ,  הקמת ועדה בראשותו לטיפול במצוקת מעמד הביניים ,  ונפגע מהתנהלות הממשלה .  
למחרת החלטת הממשלה החל מכבש לחצים אדיר על ראש הממשלה של שרים שביקשו להיות חברים בוועדת השרים-מומחים .  מקובל היה כי שר האוצר יעמוד בראש הוועדה .  כמה שבועות קודם לכן פנה שטייניץ לפרופ' איתן שישנסקי ,  יו"ר הוועדה הציבורית למיסוי הגז והדלק ,  וביקש ממנו שיעמוד בראש ועדה לגיבוש דרכים לסייע כלכלית למעמד הבינוני .  ששינסקי דחה את הבקשה .  שטייניץ סיפר לנתניהו על הפנייה לששינסקי ,  והציע להקים ועדת מומחים ,  בדומה לוועדת ששינסקי .  נתניהו קנה את הרעיון .  
די מהר סיכמו השניים כי המועמד המועדף לראשות הוועדה הוא טרכטנברג ,  יו"ר הוועדה לתכנון ותקצוב  ( ות"ת )  של המועצה להשכלה גבוהה .  שטייניץ לחץ ונתניהו הסכים כי בוועדה יהיה מספר מומחים לא גדול ,  ומאידך גיסא מספר גדול של פקידי אוצר ומקורבים לאוצר ,  וכן אנשים ממשרד ראש הממשלה ומבנק ישראל .  סוכם ,  שוב לפי דרישה של שר האוצר ,  כי לא יהיו בוועדה נציגים של משרדי ממשלה אחרים ,  גם לא כלכליים ,  כדי לא להכניס לוועדה גורמים אינטרסנטיים .  
כדי לשכנע את טרכטנברג לקבל את התפקיד נפגש עמו שטייניץ פעמיים בביתו במבשרת ציון .  שתי השיחות התמקדו בעבודת הוועדה ,  סמכויותיה ואפשרויותיה .  סוכם בהן על כיווני הפעולה האפשריים .  קודם לכן שוחח טרכטנברג עם ראש הממשלה בטלפון ,  ואחרי כן ,  במוצאי שבת שעברה ,  נפגש טרכטנברג עם נתניהו בביתו בירושלים .  נתניהו הותיר שורה ארוכה של נושאים חשובים עמומים ,  אך סיכם כי הצוות יגיש את המלצתו בסוף ספטמבר .
 ביום שבת שעבר נפגש טרכטנברג גם עם הצלע הממשלתית השלישית ,  אהוד ברק ,  בדירת הפאר שלו במגדלי אקירוב .  ברק חזר ואמר את מה שהוא אומר בשנים האחרונות כמעט בכל הזדמנות :  הוא מבין את המצוקה החברתית בישראל ,  אבל תקציב הביטחון לא יכול בשום פנים לפתור את הבעיות .  הוא לא אמר זאת בפגישה לטרכטנברג ,  אבל הוא ונתניהו סיכמו על תוספת של 5-7 מיליארד שקל לתקציב הביטחון השנה ,  ולמערכת הביטחון גם תוכניות גדולות ל-2012 .  
בינתיים קיבל הביטחון 2 מיליארד שקל על חשבון התוספת ל-2011 .  באוצר טוענים : " לא היה ולא נברא .  משרד הביטחון אולי יצליח לגרד פה ושם כספים ,  אבל בכל מקרה לא מדובר במיליארדים ".  
על כל פנים ,  נראה כי צפויה מלחמה גדולה לגבי לתקציב הביטחון .  שטייניץ ,  לשעבר יו"ר ועדת החוץ והביטחון של הכנסת וביטחוניסט בהשקפת עולמו ,  תומך בקיצוץ צנוע מאוד ,  של 1-3 מיליארד שקל .  עם זאת ,  גורמים בצוות טרכטנברג מדברים על קיצוץ גבוה יותר .  ככל הנראה ברק יעמוד על רגליו האחוריות אם ינסו לקצץ בתקציב משרדו .  
הוא צפוי לזכות לתמיכה ,  ולא במפתיע ,  מראש הממשלה .  שטייניץ סבור כי ניתן לרכז משאבים ,  לטובת פתרון מצוקת שכבות הביניים ,  על ידי קיצוץ בתקציב הפיתוח של הרכבות ,  בהיקף מיליארדי שקלים ,  ועל ידי הורדה של כמה מסים עקיפים - שטייניץ אינו נלהב מאפשרות של הפחתת מע"מ - כולל מסי קנייה על חלקי חילוף לרכב  ( אבל לא מס קנייה על רכישת מכוניות ,  כי מספר המכוניות בישראל גדול ביחס לנפח הכבישים )  ,  הורדת מכסים על מוצרי מזון ,  ביטול פטור המע"מ על ירקות ופירות וביטול כמה פטורים ממס .
 עבודת ועדת טרכטנברג תתבסס על הנתונים שיספקו לה שני צוותים של האוצר ,  צוות של רשות המסים ,  בראשות מנהל הרשות יהודה נסרדישי ,  וצוות של אגף התקציבים ,  בניצוחו של הראש החדש של האגף ,  גל הרשקוביץ .  שניהם יבואו עם הנחיות ברורות מהבוס ,  כלומר שטייניץ .  
הצוות של רשות המסים יניח על השולחן את כל האופציות עם תג המחיר שלהן .  נסדרישי יעמוד על כך ,  כי סך כל ההורדות בגבייה ,  עליהן יכריע צוות טרכטנברג ,  יהיה שווה לסך כל התוספות בגבייה ,  כדי שהכנסות המסים ב-2012 יסתכמו ב-232.3 מיליארד שקל ,  כפי שנקבע בעת הכנת התקציב במאי 2010 .  
לפני כשבועיים ,  עוד לפני שידע כי יעמוד בראש הוועדה ,  אמר טרכטנברג בישיבה רבת משתתפים עם מנכ"ל האוצר שני כי אסור לפרוץ את צד ההוצאה ואת מסגרת הגירעון בתקציב 2012 .  גם שטייניץ תבע כי בכתב המינוי של ועדת טרכטנברג ייאמר מפורשות כי הצוות לא יפרוץ את מסגרת תקציב המדינה ל-2012 .  
נסרדישי צפוי להסביר לוועדה כי כל הורדה של אחוז במע"מ  ( כיום 16% )  משמעותה ירידה של 3.6 מיליארד שקל בהכנסות המדינה ,  וכי מצד שני ניתן להגדיל את המקורות העומדים לרשות הממשלה על ידי הקפאת ההורדה המתוכננת ב-2012 של מס החברות והמס על יחידים ,  שתחסוך לקופת המדינה 2.5 מיליארד שקל ;  להקפיא בשנה הבאה את החוק לעידוד השקעות הון ,  שיחסוך עוד מיליארד שקל ;  להכביד את נטל המס על בעלי ההכנסות הגבוהות על ידי הוספת עוד שתי מדרגות מס לבעלי שכר גבוה  ( מדרגה חדשה לבעלי שכר של 60 אלף שקל ויותר ומדרגה נוספת לבעלי שכר של 100 אלף שקל ויותר )  ;  להטיל מס ירושה על ירושות של יותר מ-4 מיליון שקל  ( כפי שהציעה ועדת בן בסט ב-2000 )  וביטול שורה של פטורים ממסים ,  כמו הפטור ממע"מ על ירקות ופירות והפטורים ממס לקרנות הפנסיה וקרנות ההשתלמות .  
צוות אגף התקציבים יציע להגדיל את המקורות העומדים לרשות הממשלה ,  באחת משתי הדרכים הבאות :  קיצוץ של מיליארדי שקלים בתקציב משרד הביטחון - הצעה שנתמכת על ידי שר האוצר שהציע לקצץ כ-3 מיליארד שקל מתקציב הביטחון ,  ואמר כי מספיק להגדיל את השקיפות והיעילות של תקציב הביטחון ובכך לחסוך מיליארדי שקלים ;  או באמצעות קיצוץ רוחבי שווה בתקציבי כל משרדי הממשלה ,  כולל משרד הביטחון .  
המבחן של טרכטנברג כראש הצוות להתמודדות עם המצוקה החברתית של מעמד הביניים ,  בנוסף לאספקט הציבורי החשוב שלו ,  הוא גם מבחן אישי חשוב מאוד לטרכטנברג בתור כלכלן .  במערכת הכלכלית יש תחושה כי נגיד בנק ישראל ,  סטנלי פישר ,  יסיים בתוך כמה חודשים את תפקידו .  הצלחה של טרכטנברג והצוות שלו ,  תיתן לו עמדת זינוק טובה במרוץ לתפקיד ובסיכוי לבחירתו .
 
שינוי ?  אין קיצוץ בביטחון ,  התקציב לא ייפרץ
בפני ועדת טרכטנברג עומדת משימה לא קלה .  בעודה בוחנת שינויים במדיניות הכלכלית הישראלית תיאלץ להתמודד עם סירובו של שר הביטחון אהוד ברק לקיצוץ בתקציבו וסירוב האוצר לפרוץ התקציב

