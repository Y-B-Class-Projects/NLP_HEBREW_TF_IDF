נתניהו ,  נעלבת ?  אנחנו נעלבנו יותר
אלפי שקלים מוציא רה"מ מכיסנו על נרות ופרחים - ועוד מתלונן שתוקפים אותו .  דפני ליף משתדלת להימנע מציניות ביחס לאדם שפשוט נמצא שם יותר מדי זמן ,  ואיבד קשר עם בוחריו
ראש הממשלה מקבל טלפון בהול ממחלקת יחסי הציבור שלו .  יש בעיה .  דוח ההוצאות של בית ראש הממשלה הולך לצאת לתקשורת .  הציבור לא הולך לאהוב את זה ,  אתה יודע למה - קיצוצים ,  יוקר מחייה ,  זוכר את המחאה ההיא שניסינו לחנוק לפני שנתיים וחצי ?  תתכונן אדוני ראש הממשלה .  הם הולכים לכעוס .  לזעום .  הם ייכנסו בך .  הם לא מבינים ,  אדוני ראש הממשלה ,  כמה טוב ורחום אתה .  אל תקרא טוקבקים ,  הם כולם ממומנים .  אל תתרגש מהביקורת .  שונאיך לא משנים ,  העם אוהב אותך ,  תמשיך בשלך .  אנחנו נפרסם את הצד שלנו ב"ישראל היום ".  
כמובן שאין לי מושג מה באמת קרה בחדרי החדרים של משכן ראש הממשלה שעות לפני שפורסם דוח ההוצאות .  אבל ברור לי שמחלקת הדוברות עבדה שעות נוספות ,  ושראש הממשלה מוקף באנשים שאינם מייעצים לו ,  חלילה ,  לקחת אחריות ולקצץ בהוצאות - אלא רק להשיב אש ולהתלונן על האופן בו תוקפים אותו .  
כמעט בלתי אפשרי לכתוב טור על דוח ההוצאות בלי נימה צינית .  העלבון חריף בתקופה כלכלית זו ,  הכעס גואה יותר מכל בגלל הפער בין העושר שנשפך על גיליון האקסל הבלתי נגמר של הוצאות בית ראש הממשלה אל מול הדוחק של חיי היומיום אצל רובנו המוחץ .  ובכל זאת ,  אנסה להשיל את הציניות הזו עד כמה שאוכל ולא לתקוף ישר - ולא בגלל שאני לא זועמת  ( אני כן )  ,  אלא בגלל שאיני רוצה שטון מתלהם יאפיל במקרה זה על התוכן וייתן תירוץ למחלקת הדוברות של נתניהו להגיד לו להתעלם ממה שכתוב בטורים כמו שלי .  
פוליטיקאים רוצים את אהבת ההמון .  הם מתים על זה .  הם זקוקים לקולות הבוחרים .  ברגעים שבהם הולכים לקלפי הם מחבקים ,  יוצאים לרחוב ,  מבטיחים דבר מה ,  לומדים לומר בכל ראיון את מה שרוצים לשמוע ,  מה שיזכה אותם בנקודות .  גם ראש הממשלה רוצה שיאהבו אותו .  הביקורת החריפה על הנהנתנות שלו ,  לאחר פרשת המיטה במטוס ,  לאחר זו של הגלידה וכעת זו ,  מצריכה שריר אחר מדיבור חלקלק .  היא מצריכה קבלת אחריות ,  והבנה מה פסול בסיטואציות האלו .  
ראש הממשלה כל כך עסוק בלספר לעצמו כמה שמבקריו שונאים אותו ,  ומפספס את העלבון ואת תחושת הזלזול שמרגישים מיליוני אזרחים במדינה כשהם קוראים נתונים כאלו .  אדם אחד שנבחר לראשות ממשלה עונה מתוך עלבונו האישי למיליוני אזרחים שמממנים לו את הפרחים והבריכה בקיסריה מכספי מסים שהם אוספים בכל חודש במאמץ רב ,  בזמן שהכלכלה ריכוזית ויוקר המחייה רק עולה ,  החובות של משקי הבית רק מתנפחים והקיצוצים במשק מסמנים על מיתון שרק יילך ויגדל .
 לעלבון האישי של ראש הממשלה אין כאן מקום .  התגובה שלו אינה אחראית ,  ומשקפת שחיקה עד העצם של אדם שנמצא בראש הפירמידה שנים רבות מדי ,  שכבר אינו מאמין לכל טיפה של רגש שיוצאת מהאנשים שהוא עצמו אמור להוביל ,  להקשיב להם ,  לשרת אותם .  כן ,  אני יודעת שאנחנו לא רגילים לחשוב ככה ,  אבל ראש ממשלה אמור לשרת את האזרחים .  
אל מול העלבון האישי של נתניהו עומד העלבון האישי של מיליונים שגם הם רוצים להרגיש שאוהבים אותם ,  שאכפת מהם ,  שרואים כמה הם עובדים קשה וכמה הם מתקשים לא רק לסגור את החודש אלא לפתוח אותו .  האנשים האלו הם אנחנו .  אנשים שמשלמים מסים ישירים ועקיפים ,  שעובדים קשה ,  ששומרים חוק ,  שעוברים שנים מאוד לא קלות במשקי הבית ,  שדואגים לעתיד של הילדים שלהם ,  שרוצים שיהיה כאן טוב .  שמגיע להם מנהיגות שרואה אותם כל הזמן ושמה אותם במקום הראשון .  לנו ,  האזרחים ,  נאמר כל הזמן שהמצב קשה ושאנחנו צריכים לקחת אחריות ולהדק את החגורה .  מוצרי חלב מסוימים הפכו להיות מותרות ,  אנשים מבוגרים מבלים חצי שעה בסופרמרקט ובוררים אילו מוצרים הם הולכים לקחת הביתה בסופו של דבר .  בחודש אוקטובר עמדו  " קיצוצי כוח אדם "  בישראל  ( פיטורים ,  למי שלא הבין )  על יותר מ-14 אלף אנשים שעכשיו צריכים לבנות מחדש חיים .  אלו תאים משפחתיים שמתפרקים בגלל שאחד המפרנסים יושב עכשיו בבית ,  וצריך לקום בכל בוקר ולחייך לילדים בשביל לא לשבור את רוחם ברגעים של משבר .  
מתחת לקולות הבוז והזעם של אנשים רבים כלפי ראש הממשלה יש רצון אמיתי למנהיגות שיודעת לקבל אחריות ,  להדק חגורה יחד עם הציבור ,  להבין שהנהגה היא גם בדוגמה אישית .  הכעס על ראש הממשלה הוא לא ספורט ,  הוא תוצר של מדיניות כלכלית שאינה סופרת את האנשים כאן ממטר .  ראש הממשלה אינו חשוב יותר מהנושא עצמו ,  הוא פשוט צריך לקחת על עצמו את המשימה לשרת את האזרחים .  
אמון הוא דבר שברירי ,  ויש נקודה שבה הוא אוזל .  האהבה שראש הממשלה כל כך חפץ בה היא המצרך היקר ביותר ובעל הערך הגדול ביותר לא רק עבור פוליטיקאי ,  אלא עבור אנשים באופן כללי .  כולם רוצים חיבוק .  אבל חיבוק אינו מגיע מההפקר כשמנהלים מדינה .  חיבוק מהציבור אי אפשר להשיג כל הזמן רק מדיבור חלקלק .  חיבוק מהאזרחים צריך להרוויח .  במאמץ .  בבחירה נכונה .  בוויתור על האגו ובהקשבה אמיתית .
 את כל אלו ראש הממשלה אינו מצליח לעשות .  תחת זאת ,  הוא נותן למשרד יחסי הציבור ולמחלקת הדוברות לפשפש ולמצוא מילים שאריק איינשטיין אמר פעם אודותיו לאחר פרשת הקלטת הלוהטת ,  אותו אריק איינשטיין זכרונו לברכה שעדיין מתנגן לי בפלייליסט בלי הפסקה כמו לעוד מיליוני אנשים שאבלים על מותו .  אותו אריק איינשטיין שלפני ימים ספורים הוא הספיד בעצמו ,  רצה לקחת חלק באהבה העצומה לאיש הזה שסימל כל כך הרבה עבור הישראליות ,  זו הבוגרת וזו הצעירה .  אבל כמו שלכתוב על הוצאות בית ראש הממשלה קשה בלי ציניות ,  גם לראש הממשלה כנראה קשה שלא להיות ציני ולעשות במעמד הזה שימוש בתגובתו הרשמית יום אחד אחר כך .  
יום יבוא ויהיה כאן ראש או ראשת ממשלה שישירו  " אני ואתה נשנה את העולם "  ויבינו ששינוי עושים ביחד ,  באהבה ,  בלי ציניות ,  בלי להשתמש במציאות כמשחק פוליטי ,  אלא בשימוש במשחק הפוליטי עבור הטבת המציאות .  אבל כנראה שזה לא יהיה ראש הממשלה נתניהו ,  שמרגיש כל הזמן מותקף ,  ולא משכיל לפנות מקום בשביל לאהוב את האנשים כאן באמת .  ולאנשים כאן ,  לכולנו ,  מגיע שיאהבו אותנו באמת .
 לכל הטורים של דפני ליף בוואלה !  דעות
מעוניינים לפרסם מאמר במדור הדעות ?  כתבו לנו למייל op-ed@walla.net.il 

נתניהו ,  נעלבת ?  אנחנו נעלבנו יותר
אלפי שקלים מוציא רה"מ מכיסנו על נרות ופרחים - ועוד מתלונן שתוקפים אותו .  דפני ליף משתדלת להימנע מציניות ביחס לאדם שפשוט נמצא שם יותר מדי זמן ,  ואיבד קשר עם בוחריו

