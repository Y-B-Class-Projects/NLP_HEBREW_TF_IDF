האיחוד : " לא נשדרג היחסים עם ישראל "
 למרות נאומו המדיני של נתניהו החליטו שרי החוץ של האיחוד האירופי בתום פגישתם על המשך הקפאת השדרוג הכלכלי והפוליטי
האיחוד האירופי החליט היום  ( שני )  לא לשדרג את היחסים עם ישראל ,  למרות שהגדיר את נאומו של ראש הממשלה בנימין נתניהו כ"צעד בכיוון הנכון ".  בתום פגישה של 27 שרי החוץ של החברות באיחוד שנערכה בלוקסמבורג נקבע ,  כי היחסים הפוליטיים והכלכליים עם ישראל לא ישודרגו עד אשר תירשם התקדמות בתהליך השלום .
 שר החוץ של לוקסמבורג ז'אן אסלבורן אמר בתום הפגישה כי  " עלינו להבהיר באופן ברור כי נוכל לדבר על שדרוג היחסים רק כשתירשם התקדמות בתהליך השלום ,  ולשם כך אנו זקוקים לצעדים נוספים ".  
למרות הדברים הללו בירכו באיחוד האירופי בזהירות את נאומו של ראש הממשלה בנימין נתניהו מאמש ,  בו הסכים להקמת מדינה פלסטינית .  עם זאת ,  פינלנד הודיעה כי הדברים אינם מספיקים לצורך שדרוג היחסים בין ישראל לאיחוד .  שר החוץ של צ'כיה ,  שמשמשת כנשיאה התורנית של האיחוד האירופי ,  יאן קורט אמר כי הנאום הוא צעד חשוב בכיוון הנכון ,  במיוחד התמיכה בהקמת מדינה פלסטינית ". 
שר החוץ של שבדיה ,  שתכהן כנשיאה החל מיולי ,  קארל בילדט ,  אמר כי הנאום הוא  " צעד קטן קדימה .  זה טוב ,  אבל זה רק הצעד הראשון ".  לדבריו , " לא ניתן להגדיר ממש מהי מדינה ,  אך העובדה שהוא השתמש במילה היא צעד קטן ". 
בהצהרה שפרסם שר החוץ הצרפתי ברנאר קושנר בתגובה לנאום נאמר ,  כי  " הנאום הוא חשוב אך על מנת להבטיח שלום יש לעשות מעבר לכך ,  ולא להציב תנאים למשא ומתן ".  קושנר אמר עוד כי שני הצדדים צריכים לקבוע קווים לדמותה של המדינה החדשה ולהתמודד עם הנושאים החשובים ,  כולל הסטטוס של ירושלים ושאלת הפליטים .  
לדבריו יש ליצור אווירת אמון בין שני הצדדים . " מהבחינה הזאת ,  צרפת ,  יחד עם שותפותיה האירופאיות ,  ארה"ב וכל הקהילה הבינלאומית ,  דורשת את העצירה המוחלטת של כל הבנייה בהתנחלויות והסרת הסגר על רצועת עזה ". 

האיחוד : " לא נשדרג היחסים עם ישראל "
 למרות נאומו המדיני של נתניהו החליטו שרי החוץ של האיחוד האירופי בתום פגישתם על המשך הקפאת השדרוג הכלכלי והפוליטי

