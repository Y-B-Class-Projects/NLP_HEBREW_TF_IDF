נתניהו לשביעייה :  להאריך ההקפאה בתמורה להטבות
נתניהו הציג לשרים את עקרונות הצעת הממשל בוושינגטון :  הקפאה נוספת של הבנייה ,  שלא תחול על מזרח ירושלים ,  בתמורה לשורת הטבות ביטחוניות והבטחה לא לבקש הקפאות נוספות בעתיד
ראש הממשלה ,  בנימין נתניהו ,  הציג אמש  ( שבת )  בפני פורום השביעייה את עקרונות ההצעה האמריקאית לחידוש התהליך המדיני עם הרשות הפלסטינית ,  כפי שמזכירת המדינה האמריקאית ,  הילרי קלינטון הציגה אותן בפני נתניהו בפגישתם ביום חמישי .
 ההצעה מונה חמישה סעיפים :  הראשון הוא שממשלת ישראל תכריז על השעייה נוספת של הבנייה החדשה ביהודה ושומרון למשך שלושה חודשים ,  על כל בניה שהחלה מתום צו ההקפאה הקודם ב-26 בספטמבר 2010 .  האמריקאים הסכימו כי הקפאת הבנייה לא תחול על מזרח ירושלים .  כמו כן ,  הם הבטיחו שהם לא יבקשו הארכה נוספת של ההקפאה .
 הממשל בוושינגטון התחייב גם להטיל וטו במשך שנה במועצת הביטחון של האו"ם ובפורומים בינלאומיים אחרים ,  ליוזמות אנטי ישראליות ,  כמו ניסיונות לכפות הסדר מדיני על ישראל ,  מתקפת דה לגיטימציה נגד ישראל ,  וניסיונות לשלול מישראל את זכותה להגנה עצמית .
 בתמורה להקפאה בת שלושה חודשים ,  הממשל יבקש מהקונגרס האמריקאי לאשר אספקת 20 מטוסי קרב מתקדמים נוספים לישראל ,  בשווי כשלושה מיליארד דולר ,  כדי לשמור על יתרונה האיכותי .  הסיוע ברכישת המטוסים יתווסף בעתיד להסכם ביטחוני ישראלי-אמריקני מקיף ,  שייחתם במקביל לכינון הסכם עם הפלסטינים ,  במטרה לענות על צרכי הביטחון של ישראל בכל הסדר עתידי .  הדיונים לגיבוש ההבנות הביטחוניות רחבות ההיקף יחלו כבר בשבועות הקרובים .
 פורום השביעייה דן בפרטי ההצעה האמריקאית וההערכה היא כי ההצעה שקלינטון העבירה לראש הממשלה ,  היא המקיפה ביותר שהאמריקאים הציעו לנתניהו במאמציהם לשכנעו לבצע הקפאה נוספת .  ההצעה לא היתה בידי ראש הממשלה לפני ביקורו בארצות הברית ,  ממנו שב ביום שישי .
 בעקבות פרסום ההצעה ,  מקורבי יו"ר ש"ס השר אלי ישי ,  החבר בפורום השביעייה ,  אמרו הלילה  ( ראשון )  לוואלה !  חדשות כי , " עמדתו של השר ישי היתה נגד המשך ההקפאה ,  ועמדתו לא השתנתה ". 
יו"ר מועצת יש"ע דני דיין אמר בתגובה כי  " הדרישה להקפיא גם את מה שהוחל את בנייתו כחוק מאז ה-26 בספטמבר היא רעיון הזוי וחצוף במיוחד .  זוגות צעירים וקבלנים ישראלים אינם יו-יו בידיה של הילרי קלינטון ". 
עדכון ראשון :  23:48

נתניהו לשביעייה :  להאריך ההקפאה בתמורה להטבות
נתניהו הציג לשרים את עקרונות הצעת הממשל בוושינגטון :  הקפאה נוספת של הבנייה ,  שלא תחול על מזרח ירושלים ,  בתמורה לשורת הטבות ביטחוניות והבטחה לא לבקש הקפאות נוספות בעתיד

