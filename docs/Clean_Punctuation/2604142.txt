המשטרה :  אין ראיות שנתניהו קיבל כספים מאיש עסקים
היועץ המשפטי לממשלה בודק אם יש מקום לפתוח בחקירה פלילית נגד ראש הממשלה בחשד שקיבל כסף מאיש העסקים החרדי דדי גראוכר .  המידע הופיע במסגרת חקירת פרשת  " ביבי-טורס "
 היועץ המשפטי לממשלה ,  יהודה וינשטיין ,  בוחן האם יש מקום לפתוח בחקירה נגד ראש הממשלה ,  בנימין נתניהו ,  בחשד שקיבל כסף מאיש עסקים חרדי בשם דדי גראוכר בתיווך נהגו האישי של ראש הממשלה .  זאת לאחר שהמשטרה סיימה חקירה מקדמית לפני כחודש והודיעה כי אין תשתית ראייתית המצדיקה פתיחה בחקירה פלילית .  
מדובר במידע שהגיע למבקר המדינה לשעבר ,  מיכה לינדנשטראוס ,  במסגרת חקירת פרשת  " ביבי-טורס ".  על פי המידע החדש ,  איש העסקים גראוכר העביר כסף לנהגו של ראש הממשלה והועלתה טענה שהנהג העביר את הכסף לנתניהו עצמו .  המבקר העביר את המידע ליועץ המשפטי ,  שבחודש מאי הנחה את המשטרה לבצע בדיקה מקדמית ולבחון האם ישנה תשתית ראייתית לפתיחה בחקירה .  לפני כחודש ,  כאמור ,  העבירה המשטרה את המלצתה לפיה אין מקום לפתוח בחקירה .
 ממשרד המשפטים נמסר הערב כי המלצת המשטרה נבחנת על ידי הגורמים המקצועיים בפרקליטות יחד עם מידע שהועבר מהמבקר ליועץ בהקשר נסיעות נתניהו לחו"ל .
 עורכי הדין דוד שמרון ומיכאל ראבילו מסרו בשמו של ראש הממשלה : " מדובר בעלילת שווא חסרת כל בסיס שלא במקרה מתפרסמת כשבועיים לפני הבחירות על מנת להכפיש את מר נתניהו ולפגוע בסיכוייו להיבחר מחדש לראשות הממשלה.ראש הממשלה לא קיבל אף פרוטה אחת ממר דדי גראוכר ,  לא ישירות ,  לא דרך נהגו ולא בכל דרך אחרת .  מדובר בעלילה חסרת בסיס וראש הממשלה לא יהסס לנקוט בצעדים המשפטיים המתאימים כנגד מי שיפרסם אותה ". 
נהגו של ראש הממשלה ,  אלי אילוז מסר בתגובה כי  " קיבלתי פעמיים כ-300 דולר בערבי חג עבור אחותי שהתאלמנה זמן קצר קודם לכן והיתה מטופלת בחמישה ילדים קטנים .  לא עדכנתי את מר נתניהו בכך ולא ביקשתי את רשותו .  למר נתניהו אין שום קשר למתנות החג שנתן מר גראוכר באמצעותי לאחותי שהתאלמנה .  מר גראוכר הכיר את גיסי ורצה לסייע לאלמנה בעת מצוקה ".  
עו"ד ירון קוסטליץ ,  ממשרד ד"ר וינרוט ,  מסר בשמו של גראוכר : " ראש הממשלה לא קיבל ולו אגורה אחת ממר דדי גראוכר ,  לא במישרין ולא בעקיפין .  מר גראוכר הוא זמר וחזן ,  חבר של משפחת נתניהו מזה שנים רבות ,  ומלווה אותה באזכרות .  מר גראוכר סייע בתרומה כספית של מאות שקלים לאחותו של נהג שעבד עם ראש הממשלה במשך שנים ,  אשר למרבה הצער התאלמנה ונותרה מטפלת בילדים קטנים ,  כפי שהוא מסייע לרבים אחרים ;  וזאת ללא קשר לראש הממשלה ,  וללא ידיעתו .  לא בכדי הגיעה אפוא המשטרה למסקנה שאין תשתית המצדיקה ולו פתיחה בחקירה פלילית ;  וטוב היה אפוא לטענות בעניינו של מר גראוכר שלא הועלו משהועלו ". 
בשבוע שעבר דווח כי בפרקליטות בוחנים את נסיעותיו לחו"ל של נתניהו ,  בעת שכיהן כחבר כנסת ,  אשר לא מומנו על ידי המדינה ,  בעקבות חומרים רבים שאסף המבקר במסגרת הפרשה .  המבקר בדק את נסיעותיו של נתניהו לחו"ל בשתי תקופות - כאשר כיהן כשר האוצר וכאשר כיהן כחבר כנסת .  למרות הבדיקה שנעשתה ,  למבקר אין סמכות לחקור התנהלות של חברי כנסת ,  ולכן במהלך הבדיקה עלתה השאלה מי הגורם המתאים לטיפול בחומרים .  החומרים הועברו ליועץ המשפטי לממשלה ,  יהודה וינשטיין ,  שבוחן כעת מי צריך לטפל בהם .  כבכל בדיקה של היועץ ,  נבחן גם ההיבט הפלילי של החומרים ,  אולם אין הכרח שהבדיקה תוביל להחלטה לפתוח בחקירה פלילית .  
לפני כעשרה ימים העביר המבקר את טיוטת הדו"ח שחיבר לכ-30 שרים וסגני שרים בממשלות עבר מ-2003 ועד 2011 .  על המבוקרים להשיב לממצאים עד ה-30 בינואר 2013 - שמונה ימים לאחר הבחירות הכלליות .  נושא המימון הכפול לכאורה לנסיעותיו של ראש הממשלה לחו"ל התפרסם באפריל 2010 על ידי רביב דרוקר בערוץ 10 .  על פי ממצאי התחקיר ,  בשני מקרים שונים שילמו מספר גופים על אותו כרטיס טיסה של נתניהו ,  כאשר ייתכן שהעודף שנוצר נוצל למימון הטיסה של רעיית ראש הממשלה ,  שרה .  
עוד בפרשת  " ביבי-טורס"הפרקליטות בוחנת את ביבי טורס ,  גם בהיבט הפליליביבי טורס :  נתניהו והשרים קיבלו טיוטת דוח המבקרביבי-טורס :  המבקר מפסיק את העסקת חוקר הפרשה 

המשטרה :  אין ראיות שנתניהו קיבל כספים מאיש עסקים
היועץ המשפטי לממשלה בודק אם יש מקום לפתוח בחקירה פלילית נגד ראש הממשלה בחשד שקיבל כסף מאיש העסקים החרדי דדי גראוכר .  המידע הופיע במסגרת חקירת פרשת  " ביבי-טורס "
 
