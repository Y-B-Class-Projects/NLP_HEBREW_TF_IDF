נתניהו על אישור מתווה הגז : " כשאני רוצה משהו ,  אני משיג אותו "
 ראש הממשלה ברך על העברת ההסדר בכנסת ברוב של 59 לעומת 51 שהתנגדו ,  על אף שחלקו השני הנוגע להעברת סמכויותיו של השר דרעי לממשלה לא עלה להצבעה .  במחנה הציוני תקפו את נתניהו .  נובל אנרג'י הסתייגה :  נחליט על השקעה סופית בלוויתן
מליאת הכנסת אישרה היום  ( שני )  את מתווה הגז .  59 חברי כנסת תמכו במתווה לעומת 51 שהתנגדו לו .  לאישור ישנו משמעות הצהרתית בלבד ולא מעשית ,  שכן שהחלק השני של המתווה - העברת הסמכויות משר הכלכלה אריה דרעי למליאת הממשלה בנוגע לממונה על עקיפת הממונה על ההגבלים העסקיים - לא עלה להצבעה .  זאת ,  לאחר שהקואליציה לא הצליחה לגבש רוב למהלך .
 זו הפעם השנייה שבה הקואליציה לא מצליחה להעביר את העברת הסמכויות מדרעי לממשלה בשל היעדר רוב .  לפיכך ,  מתווה הגז עדיין לא יכול לצאת לדרך .  כיוון שבקרוב יחלו חגי תשרי ,  נראה כי יחלפו שבועות ארוכים עד שהמתווה ייושם .
 ראש הממשלה בנימין נתניהו התייחס להעברת המתווה ואמר : " זהו יום גדול למדינת ישראל .  אני מחויב להביא את הגז ,  את מאות המיליארדים למדינת ישראל  לחינוך ,  לבריאות ולרווחה .  אנחנו מסלקים מכשול אחר מכשול .  שיפרנו את המתווה ,  העברנו אותו בממשלה וכעת בכנסת ".  
לקריאה נוספת:נחוש מתמיד :  כך נתניהו מתכוון להעביר את מתווה הגז"שקרן ,  אין לך בושה ":  צפו במתנגדת למתווה הגז תוקפת את שטייניץתגלית הגז במצרים מסעירה את ישראל : " מי שיחתום על המתווה - חמדן "  
נתניהו גם התייחס לביטול ההצבעה על העברת סמכויותיו של דרעי לעקיפת הממונה על ההגבלים העסקיים . " יש עוד מכשול אחד .  אתם מכירים אותי .  כשאני רוצה משהו ,  אני משיג אותו .  יהיה גז לישראל ,  בשביל הביטחון האנרגטי שלנו .  הדבר הזה יושג .  אריה דרעי הוא שותף .  אני רוצה את זה כי זה הדבר הנכון לעשות ,  ואנחנו נעשה את זה ",  הסביר .  
נתניהו הבין שעל אף ההצלחה בנוגע לאישור המתווה עצמו ,  תהיה לו בעיה באישור העברת סמכויותיו של דרעי ,  אשר לא מוכן לעקוף את החלטת הממונה על ההגבלים העסקיים .  לפיכך ,  פוצל הדיון על המתווה ועל העברת הסמכויות .  לפי שעה לקואליציה אין עדיין רוב בעניינו של דרעי .  אם היה מתקיים דיון משולב ,  הדבר היה מחייב להצביע על שני הסעיפים ,  אולם מאחר שלנתניהו לא היה רוב מובטח הוא העדיף לפצל את ההצבעה .  הסיכוי לגייס רוב להעברת הסמכויות בהמשך היום עדיין קטן מאוד .  
באופזיציה תקפו את מהלכיו של נתניהו להעברת המתווה בכנסת . " לאחר שנתיב דרעי לעקיפת הממונה על ההגבלים העסקיים לא צלח ,  נתניהו התנהל כמו אחרון העבריינים וניסה לסחוט באיומים את חברי הקואליציה והאופוזיציה כדי לעקוף גם את שר הכלכלה ",  האשימו בסיעת המחנה הציוני .
 גם מפלגתו של כחלון זכתה לביקורת בקרב חברי המחנה הציוני . " מביך היה לראות את חברי הכנסת של כולנו ,  שהגיעו לכנסת כדי לדאוג לציבור ,  מצביעים בעד מתווה הגז שלוקח מאזרחי ישראל את האפשרות ליהנות מהגז השייך להם ,  ולהעביר את הרווחים לחברים של ביבי ",  תקפו .  

טרם ההצבעה נאם שר האנרגיה יובל שטייניץ מעל במת הכנסת והדגיש את הדחיפות ,  לדבריו ,  באישור המתווה כולו . " כולם מתבוננים היום בכנסת ישראל ,  בנקים ובורסות בעולם .  אחרי תהפוכות ,  הצעות ונסיגות ,  מצפים לראות את הכנסת תומכת במתווה הגז .  אוצר הטבע הזה עדיין נח לו כאבן שאין הופכין בלב הים .  הסיבה לכך ברורה :  אנחנו ,  מדינת ישראל ,  הרגולטורים - במקום להשיק מתווה כזה לפני כמה שנים ולצאת לדרך ,  היינו עסוקים בריבים וויכוחים ",  אמר .  
לדבריו , " כל אחד שם דגש על הזווית שלו ,  אבל כל הוויכוחים האלו גרמו לכך שהפכנו ממדינת רגולציה למדינת חלם .  אם היינו מתייחסים לזה כתכנית חירום לאומית ,  יכולנו כבר לייצא בהיקף של מיליארדים ,  יכולנו לקבל ביטחון אנרגטי .  כל זה לא קרה ".  
לבסוף פנה לחברי הכנסת ואמר : " הממשלה מבקשת את תמיכתכם כדי שאחרי שנים של עיכובים ,  שעלו לנו מיליארדים ,  נאפשר את התנעת כל השוק הזה ".  
לאחר ההצבעה על המתווה פרסמה חברת  " נובל אנרג'י "  מסר מסויג . " אישור המתווה היום על ידי הכנסת הוא צעד חשוב בדרך לאישורו הסופי ",  נמסר מחברת האנרגיה .  אולם בסוף ההודעה נכתב כי ישנה דרך ארוכה עד שתחליט על השקעה סופית בפרויקט לוויתן . 
" אנחנו קוראים לממשלת ישראל ליישם את המתווה במהירות האפשרית כדי שנוכל להתקדם עם פיתוח לוויתן והרחבת תמר .  לאחר אישורו הסופי של המתווה נוכל לקדם ולהביא לידי סגירה את חוזי הייצוא הנדרשים ,  לבנות מחדש את צוותי העבודה של הפרויקט לסגור את חוזי הביצוע הנדרשים עם ספקים כולל ספקים מקומיים ולגייס את המימון החיצוני הנדרש .  כל אלו יוכלו להביא להחלטת השקעה סופית בפרויקט לוויתן ",  נכתב .
 שותפויות הגז דלק קידוחים ואבנר בירכה על ההצבעה ומסרה כי  " הכנסת אמרה היום את דברה בהכרעה דמוקרטית .  כעת נפתחה הדרך לביצוע השקעות העתק הנדרשות לפיתוח מאגר לוויתן ולהרחבת פרויקט תמר ,  באופן שיבטיח לישראל עצמאות אנרגטית מוחלטת וניצול של חלון ההזדמנות הגיאו-פוליטי לייצוא גז למדינות השכנות .  תגליות הגז הן מנוע צמיחה עתידי של המשק הישראלי ויובילו להכנסות של מאות מיליארדי שקלים לאזרחי המדינה ,  לפיתוח התעשייה הישראלית וליצירת אלפי מקומות עבודה חדשים ".  
השר דרעי ,  שסירב לקבל לידיו את הסמכויות של הממונה על ההגבלים העסקיים ולמעשה היה זה שהוביל לצורך בהצבעה על סעיף זה  ( 52 )  ,  אמר בתגובה לאישור המתווה כי  " החברות קיבלו את כל שבעת התנאים שהצבתי במכתב לראש הממשלה בנושא מתווה הגז ".  
דרעי הסביר בעת ביקור באופקים מדוע לא הסכים לעקוף את הממונה . " הוצאנו את המקסימום לכן הצבענו בעד ,  יחד עם זאת מעולם לא הפעילו את סעיף 52 ונכון שהמחוקק נתן סמכויות אבל לא חשבתי ואני לא חושב שראוי ששר אחד ייקח זאת על עצמו זה תקדימי מאוד ולכן ביקשתי שכל הממשלה תחליט יחד .  היום העברנו את המתווה אני מאמין שבעוד זמן קצר נוכל למצוא גם רוב בכנסת כדי לקחת את הסמכויות האלה .  היום זה לא התאפשר אבל אני מאמין שזה יקרה בזמן הקרוב ".  
חבר הכנסת מיקי רוזנטל  ( המחנה הציוני )  ביטל את דבריו של השר . " זה לא מתווה ,  זה מסווה .  ואתה רק הקוסמטיקאית של ראש הממשלה ,  אתה צובע את המסווה הזה בצבעים ורודים - לא משנה מה יקרה .  הסיפור המצרי לא משנה את התמונה ?  גם אם מחר יתפוצץ המאגר אתה תגיד שזה נפלא ושזה משרת את הציבור ",  האשים .  עמיתתו לסיעה ,  חברת הכנסת ציפי לבני ,  טענה כי ההצבעה היא עוד כניעה של הממשלה מול כוח וחלק נוסף במערכה שהיא מנהלת נגד שומרי הסף .
 גם יו"ר מרצ ח"כ זהבה גלאון שעלתה לנאום הסבירה שלדעתה המתווה הוא גרוע ,  שכן הוא כובל את המשק  " לטובת למונופול אימתני ".  לדבריה , " אף אדם שהתחרות בשוק הגז או שהמחיר שהציבור ישלם חשובים לו ,  לא היה תומך בו .  לא פלא שראש הממשלה עשה הכל כדי להעביר אותו בלי דיון ציבורי ראוי ולעקוף את מי שאחראי על התחרות במשק  הממונה על ההגבלים העסקיים .  
עוד אמרה גלאון שהמתווה מאיים על הדמוקרטיה הישראלית . " הוא מציע להפקיד בידי המונופול של יצחק תשובה ונובל אנרג'י משאב טבע חיוני ומרכזי ,  שיאפשר להם לשבת על השאלטר ולשלוט לא רק בגז ,  אלא בכל הליכי קבלת ההחלטות במדינה .  אם חשבנו שההתנהלות של נתניהו מול מונופול הגז עד עכשיו היא מתרפסת ועלובה ,  חכו מה יהיה פה כשמקומה של אוליגרכיית הגז הישראלית יובטח ויעוגן לשנים רבות ". 
בתוך חילופי האשמות אלו ,  עלה ג'מאל זחאלקה  ( הרשימה המשותפת )  לדוכן ובמשך שלוש דקות בחר דווקא לתקוף את תנועת העבודה ולהאשימה בגזענות .  לדבריו ,  התנועה  " גנבה אדמות כדי לבנות קיבוצים ",  ואף כינה את חבריה  " אשכנזים עשירים ".  
במטה מאבק הגז התאכזבו מההצבעה אך שאבו אופטימיות מכך שסעיף העברת הסמכויות טרם עבר . " אזרחי ישראל מתביישים היום בחברי הכנסת שלהם בעקבות הצבעתם בעד מונופול הגז ונגד האינטרסים של הציבור בישראל ",  נמסר מהמטה .
" ההצבעה שעברה בכנסת היא הצהרתית בלבד וחסרת תוקף חוקי .  ההצבעה נועדה לייצר לחץ על שר הכלכלה אריה דרעי על מנת שיבצע את המהלך המושחת של עקיפת הממונה על ההגבלים ,  מהלך שמעולם לא נעשה בישראל .  בכך ,  ממשיכה ההצבעה הזאת את מסורת הקומבינות שליוותה את כל גיבוש מתווה מונופול הגז ". 
עוד מסרו כי  " הציבור בישראל יזכור את התנהלות חברי הכנסת של מפלגת 'כולנו' שבגדו בבוחריהם ובהבטחה המפורשת לפרק את מונופול הגז .  המאבק במונופול הגז יימשך עד שאזרחי ישראל יזכו להינות מפירות משאבי הטבע השייכים להם כחוק ,  ומועברים כיום למילוי כיסיהם של קומץ טייקוני הגז ". 
השתתפו בהכנת הידיעה דנה ירקצי ויניר יגנה
 ( עדכון ראשון :  01:59 ) 
לפניות לכתב עמרי נחמיאס :  omri_n@walla.net.il 

נתניהו על אישור מתווה הגז : " כשאני רוצה משהו ,  אני משיג אותו "
 ראש הממשלה ברך על העברת ההסדר בכנסת ברוב של 59 לעומת 51 שהתנגדו ,  על אף שחלקו השני הנוגע להעברת סמכויותיו של השר דרעי לממשלה לא עלה להצבעה .  במחנה הציוני תקפו את נתניהו .  נובל אנרג'י הסתייגה :  נחליט על השקעה סופית בלוויתן

