עוקצו של לפיד
האם נתניהו יסתכן בברית עם מי שלא יהסס לבגוד בו כדי לרשת אותו ?  האם ש"ס תחתוך לכיוון יחימוביץ' ?  ומי משרי הליכוד יאבד את התיק ?  מה שבטוח הוא שצפוי לנו חודש מטלטל
לפי כמות הממליצים שיבקשו היום ומחר מהנשיא ,  שמעון פרס ,  להטיל על בנימין נתניהו את הרכבת הממשלה ,  מצבו של ראש הממשלה הישן-חדש מצוין .  לכאורה ממתינה לו קואליציה של 80 ח"כים ,  שבה לאף מפלגה ,  כולל יש עתיד ,  אין יכולת לפרק את הממשלה .  אבל נתניהו יודע שמלאכת ההרכבה הולכת להיות הפעם קשה מתמיד .  ש"ס ,  השותפה הוותיקה ,  חלשה מאוד ביחס ליש עתיד ובנט והבית היהודי מעוררים צרות ,  מחוץ ומבית .  מה גם שהפעם נתקה לא יהיה בסביבה כדי ללחוש ולגשר .  רק על שאול מופז ,  שאותו השפיל לפני חודשים ספורים ,  יכול נתניהו לסמוך .  מוזרות הן דרכי הפוליטיקה .  
יאיר לפיד רוצה להיות ראש ממשלה .  השבוע ב"עובדה ",  מול המצלמות ,  הוא גם הודיע שהוא מניח שזה יקרה כבר בבחירות הבאות .  וזה הופך את כל העניין למורכב הרבה יותר .  לך תנהל ממשלה כשהשותף המרכזי שלך רוצה להחליף אותך בתוך שנים ספורות .  לך תסמוך עליו שבתקופה רגישה הוא לא יעקוץ אותך ויברח .  לך תפרק בשבילו את הברית עם השותפים הטבעיים שלך כדי שבעוד ארבע שנים הם ינקמו בך כשתתמודד נגדו .  ההבדל בין נתניהו ללפיד הוא שלשני יש אופציה להישאר באופוזיציה ,  אפשרות לא רעה בכלל .  נתניהו חייב להקים ממשלה .  
יאיר לפיד מבקש מאתנו דבר קשה למימוש :  סבלנות .  באחד הסטטוסים שלו בפייסבוק הוא נקב בפרק זמן לא הגיוני מבחינת הישראלי הממוצע :  חודש .  אם הוא צודק ,  אנו צפויים לארבעה שבועות מטלטלים .  ממשלה עם בנט .  ש"ס בפנים וש"ס בחוץ .  לפיד באוצר ,  בעצם במשרד החוץ ,  או שנתניהו מתכוון להפתיע ולהשאיר אותו בכלל מחוץ לממשלה .  שלא לדבר על שרי הליכוד ,  שכולם אמורים בזמן הקרוב למצוא את עצמם בשלל מצבים :  הם עשויים לזכות לשדרוג ,  או בכלל לא להתמנות לשרים או בסוף להישאר בתפקידם הנוכחי .  והכל בתוך שבועות אחדים .  
אולי מוטב להניח לכל העניינים הפחות חשובים הללו ולשפוט אך ורק לפי התוכן והמהות .  הרי מה שחשוב באמת זה אם יהיה כאן שינוי בסוגיית השוויון בנטל ,  אם מחירי הדירות ירדו ואם יחודש התהליך המדיני .  את זה נדע לפי קווי היסוד של הממשלה ופעילותה .  לפחות בשני נושאים מרכזיים  הקטנת הממשלה וחוק השוויון בנטל  אפשר יהיה לראות תוצאות כמעט מיידיות .  מה שיגרום לכך לקרות לא תהיה העובדה שבמשרד השיכון תשב דווקא יעל גרמן או שנפתלי בנט יהיה שר הפנים .  המנוע של התהליכים הללו יהיה רצונו של ראש הממשלה .  עם כל הכבוד ל-19 המנדטים של לפיד ,  בראש הפירמידה ניצב נתניהו .  
בכירים בש"ס משוכנעים שאין שום הבדל בין יאיר לפיד לאביו המנוח ,  טומי .  אולי בהתנהלות הבן מרוכך מאביו ,  אבל ברמה המהותית הם דומים להפליא .  שניהם רוצים את ש"ס מחוץ לממשלה .  הוא לא רוצה אותנו בהגדרה ,  אומרים בכירים בתנועה .  גם אם נסכים למתווה שלו הוא יעלה משהו אחר .  הוא רוצה להביא הישג לשונאי החרדים ,  וזה שהחרדים בחוץ .  
לזכותם של אנשי ש"ס ייאמר שבנוגע לגיוס הם מגלים עקביות לכל אורך הדרך .  הטקסטים שיצאו מפיהם לפני כחצי שנה נשמעים גם עכשיו .  זה לא משנה אם מולם ניצב יוחנן פלסנר או יאיר לפיד ,  ולב העניין אינו הגיוס ,  אלא עולם הישיבות .  כשביש עתיד נוקבים במספר 400 בהקשר של תלמידים שיישארו באוהלה של תורה ,  בש"ס מתרגמים את זה להכרזת מלחמה .  ועם כל הכבוד להקצבות ,  לקצבאות ולכיבודים ,  בממשלה כזו קשה לראות אותם יושבים .
 נכון ,  אנחנו בתקופה שבה הספינים הפוליטיים עולים על כל דמיון והעיתונאים הם כלי מרכזי להעברת מסרים בין מפלגות ובין דורשי תפקידים מיניסטריאליים ,  לראש הממשלה .  לכן מוטב להתייחס בספקנות הראויה בכל אמירה ,  דרישה או אולטימטום .  ועדיין ,  הפסימיות של ש"ס בכל הנוגע לשותפות עם לפיד נראית אמיתית .  אפילו על שיתוף פעולה עם שלי יחימוביץ' כבר מתחילים לחשוב במפלגה במונחים חיוביים .  לעוני אין צבע ,  אומרים בש"ס ,  לעוני אין כיפה .  אם מקצצים ונותנים בומבות לשכבות החברתיות - מה זה משנה עם מי משתפים פעולה ? 
אם יתרחש הדבר יהיה לנו כאן מאבק אמיתי בין גישות כלכליות שונות .  מצד אחד נתניהו ,  לפיד ובנט שיספרו לנו איך הקיצוץ האדיר בתקציב מציל את הכלכלה הישראלית .  מצד שני יחימוביץ' ,  גלאון ומשולש דרעי-אטיאס-ישי ינסו להוכיח איך דופקים פה את החלשים .  הכינו את חגורות הבטיחות .  
לקריאה נוספת :
 המעצד אל הנשיא מתחיל :  מי ימליץ על נתניהו ? יחימוביץ' על פרסום המייל של אשל : " זו הייתה חובתי "  

עוקצו של לפיד
האם נתניהו יסתכן בברית עם מי שלא יהסס לבגוד בו כדי לרשת אותו ?  האם ש"ס תחתוך לכיוון יחימוביץ' ?  ומי משרי הליכוד יאבד את התיק ?  מה שבטוח הוא שצפוי לנו חודש מטלטל

