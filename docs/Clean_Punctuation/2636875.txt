שארדואן ישלם פיצויים
למה צריכה ישראל להתנצל בפני מישהו - כל שכן מי שכופר בזכות קיומה - על מימוש זכותה להגנה עצמית ?  כלב מאיירס במכתב פתוח לנתניהו :  פיצויים לטורקיה - לא מכספי המסים שלי
כבוד ראש הממשלה ,  אם אנחנו צריכים להתנצל על כל סוגי ההגנה העומדים לרשותנו - הגנה קדמית ,  אקטיבית ,  ופאסיבית - איזה סוג של הגנה עצמית נשארת לנו ?  נדמה שהתנהגותך לאחרונה בפרשת טורקיה אינה מחזקת את הבטחון שלנו אלא פוגעת בו .
 השבוע החלו דיוני הפיצויים עם טורקיה שנולדו בעקבות ההתנצלות על אירועי משט המרמרה .  אני מתנגד בחריפות לכך שמתוך כספי המסים שלי ,  ממשלת ישראל תשלם פיצויים למשפחות של מי שתקף את חיילינו .  מדובר במהלך חסר כל היגיון מוסרי .  אם כבר מישהו במדינת ישראל צריך להתנצל ולשלם פיצויים לאותן משפחות ,  זה מי שעודד את הפעילות הנבזית של נוסעי המרמרה ,  כמו האזרחית ח"כ חנין זועבי .  אני דורש שהיא תיקח אחריות על מעשיה ותשלם פיצויים מכיסה ולא מכיסי .
 אדוני ראש הממשלה ,  נבחרת על בסיס הבטחתך לחזק את ביטחון מדינת ישראל ,  והבטחת לא להיכנע ללחצי מנהיגי מדינות אחרות ,  לרבות ארצות הברית .  אם לא היית נענה בחיוב לבקשת הנשיא אובמה להתרפס בפני הטורקים ,  לא היית מאבד מאומה מתמיכת העם האמריקאי או מתמיכתם של חברי בית נבחריו .  בטח שלא היית פוגע בשביעות הרצון של מי שהצביע לך בבחירות האחרונות .
 שבועיים לפני שהתנצלת בשמנו מול ראש ממשלת טורקיה ,  הוא יצא מגדרו להשוות את הציונות לפשע נגד האנושות .  הרי ברור לכולנו שהמדינה הקטנטונת שלנו סובבת במדינות איסלמיות שמדברות בשפת הכוח ,  ומקיימות תחרות ביניהן מי יכופף את ידינו ראשון .  
מה יצא לנו מהתנצלויות כאלה בשנים האחרונות ?  ניסו לשכנע אותנו שאם רק ניסוג ונפרק את ההגנה הקדמית שלנו באזורי החיץ ,  הן בלבנון והן ברצועת עזה ,  הדרך לשלום מובטחת לנו .  אתה ,  מר נתניהו ,  השכלת להתנגד נחרצות למהלכים אלו מתוך הבנה שכל ויתור כזה רק יהווה עידוד לגורמים קיצוניים לתקוף אותנו .  לצערנו ,  צדקת .  תמורת כל נסיגה מן הסוג הזה ,  רכשנו  " שלום "  של מטר טילים .
 לאחר שנים רבות של אימה ,  בצל סירנות של צבע אדום ,  כשהמצב כבר הפך לבלתי נסבל בעליל ,  מימשה ישראל את זכותה להגנה אקטיבית במבצע  " עופרת יצוקה "  לחיסול יכולת שיגור הטילים של חמאס .  כבר אז ,  מר ארדואן וחבריו בליגה הערבית ובאו"ם ,  הגדירו את זכותנו להגנה עצמית  " פשע נגד האנושות ".  
מי שמגדיר את זכותנו להגנה קדמית ואקטיבית פשע נוראי ,  אומר במילים אחרות שאין למדינת היהודים זכות קיום בכלל .  מכיוון שכך ,  ברור שקולות אלו יתנגדו לקיומה של הגנה פסיבית ,  כגון סגר ימי .  הרי ,  לא מעניין אותם שחיל הים הישראלי תפס כמה ספינות בדרכן מאיראן לעזה עם תכולה של מאות טונות תחמושת .  זאת בדיוק המטרה ,  לקלף אט-אט כל שכבת ביטחון ממדינת היהודים ,  עד שניתן יהיה למחוק אותנו מהמפה אחת ולתמיד .
 כיצד אפשר לבטל את הלגיטימיות של ההגנה העצמית הפסיבית ,  בעיניי העולם הנאור ?  כמובן ,  באמצעות תקיפה צבאית במסווה של משלוח הומניטרי .  כשטורקיה שלחה מנמליה ספינה של פעילים חמושים במטרה לארוב לחיילינו ולתקוף אותם עם מוטות וסכינים ,  היא פתחה בהתקפה ישירה על מערך הביטחון שלנו .  אם הנשיא אובמה היה חבר אמיתי ,  הוא היה דורש את התנצלותו של ארדואן כלפיך ,  ולא להיפך .
 עוד שתי שאלות קצרות :  
האם זה לא הציק לך ,  שביום שנענית לבקשת הנשיא אובמה להתנצל בפני ראש ממשלת טורקיה ,  חברך אובמה קרא לצעירינו להתנגד למדיניות שלך ,  וללחוץ עליך לוותר על אינטרסים חיוניים של מדינת ישראל ?  לי זה צרם .  
והאם זה לא מציק לך כעת ,  שכאשר ממשלת ישראל מנהלת מו"מ על גובה הפיצויים למשפחות המרמרה ,  ראש ממשלת טורקיה נחוש בדעתו לתאם ביקור אצל מנהיגי החמאס בעזה ,  על אף התנגדותם החריפה של האמריקאים ?  לי זה צורם .  
הכותב ,  עו"ד כלב מאיירס ,  הוא מייסד מכון ירושלים לצדק
לכל הטורים של כלב מאיירס 

שארדואן ישלם פיצויים
למה צריכה ישראל להתנצל בפני מישהו - כל שכן מי שכופר בזכות קיומה - על מימוש זכותה להגנה עצמית ?  כלב מאיירס במכתב פתוח לנתניהו :  פיצויים לטורקיה - לא מכספי המסים שלי

