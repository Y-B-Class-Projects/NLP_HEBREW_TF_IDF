איך יקצץ נתניהו 14 מיליארד מהתקציב ?  5 הצעות
קיצוץ 14 מיליארד מתקציב המדינה אינו דבר פשוט .  5 כלכלנים מעלים הצעות לראש הממשלה כיצד לעמוד במשימה הקשה שנטל על עצמו - להעביר את תקציב 2013 בממשלה ובכנסת
באיחור של חודש וחצי ,  תתכנס הממשלה ביום רביעי לישיבה ראשונה על תקציב המדינה ל-2013 .  בתחילת ספטמבר תקיים הממשלה דיון שני בתקציב ,  כשהדיון השלישי והמכריע ,  כולל הצבעות השרים ,  יתקיים לפני ראש השנה .  כל הדיונים יעמדו בצל הודעת ראשי האוצר כי תקציב 2013 יהיה עמוס בגזירות ,  בשל ההכרח לקצץ בצד ההוצאות 13-15 מיליארד שקל - קיצוץ חסר תקדים בעשרות השנים האחרונות .
 החלטה על קיצוץ של 14 מיליארד שקל בתקציב השנה הבאה היא ללא ספק החלטה קשה למי שצריכים לקבל אותה .  היא קשה שבעתיים לאחר שהממשלה החליטה רק באחרונה להעלות את המסים ב-2013 ב-14.4 מיליארד שקל .  כלומר הציבור הרחב ,  בעיקר שכבות הביניים והשכבות החלשות ,  יספגו ב-2013 שתי מכות כואבות - פחות שירותים ויותר מסים .  
את ההחלטה על אופי הקיצוץ יצטרכו לקבל ראש הממשלה ,  בנימין נתניהו ,  והממשלה ,  לאחר שמשרד האוצר יגיש כמה אלטרנטיבות בנושא .  תקציב המדינה המקורי ל-2012 הוא כ-348 מיליארד שקל ,  מתוכו 37 מיליארד שקל תשלומי ריבית .  כלומר הקיצוץ של 14 מיליארד שקל צריך לבוא מתוך תקציב הוצאות של כ-310 מיליארד שקל - 4.5% מכלל התקציב .
 עד לפני כמה שבועות ההערכות היו כי הבחירות לכנסת הבאה יוקדמו והמדינה תתנהל בתחילת 2013  ( בערך עד מאי )  ,  עד להקמת ממשלה חדשה ,  לפי תקציב 2012 .  כך ,  הממשלה החדשה ,  שתהיה בעלת יכולות שאין לממשלה הנמצאת בסוף דרכה ,  היא זו שתעביר את הקיצוץ הדרמטי .
 לפני כשבוע החליט נתניהו כי הוא בכל זאת יעביר את תקציב 2013 ,  כולל הקיצוץ הענק של 14 מיליארד שקל ,  תחילה בממשלה ועד סוף דצמבר גם בכנסת .  נתניהו אמנם החליט ,  אבל אין ודאות כי גם יצליח לבצע ,  שכן קיימים כוחות גדולים מאוד גם בקואליציה שיסרבו לקיצוץ הענק בתקציב .  המלחמה על תקציב 2013 מזכירה מאוד  " הצגה "  דומה שחזינו בה לפני ארבע שנים .  ממשלת אולמרט העבירה אז בקיץ את תקציב המדינה ל-2009 ,  שבסופו של דבר לא הגיע לאישור הכנסת .  הבחירות הוקדמו והממשלה החדשה היא שאישרה במאי 2009 את תקציב 2009 .  האם ההיסטוריה תחזור על עצמה ? 
לקראת ההכרעה ,  חמישה כלכלנים בכירים התבקשו על ידי TheMarker לענות על השאלה - איך היית מקצץ 14 מיליארד שקל בתקציב המדינה ל-2013 ?  
איל גבאי היה עד לפני כשנה מנכ"ל משרד ראש הממשלה ,  והוא מכיר היטב את כל המספרים מקרוב ואת כל הנפשות הפועלות במקום .  לדבריו ,  המספר האמיתי של הקיצוצים הנדרשים הוא לא 13-15 מיליארד שקל ,  כפי שהאוצר מפיץ ,  אלא 8-9 מיליארד שקל .  גם זה מספר אימתני ,  כשקיצוץ דומה היה באחרונה ב-2003 .
 לדבריו ,  לא ניתן למצוא את הכספים הנדרשים לקיצוצים במשרדים האזרחיים ,  שהם קשיחים למדי ,  אלא אם כן מבטלים את כל תקציב הפיתוח של משרד התחבורה ,  10 מיליארד שקל בשנה .  הגידול השנתי בסל התרופות ,  לדוגמה ,  הוא 320 מיליון שקל .  גם תקציב הגנה מפני מתקפות סייבר שהולך לגדול ,  נמוך מול היקף הקיצוצים הנדרש .
" המספרים הגדולים בתקציב נמצאים בתשלומי הריבית ,  שבהם אי אפשר לגעת ,  וגם בתקציבי הביטחון ,  שכר עובדי המדינה ובקצבאות .  ב-2003 ,  כשמצוקת התקציב היתה דומה ונתניהו היה שר האוצר ,  הוא הלך על שלושת הנושאים האחרונים .  שם היו הקיצוצים .
" למעשה אלה הם שלושת הנושאים שנתניהו צריך ללכת עליהם גם היום ,  ונתניהו יודע את זה .  אבל נתניהו של 2013 אינו נתניהו של 2003 .  השנה הוא לא ילך על קיצוץ בביטחון ,  להיפך ,  הוא יגדיל אותו .  הוא גם לא ייגע בקצבאות ,  הוא רועד מפחד מהשותפים הקואליציוניים שלו ,  והוא לא ייגע בשכר במגזר הציבורי ,  כי יו"ר ההסתדרות ,  עופר עיני ,  לא ייתן לו .
 אם נתניהו לא נוגע בשלושת הנושאים האלה אני לא רואה איך ראש הממשלה עושה את הקיצוץ הנדרש .  בתחילת הקדנציה שלו נתניהו החזיר את קצבאות הילדים ,  אז עכשיו הוא יפגע בהן ,  או בקצבאות הזקנה ,  האבטלה או בקצבאות אחרות ?  
" אני בטוח שבמגירות של אייל אפשטיין  ( סגן ראש אגף תקציבים לנושאי מקרו ;  מ"ב )  יש קיצוצים בתקציב הביטחון ,  קצבאות ושכר ,  אבל אני בספק אם יש כיום מישהו שרוצה ויכול להוביל את המהלך הזה .  מה שנתניהו צריך לעשות כעת הוא להגיע לעסקה עם עיני בנוסח 'אני פוגע במה שיקר לי ,  הביטחון ,  ואתה במקביל תסכים לקיצוץ 2%-3% בשכר עובדי השירות הציבורי' .  אבל הוא לא מוכן לגעת בביטחון .  יש לי מכתב חתום על ידי נתניהו ,  במסגרת ועדת טרכטנברג ,  על קיצוץ 3 מיליארד שקל בביטחון ,  וכולם יודעים שתקציב הביטחון לא רק שלא קוצץ ,  אלא גם עלה .  עיני לא ייתן לו ,  בשום אופן ,  קיצוץ גם בשכר וגם בגמלאות .  זה גם יחיה את כל המחאה החברתית .
" חייבים לקצץ בביטחון .  הרי הצרכים הביטחוניים של ישראל הם אינסופיים .  מערכת הביטחון אומרת כי ישראל צריכה להיות מוכנה לכל האיומים בו-זמנית .  מי שמקבל את הטענה הזו צריך לדעת שהוא מפקיר את החזית האזרחית ".  
יורם גבאי ,  מבכירי המקרו-כלכלנים בישראל ,  מראשי חברת פעילים ולשעבר ראש מינהל הכנסות המדינה באוצר ,  אומר כי לאחר שיעד הגירעון בתקציב 2013 נקבע ל-3% מהתוצר ,  כלל ההוצאה קבע כי תקציב 2013 יהיה גבוה ב-2.7% מזה של תקציב 2012 .  מאחר שנטל המס ב-2013 גדל ב-14.4 מיליארד שקל ,  טוען גבאי כי לא ניתן יהיה להטיל מסים חדשים בשנה הבאה ,  ולכן כל הצעדים צריכים להיות בצד ההוצאה .
" אני לא חושב ",  אומר גבאי , " שכלכלן צריך לענות על השאלה היכן לקצץ 14 מיליארד שקל .  זו מערכת העדפות לאומית-פוליטית ופוליטיקאים הם שצריכים לתת את התשובה .  הקואליציה הממשלתית בנויה מסיעות מוטות התנחלויות ,  חרדים ,  עולים חדשים ,  ולפיכך בנושאים אלה לא ייגעו בקיצוץ .
" כמובן שעולה שוב השאלה אם לקצץ בנושאי רווחה ,  חינוך ובריאות .  ישראל נמצאת בתחתית הדירוג במדינות העולם המפותח בהשקעה ברווחה - מקום 32 מבין 34 חברות OECD  .  לקצץ ברווחה זה בעייתי ,  אז מאיפה כן לקצץ ?  הממשלה תחליט איפוא לפי סדר העדיפויות שלה .  
לפי גבאי , " עד כמה שהדברים ייראו אולי משונים ,  נתניהו ניהל בשנתיים האחרונות מדיניות סוציאל-דמוקרטית .  הוא השקיע בבריאות ,  עשה שתי רפורמות במערכת החינוך ,  השקיע בהשכלה הגבוהה ,  אימץ את מסקנות ועדת טרכטנברג והנהיג כלכלה מרחיבה .  עכשיו הוא צריך לקבל החלטות בכיוון ההפוך ". 
השיקולים שהממשלה תפעיל בקיצוצים יהיו שיקולים לאומיים-פוליטיים ולא כלכליים .  האם לפגוע בבריאות ,  רווחה ,  חינוך ולא בביטחון ,  זה פוליטיקה - לא כלכלה .  במושגים ארוכי טווח יש הרבה דרכים להתייעל .  אבל כאן לא מבקשים החלטות ארוכות טווח ,  אלא החלטות על מה עושים מחר .  בניגוד להחלטות בנושא העלאות המס ,  שם שאלו אותי והשיקולים היו כלכליים ברורים ,  כאן ההחלטה היא פוליטית ".  
שמואל סלבין ,  לשעבר מנכ"ל משרד האוצר ומשרד העבודה והרווחה וכיום יו"ר חברת סלע קפיטל ,  אומר כי  " 2013 הולכת להיות שנה קשה .  את הקיצוץ יש לבצע במקומות שלא יפגעו בצמיחה ".  לפיכך , " יש להוריד את התוספת של 3-4 מיליארד שקל שקיבל משרד הביטחון ב-2012 מתקציב השנה הבאה .  יש סכנות אמיתיות לביטחון ישראל ויש סכנות פחות אמיתיות ,  ולנוכח המצוקה הקשה אין ברירה אלא לקצץ בביטחון ". 
לדעת סלבין ,  את מסקנות ועדת טרכטנברג יש לרווח על פני יותר שנים ,  כדי לחסוך ב-2013 1-2 מיליארד שקל .  סלבין מציע גם לצמצם את הפטור ממס ליצואנים במסגרת החוק לעידוד השקעות הון . " עיקר הפטור הולך לחמש-שש המייצאות הגדולות בישראל ,  שגם בלי החוק מרוויחות טוב .  מהלך כזה יחסוך לקופת המדינה מיליארדי שקלים בשנה ". 
סלבין גם מפנה אצבע לעבר תקציבי התשתיות : " גם בתקציבי הפיתוח ,  למשל של הרכבות ,  יש מקום לחיסכון על ידי דחייה לשנים טובות יותר פיתוח קווים חדשים ,  כמו הרכבת הקלה בת"א ,  רכבת העמק והרכבת לכרמיאל .  לדעתו ,  השיפור בתנאי העסקה של עובדי הקבלן ,  עליו הוחלט השנה ,  היה צעד הכרחי וחשוב ,  אבל לנוכח המצב יש מקום לשקול פריסה של ההטבות על פני כמה שנים .  גם אין ברירה ,  אלא לבצע קיצוץ משמעותי בתקציבי משרדי הממשלה ". 
סלבין סבור כי יש לבטל את הפטור ממס לקרנות ההשתלמות ,  אך להערכתו מהלך כזה לא יצא לפועל ,  כיוון שנתניהו והאוצר לא ירצו להתעמת עם עופר עיני וההסתדרות .  לדעתו ,  אסור לפגוע בחינוך ,  גם לא בהשכלה הגבוהה ,  שסבלו במשך שנים מקיצוצים ,  והם מעודדי צמיחה .
 על אף שרק באחרונה הוגדל נטל המס ב-14.4 מיליארד שקל ,  סלבין מודה כי אין מנוס מהטלת מסים חדשים ,  כמו העלאת מס החברות והעלאת מס הייסף לעשירים בעוד 1%-2% . " על אף שאין הרבה כסף במס הזה אני בעד סולידריות חברתית .  הטענה שהעשירים יעזבו לחו"ל חסרת שחר .  המצב שם פחות טוב מבישראל ,  ואף אחד גם לא מחכה להם שם ".  
עומר מואב הוא פרופסור לכלכלה באוניברסיטה העברית בירושלים ובאוניברסיטת לונדון ,  כשתחום המחקר שלו הוא צמיחה כלכלית .  מאפריל 2009 ועד אוקטובר 2010 שימש מואב כיועץ הכלכלי של שר האוצר ,  יובל שטייניץ .  לדבריו ,  הממשלה תחליט על קיצוץ בסך 14 מיליארד שקל ,  לפי שיקולים של סדרי עדיפויות פוליטיים ולא לפי השיקולים הכלכליים הנכונים .  במלים אחרות ,  השיקול שיעמוד לטובת מקבלי ההחלטות לא יהיה טובת המשק ,  או טובת המעמד הבינוני העובד ,  שהוא רוב הציבור ,  אלא שיקולים שמתאימים למפלגות המרכיבות את הממשלה .
" אמרתי לאנשי המחאה החברתית לפני שנה ,  אתם רוצים יותר כסף לחינוך ודיור ,  ואתם צודקים ,  אבל תוצאת המחאה שלכם תהיה יותר כסף לחרדים ואתם תשלמו את זה' .  וצדקתי ",  אומר מואב . " הממשלה אוהבת להשקיע בשטחים ,  ואני לא אוהב את זה .  הממשלה אוהבת להשקיע בחרדים ,  ואני לא אוהב את זה .  והממשלה אוהבת להשקיע עוד ועוד בביטחון ובתנאי שירות לאנשי הקבע ואני לא אוהב את זה .  אבל אלה ההחלטות של הממשלה .  לטובת הציבור בישראל היה מוטב עוד מסים ופחות קיצוצים בהוצאות - ויש איפה להעלות מסים .
" למרבה הצער ,  נתניהו ,  שאנחנו יודעים מה האג'נדה הכלכלית שלו ,  פועל בדיוק הפוך .  כך למשל הוא לא פעל לצמצום כוחם של הוועדים הגדולים במשק .  הממשלה מתפקדת מתוך חולשה .  היא נגררת לפשרה אחרי פשרה ולאי עשייה .  גם כשהממשלה הגדילה תקציבים לחינוך ,  היא עשתה זאת מתוך חולשה ,  למשל להשכלה הגבוהה .  התקציבים גדלו ,  וזה בסדר ,  אבל לא ביצעו במקביל את הרפורמות ההכרחיות בהשכלה הגבוהה .  הממשלה פיזרה צ'קים לרוב ,  אבל לא עשתה במקביל את הרפורמות המתבקשות ,  וזה ביזיון .
" זו ממשלה אימפוטנטית מאוד ,  עם ראש ממשלה חלש מאוד .  כל מה שהוא עושה זה כדי לשרוד .  הוא לא קידם את האג'נדה הכלכלית-חברתית שלו ,  אלא פעל בכיוון הפוך ,  מכיוון שהוא לא החליט אלא נגרר ".  
פרופ' יוסי זעירא מהאוניברסיטה העברית בירושלים ,  מאנשי האקדמיה המלווים את המחאה החברתית ,  סבור כי אין לקצץ כלל בתקציב המדינה ל-2013 מכיוון שכל קיצוץ יפגע בשירותי המדינה לאזרחים .  לפיכך ,  אם הדברים היו תלויים בו הוא היה מגדיל את המסים הישירים .
 זעירא מטיל ספק אם מספרי האוצר ,  ביחס לגובה הקיצוץ הנדרש ,  נכונים .  לדבריו ,  הקיצוץ האמיתי הנדרש ,  בהתבסס על נתוני האוצר ונתוני המשק ,  נמוך יותר .
 הוא גם מתנגד להגדלת הגירעון בתקציב שכן ,  לדעתו ,  מדובר בצעד שאינו נכון מבחינה כלכלית .
 זעירא מציע לאוצר להעלות את המסים הישירים על בעלי ההכנסות הגבוהות ,  גם את מס ההכנסה וגם את מס החברות .
 לדבריו , " אפשר להעלות מסים ב-14 מיליארד שקל .  רק הפטורים הניתנים כיום במס החברות שווים 5 מיליארד שקל בשנה .  אני מזכיר לכולם ,  שכיום מס החברות הוא 24% בלבד .  עד 2000 חיינו עם מס חברות של 36% וצמחנו לא פחות ".  

איך יקצץ נתניהו 14 מיליארד מהתקציב ?  5 הצעות
קיצוץ 14 מיליארד מתקציב המדינה אינו דבר פשוט .  5 כלכלנים מעלים הצעות לראש הממשלה כיצד לעמוד במשימה הקשה שנטל על עצמו - להעביר את תקציב 2013 בממשלה ובכנסת

