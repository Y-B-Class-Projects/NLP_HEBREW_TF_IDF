הממשלה מאיימת :  התאגיד ייסגר אם לא יממן בעצמו את האירוויזיון
גורמים במשרד האוצר אמרו כי במידה והאירוויזיון לא יתקיים בישראל ,  רה"מ יפעל שוב לסגירת התאגיד ,  ושר האוצר כחלון לא ימנע זאת ממנו .  כאן : " המשמעות של מימון האירוויזיון מתקציב התאגיד היא פיטורי מאות עובדים וביטול הפקות מקור ישראליות ".  חולדאי : " נספוג עלות האולם "
" אם האירוויזיון יבוטל ,  נתניהו יחדש בכל הכח את המאמצים לסגירת התאגיד ,  והפעם כחלון לא ימנע זאת ",  כך צוטטו הערב  ( שני )  גורמים במשרד האוצר בחברת החדשות .  עוד פורסם כי בכירים בממשלה העבירו לתאגיד את המסר : " אם לא תתפשרו ותביאו בסוף לביטול האירוויזיון ,  נסגור אתכם בחקיקה מהירה עוד בכנסת הנוכחית ".  
בתגובה לאמירות חריפות אלו מצד הגורמים בממשלה ובאוצר ,  מסר תאגיד כאן : " המשמעות של מימון האירוויזיון מתקציב התאגיד היא פיטורי מאות עובדים וביטול הפקות מקור ישראליות בניגוד לחוק .  כל מדינה שקיבלה את הזכות לארח את האירוויזיון השתתפה בתקציבו ,  והרוויחה לקופת המדינה כסף רב מתיירות של אלפי מבקרים ומחשיפה עולמית .  האמירות הקשות נגד התאגיד מקשות על מציאת פתרון ,  והתאגיד עושה ויעשה כל שביכולתו לפתור את המצב ". 
ראש עיריית תל אביב ,  רון חולדאי ,  הציע לספוג את עלויות האולם - עלות מרכזית באירוע . " כמו שהבריחו את מסי מישראל ,  עכשיו מבריחים את האירוויזיון  (  ..  .)  .  עיריית תל אביב מוכנה להתגייס למאמץ הלאומי ולספוג את עלויות האולם .  אולי זה יעזור למי ששוב מטפס על עצים במקום למצוא פתרונות ".  
גורם בכיר באיגוד השידור האירופי העריך מוקדם יותר בשיחה עם וואלה !  תרבות שיימצא פתרון למשבר : " קשה לי לדמיין מצב שבו ממשלת ישראל תסרב לקיים בארץ את תחרות האירוויזיון ,  אני חושב שיימצא פתרון .  אני מאוד אופטימי ". 
ואילו פרנק דיטר פריילינג ,  יו"ר הועדה האחראית על האירוויזיון באיגוד השידור האירופי ,  אמר היום לוואלה !  תרבות כי באיגוד מודעים לדרמה הגדולה המתחוללת בימים אלו בישראל ,  על רקע המחלוקת סביב תשלום הערבות ,  אך הבהיר : " אנחנו לא יכולים להגיב על דיון פנימי בין התאגיד לממשלה .  אנחנו מחכים להודעה מ'כאן' .  אנחנו צריכים לחכות שהדד ליין יפקע ואז נראה מה אנחנו עושים .  אנחנו לא יכולים להגיב לפני שיעבור הדד ליין  (  ..  .)  לא כל דרמה שמדברת לישראלים מדברת לכל העולם ".  
בתשובה לשאלת וואלה !  תרבות מה יעשו כאן ואיגוד השידור האירופי במקרה שבו הממשלה לא תעביר את הכסף המבוקש ,  אמר : " אני לא יודע מה קורה ומהניסיון שלי כשהדד ליין מגיע ..  .  דברים קורים .  אז נראה מה יקרה בסוף היום .  במקרה שבו הממשלה לא תביא את הכסף ל'כאן' ,  אנחנו נדבר ואיתם ונראה מה נעשה אבל אנחנו מדברים איתם ולא עם הממשלה והכל היפותטי כרגע .  מהניסיון שלי כשהדד ליין מגיע מתחילים לפעול ,  בעיקר מהניסיון שלי עם הממשלה הישראלית .  עכשיו אנחנו סתם מייצרים ספקולציות ".  
משבר תקציב האירוויזיון עורר תגובות סוערות באופוזיציה .  יו"ר הועדה לביקורת המדינה ,  ח"כ שלי יחימוביץ' ,  מסרה : " משחקי האגו המטופשים וחסרי האחריות של הממשלה עלולים לעלות לישראל בהזדמנות הנדירה לארח את אחד מאירועי הבידור הגדולים בעולם .  מדובר בהחמצה של שיפור אדיר בתדמיתה של ישראל ,  פריחה לעסקים וחיזוק נפלא לתיירות .  נראה כי משעה שהבין נתניהו כי האירוע לא יהיה בצלמו ובדמותו - בחר בהתנהגות יהירה וקצרת רואי ,  ואני קוראת לו להתעשת ,  ולא להחמיץ הזדמנות נפלאה שכזאת ". 
ראשת האופוזיציה ,  ציפי לבני ,  הפנתה את דבריה לראש הממשלה : " האירוויזיון בסכנה וביטול האירוויזיון יהיה על הראש שלך .  הציבור לא יסלח ,  שבגלל המשך הריב הקטנוני והפוליטי שלך עם התאגיד נאבד אירוע שמרגש עם שלם .  די למשחקים מול התאגיד על חשבוננו .  הציבור הישראלי ,  ההסברה הישראלית ,  טובת הציבור חשובים יותר משיקולים פוליטיים ומלחמות שאתה מנהל .  לא הספיקה לך הפארסה עם ארגנטינה ומסי ?  שים את הכסף ,  תמצא פתרון ,  אתה ראש הממשלה .  נטע ברזילי שמה אותנו על המפה העולמית - אל תוריד אותנו משם ". 
מנגד ,  היה גם מי שמתח ביקורת על התנהלות התאגיד .  יאיר שטרן ,  שהיה בימי רשות השידור מנהל הערוץ הראשון ,  כתב היום : " גם אנחנו ברשות השידור הפקנו אירוויזיון .  העסק עלה במחירים של אז 7 מיליון דולר .  לא ביקשנו גרוש מהממשלה .  חצי מהכסף הבאתי מאירופה והחצי השני מפרסומות ,  חסויות ,  ומשרדי ממשלה שהיה להם עניין לפרסם כמו משרד התיירות .  כן וגם קצת מתקציב הרשות ,  אף אחד לא יילל וגם התגברנו על האיומים של הדתיים בעניין ירושלים .  והעיקר - את האירוויזיון ב-1999 הרימו האנשים הכי מוכשרים של הערוץ הראשון ,  שהיה לי הכבוד לעמוד בראשו ולא נזקקנו לאף חברת הפקה חיצונית .  לזכור בערגה ולא לשכוח ".  
לאחר שאתמול פורסם כי יושב ראש מועצת התאגיד ,  גיל עומר ,  הודיע לראש הממשלה בנימין נתניהו כי אם לא תועמד הערבות עד מחר ,  התאגיד יודיע על ביטול האירוויזיון - בתאגיד המשיכו היום  ( שני )  להביע עמדה נחרצת נגד התשלום מכיסם .  גורמים בתאגיד אמרו הבוקר לוואלה !  תרבות שעל הסכום הכולל - 35 מיליון יורו - הם מוכנים להתפשר ,  כך שלא יוטל על הממשלה בלבד ,  אולם בכל הנוגע לסכום הערבויות שאמור להיות משולם עד מחר - 12 מיליון יורו  - " אין על מה לדבר ".  
ראש הממשלה ושר האוצר נועדו אתמול בעניין איום ביטול האירוויזיון ולדברי גורמים בסביבת ראש הממשלה ובמשרד האוצר הם אחידים בעמדתם שהאחריות על הפקת האירוויזיון ועל קיומו היא אחריות בלבדית של התאגיד . " התאגיד צריך לממן את האירוויזיון מהתקציב שלו .  יש להם 750 מיליון שקלים לשנה ,  הציבור לא צריך לממן את האירוויזיון בתקציב נוסף .  האחריות המלאה היא על התאגיד "'  ,  אמרו הגורמים לוואלה !  תרבות .  

הממשלה מאיימת :  התאגיד ייסגר אם לא יממן בעצמו את האירוויזיון
גורמים במשרד האוצר אמרו כי במידה והאירוויזיון לא יתקיים בישראל ,  רה"מ יפעל שוב לסגירת התאגיד ,  ושר האוצר כחלון לא ימנע זאת ממנו .  כאן : " המשמעות של מימון האירוויזיון מתקציב התאגיד היא פיטורי מאות עובדים וביטול הפקות מקור ישראליות ".  חולדאי : " נספוג עלות האולם "
 
