בין דנון ,  ליברמן ולפיד - נתניהו יוצא לקרב
ראש הממשלה מקבל משותפותיו הקואליציוניות תמיכה מקיר לקיר למדיניותו בנושא איראן - אבל בקלחת הפוליטית ,  העסק מתחיל לבעבע .  וגם :  מי הח"כים שזכו לכינוי  " ילדי הריטלין "? 
אולם ירושלים בכנסת התמלא ביום שני בערב מפה לפה .  ראשי הרשויות של הליכוד שזכו בבחירות ,  על שלל מקורביהם ועוזריהם ,  נענו להזמנתו של ראש הממשלה ,  בנימין נתניהו .  העילה הייתה שבח והודיה לאור ההישגים בבחירות לרשויות המקומיות .  אבל מכיוון שההישגים לא היו משהו - למעשה היערכות הליכוד בבחירות המוניציפליות הייתה דלה למדי - אפשר אולי לראות בכך יותר את חזרתו של נתניהו לעשייה הפוליטית הפנים-מפלגתית .  לא שיש בחירות באופק ,  לא שמעמדו האישי במפלגה בסכנה - אבל כמה מוקשים פוליטיים צפויים לו בדרך ,  ומוטב לו להיערך לקראתם .
 את המוקשים הטמין לנתניהו ביום ראשון סגן שר הביטחון ,  דני דנון ,  שמתנגד לאיחוד עם ישראל ביתנו .  זה אותו דנון שמתנגד לרעיון שתי מדינות לשני עמים .  דנון התנגד כמובן גם לשחרור האסירים הביטחוניים כחלק מהמשא ומתן .  בזה אין שום דבר חדש .  מבחינתו של ראש הממשלה ,  סגן שר הביטחון יכול להמשיך לפרוש את משנתו תחת כל עץ רענן .  אבל דנון הוא נשיא ועידת הליכוד - ומכאן יכולתו להטמין מוקשים .  ביום ראשון החליטה הנשיאות לכנס את הוועידה באמצע החודש הבא לדיון בכמה נושאים ,  בהם המו"מ המדיני ,  שחרור האסירים וביטול השותפות עם ישראל ביתנו .  בהרכבה הנוכחי ,  שום דבר טוב לא יכול לצמוח לראש הממשלה מדיון פומבי בעניינים הללו .
 עיקר כאב הראש של נתניהו נוגע לאיחוד עם ישראל ביתנו .  לא רק דנון ,  גם שאר בכירי הליכוד מתנגדים למהלך האיחוד עם מפלגתו של אביגדור ליברמן .  הם מתקשים לראות איזה טוב ייצא מזה .  עד כה ,  הרי ,  יצא מזה בעיקר רע - מיעוט מנדטים בבחירות ומפתח תיקים שהחל מחזרתו של ליברמן לממשלה נראה עקום לחלוטין :  חמישה שרים על 11 חברי כנסת לישראל ביתנו ,  לעומת שבעה שרים וראש ממשלה על 20 ח"כים לליכוד .  אם תובא ההצעה לדיון במתכונתה הנוכחית ,  שקוראת לסיום שיתוף הפעולה בין שתי המפלגות ,  זה יעמיד את ראש הממשלה במצב לא נוח .  לו עדיף להקפיא את המצב כמו שהוא כיום .  אבל הוועידה ,  מסתבר ,  כבר מבעבעת .
 א-פרופו כנס ראשי הרשויות ביום שני - עשרים דקות לפני שנתניהו נכנס לחדר ,  עבר שם דנון .  סתם כדי להתחבק ,  להסתחבק ולצ'פח .  הבחור מבין משהו בפוליטיקה .  
הקואליציה של נתניהו נעה השבוע בשני מפלסים .  במפלס העליון ,  זה שעל פני השטח ,  קיבל נתניהו תמיכה מקיר לקיר בנוגע להתנהלותו בנושא האיראני .  מילא ששר הכלכלה נפתלי בנט תומך בו ,  ואף השתמש באותן רפליקות .  אבל תמיכה גורפת ואקטיבית משר האוצר ומשרת המשפטים סביב משבר עם האמריקנים אינה עניין של מה בכך .
 ומה עם המפלס התת-קרקעי ?  כדי להגדיר את מה שקורה שם ,  אוורר השבוע אחד משרי הממשלה את הבדיחה הישנה מהבוידעם ,  על ההוא שצד צבי ביער האסור בציד .  כששאל אותו שומר היער לפשר גופת הצבי שעל כתפו ,  הוא אמר לו : " אמא'לה ,  צבי ,  צבי !  ".  במערכת הפוליטית תהו מה עבר בראשם של אנשי לשכת ראש הממשלה בבואם להשיב את אביגדור ליברמן למשרד החוץ .  לא שיש למישהו בבית היהודי או ביש עתיד איזו בעיה עם העניין הזה - יחסם של בנט ולפיד עם ליברמן תקינים ביותר - אבל מה עם איזה איזון ?  ככה סתם משנים את מפתח חלוקת התיקים בלי לדבר ,  בלי להסביר ?  רק ביום שני השבוע ,  לאחר העימותון הפומבי בישיבת הממשלה בין נתניהו ללפיד ובנט ,  נפל האסימון בלשכת ראש הממשלה .  
אבל גם אם בקרב השותפות הקואליציוניות מבינים שיש לראש הממשלה בעיה עם שר החוץ החדש-ישן שלו ,  שלא מסכים לוותר על אף משלט ,  זה בטח לא צריך לבוא על חשבונן .  נכון לעת כתיבת שורות אלו ,  העסק לא נסגר .  ישיבות ועדת חוץ וביטחון נדחו לעת עתה ,  הפגישה שהייתה לנתניהו ולפיד ביום שני בערב לא נשאה פרי ,  וכולם מחכים .  ביש עתיד נזכרו השבוע בערגה בימים הטובים של המו"מ הקואליציוני .  לפיד היה אז המלך ,  העצבים היו מברזל והמשרדים היוקרתיים נפלו בידיו אחד אחד .  רק שעם כל ההתלהבות מהאוצר ,  החינוך ,  הבריאות וכל השאר - שכחו שם את ועדות הכנסת .  ולך תייצר עשייה וכותרות מהוועדה למעמד האישה ומוועדת העלייה והקליטה .
 הזיכוי של ליברמן וההתעקשות להשאיר את שריו במשרדיהם יצרה ליש עתיד אופציה למקצה שיפורים ,  ובינתיים אין להם כוונה לוותר בעניין .  אפילו חישובים על רוב ביחד עם חברי האופוזיציה בוועדת הכנסת ובוועדת וחוץ וביטחון - שמאשרות את מינוי היו"ר - נשמעות פה ושם .  
רק שמאז הבחירות השתנו כאן כמה דברים .  זוהרו של לפיד הועם ,  והתמיכה הציבורית בהתאם .  הסיכון הפוליטי שהוא נטל על עצמו מרגע שנכנס לפינה במאבק על ועדת חוץ וביטחון לא קטן .  אם ינצח ,  זו תהיה בשורה משמחת בעיקר בשביל קומץ אנשים - חברי מפלגתו - עם תשלום ציבורי בדמות שיתוף פעולה במהלך פוליטי שמביא להגדלת הממשלה בשר נוסף .  אם יפסיד ,  זו תהא כבר מכה ציבורית גדולה יותר .  גם ניהל מו"מ ששורתו התחתונה היא הגדלת הממשלה  ( רעיון המנוגד לאחד מעקרונותיו המוצהרים הידועים )  ,  וגם הפסיד בקרב אקדחי הקפצונים מול נתניהו .  אם וכאשר ימריא לפיד בחזרה ,  זו תהיה עוד משוכה שהוא יצטרך לעבור בדרך .  
אחרי שמפזרים את ענן הסוגיה החבוטה  " האם הברית בין לפיד לבנט עוד קיימת ?  ",  אפשר לשפוט את העניין לפי מה שקורה בשטח .  את נושא השוויון בנטל מובילים שניים :  יו"ר הוועדה הפרלמנטרית שהוקמה לצורך כך ,  איילת שקד ,  ועפר שלח .  בין השניים שורר כבוד הדדי ,  והם פועלים בשיתוף פעולה .  ובכל זאת ,  קשה לראות אותם מגשרים על התהום שפעורה ביניהם בעניין הסנקציות .  שקד נחושה ללכת על סנקציות כלכליות .  מבחינתה כל שוט פלילי יפר את יחסי האמון שהצליחה לייצר עם החרדים ,  ויהפוך את החוק למשהו שלא יוכל להתממש לעולם .
 שלח ,  מצדו ,  נחוש להטיל סנקציות פליליות על אלו שלא יעמדו בחוק הגיוס .  זה לא בגלל שהוא בא לעסק הזה עם סכין בין השיניים ורוצה לראות חרדים ממלאים את בתי המעצר .  שלח ניסח את פרק הגיוס במצע של יש עתיד .  כדאי להעיף שם מבט ,  גם שם מדובר על סנקציות כלכליות .  אפילו בהסכם הקואליציוני מדובר על סנקציות כלכליות .  אז מה קרה בדרך ?  
ועדת פרי חיפשה וחיפשה סנקציות כלכליות שיהיו אפקטיביות ויעברו את מסננת היועץ המשפטי ובג"ץ .  חיפשו ולא מצאו .  וכך נולדו הסנקציות הפליליות .  בשבוע הבא יגיע לוועדה ,  ככל הנראה ,  הדיון באופי הסנקציות .  כדאי להכין את השכפ"צים והמצלמות .  הח"כים גפני ,  פרוש ,  שטרן ושאר חבריהם ייתנו את ההצגה הטובה בעיר .  אחריה יצטרכו להצביע .  וכאן תעמוד סוגיית השותפות בין המפלגות למבחן אמיתי .
 גם בנושאים האזרחיים ,  צפויים בקרוב מבחנים לא פשוטים לבית היהודי ויש עתיד .  אצל האחרונים מרגישים שהגיעה העת לממש את הבטחות הבחירות בנושאים הללו .  ברית הזוגיות ,  גיור ,  תחבורה ציבורית בשבת ועוד שלל נושאים שכבר מחממים מנועים .  אבל בבית היהודי מתכוונים לעצור את הסחף .  מבחינת נפתלי בנט ,  מה שלא יהיה בתיאום - לא יזוז מילימטר .  בנט מחזיק בכיס את ההסכם הקואליציוני שמאפשר לו להטיל וטו על כל שינוי בסטטוס-קוו בנושאי דת ומדינה .  בכל פעם שאיזה רעיון כזה יופץ לחלל האוויר בלי שהוא ידע עליו מראש ,  הוא ישלוף את ההסכם הזה .  ואם המחיר יהיה ללכת ראש בראש עם יש עתיד - אז יילכו ראש בראש .  מכיוון שגם ביש עתיד לא מתכוונים לוותר בסוגיה ,  אולי עוד צפוי לנו חורף חם בנושאים הללו ,  למרות שבסופו של דבר אף אחד לא מחפש להתנגח .  
הבעיה של לפיד ובנט היא הצלע השלישית ,  ציפי לבני .  שרת המשפטים יושבת על שיבר החקיקה ,  שמאפשר לה להוציא - יותר נכון להכריז - על שינויים ורפורמות ביתר קלות .  אמנם השבוע יצאו היא ובנט ביוזמה משותפת של איחוד תפקיד הרב הראשי האשכנזי והספרדי ,  אבל לא כדאי להמר שהשניים רואים את הדברים עין בעין .  שעות ספורות לאחר ההודעה המשותפת ,  השיבה לבני להצעת אי-אמון של ש"ס בנוגע לרפורמות בנושאי דת ומדינה .  לא אתן ליהדות להיות מונופול של כמה מפלגות דתיות שנשלטות על ידי רבנים ,  אמרה .  לכן אני פועלת ,  ואמשיך לפעול ,  להקלה על חוקי הגיור ;  לקידום זוגיות 'חיים משותפים' ;  לפתוח אזורי רישום לנישואין - וכל מה שישנה את הממסד הרבני לכזה שמחבר כל אחד ואחת למסורת ולמנגינה היהודית שלו שבלב .
 עד כאן דברי לבני .  לא ברור אם הבית היהודי נופלת מבחינתה תחת ההגדרה  " מפלגות שנשלטות בידי רבנים ",  אבל זה לא כל כך משנה .  מחויבות התיאום שלה עם בנט פחותה מזו של לפיד ,  ואם היא לא תשכיל לשתף פעולה עם שר הכלכלה ,  הרפורמות שלה יהיו בעיקר ספין .  
כשאמרי רון ,  איש קיבוץ משמר העמק ,  נבחר לראשונה לכנסת התשיעית ,  היו חברים בה שישה קיבוצניקים .  בכנסת העשירית ,  שגם בה היה חבר ,  היו חמישה .  לכנסות הבאות הוא כבר לא נבחר ,  אבל מספר הקיבוצניקים עוד עלה .  השבוע הוא הסתלק מאיתנו ,  כשבכנסת עומד מספר המייצגים את הקיבוצים על אפס .  למרות זאת ,  לא התקיימה השבוע ישיבת סיעת העבודה בשל היעדרותם של יו"ר המפלגה ,  שלי יחימוביץ' ,  ויו"ר הסיעה ,  יצחק  ( בוז'י )  הרצוג ,  שנסעו להלווייתו של רון .  חוץ מהכבוד האחרון שרצו השניים לחלוק לו ,  יש להם פריימריז על הראש ,  שיתקיימו ביום חמישי הבא .  בקיבוצים יש מאגר מצביעים לא קטן ,  שאף אחד לא מתכוון לוותר עליו .  
נכון לעכשיו ,  יחימוביץ' בטוחה בניצחונה , " בפער של 20 אחוז "  לפי מקורביה .  הרצוג צנוע יותר ,  ובסביבתו מדברים על  " מאבק צמוד ".  אצל יחימוביץ' מרוצים מה"מאבק הצמוד "  שעליו מצהירים בקרבת יריבה .  אם הוא באמת היה צמוד ,  אומרים שם ,  הוא בטוח היה אומר שהוא מוביל .  ואם זה לא הספיק ,  הרי שהודעת הפרישה של עופר עיני מראשות ההסתדרות נתנה רוח גבית ליו"ר המפלגה .  הרצוג בנה עליו ועל גייסותיו .  העובדה שעיני בחר להודיע על פרישתו שבועיים לפני סוף המרוץ מוכיחה ,  לטענתם ,  שהוא לא מתכוון להכריע הפעם את הבחירות כפי שעשה בפעם הקודמת .  יחימוביץ' דאגה בימים שלאחר ההודעה של עיני לשוחח איתו מספר פעמים .  שיישאר ככה ,  מבחינתה ,  זה הכי טוב .
 כל זה טוב ויפה ,  אבל אצל הרצוג העניין בכלל לא גמור .  הקמפיין שהוא עושה ,  ייאמר לזכותו ,  מייצר יותר כותרות מזה של יחימוביץ' .  יבול השבוע האחרון :  עוד ראשי ערים שמודיעים על תמיכה בו ,  שרים מממשלת רבין שניצבים לצדו ,  והרבה כסף שזורם לטובת ארגון המטה .  האם זה ייתן לו את הניצחון המפתיע ?  קשה לומר .  בהעדר סקרים רציניים ,  אף אחד לא יכול לחתום באמת על ניצחון לפה או לשם .  כך או כך ,  הכפפות הורדו והווליום עולה .  הכל באופן יחסי ,  כן ?  בסופו של דבר מדובר כאן במערכת בחירות מנומנמת למדי .  
1 .  חדר סיעת יש עתיד בכנסת .  בניגוד לרוב המקרים ,  מגיעים ,  יחסית ,  מעט ח"כים לישיבה .  לפני תחילתה ,  כשהעיתונאים עוד בפנים ,  עושה יו"ר הסיעה ,  עפר שלח ,  רשימת מלאי .  כשהוא מגיע לעדי קול שאינה נוכחת ,  הוא אומר  " עדי בעונש ".  למשך שנייה השתרר שקט עד שהוא אמר , " לא ,  סתם ".  אם הגענו לשלב ההומור העצמי במפלגה שלוקחת את עצמה ברצינות תהומית ,  זה כבר טוב .
 2 .  ישיבת הוועדה לשיוויון בנטל .  יו"ר הוועדה ,  איילת שקד ,  מגדירה את הח"כים אלעזר שטרן ומשה גפני  " ילדי הריטלין "  של הוועדה .  

בין דנון ,  ליברמן ולפיד - נתניהו יוצא לקרב
ראש הממשלה מקבל משותפותיו הקואליציוניות תמיכה מקיר לקיר למדיניותו בנושא איראן - אבל בקלחת הפוליטית ,  העסק מתחיל לבעבע .  וגם :  מי הח"כים שזכו לכינוי  " ילדי הריטלין "? 

