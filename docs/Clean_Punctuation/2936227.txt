 " המוסכניק ",  מטעני החבלה והחומרים הכימיים :  כך תכנן חמאס להתנקש בנתניהו
חומרי חקירה שנחשפים לראשונה מראים כיצד חוליה של ארגון הטרור ניסתה להוציא לפועל פיגוע נגד רה"מ בהיכל ארנה או בבית הכנסת הגדול בירושלים .  בתכנית :  דירת מסתור למתאבדים ,  מעבדה לחומרי נפץ ומעטפות כסף מרמאללה .  ראש החוליה : " ידעתי שיהיו הרבה הרוגים ".  דיווח מהאולפן
הכנסת מטען חבלה להיכל הארנה בירושלים או לבית הכנסת הגדול בעיר בעת שראש הממשלה נואם  כך תכננה חוליית חמאס להתנקש בחייו של בנימין נתניהו ,  כפי שעולה מחומרי חקירה שנחשפים היום  ( ראשון )  לראשונה בוואלה !  NEWS עם הגשת כתב אישום נגד אנשי ארגון הטרור ממזרח הבירה .
 לפני כחודש הגישה הפרקליטות כתב אישום חמור נגד שניים מהמעורבים .  במקביל הגישה הפרקליטות הצבאית כתב אישום נגד מי שעמד בראש החוליה ,  אחמד עזאם ,  תושב הכפר יאסוף בשומרון בן 25 ,  שהתגורר בשנים האחרונות באבו דיס .  עזאם היה בהליכים מתקדמים של הקמת תשתית חמאס תוך שהוא מקבל מימון והכוונה מאנשי הארגון ברצועת עזה .  בין היתר ,  רכש חומרים כימיים ושכר דירה במזרח ירושלים ,  שבה הקים מעבדה לצורך הכנת המטענים .  הוא גייס את מי שהיה אמור להכניס את מטעני החבלה או את אחד המחבלים לירושלים לצורך ביצוע הפיגועים :  חזאם סנדוקה ,  שזכה לכינוי  " המוסכניק "  בשל הבנתו בכלי רכב .  סנדוקה ,  סטודנט בן 22 ,  כבר סימן את היעד לפיגועים  ראש הממשלה בנימין נתניהו .
 סנדוקה ,  תושב העיר העתיקה בירושלים וסטודנט לשפה הערבית באוניברסיטת אבו דיס ,  גויס בנובמבר האחרון על ידי עזאם ,  שחיפש תושב העיר שיוכל לסייע בהכנות לפיגועים .  בתחילה גויס כדי לקנות חומרים כימיים להכנת מטעני חבלה למחבלים מתאבדים ויעבירם משטחי הגדה אל תוך דירת המסתור בירושלים . " בנובמבר אמר לי עזאם שחמאס ישלם לי כסף ושתפקידי יהיה להעביר חומרים כימיים מישראל לגדה .  התפללתי תפילת אל-אסתחארה ,  שהיא תפילה לבחור שמתלבט בין שני דברים ,  וסיכמנו לדבר יומיים אחר כך .  כעבור יומיים נפגשנו ואמרתי לעזאם שאני מסכים לפעול יחד אתו .  הוא אמר לי שהוא צריך אותי בהעברת חומרים כימיים מישראל לגדה ושהוא רוצה לייצר מהם דברים .  אני הבנתי שהוא רוצה לייצר מטענים וחומרי נפץ ".  
בשלב זה סנדוקה מתחיל לקנות את החומרים המבוקשים .  בין היתר הוא רוכש כמויות גדולות של אשלגן ,  מי חמצן ודשן במשתלות ובבתי מרקחת באזור ירושלים ובאבו גוש .  העובדה כי מכוניתו נושאת לוחית זיהוי צהובה מסייעת לו לעבור במחסומים ,  אולם עזאם מבקש ממנו לרכוש רכב גדול עוד יותר . " הוא רצה להבריח באמצעותה מטענים או מתאבדים לירושלים ,  וביקש שאמצע דירה על מנת שישהו בה המתאבדים ",  סיפר סנדוקה לחוקריו . " הסכמתי .  הוא ביקש ממני לסייע לו באופן הכנסת מתאבדים לירושלים אך אמרתי לו שזה דבר קשה ומסובך .  הוא ביקש ממני לבדוק אנשים על מנת לגייס אותם לפעילות ". 
החוקר :  האם תכננת איפה לבצע את הפיגועים ? 
סנדוקה :  לאחר ששוחחתי עם עזאם על האפשרות לבצע פיגוע חטיפה או פיגוע התאבדות או פיגוע של מטענים ,  התחלתי לחשוב איפה המקומות המתאימים לביצוע הפיגועים .  מאחר שאני עבדתי בחברת שמירה בירושלים ,  חשבתי שהמקומות המתאימים הם קניון מלחה ,  אולם הארנה לכדורסל בירושלים ובית הכנסת הגדול ,  כי מגיעים למקומות האלה הרבה אנשים וביניהם ראש הממשלה בנימין נתניהו ". 
החוקר :  מה תפקידך בשמירה ? 
סנדוקה :  התפקיד שלי היה בדיקה של המשתתפים ושמירה על הביטחון .  עבדתי באולם הארנה ובבית הכנסת הגדול בשייח ג'ראח ..  .  לאחר שקניתי את החומרים  ( הכימיים )  באבו גוש ,  נסעתי ליפו על מנת לבדוק אם עוקבים אחריי ואם יש שם מקום שמתאים לביצוע הפיגוע ..  .  ראיתי שיש באזור הנמל ביפו ובחוף הרבה מסעדות והמקום הזה מלא באנשים ומתאים לפיגוע ". החקירה קיבלה תפנית משמעותית לאחר שסנדוקה הזכיר את האפשרות להתנקש בראש הממשלה .  אמנם הוא הדגיש כי הדברים היו בגדר תכנון שלו בלבד ,  אולם בפועל החוליה כבר הספיקה להתארגן :  סנדוקה כבר רכש כמויות גדולות של חומרים כימיים וראש החוליה עבר הספיק לגייס בדואי תושב הדרום ,  שהביע תמיכה ב"מדינה האיסלאמית "   ( דאעש )  והסכים להשתתף בפעילות החוליה .  
החוקר :  ספר לי על עבודתך בחברת השמירה .
 סנדוקה : " אני עבדתי בחברה במשך כמה חודשים ועזבתי שם לפני חודש וחצי .  עבדתי שם כשומר וסדרן במקומות האלה .  עבדתי גם בארנה בירושלים ועבדתי בבניית הבמה באולם .  חשבתי ביני לבין עצמי שהבמה הזאת מתאימה לשים מטען ולפוצץ אותו כאשר יהיה על הבמה ראש הממשלה בנימין נתניהו יחד עם המקורבים שלו .  אני לא ביצעתי זאת כי אני לא יודע לבצע זאת ואני לא יודע לייצר חומרי נפץ ומטענים ".  
החוקר :  האם הייתה לך מחשבה למות מות קדושים ? 
סנדוקה :  לא הייתה לי מחשבה כזאת ,  אך אני יודע שלמות מות קדושים זה המוות הכי קדוש ". 
החקירה סביב החוליה הייתה עיקר עבודתם של חוקרי השב"כ  " אמנון ",   " אנדי ",   " נרי "  ו"סולי ".  למעשה ,  נראה כי כל בכירי אגף החקירות של השב"כ היו מעורבים בחקירת הפרשה .  מעיון בחומרי החקירה נראה כי בשב"כ חששו שמדובר למעשה בחוליית דאעש הפועלת בישראל ואף תחקרו את כלל המעורבים על קשריהם עם אנשים בארגון טרור זה .  בסופו של דבר ,  התמקדו אנשי השב"כ בעזאם ,  שריצה לפני שנתיים מאסר בכלא רמון . " כבר בכלא החלטתי לפנות לחמאס בעזה במטרה לבצע פעילות במסגרת הארגון כדי לקבל סיוע כספי ",  סיפר לחוקריו .  
הוא החל להתחבר לאנשי חמאס בכלא ,  אולם אלה החלו לחשוד בו . " האסירים ביקשו ממני להפסיק לדבר איתם על פעילות צבאית כי הם חששו שזה ייפגע בסיכוי שלהם להשתחרר במסגרת עסקת חילופי אסירים עתידית ",  אמר .  מי שנשלח לטפל בו הוא אחד מבכירי חמאס הכלוא בבתי הסוהר הישראליים - אחמד סעדה ,  מי שהסיע את המחבל המתאבד לפיגוע בקו 20 בירושלים בשנת 2002 ,  שבו נרצחו 12 ישראלים .  סעדה ,  שנדון ל-12 מאסרי עולם ,  סיפר לעזאם מה שרצה לשמוע ואמר לו כי לפני שישתחרר יעביר לו מידע כיצד ליצור קשר עם גורמים בעזה .  לבסוף לא עשה זאת ,  אולם עזאם הצליח בכל זאת ליצור קשר עם חמאס ברצועה .
 באוגוסט האחרון החל עזאם בהתכתבות עם אדם המכונה  " אבו עומר מעזה "  דרך אפליקציית טלגרם וחשבון ג'ימייל .  האחרון העביר לו קובץ לתוכנה של התכתבות במחשב ואבו עומר החל להנחות אותו כיצד להכין מטעני חבלה . " הוא אמר לי שהוא אחראי עליי בחמאס מעזה והוא ידאג לכל צרכיי וישלמו לי את שכר הלימוד ",  סיפר עזאם בחקירתו . " באחת השיחות הוא אמר לי שיכיר לי אדם המכונה אבו מחמד ,  ילמד אותי איך לייצר חומרי נפץ וחגורות נפץ .  אני הסכמתי לכך .  הוא הנחה אותי לשכור דירה לייצר מעבדת לייצור מטענים ושלח לי כסף לטובת העניין .  רכשתי מכשיר נייד והוא נתן לי מספר טלפון וביקש ממני להתקשר למספר ולהזדהות .  הוא אמר לי שהבחור מהצד השני יגיד לי להגיע לכיכר אל מאנרה ברמאללה ושם ייתן לי את הכספים ".  
בשלב זה מתחיל עזאם לאסוף מידע על המוקדים העיקריים לביצוע הפיגועים :  הכניסה לאריאל ,  הכניסה למעלה אדומים וצומת תפוח .  הוא משתף את אבו עומר במחשבותיו ושולח לו מפות של היעדים עם דרכי גישה ויציאה .  לבקשת אבו עומר ,  עזאם גם שולח לו רשימת כפרים פלסטיניים באזור הפיגועים לצורך גיוס מחבלים מתאבדים .  האופציה העיקרית שנשקלת בין השניים לביצוע אחד הפיגועים היא מחבל שירה לעבר אופנוע בכניסה למעלה אדומים .  
החוקר :  האם אבו עומר ביקש ממך לייצר חומרי נפץ ? 
עזאם : " לפני חודשיים וחצי הוא שוחח עמי דרך התוכנה והנחה אותי לייצר חומר נפץ בשם 'אל-רדה' ,  ואבו עומר אמר לי שהחומר הזה חזק מאוד ועד היום לא נעשה בו שימוש בגדה .  הוא שלח לי סרטון וידאו איך לייצר את החומר הזה ואמר לי שנשתמש בו באמצעו מטען נפץ אך לא מצאתי חומר בשם פורמלין ..  .  כעבור כמה שבועות קניתי לפי הנחייתו טלפון וסים ושכרתי רכב והתקשרתי למספר שנתן לי .  הזדהיתי במילת הקוד 'אבו פלאן' ונפגשתי עם אדם שאיני זוכר את שמו ברמאללה .  הסתובבנו וחיפשנו חומרים הנחוצים לייצור חומרי נפץ אבל לא השגנו אותם .  כשהגעתי הביתה שברתי את הטלפון ".  

במקביל החל עזאם בחיפוש אנשים לתא חמאס העזתי שהקים - קילומטרים ספורים מבית ראש הממשלה בירושלים .  הוא פונה לכמה סטודנטים שמגלים התעניינות ,  אולם לבסוף הודיעו שהם לא מעוניינים להצטרף .  בעזרת איש קשר של חמאס ברמאללה הוא מקבל מעטפות של כסף בכיר אל מנארה ,  ובהן אלפי דולרים בודדים ,  שבעזרתם הוא ממשיך ברכישת החומרים הכימיים .  הוא שוכר בית במחיר של 500 שקלים לחודש באבו דיס ,  שם הוא מטמין את החומרים ומתחיל בהקמת המעבדה .  לצד החומרים ,  אבו עומר רוכש גם תנור אפייה ,  כיריים ,  מקרר ,  קערות זכוכית וכפפות לעבודה עם החומרים .  מרוב סקרנות ,  הוא מנסה בעצמו להרכיב מטען מהחומרים שרכש - ללא הצלחה .
 בשלב מסוים ,  בהנחיית איש החמאס העזתי ,  הוא מבקש להרחיב את החוליה בעזרת תושב מזרח ירושלים בעל תעודת תושב ,  שיסייע בהעברת החומרים .  הוא פונה לסנדוקה לאחר שהתרשם מחזותו החיצונית כי מדובר באדם דתי . " אני נתתי לו את הכינוי 'המוסכניק' כי שמעתי אותו משוחח עם אחד מקרוביו ,  שהוא מכונאי .  ישבתי איתו במסעדה והצעתי למוסכניק שאני רוצה לגייס אותו לפעילות צבאית בחמאס ואנו נדאג לכל צרכיו .  הוא הלך להתפלל וכעבור יומיים אמר לי שהוא מסכים .  סיפרתי לו שאני בקשר עם אנשים מגדודי עז א-דין אל-קסאם בעזה ועל התכנונים שלנו לייצור חומרי נפץ ומטענים וחגורות נפץ .  הסברתי לו שתפקידו יהיה לרכוש חומרים כימיים בישראל כדי שנייצר חומרי נפץ .  אמרתי לו שתפקידו יהיה הכנסת מחבל מתאבד או מטעני נפץ לישראל ".  
סנדוקה ,  כאמור ,  מתחיל ברכישות של החומרים - אשלגן ,  דשן נוזלי ,  עשרות קילוגרמים של דשן חקלאי ,  חומצה גופרתית ועוד .  הכול על פי ההנחיות שקיבלו השניים מעזה .  המטרה הייתה לייצר נוזל של ניטרוגליצרין להכנת המטענים .  חמאס ,  כך עולה מהחומרים ,  תכנן להעביר לעזאם 5,000 שקלים על כל ק"ג חומר נפץ שיצליח לייצר .  בשלב זה ביקש אבו עומר לשוחח בעצמו עם  " המוסכניק "  סנדוקה דרך התוכנה .  מעצרם של השניים מנע את השיחה .  בינתיים הספיק עזאם לגייס אדם נוסף לחוליה - הפעם אזרח ישראלי עם תעודת זהות כחולה .
" בסוף נובמבר הייתי במסגד באוניברסיטה וראיתי בחור שנראה דתי והחלטתי לגייסו לפעילות ",  סיפר לחוקריו . " הוא סיפר שהוא לומד רפואה ושהוא מתגורר במקור בדרום ליד באר שבע ,  בדואי ".  לאחר מכן יתברר כי מדובר באבו-אלקעיאן . " הוא סיפר לי שהוא תומך בדעאש ובחליפות האיסלאמית ושדודיו יצאו להילחם בסוריה .  ניסיתי לשכנע אותו שרעיונות דעאש לא נכונים והוא ניסה לשכנע אותי ההיפך ".  עזאם היה ישיר בשיחות עם אבו אלקיעאן . " שאלתי אותו אם הוא מוכן לבצע פיגוע התאבדות .  הבחור שאל אותי אם אני מדבר ברצינות .  הבחור שמח והסכים .  אמרתי לו שיכול להיות בעתיד שאתן לו חגורת נפץ או רכב ממולכד לבצע פיגוע התאבדות בישראל .  הוא אמר לי :  'אני מוכן לבצע את הפיגוע בכל זמן' .  הוא ביקש לקחת אחריות על הפיגוע ושלא יגידו שהיה איש חמאס ". 
עזאם הנרגש ניגש מיד לשוחח עם מפעילו מעזה וסיפר לו על המגויס החדש .  אלא שבעזה התלהבו פחות . " אבו עומר אמר לי שהוא לא רוצה לערב את דעאש בפעילות שלנו ",  אמר .  החוקר :  האם אתה יודע מה עלול לקרות בשימוש במטעני החבלה ? 
עזאם : " יהיה מספר רב של הרוגים ". 
החוקר :  יש לך מה להוסיף ? 
עזאם : " לא ידעתי שהדברים יגיעו לרמה כזו .  אני מתחרט על מה שקרה .  במהלך הפעילות לא חשבתי מה עלול לקרות ".   

" המוסכניק ",  מטעני החבלה והחומרים הכימיים :  כך תכנן חמאס להתנקש בנתניהו
חומרי חקירה שנחשפים לראשונה מראים כיצד חוליה של ארגון הטרור ניסתה להוציא לפועל פיגוע נגד רה"מ בהיכל ארנה או בבית הכנסת הגדול בירושלים .  בתכנית :  דירת מסתור למתאבדים ,  מעבדה לחומרי נפץ ומעטפות כסף מרמאללה .  ראש החוליה : " ידעתי שיהיו הרבה הרוגים ".  דיווח מהאולפן

