הליכוד ויהדות התורה צפויים לחתום מחר על הסכם קואליציוני
טיוטת ההסכם בין הצדדים תובא לאישורו של ראש הממשלה וגדולי התורה בהמשך היום .  בשעות הערב צפויה להתקיים פגישה בין נתניהו לכחלון ,  וגם בגזרה זו ישנה התקדמות במגעים
צוותי המשא ומתן של הליכוד ויהדות התורה סיכמו היום  ( שלישי )  ביניהם את הטיוטה של ההסכמים הקואליציונים - כך לפי הודעת הליכוד .  לפי ההודעה ,  סיעת הליכוד תציג בקרוב בפני ראש הממשלה בנימין נתניהו את הסיכומים ,  וסיעת יהדות התורה תפנה לגדולי התורה לפני החתימה הסופית .  בשל הצורך להביא את הפרטים לאישור הרבנים ,  החתימה צפויה לקרות מחר .  כמו כן ,  צפוייה להתקיים הערב פגישה בין נתניהו ליו"ר כולנו משה כחלון ,  וגם בגזרה זו הצדדים קרובים להסכם .
 ההתקדמות במשא ומתן ,  שמתקרב לסיומו עם פקיעת ההארכה שנתן נשיא המדינה ראובן ריבלין לנתניהו להקמת הממשלה ,  מלווה במלחמה פסיכולוגית בין הצדדים .  זאת ,  בניסיון לצבור הישגים של הרגע האחרון .  
כך התאפיינה ,  בין היתר ,  הפגישה בין נציגי יהדות התורה לצוות המשא ומתן של הליכוד .  נציגי הסיעה החרדית עזבו הבוקר את חדר המשא ומתן במשכן הכנסת ,  לאחר שנציגי הליכוד לא נענו לדרישתם להגדיל רטרואקטיבית את קצבאות הילדים ,  החל מחודש ינואר 2015 .  הפיצוץ בשיחות הגיע לאחר שבתחילת היום העריכו בליכוד כי החתימה מול הסיעה היא עניין של שעות .  גורמים במערכת הפוליטית אמרו בתגובה לצעד של יהדות התורה כי  " מדובר בהצגה ",  ואכן ,  כעבור חצי שעה בלבד ,  שבו נציגי המפלגה לשולחן הדיונים .  
עוד בוואלה חדשות:תיעוד :  נתן אשל משתתף במשא ומתן הקואליציוניגלאון נגד בנט : " אסור לתת את תיק החינוך למנהיג הלאומנות"בנט לנתניהו :  מוותר על תיק החוץ ,  דורש את תיק החינוך 
במקביל ,  נמשכת המתיחות בגזרת בנט .  בתום ישיבת סיעה של הבית היהודי ,  הוחלט לעצור את המשא ומתן עם הליכוד עד שיתקבלו מנתניהו הבהרות בנוגע לתיקים שדורשים במפלגה ולגבי הדרישות שהועלו במשא ומתן הקואליציוני עד כה .  בין היתר ,  דרשו בבית היהודי מנתניהו להתחייב שלא תהיה הקפאת בנייה בירושלים ,  שלא למסור את תיק הדתות לש"ס באופן חד-צדדי ולערוך רפורמה במערכת המשפט ,  שתגביל את כוחו של בג"ץ .  
הדברים שנמסרו מהמפלגה היום מהווים חידוש .  עד כה ,  דרשו בבית היהודי התחייבות שלא תוקפא הבנייה ביהודה ושומרון ,  ואילו כעת צוין בהודעת המפלגה כי הדרישה היא שלא להקפיא את הבנייה בירושלים בלבד .  
בתוך כך ,  גורמים בליכוד סיפרו הבוקר לוואלה !  NEWS כי גם המגעים מול אריה דרעי וש"ס תקועים ,  לאחר שדרעי הבהיר כי יסרב לקבל את תיק הפנים ללא מנהל התכנון .  כמו כן ,  הוא דחה גם הצעה לקבל את תיק הכלכלה ,  וטרם הוגשה לו הצעה חדשה .  יו"ר ש"ס דרעי צפוי לכנס הערב ישיבת סיעה דחופה ,  בעקבות חוסר ההתקדמות במגעים עם הליכוד .  גורם במפלגה מסר כי קיים  " נתק מוחלט של כמה ימים "  בין הצדדים .
 בהכנת הידיעה השתתף יקי אדמקר
לפניות לכתב :  omri_n@walla.net.il 

הליכוד ויהדות התורה צפויים לחתום מחר על הסכם קואליציוני
טיוטת ההסכם בין הצדדים תובא לאישורו של ראש הממשלה וגדולי התורה בהמשך היום .  בשעות הערב צפויה להתקיים פגישה בין נתניהו לכחלון ,  וגם בגזרה זו ישנה התקדמות במגעים

