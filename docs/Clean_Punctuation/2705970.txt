כך יוכל נתניהו להביא לשחרור ג'ונתן פולארד
בירושלים אופטימיים לגבי האפשרות להשיג חנינה מאובמה עבור המרגל היהודי-אמריקני .  האפשרויות העומדות לפניו :  הצבתה כתנאי לקבלת הצעות ארה"ב במו"מ ,  או כתנאי לשחרור אסירים
בחודש שעבר ציין ג'ונתן פולארד 28 שנים בכלא .  כבר שנים שראשי ממשלות ישראל מבקשים מנשיאי ארה"ב לחון את המרגל היהודי-אמריקני שהעביר מידע ביטחוני מסווג לישראל ,  ונתקלים בסירוב אמריקני מנומס אך תקיף .  אלא שכעת סבורים בירושלים כי ישנה הזדמנות אמיתית להביא לשחרורו של פולארד .
 הרקע לאופטימיות הזהירה הזו הוא שילוב של כמה גורמים :  הנסיבות יוצאות הדופן של המבוכה שנגרמה לארצות הברית עקב הפרסומים על ריגול אמריקני אחר מנהיגי ישראל ,  הרצון העז של שר החוץ ג'ון קרי לקדם את המשא ומתן הישראלי-פלסטיני והאכזבה הציבורית בישראל מהסכם הגרעין בין איראן למעצמות .  חנינה נשיאותית לפולארד עשויה להתברר כמהלך שייתן מענה לשלושת הנושאים הללו ,  אבל האמריקנים לא ימהרו לעשות זאת ללא תמורה .
 עוד על פולארד:מאה חברי כנסת פנו לאובמה : " שחרר את פולארד"נתניהו : " שחרור פולארד לא קשור לאירועים האחרונים"ג'ונתן פולארד במאמר :  מתנגד לשחרור אסירים 
בירושלים מצביעים על שני מסלולים עיקריים שבהם אפשר להגיע לחנינה כזו .  המסלול הראשון הוא דרך הצעות הגישור של השר קרי ,  שיוצגו במלואן בפני ראש הממשלה בנימין נתניהו ויו"ר הרשות הפלסטינית אבו מאזן באמצע ינואר .  נתניהו עשוי לדרוש את שחרור פולארד כתנאי לקבלת  " מתווה קרי "  כבסיס למשא ומתן .  חשוב לציין ,  עם זאת ,  שההצעה תתייחס לנושאים המהותיים ביותר של הסכסוך ,  כגון הגבולות ,  ההתנחלויות וירושלים  ולא בטוח שאפשר יהיה להדביק אליה נושא כל כך אישי שאינו קשור לליבת המשא ומתן .
 אפשרות אחרת וסבירה יותר שפתוחה בפני נתניהו היא לבקש חנינה לפולארד תמורת אישור סבב שחרור האסירים הרביעי והאחרון ,  שאמור להתבצע במרץ .  ישראל התחייבה לשחרר 104 אסירים ותיקים בארבע פעימות ,  והפעימה הרביעית תכלול בעיקר אסירים ערבים-ישראלים .  פעימה זו דורשת אישור נפרד של הממשלה .  נתניהו יצטרך לשכנע את שרי הליכוד להצביע בעדה ,  אחרת לא יהיה לו רוב לכך בממשלה .  השרים יתקשו להכשיל הצעת החלטה ששמו של פולארד יוצמד אליה ,  בין אם בכתב או בעל-פה .
 במסלול הקשור לשחרור האסירים ,  יכול נתניהו גם להסכים לשחרר מספר קטן של אסירים ערבים-ישראלים או פלסטינים נוסף על השחרור שעליו הוסכם מול הפלסטינים בתחילת השיחות ,  ולקבל בתמורה חנינה נשיאותית לפולארד מצד אובמה .  מי ששחרר יותר מאלף אסירים תמורת גלעד שליט ודאי יסכים לשחרור קטן הרבה יותר תמורת פולארד .  
קיימת גם האפשרות שאף אחת מהאופציות הללו לא יתממשו ,  והאמריקנים יתעקשו להשאיר את פולארד מאחורי סורג ובריח  " למען יראו וייראו ".  בישראל כבר פיתחו ציפיות והתאכזבו בעבר ,  למשל לקראת סיום כהונותיהם של הנשיאים ביל קלינטון וג'ורג' בוש .  
גורם מדיני ישראלי הזכיר בהקשר הזה כי ראשי ממשלה קודמים בישראל נהגו לשחרר אסירים פלסטינים מדי פעם במטרה  " לחזק "  את מעמדה של הרשות הפלסטינית ברחוב .  הגורם הביע תקווה שאם יתרשמו האמריקנים שנתניהו מוכן לקבל החלטות קשות בהמשך הדרך ,  בהחלט ייתכן שסאגת פולארד תגיע לסיומה . " בסופו של דבר זה תלוי בשני אנשים ",  הסביר הגורם , " קצת בנתניהו והרבה באובמה ". 
לפניות לכתב :  amir.tibon@walla.co.il 

כך יוכל נתניהו להביא לשחרור ג'ונתן פולארד
בירושלים אופטימיים לגבי האפשרות להשיג חנינה מאובמה עבור המרגל היהודי-אמריקני .  האפשרויות העומדות לפניו :  הצבתה כתנאי לקבלת הצעות ארה"ב במו"מ ,  או כתנאי לשחרור אסירים

