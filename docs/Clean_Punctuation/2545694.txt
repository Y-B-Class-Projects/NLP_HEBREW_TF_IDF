בדרך למשבר קואליציוני ?  נתניהו ומופז חלוקים בסוגיית הגיוס
ראש הממשלה תומך בסנקציות על ישיבות שתלמידיהן לא יתגייסו ,  אך מתנגד לענישה אישית של המתחמקים מגיוס - בה תומך מופז .  הצלע השלישית ,  ברק ,  תומך בענישה אך במסגרת הסכם
ראש הממשלה בנימין נתניהו ומשנהו ,  שאול מופז ,  נפגשו היום  ( שישי )  לדון בנושא הסנקציות האישיות שיוטלו על צעירים חרדים שיתחמקו מגיוס לצה"ל .  לוואלה !  חדשות נודע כי לא הושגה כל פריצת דרך בשיחות ,  בהן מופז עמד על כך שהמלצות ועדת פלסנר יכללו אחריות אישית כלפי המיועדים לגיוס מהציבור החרדי ,  ולא רק סנקציות נגד הישיבות בדמות פגיעה בתקציביהן .  
בסביבת מופז אמרו לאחר הפגישה כי  " ההתרשמות היא שאנחנו בדרך למשבר קואליציוני .  זאת לא התעקשות לשם התעקשות ,  אם לא יהיו סנקציות - עתיד החוק יהיה כמו חוק טל ".  לדברי מקורבי מופז , " המדדים להצלחת החוק הן הגדלת ההשתתפות בנטל ומבחן הביצוע של מסקנות הוועדה .  אנחנו עושים הכל כדי שההמלצות ילוו בסנקציות אישיות ". 
בסביבתו של יו"ר קדימה אף העריכו כי המלצות ועדת פלסנר יוגשו בשבוע הקרוב ,  ביום רביעי או חמישי ,  וכי ההכרעה תיפול במשולש נתניהו-מופז-ברק .  
בתוך כך ,  הציג שר הביטחון את מתווה השירות שהוא רואה לנכון ,  בפני ועדת פלסנר .  להבדיל ממופז ,  טוען ברק כי  " השיח מול החברה החרדית ונציגיה צריך להימנע מדורסנות וכוחנות .  עליו להיות מבוסס על גישה בוגרת ,  סמכותית ואחראית החותרת לפיתרון מוסכם ככל הניתן .  השירות הוא חובה והחובה היא אישית  של המיועד לגיוס ולא של המוסד בו הוא לומד או שוהה ". 
בניגוד למופז ,  התומך בסנקציות הן כלפי הישיבות והן כלפי המיועדים לגיוס שיתחמקו ממנו ,  ברק אינו מתנגד אמנם לענישת האברכים ,  אך הדגיש : " אין כוונה ליצור מצב שבו ההימנעות מחובת השירות תמלא את בתי הכלא באזרחים הנתפסים על ידי המשטרה הצבאית בבתיהם ובחוצות הערים .  ההסדר החדש צריך לפיכך להגדיר זכויות והטבות אישיות למשרתים ,  באופן שיעניק להם יתרון מהותי על פני אלה הנמנעים משירות אזרחי או לאומי .  ראוי שמכסת הפטור תעמוד על כ-10% מכלל בני הישיבות החרדים בגין היותם 'עילויים בתורה' .  גם כך מדובר על היקפי פטור הגבוהים בהרבה מאלה שהותוו בהסכמים עם קום המדינה ".   על פי מתווה ברק ,  מחצית מהחרדים יתחלקו כך לשלושה חלקים :  שליש ישרתו בגדודים הדומים לנח"ל החרדי ,  שליש בשירות  " שח"ר "  ושליש יתגייסו למשטרה ,  לשב"ס ולמכבי האש ;  החצי השני יגויס לשירות אזרחי . " סוגיית שירותם של ערביי ישראל צריכה אף היא לעמוד על המדוכה ולקבל את פיתרונה ",  אמר ברק . " בשלב זה אין פסיקת בג"ץ בנושא שירות ערבים .  הדבר מאפשר להימנע מפיתרונות דחק מאולתרים ולהעמיק בצורה רצינית בסוגיה ,  על כלל מרכיביה הלאומיים ,  החברתיים ,  האתניים והמשפחתיים ",  הדגיש שר הביטחון .  
בנוגע לאורך השירות ,  ציין ברק כי  " צרכי צה"ל בשלב זה מקשים מאוד על קיצור השירות .  עם זאת ,  קיים היגיון כלכלי וחברתי בבחינת קיצור שירות החובה בחלק ממסלולי השירות והותרה על כנו של משך השירות המלא ביחידות קרביות וביחידות בהן למשך ההכשרה ולניסיון המצטבר קיים משקל איכותי מכריע .  מבחינת צה"ל מדובר בקושי לא פשוט המחייב התאמות ופתרונות שונים ,  אך התועלת הכלכלית-לאומית הנגזרת מכך היא משמעותית בהתאמה למהלך שכזה ". 
מדברי ברק עולה ,  כי ייבחן יישום מדורג של קיצור השירות ,  וכן יקומו  " מסלולי תגמול דיפרנציאליים שיתגמלו בגמול יתר את אלה המשרתים יותר .  מסלולים אלה גם יבטאו את הוקרת המדינה כלפיהם וגם יקיימו הוגנות כלכלית שתפצה אותם על הזמן הנוסף שבו הם מנועים עדיין מלפתח קריירה אישית ". 

בדרך למשבר קואליציוני ?  נתניהו ומופז חלוקים בסוגיית הגיוס
ראש הממשלה תומך בסנקציות על ישיבות שתלמידיהן לא יתגייסו ,  אך מתנגד לענישה אישית של המתחמקים מגיוס - בה תומך מופז .  הצלע השלישית ,  ברק ,  תומך בענישה אך במסגרת הסכם

