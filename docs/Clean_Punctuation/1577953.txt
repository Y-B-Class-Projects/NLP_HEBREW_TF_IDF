לאחר הפסגה :  הבוקר תפתח עצרת האו"ם
אחרי פסגת המנהיגים המשולשת ועם הפנים לפתיחת העצרת הכללית של האו"ם ,  העיר ניו יורק שוב במרכז ההתרחשויות המדיניות .  ניר יהב ,  שליח וואלה !  חדשות לניו יורק מדווח
העיר ניו יורק מוצפת בימים אלו בשוטרים .  הבוקר  ( רביעי )  נפתחת עצרת האו"ם והעיר ,  התוססת ממילא ,  מלאה מפה לפה במנהיגים ובמשלחות מכל העולם .  120 נשיאים וראשי ממשלה צפויים להשתתף באירועי העצרת הכללית של האו"ם ובצל ההתרעות הכלליות לפיגועים בעיר ,  במשטרת ניו יורק ובשירות החשאי לא לוקחים סיכונים .  האבטחה חסרת תקדים ,  בעיקר באזור הרחובות 42-46 ופינת השדרה הראשונה ,  שם שוכנים בניין האו"ם והמלונות המקיפים אותו .  
כמדי שנה ,  יכללו האירועים נאומים ארוכים ,  דיונים בשלל נושאים כגון הגרעין וההתחממות הגלובלית ,  פגישות פומביות אך גם מפגשים חשאיים ,  פליטות פה ,  משברים דיפלומטים ,  ניסיונות לעורר תשומת לב  ( מישהו אמר קדאפי ?  )  ,  חיבוקים והמון המון רכילויות של  " מאחורי הקלעים ".  ראש הממשלה נתניהו ,  אגב ,  צפוי לשאת את נאומו בפני העצרת ביום חמישי . " אני עדיין מגבש את הנאום ",  אמר אתמול בתגובה לשאלתנו מה הוא למסור לעולם .  הנושא האירני ,  למי שתהה ,  יתפוס מקום של כבוד בנאום .
 כוכב עצרת האו"ם הוא  איך לא  נשיא ארה"ב ברק אובמה .  בימים אלו עסוק אובמה עד מעל הראש בענייני פנים ,  כגון רפורמת הבריאות שאותה הוא מקדם במרץ ,  המלחמה באפגניסטן ,  ומצבו הרעוע בסקרים .  גופו של אובמה אמנם נמצא בניו יורק ,  אך מחשבותיו נתונות למחוזות אחרים ,  מטרידים הרבה יותר .  אלא שלמרות עיסוקיו הרבים ועל אף המנהיגים הרבים המשחרים לפתחו ,  בחר אובמה להיפגש עם שני מנהיגים ממקום נידח וקטן אי שם במזרח התיכון ,  בנימין נתניהו ואבו מאזן .
" הפגישה הייתה טובה ,  אפילו טובה מאד ",  הקדים נתניהו והבהיר .  מבחינתו הפגישה המשולשת עם אובמה ואבו מאזן אכן הייתה טובה :  הוא השיג בה שני הישגים לא רעים בכלל .  הראשון ,  עצם קיומה .  במשך כמעט חצי שנה דורשים הפלסטינים להקפיא את ההתנחלויות כתנאי למפגש בין אבו מאזן לנתניהו .  הלחץ האמריקאי עשה את שלו ואבו מאזן נאלץ  ממש כך  להיפגש עם נתניהו .  השני ,  אובמה אמר לנתניהו  " ריסון הבנייה בהתנחלויות "  ולא  " הקפאה ".  עבור נתניהו זה המון .  עבור אבו מאזן  פחות .
 לאחר הפגישה דאג אבו מאזן לרמוז כי הוא כלל לא רצה בה .  בהודעה שפרסם ,  אמר אבו מאזן כי הגיע לפגישה מתוך היענות להזמנה של אובמה ומתוך כבוד  " למאמצים שמשקיע אובמה כלפי העם הפלסטיני ".  אובמה ,  שייחל בסתר לבו לכך שהפגישה תוביל להכרזה על חידוש המשא ומתן ,  התאכזב .  הפגישה הייתה סמלית בלבד ,  לא התקבלו בה החלטות מוגדרות .  אפשר לומר שהייתה זו הזדמנות לצילום נחמד של שלושת המנהיגים ותו לא .  
נתניהו טען לאחר הפגישה כי הוחלט שיש לחדש את המגעים ללא הצבת תנאים .  אבו מאזן ,  יש לציין ,  לא הכחיש לגמרי את הדברים .  הוא גמגם משהו על כך שהמשא ומתן יחודש בתנאי שישראל תגלה מחויבות לנסיגה לגבולות 67' ושעליה למלא אחר התחייבויותיה במפת הדרכים ,  בעיקר בכל הנוגע להפסקת הבנייה בהתנחלויות .  כפי שזה נראה כעת ,  הצדדים מבינים כי אין מנוס מחזרה לשולחן המשא ומתן בקרוב מאד .  ייתכן שתוך שבועות ספורים .
 אל נתניהו מתלווים לניו יורק גם שר הביטחון אהוד ברק ושר החוץ אביגדור ליברמן .  שר החוץ דחה את השמועות והדיווחים על כך שהמשלחת הפלסטינית לא לחצה את ידו ואף גילה כי אבו מאזן בכבודו ובעצמו ניגש אליו ואמר לו  " שלום לשר החוץ !  ".  בתגובה ביקש ממנו ליברמן בחיוך : " לא צריך להיות רשמי ,  הרי אנחנו שכנים ".  הסתבר גם שראש צוות המשא ומתן הפלסטיני ,  ד"ר סאיב עריקאת ,  ניגש לליברמן ואיחל לו בעברית  (  !  )   " שנה טובה ".  אז מי אמר שרק ליברמן מבין ערבית ? 

לאחר הפסגה :  הבוקר תפתח עצרת האו"ם
אחרי פסגת המנהיגים המשולשת ועם הפנים לפתיחת העצרת הכללית של האו"ם ,  העיר ניו יורק שוב במרכז ההתרחשויות המדיניות .  ניר יהב ,  שליח וואלה !  חדשות לניו יורק מדווח

