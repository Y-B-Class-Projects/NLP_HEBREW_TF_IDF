שר החוץ המצרי : " אין בסיס לשיחות ישירות "
 על רקע פגישתו של נתניהו עם נשיא מצרים מובארק ,  אמר שר החוץ המצרי אחמד אבו אל-רייט בתדרוך לעיתונאים כי בשלב זה אין בסיס לשיחות ישירות בין ישראל לפלסטינים
 ( צילום :  גדעון צנטנר ,  עריכה :  גדי וינסטוק ) 
שר החוץ המצרי אחמד אבו אל-רייט אמר הערב  ( ראשון )  כי עדיין אין בסיס לעבור לשיחות ישירות בין ישראל והפלסטינים .  אבו-אל רייט אמר את הדברים בתדרוך לעיתונאים ,  על רקע הפגישה בין ראש הממשלה בנימין נתניהו לבין נשיא מצרים חוסני מובארק .
 הפגישה עצמה ארכה כשעתיים ,  ועם סיומה אמר נתניהו : " הנשיא מובארק מייצג את השאיפה להרחבת מעגל השלום והשמירה על היציבות והביטחון לכל עמי האזור .  אני מוצא בו שוב שותף מרכזי להשגת מטרות חשובות אלה ". 
חלק מהפגישה התקיים בארבע עיניים ,  וחלק בהשתתפות שר המודיעין עומר סולימאן ,  שר החוץ אחמד אבו-אל רייט ,  וראש לשכת הנשיא המצרי .  בצד הישראלי השתתפו היועצים עוזי ארד ויצחק מולכו ,  והמזכיר הצבאי יוחנן לוקר .  לדברי גורמים בישראל ,  השיחות היו טובות ,  והתמקדו בקידום התהליך המדיני .
 מוקדם יותר היום דיווחה סוכנות הידיעות המצרית הרשמית כי מובארק אמר לנתניהו במהלך פגישתם בקהיר כי יש  " להכשיר את הקרקע למימוש החזון של שתי מדינות לשני עמים ". 
מובארק נפגש היום גם עם השליח האמריקאי למזרח התיכון ג'ורג' מיטשל .  גורם בכיר צוטט בכלי תקשורת ערבים כשאמר כי השליח האמריקאי עדכן את הנשיא המצרי בהתפתחויות המתרחשות במשא ומתן העקיף בין ישראל לפלסטינים ובתוצאות פגישותיו האחרונות עם בכירים פלסטינים וישראלים .  בנוסף דנו השניים במכשולים המונעים מעבר משיחות קירבה למשא ומתן ישיר .
 בפתח ישיבת הממשלה השבועית הבוקר התייחס נתניהו לביקורו בקהיר ואמר כי מצרים תחת הנהגת הנשיא מובארק היא גורם מרכזי בקידום היציבות והשלום באזור . " בפגישה נדבר על הדרכים להאיץ את הכניסה למשא ומתן ישיר עם הפלסטינים .  מצרים מעוניינת בכך כמונו .  אני מקווה שנמצא דרכים לקדם את היעד המשותף הזה ",  אמר ראש הממשלה .
 בכיר פלסטיני אמר היום כי מוסדות פתח ואש"ף יתנו את הסכמתם לפתוח במשא ומתן ישיר עם ישראל בקבלת כתב ערבויות ישראלי-אמריקאי שיגדיר מסגרת זמן לשיחות הישירות ושיבהיר שמטרת השיחות היא הקמת מדינה פלסטינית עצמאית שבירתה ירושלים המזרחית תוך מעט חילופי שטחים .  הבכיר אמר לעיתון  " אל-חיאת "  היוצא לאור בלונדון כי הפלסטינים יסכימו לעבור למגעים ישירים אם ישראל תפסיק את הבנייה בהתנחלויות או אם תושג התקדמות בסוגיות הגבולות והביטחון .
 אתמול נועד השליח האמריקאי המיוחד למזרח התיכון ג'ורג' מיטשל ברמאללה עם יו"ר הרשות הפלסטינית אבו מאזן ואמר בתום הפגישה כי הוא  " מעודד מהשיחות היום ובימים האחרונים ".  מיטשל הוסיף כי השיחה עם יו"ר הרשות היתה גלוית לב ופורייה .  בתדרוך קצר שהעניק לכתבים ברמאללה אמר עוד שליחו של אובמה כי וושינגטון מכירה ב"קשיים ובמורכבות "  הניסיון לממש את חזונו שלך הנשיא לשלום כולל במזרח התיכון , " אולם אנחנו נחושים להמשיך במאמצים ".  מיטשל סיפר כי בכוונתו לבקר במספר מדינות נוספות באזור .  
ביקורו של מיטשל באזור מגיע באמצע הדרך לערך בשיחות הקרבה בין ישראל והפלסטינים אשר צפויות להסתיים בחודש ספטמבר ,  במקביל לסיום תקופת הקפאת הבנייה בהתנחלויות .  ראש הממשלה בנימין נתניהו ,  שנועד אתמול עם מיטשל חוזר ואומר בכל הזדמנות כי הוא קורא ליו"ר הרשות אבו מאזן לפתוח בשיחות ישירות ללא תנאים מקדימים ,  שכן לטענתו ,  שיחות הקרבה הן  " בזבוז זמן ".  
יו"ר הרשות אבו מאזן הציג אתמול את תנאיו לפתיחה במשא ומתן ישיר עם ישראל .  ראשית ,  על ישראל להסכים לרעיון שצד שלישי ישמור על גבולותיה של המדינה הפלסטינית העתידית וכן צריכה להיות הסכמה ישראלית עקרונית לחילופי שטחים הוגנים שיפצו את הפלסטינים על האדמות עליהן יושבות התנחלויות שלא יפונו במסגרת הסכם הקבע .  הצהרתו של יו"ר הרשות כפי שפורסמה בראיון לעיתון הירדני  " אל-רד "  מגיעה על רקע הלחצים המופעלים מוושינגטון על הצדדים לפתוח במשא ומתן ישיר .
  ( עדכון ראשון :  11:25 ) 

שר החוץ המצרי : " אין בסיס לשיחות ישירות "
 על רקע פגישתו של נתניהו עם נשיא מצרים מובארק ,  אמר שר החוץ המצרי אחמד אבו אל-רייט בתדרוך לעיתונאים כי בשלב זה אין בסיס לשיחות ישירות בין ישראל לפלסטינים

