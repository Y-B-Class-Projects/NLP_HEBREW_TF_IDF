משרד רה"מ :  גובש הסכם לטיפול במפוני ההתנתקות
משרד ראש הממשלה ומנהלת תנופה הודיעו כי גיבשו הסכם שייאפשר את סיום הטיפול במפוני גוש קטיף ,  שפונו במסגרת ההתנתקות ב-2005 מבתיהם .  בניית בתי הקבע תואץ
הסתיים הטיפול בהסכמי ההעתקה הקהילתית של מפוני גוש קטיף ,  כך נמסר הערב  ( שבת )  ממשרד ראש הממשלה .  בנוסף ,  גובש הסכם פיצויים לבעלי העסקים ונקבעה תוכנית לזירוז בניית בתי הקבע עבור המפונים .  הודעה דומה הועברה לוועדת החקירה הממלכתית הבודקת את סוגיית הטיפול במפונים על ידי משרד ראש הממשלה ומנהלת  " תנופה "   ( לשעבר מנהלת סל"ע )  .  
ראש הממשלה בנימין נתניהו אמר בעקבות התקדמות כי , " הממשלה בראשותי קבעה את הטיפול באחינו המפונים כמשימה לאומית ומוסרית ממדרגה ראשונה .  אני מברך על ההתקדמות המשמעותית .  הנחיתי את כל גורמי הממשלה ,  ובראשם משרד ראש הממשלה ,  מנהלת 'תנופה' ומשרד האוצר ,  להמשיך ולפעול במרץ לפתרון בעיות המפונים ".  נתניהו הוסיף כי  " המטרה שלנו היא להביא בהקדם את המשפחות והילדים ,  שחוו קשיים עצומים בארבע וחצי השנים האחרונות ,  אל בתי הקבע ולתקן את העוול שנגרם להם ". 
הסכמי ההעתקה הקהילתית של המפונים כוללים העתקה של ארבע הקהילות האחרונות מתוך 23 ישובים שפונו מגוש קטיף במסגרת תוכנית ההתנתקות בשנת 2005 .  שניים מההסכמים ממתינים עדיין להסכמת המועצה או הישוב הקולטים .  מלשכת ראש הממשלה נמסר כי , " הסכמים אלו הינם הישג משמעותי וחשוב ,  לאחר שמאז פינוי גוש קטיף לא הצליחו הצדדים להגיע להסכמה בדבר מיקומם החדש של קהילות אלו ואופי העתקתן ,  ומאז מתגוררים מפונים אלו באתרים זמניים .  בזה מסתיים הטיפול בהסכמים העוסקים ביישובם החדש של המפונים ". 
משרד ראש הממשלה ותנופה החליטו עוד להרחיב את מתכונת הפעילות במטרה להאיץ את בניית בתי קבע על ידי המפונים .  במסגרת זו ,  יועמדו לרשות המפונים חבילות סיוע של  " הלוואות בתנאי משרד השיכון לזכאים חסרי דיור "  בשיעור של 250,000 שקלים .  למשפחות אשר יתקשו לבנות את בתי הקבע שלהן בשל קשיים כלכליים ,  תינתן האפשרות להעתיק קרווילה מאתר הדיור הזמני למגרשי הקבע שהוקצו להן בסיוע המדינה .
 על ההסכמים הקהילתיים עבדו בחודשים האחרונים מנכ"ל משרד ראש הממשלה אייל גבאי ,  ראש מנהלת תנופה בנצי ליברמן ,  ועד ישובי גוש קטיף בראשות דורון בן שלומי ונציגות בעלי העסקים .  משרד ראש הממשלה ומנהלת תנופה השלימו גם גיבוש הסכם עם נציגי בעלי העסקים שפעלו בגוש קטיף .  על פי עקרונות ההסכם ,  תינתן תוספת פיצוי לבעלי עסקים שנפגעו בשל הפינוי ,  תוספת פיצוי להקמת עסקים מחדש ,  ותוספת פיצוי לבעלי עסקים עצמאיים שלא חזרו לפעילות כלכלית מלאה ונמצאים במצב כלכלי קשה .  ההסכם מבטיח להם תשלום חודשי קבוע עד לגיל הפרישה .
 ועד מתיישבי גוש קטיף הגיב הערב  ( שבת )  להודעת משרד רה"מ על פתרון בעיית המפונים .  לדברי הוועד , " הפעילות המואצת של משרד ראש הממשלה ושל מנהלת תנופה לפיתרון בעיות תושבי גוש קטיף היא מבורכת אך לצערנו הגענו רק לאמצע הדרך ואי אפשר לברך על המוגמר ".  לפי הוועד , " נותרו עדיין שלוש בעיות מרכזיות בדרך הארוכה ליישובי הקבע .  הראשונה היא חקלאי הגוש ,  שמאז העקירה לא מצליחים לחזור לעבודה .  בעיה נוספת היא פתרון מצוקת האנשים שמצבם הכלכלי לא מאפשר להם לבנות את ביתם מחדש והבעיה השלישית היא הצורך בשחרור החסמים הבירוקרטיים ויצירת מסלול מהיר לבניית היישובים החדשים ".  
יו"ר שדולת גוש קטיף בכנסת ,  ח"כ אורי אריאל אמר בתגובה כי  " אחרי ארבע וחצי שנים עדיין אין תאריך אכלוס לרוב המפונים וליותר ממאה משפחות אין פתרון דיור עם הקהילות .  מעל 70 אחוזים מהחקלאים לא חזרו לשדות .  ראש הממשלה רואה את רבע הכוס המלאה ,  אנחנו רואים את הסבל הנמשך ". 

משרד רה"מ :  גובש הסכם לטיפול במפוני ההתנתקות
משרד ראש הממשלה ומנהלת תנופה הודיעו כי גיבשו הסכם שייאפשר את סיום הטיפול במפוני גוש קטיף ,  שפונו במסגרת ההתנתקות ב-2005 מבתיהם .  בניית בתי הקבע תואץ

