 " התכנית שלי :  תגמול עובדים וריסון כוח הוועדים "
" כל שלושה חודשים מסבירים לי שהממשלה תיפול .  בסוף זה יקרה .  בינתיים השלמנו שלוש שנים מוצלחות ".  ערב חג הפסח ,  ראש הממשלה מסכם שלוש שנות כהונה
שלוש פעמים פגשנו את ראש הממשלה בנימין נתניהו בשנה האחרונה .  הראשונה היתה זמן קצר לאחר שפרצה המחאה החברתית ביולי 2011 .  הוא נראה אז לחוץ וחשב שאפשר לפזר את המחאה במחי מסיבת עיתונאים אחת ,  שבה יפזר הצהרות על הקמת ועדות דיור לאומיות - אבל התבדה כשהמחאה תפסה תאוצה .  
הפעם השנייה היתה לפני כמה חודשים ,  לאחר החזרתו של גלעד שליט ושובו מביקור מארה"ב ,  אז הפגין זחיחות בוטחת של מנצחים .  
הפעם השלישית היתה השבוע ,  בתום שלוש שנות כהונה .  חיפשנו את הזחיחות גם הפעם ,  אבל לא מצאנו .  הפעם נתניהו שידר רוגע .  מוזר לייחס רוגע לראש ממשלה שמתמחה בשרטוט תרחישי אימים ,  אבל כך זה נראה .  מה מרגיע אותו ?  אולי העובדה שכמה דברים עובדים לטובתו .  מצבו הפוליטי טוב .  ממשלתו יציבה .  בזמן הראיון ,  יום רביעי בצהריים ,  מתחוללת מהומה קטנה בחברון סביב פינוי בית המכפלה ,  אבל נתניהו מרגיש נוח לתת לאחרים לטפל בזה .  השבוע זה החג שלו .  
ממשלתו השלימה שלוש שנות כהונה יציבות ,  שבמהלכן אישרה חלק ניכר מהמלצות ועדת טרכטנברג וועדת הריכוזיות ,  שנועדו להתמודד עם כמה מדרישות המחאה ;  כיפת ברזל עבדה היטב בסבב הרקטות האחרון מעזה ;  הגדר בגבול עם מצרים שנועדה לחסום כניסת מהגרי עבודה נבנית במהירות ;  יריביו הפוליטיים מנופפים בדגל החברתי ,  אבל בינתיים הגוש שעומד נגדו מפוצל לסיעות שהופכות אותו למועמד הריאלי היחיד להרכבת הממשלה הבאה .  אפילו בנושא האיראני נראה כי הלחץ שהוא מפעיל בזירה הבינלאומית נושא פירות מסוימים ומביא על איראן סנקציות כלכליות .  
ייתכן שהרוגע קשור גם לעובדה שראש הממשלה משקיע גם קצת בעצמו באחרונה .  הוא אוכל מסודר ,  הולך לחדר כושר שלוש פעמים בשבוע ואפילו הוריד כמה ק"ג טובים .  
ואולם בישראל רוגע הוא עניין זמני .  נתניהו יודע זאת היטב .  רק בסןף השבוע שעבר הוא עסק בכיבוי שריפת מחירי הדלק והחשמל שעלו - כדי שאזרחי ישראל לא יבלו את חופשת החג בקיטורים על מחירים ,  שעלולים להצית בקלות מחאה מחודשת .  
נתניהו אינו מפגין שאננות או יהירות כלפי הדרישות החברתיות כלכליות .  להפך .  הוא יודע ששם טמון פוטנציאל האיום על שלטונו .  לכן ,  הוא התעלל קצת בשבת בשר האוצר שלו וידידו ד"ר יובל שטייניץ ,  שנשלח לתוכנית  " פגוש את העיתונות "  כדי להסביר את עליית מחירי הדלק ,  כששעתיים אחר כך התייצב נתניהו כאב טוב שמודיע על ריסון חלק מעליית המחיר .  
יריביו הפוליטיים רוכבים כעת על גב המחאה ,  ונראה כי נתניהו יעשה הכל כדי להתנער מתדמיתו כחסיד הקפיטליזם החזירי .  כראש ממשלה הוא מפגין מדיניות כלכלית רכה - או שמא לחיצה - מזו שהפגין כשר האוצר ,  אז קידם מדיניות כלכלית תאצ'ריסטית :  הפרטות ,  הקטנת מעורבות הממשלה בכלכלה והורדת מסים .  כשיריביו אומרים עליו שהוא תאצ'ריסט ,  הם מתכוונים להגיד שהוא ניהל מדיניות כלכלית כוחנית וחסרת חמלה שמקדמת רק את העשירים ומפקירה את החלשים .  
נתניהו יודע שיריביו הפוליטיים שיצאו לדרך לאחר המחאה ורוכבים על גבה - שלי יחימוביץ' ,  יאיר לפיד ושאול מופז - ינצלו כל טיפת דלק שמתייקרת כדי להצית את המחאה מחדש .  בשדה הפוליטי צפויה לו בחודשים הקרובים משוכה גבוהה כשיצטרך לנהוג בהתאם להחלטת בג"ץ ולפעול לגיוס חרדים לצה"ל ,  תוך התגברות על הפער בין עמדת שותפיו הקואליציוניים .  
ראש הממשלה ,  נתחיל את הראיון בשאלה מתחום הקולנוע . 
" קולנוע ?  !  "  
כן .  ראית את הסרט על מרגרט תאצ'ר , " אשת הברזל "?   
" לא .  אבל פגשתי את תאצ'ר במציאות .  היא הזמינה אותי לארוחת צהריים לפני כמה שנים ,  במלון גורינג בלונדון .  היא אירחה אותי עם אשתי ואנשי המשלחת שלנו ,  ודאגה מאוד שכולם יאכלו .  היה לה יחס אישי מאוד וניהלנו שיחה מעניינת על רפורמות כלכליות .  כשהפסדתי בבחירות ב-1999 היא שלחה לי מכתב בן שורה אחת .  אתם רוצים אותו בעברית או באנגלית ?  
איך שאתה רוצה . 
" 'I'm sorry you lost .  Sincerely ,  Margeret 'Thatcher  ( מצטערת שהפסדת ,  מרגרט תאצ'ר )  .  אני מצפה לראות את הסרט ,  הוא נשמע מעניין ".  
אתה יודע למה אני שואל אותך על תאצ'ר ,  נכון ?   
" כן ".  
הרבה פעמים כשרוצים לבקר אותך אומרים שאתה תאצ'ריסט ,  כלומר מקדם הפרטות ,  מוריד מסים ומפחית את מעורבות המדינה .  אבל יש דבר אחד שתאצ'ר עשתה ואתה לא הצלחת :  החלשת את הוועדים הגדולים .  בחברת החשמל ובנמלים הם עדיין מחזיקים בשאלטרים . 
" בוא נגיד שנשאיר עבודה לעתיד :  למתן את כוחם של הוועדים הגדולים כדי שישרתו את הציבור .  שליטת הוועדים הגדולים בשירותים חיוניים היא בעייתית .  אני חושב שמעת לעת ההסתדרות מבינה את זה ומנסה לרסן אותם .  היינו עכשיו במאבק קשה עם עובדי הרכבת ,  שם הושגה הבנה שמאפשרת לנו להכניס מומחים חיצונים לטיפול בכשלים ,  אבל הבעיה היסודית הזאת עדיין קיימת ,  זה נכון . 
" הגישה שלי קצת יותר מורכבת .  היה לי חלק בהבאתה של ישראל לכיוון שוק חופשי .  עשינו תיקונים חברתיים ,  שלדעתי הם נכונים ,  כלומר שוויוניים :  טיפוח אקלים תחרותי ,  הענקת אפשרות לילד ישראלי להתחרות בשוק העולמי ,  הגדלת ההשתתפות של אוכלוסיות במעגל העבודה וטיפול במי שאינם יכולים לצאת לעבוד ".  
אתה מדבר על שוויון ,  אבל קשה למצוא אותו בשוק העבודה הישראלי .  מתוך כוח עבודה של 3 מיליון איש ,  יש מיליון שמוגנים בהסכמים קיבוציים וקביעות ,  והשאר לא . 
" יש שווים ושווים יותר ".  
יש שווים יותר ושווים פחות . 
" על המוגנים אני לא מתווכח ,  יש כאן בעיה קונצפטואלית .  כשהקימו את העבודה המאורגנת בסוף המאה ה-19 ,  תחילת המאה ה-20 ,  העובדים היו חסרי הגנה מול מעסיקים כל יכולים .  כיום ,  לפעמים נראה שהתמונה התהפכה והאזרחים הם חסרי ישע מול ועדים שהם כל יכולים .  בינתיים בתווך נכנסו חוקי עבודה ותקשורת שמדווחת על עוולות .  מה שעדיין לא השתנה הוא השלטון החזק ולפעמים חסר הרחמים של הוועדים הגדולים .  לאורך זמן ,  הציבור לא יהיה מוכן לסבול התנהגות חסרת אחריות ".  
אתה מתכוון לעשות עם זה משהו או שזה יחכה לקדנציה הבאה ,  היה ותרכיב את הממשלה ?   
" ההנחה לגבי הממשלה הבאה היא טובה ,  אנחנו צריכים לממש אותה .  אני חושב שצריך להיכנס לדו-שיח עם ההסתדרות והוועדים ולהבין שהעולם שהיה כבר איננו ,  זה עולם אחר .  חלק מראשי הוועדים כבר מבינים זאת .  נקווה שההבנה הזאת תתרחב ."  
תשעה חודשים לאחר שפרצה ,  האם אתה חושב שהיתה כאן מחאה פשוטה על יוקר המחיה או אולי כמיהה לשיטה כלכלית חברתית אחרת ?   
" כלכלה וחברה משולבים זאת בזאת .  אי אפשר להפריד ולומר 'אני חברתי ,  אבל מתעלם מהצד הכלכלי' .  הדרך היחידה לממן את הצרכים החברתיים היא על ידי כלכלה חופשית ודינמית .  אין דרך אחרת .  זה הוכרע במאה ה-20 ,  כשעוד לפני האיחוד היה ברור שמערב גרמניה סוציאלית יותר ממזרח גרמניה .  אפילו סין הולכת לכיוון של הונג קונג והופכת את כלכלתה לחופשית יותר כדי לספק צרכים סוציאליים . 
" אין דרך אחרת לספק את צורכי החינוך ,  הבריאות ,  הסעד .  הם צורכים הון עתק - שהממשלה אינה מייצרת .  הסקטור הפרטי הוא היחיד שיכול לייצרו .  ההנגדה בין מדיניות חברתית לכלכלית אינה במקומה ,  אין בה אמת .  השילוב בין השניים הוא הדבר היחיד האפשרי ".  
תגיד אם הדבר הבא הוא כלכלה חופשית :  מנכ"ל של בנק או של חברת סלולר מקבל שכר של 10 ,  20 או 30 מיליון שקל בשנה ,  אבל כשהלקוחות שלו רוצים לעבור מחברה לחברה הם נתקלים בחסמי מעבר גבוהים מאוד וקנסות .  זה שוק חופשי ?   
" בנושא שכר המנהלים הקמנו ועדה שנתנה המלצות ונבחן אותן בצורה רצינית .  ההנחה היא כי לאורך זמן שכר המנהלים יתאם את ביצועי החברה ,  במיוחד אם יש שקיפות ודיווח לבעלי המניות - שישאלו למה הם משלמים שכר עתק למנהל שאינו מביא תוצאות .  הבעיה היא בדרך כלל של שקיפות .  אם יש כשלי שוק זה דורש טיפול . 
" בנוגע לנושא השני - נשמת אפה של כלכלה חופשית היא תחרות הוגנת :  ככל שאתה יכול אתה מונע התהוות מונופולים וקרטלים .  כל עסק שמרוויח ומצליח גדל באופן טבעי ,  אבל אסור לתת לעסקים גדולים למנוע יצירת עסקים קטנים שמנסים לצמוח ,  ולעתים נכשלים ,  כי הם אלה שמביאים את עיקר הצמיחה וההתחדשות .  כישלון הוא תנאי הכרחי להצלחות כלכליות .  אם תיצור בינוניות - אתה תקרוס מהר מאוד .  האיזון הזה תמיד קיים ,  אין חופש מוחלט בשום דבר ". 
אתה לא מזהה בשיטה הזאת תופעות לוואי של יצירת פערים גדולים ?   
" ודאי שיש בעיות שצריך לטפל בהן ,  קודם כל ביצירת שוויון הזדמנויות ,  כלים שוויוניים של חינוך ,  סיוע לאלה שאינם יכולים להתמודד ,  כמו קשישים ,  ניצולי שואה ונכים .  הצד השני הוא לעודד את מי שכן יכול לעבוד ,  לתמרץ אותו לצאת לעבודה ,  ובמידה רבה שיהיה מוכרח לצאת לעבוד . 
" נעשה כאן שינוי ,  שלי היה חלק נכבד בו .  בנק ישראל דיווח באחרונה שיש עלייה משמעותית בכניסה של הציבור הערבי והחרדי לשוק העבודה ,  זה מבורך וזה אחד משני הדברים שמצמצמים את אי-השוויון .  הדבר שני הוא שהבאנו עוד מיליארד שקל לקצבאות זקנה ,  זה בדיוק צמצום הפערים - לא על ידי חסימת תחרות או מסים ,  אלא באמצעות השתתפות של יותר אוכלוסיות בשוק העבודה ,  ועזרה לאלה שאינם יכולים . 
" מה שמשתרש בשיח החברתי אצלנו זה שהטיפול בצרכים החברתיים יגיע דרך השטחת המצוינות ,  בלימת התגמול למצטיינים .  זו גישה לא נכונה .  אלה דברים חיוניים :  אין מדינת רווחה ללא רווחים ,  זה לא קיים ".  
גם אין מדינת רווחה ללא מסים גבוהים . 
" יש מדינת רווחה ללא מיסוי גבוה .  במודל הסקנדינווי הם מורידים מסים .  בשוודיה היה מיסוי ענק והורידו אותו באופן שיטתי .  זה כמו שתגיד לי שאין נפח של רווחים לחברה ,  אלא אם כן אני לוקח מחיר גבוה על המוצר .  אתה הרי יכול למכור הרבה מאוד ארטיקים במחיר זול יותר .  באותו משקל ,  על בסיס של מיסוי נמוך יותר אתה יכול לקבל תקבולי מסים הרבה יותר גדולים .  זה תלוי איפה הממוצע של אותה עקומת מיסוי ".  
בעשור האחרון ניסינו את המודל הזה . 
" וזה הצליח ".  
זה הצליח במובן מסוים ,  אבל בהיבט אחר נכשל .  הציבור אינו מקבל מספיק שירותים .  ההוצאה על שירותים חברתיים נמוכה יחסית . 
" הציבור מקבל יותר ממה שמקבל הציבור בספרד ,  ביוון ובאיטליה .  הוא מקבל הרבה יותר כי בחרנו במיסוי נמוך יותר ,  אך לא נמוך מדי .  שם היה מיסוי גבוה שכלל לא נגבה ,  ולכן השירותים קרסו .  ההכנסה של המעמד הבינוני גדלה ,  בניגוד למה שאומרים .  אבל מהיכן יבוא הכסף ?  אתה מעדיף שהממשלה תקנה את המזון או שאתה תקנה אותו בשוק תחרותי ?  זה בערך כמו שהמדינה תקנה את הבתים ". 
בחמש השנים האחרונות יש עלייה במחירים של סעיפי צריכה מרכזיים כמו מזון ודיור ,  כך מראה דו"ח בנק ישראל .  ברור שהממשלה אינה צריכה לספק מזון ,  אבל אנחנו מדברים על שירותי חינוך ,  רווחה ,  בריאות והכשרה מקצועית . 
" בדברים האלה המדינה משקיעה ועושה יותר .  תראה מה עשינו בחינוך .  הבאנו יותר מ-7 מיליארד שקל לתוכנית רב-שנתית באוניברסיטאות ,  וכבר השנה הוצאנו יותר ממיליארד שקל על ההשכלה הגבוהה ,  והצלנו אותה . 
" תראה מה עושים בחינוך חינם .  איך הדבר מתאפשר ?  על ידי כך שהמדינה יכולה לתת את השירותים החברתיים לא באמצעות הענשת הסקטור הפרטי והגדלת המיסוי - אלא באמצעות הפחתת שיעורי המס והגדלת תקבולי המס .  היה לי ויכוח נוקב עם עמיר פרץ בעניין הזה .  הוא אמר לי 'אתה תיצור גירעונות אדירים' .  אבל הפחתתי את שיעורי המס ,  וקיבלנו תוספת עצומה .  למה ?  כי הכלכלה היא לא דיסציפלינה אינטואיטיבית .  יש עקומה ביחס לשיעורי המס . 
" הפופוליזם הוא מסוכן ,  כי הוא נוגד את האמת המורכבת של ניהול כלכלה חופשית שהיא לא בלתי מוגבלת .  מדובר במודל המשלב ומאזן בין כלכלה חופשית למדיניות חברתית ויוצרת הזדמנויות שוות .  זה איזון שישראל יכולה להתגאות בו .  היא מתפקדת לא רע בלשון המעטה ,  לא רק ביחס למדינות אחרות בעולם ,  אלא גם ביחס למדינות המתקדמות .  סגרנו את הפערים ,  או צימצמנו בוודאי ".  
אבל במדד ג'יני האחרון של OECD אנחנו רואים שבשני העשורים האחרונים הפערים רק גדלו .  אנחנו נמצאים רק אחרי ארה"ב ברמת האי-שוויון . 
" המדד הזה ,  אם אתה לוקח אותו ומנכה ממנו את שתי האוכלוסיות הבעייתיות ביותר בישראל ,  האוכלוסייה החרדית והערבית ,  אז מדד ג'יני הוא מצוין ,  במקום טוב באמצע .  הבעיה הייחודית היא לא המעמד הבינוני ".  
אבל 400 אלף איש שיצאו לרחובות אינם משתייכים לסקטורים שציינת ,  לא חרדים ולא ערבים . 
" המעמד הבינוני מרגיש שהוא מממן את שני הסקטורים שציינתי .  זה מה שהם חושבים ,  ולא תמיד הם טועים .  לכן חשבתי שיש צורך לטפל בשלוש הבעיות האמיתיות שהם העלו :  הטענה על מחיר הדיור ,  יוקר הטיפול בילדים קטנים של משפחות עובדות ויוקר המוצרים והשירותים .  לגבי יוקר הדיור ,  לא הייתי זקוק למחאה כדי לטפל בנושא .  אני מדבר עליו שנים ומטפל בזה שנים .  יש באמת בעיה במחירי הדירות ".  
אתה באמת פועל בנושא הדיור הרבה לפני שהחלה המחאה ,  אבל ללא הצלחה . 
" פעלתי בארבעה מישורים ,  והם נותנים את אותותיהם עכשיו .  הראשון הוא לצאת מתחומי גדרה-חדרה .  אנחנו אמנם מדינה קטנה ,  אבל לא צריכים להיות ליליפוט .  מה עם הקרקע בנגב ובגליל ?  יש שם קרקעות פנויות ,  אבל אי אפשר להגיע אליהן כי אין כבישים ואז צריך לסבסד את כיתן דימונה . 
" הדבר השני הוא להגדיל את התחלות הבנייה .  שר השיכון משתף עם זה פעולה .  יש תוספת של 15 אלף התחלות בנייה ל-30 אלף שכבר יש מדי שנה .  זה לא רק לחרדים ,  אלא לכולם .  יש כרגע מלאי של 80 אלף דירות בבנייה .  הדבר היחיד שקובע אם זה מיועד לחרדים או לא הוא סוג היישוב .  כולם יקבלו וכולם גם מקבלים .  הורדת מחירי הדיור שמסתמנת היא תוצאה של התחלות בנייה .  הדבר השלישי הוא הרפורמה במינהל מקרקעי ישראל ,  והרביעי זה התכנון ,  ואנחנו בתוכו .  עדיין לא פתרתי את בעיית החקיקה - אני רוצה חוק שיכניס פשטות . 
" טיפלנו גם ביוקר הטיפול בילדים - אימצנו החלטה גורפת לחינוך חינם לילדים מגיל 3 .  צריך כמובן להבטיח ליצוק תוכן חינוכי ראוי בשנים האלה .  נתנו הטבות מס להורים עובדים .  אפשר להגיד שלא עשינו כלום ,  אבל עובדתית זה לא נכון ".  
במחירי המזון לא השתנה הרבה .  בבדיקה שערכנו לפני כשבוע ב-TheMarker אפילו התברר שסל הקניות לחג התייקר בכמה רשתות לעומת אשתקד . 
" זו לא האינדיקציה שיש לנו לגבי מחירי המזון .  היה חסם ענקי של מכון התקנים ,  ואנחנו מטפלים בו ,  וגם הוחלט לפתוח יבוא באינטרנט .  שם אין תיווך ואין הגבלה ורגולציה .  מה שמעלה את המחירים זה המונופולים והקרטלים .  המונופול והקרטל החשוב ביותר בישראל הוא של הממשלה .  הוא מעלה את המחיר באמצעות מכסים כדי לממן ביורוקרטיה ופקידות ,  ויש כל מיני חסמים שמאפשרים לבעלי אינטרסים לגבות מחירים גבוהים מהציבור .  אף אחד חוץ מאתנו לא חצב בהר הזה למעט בשנות ה-80 ,  בתוכנית הייצוב .  הקמתי את ועדת הריכוזיות שנה וחצי לפני המחאה .  עם זאת ,  אני לא רוצה באמצעות סיסמה ללכת לקצה שיפגע בתחרותיות של עסקים ".  
נחזור ברשותך לשאלה קודמת .  אתה חושב שהמחאה היא רק על יוקר המחיה ולא על רצון לשנות את השיטה החברתית-כלכלית ?   
" אני מרסן נטיות רובספייריות אנחנו לא באים בהקזות דם וגיליוטינות .  אנחנו רוצים להבטיח באופן ריאלי תחרות גדולה בלי לשחוק את היזמות ואת קטר הסקטור העסקי .  ניסו לעשות מדיניות חברתית מאוד בספרד וביוון ,  והגיעו לפשיטת רגל .  לעומת זאת ,  בסקנדינוויה עשו מיקור חוץ ,  הורידו מסים ,  אבל עדיין רמת המיסוי שלהם גבוהה .  הם נותנים גמישות ניהולית בתוך הממשלה ומחוצה לה וזה חלק מהיכולת התחרותית שלהם ".  
בסקנדינוויה השוק תחרותי כי שוק העבודה גמיש .  אפשר לפטר ולגייס עובדים ללא בעיה .  אצלנו ,  מסתובב אצלך איזה נייר עבודה של איל גבאי וחיים שני ,  שתיכננו רפורמה בשירות הציבורי .  חטט כאן במגירה ,  בטח תמצא את הנייר . 
" אצלי זה לא נשאר נייר .  אני פועל בצורה סדורה ושיטתית ,  וזה חלק מהתוכנית שלי .  גמישות העסקה ,  תגמול סלקטיבי של עובדים וריסון הכוח של הוועדים ,  כל האבחנות האלה נכונות ואני מתכוון לטפל בהן - חלק עכשיו וחלק בהמשך .  תרשמו ".  
כשאנחנו מדברים עם אנשים אנחנו מתרשמים שיש לך קהל מצביעים נאמן שהולך אתך גם כשאתה מפשל .  לעומת זאת ,  יש כאלה שלא מאמינים בך גם כשאתה מקבל החלטות כלכליות טובות - ויש לא מעט כאלה .  איך אתה מסביר את זה ?   
" לאלה שמבקרים אותי לא משנה אם אעשה כך או כך .  לכן אני לא מתייחס לזה ועושה את הדבר שאני מאמין בו .  יש יותר הבנה למעשי ודברים קצת שונים מבעבר .  נצטרך לעבוד קשה כדי לשכנע אותם ברצינות שבהם ".  
אתה למעשה ראש ממשלה עם ביקוש קשיח .  או שהולכים אתך או שמתנגדים לך ,  ולא משנה מה תעשה .  אתה יכול לשבור את תקרת הזכוכית הזאת ?   
" השקענו 2 מיליארד שקל במגזר הערבי .  כמה קולות נקבל שם ?  אם נקבל אלפי קולות זה יהיה הרבה .  זה חלק מהמדינה שלנו .  הם אזרחים שווי זכויות .  יש שם הזנחה גדולה מאוד .  זה לא יעזור לי לפרוץ את תקרת הזכוכית .  אז מה ?  אני הולך לטפל גם בפשיעה במגזר הערבי .  יש גיהנום ביישובים האלה ",  אומר נתניהו שהוזמן באחרונה לדיון בנושא באחת מוועדות הכנסת .  
במהלך הדיון קיבלה את זכות הדיבור אישה שבעלה נרצח ביריות בביתם ,  בשעה ששני ילדיה הקטנים היו בבעית .  כשסיפרה זאת ,  נתניהו קם ממושבו וניגש לשוחח עמה . " היא סיפרה לי איך רצחו את בעלה ",  הוא אומר , " דיברתי עם חברי הכנסת הערבים ואמרתי להם שאני מצפה שהם יתגייסו לשירות האזרחי כדי לטפל בפשיעה שם ".  
הם הביעו עניין לפעול ?   
" בהחלט .  הם קצת חוששים ,  כי הם חושבים שמשרד הביטחון ינהל את זה .  להערכתי ,  בהדרגה מחלחלת ההכרה שאנחנו פועלים במישורים העיקריים של חיינו .  גם בזירה הבינלאומית מול האתגר האיראני .  לפעמים גם אנשים שלא נמנים עם מצביעי המסורתיים מודים בכך ".  
פרופ' אמנון רובינשטיין פירסם באחרונה ספר בשם  " באין ממשלה ".   
" לדעתי יש ממשלה ".  
הוא לא מדבר רק על הממשלה שלך .  הוא מדבר על בעיית חוסר המשילות הישראלית .  הוא כותב ,  למשל ,  שמאז 1977 התחלפו 24 שרים במשרד הפנים .  לדבריו ,  במצב כזה של תחלופה מהירה ,  ברור שאף שר פנים לא ייקח אחריות על מקרה כמו אסון השריפה בכרמל ויאשים את קודמיו . 
" רובינשטיין צודק לגבי הבעיה הכללית וטועה לגבי הכרמל .  אחת ההצלחות של הממשלה הזאת היא היציבות .  אף שר כמעט לא התחלף ".  
טוב ,  יש 30 שרים ,  למה שיפרשו ?   
" השיטה הפוליטית הישראלית אכן מעודדת ייצוגיות על חשבון משילות ,  אך הצלחתי על אף המגבלות של השיטה להביא לשינויים משמעותיים גם בצד המדיני-ביטחוני וגם בצד החברתי-כלכלי - שינויים שלא התרחשו כבר שנים .  על ידי הצבת יעדים וחתירה אליהם .  צריך אחריות כלכלית ומנהיגות .  אבל גם אם יהיה לך משטר נשיאותי כל יכול ,  לא תהיה הבנה מהם הצרכים האמיתיים .  לא תצליח ".  
כרגע האיום העיקרי על ממשלתך הוא הטיפול בחוק טל וגיוס החרדים .  זה יגרום להקדמת הבחירות ?   
" בחוק טל נצטרך לטפל ,  ואנחנו עושים זאת .  למחאה היה חלק חשוב בחידוד הבעיה .  כל שלושה חודשים מסבירים לי שהממשלה תיפול .  בסוף זה יקרה .  בגלל לוח השנה הפוליטי זה מתממש ובסוף יהיו בחירות .  בינתיים השלמנו שלוש שנים מוצלחות ".  
הזכרת את הנושא האיראני .  האם הרטוריקה שלך ,  שמשתמשת בשואה כדי להזהיר מפני מה שעלול לקרות כאן ,  אינה מעבירה מסר בעייתי ש'המצב מסוכן ,  אז כדאי שתיסעו מכאן' ?  לכו לשנתיים-שלוש לעשות דוקטורט בסטנפורד ,  ובינתיים נתניהו יטפל בבעיה האיראנית ?   
" אני לא מאמין בהדחקה .  לא מאמין בלטמון את הראש בחול ולהתעלם מהסכנה .  הצורך הראשון של כל יצור חי הוא לזהות סכנה בזמן ולהתמודד איתה .  ההבדל הגדול הוא שלפני 80 שנה ,  גם אם זיהינו את הסכנה לא היה לנו מענה .  כיום אתה לא צריך לברוח .  מה ,  מאז הקמת המדינה לא נלחמנו ?  הדרך להתגבר על הסכנה היא לא להגיד שהבעיות אינן קיימות ולברוח ".  
אתה מאמין שרמת הסיכון שבה ישראל נמצאת תהיה נמוכה יותר בליל הסדר הבא ?   
" אני עושה כל שביכולתי כדי שהיא תהיה נמוכה יותר ".   

" התכנית שלי :  תגמול עובדים וריסון כוח הוועדים "
" כל שלושה חודשים מסבירים לי שהממשלה תיפול .  בסוף זה יקרה .  בינתיים השלמנו שלוש שנים מוצלחות ".  ערב חג הפסח ,  ראש הממשלה מסכם שלוש שנות כהונה

