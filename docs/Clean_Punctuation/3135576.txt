מנדלבליט לא יתמהמה :  הערכה - החלטה בתיקי נתניהו תוך כמה חודשים
ליועמ"ש ברור הצורך לקצר את תקופת ההמתנה בה ראש ממשלה החשוד בשחיתות מנהל את ענייני המדינה .  אם הוא יבקש להספיק לגבש החלטה בתוך שלושה חודשים ,  יהיה עליו לרכז מאמץ ,  לפעול במהירות ,  ולוודא שזו לא תבוא על חשבון היסודיות .  קשה ,  אך אפשרי
המלצות המשטרה בעניינו של ראש הממשלה בנימין נתניהו הן אירוע ,  ציון דרך שאי אפשר להתייחס אליו בביטול .  מאז פרסום ההמלצות משמיעים ראש הממשלה ומקורביו את טענותיו הקשות על הדרך בה נוהלה החקירה נגדו .  החצים מופנים בייחוד לעבר מי שהיו מופקדים על החקירה במשטרת ישראל ,  ובראשם המפכ"ל רוני אלשיך ומפקד להב 433 ניצב רוני ריטמן .  
נתניהו מדגיש את העובדה שהגורם היחיד המוסמך לקבל החלטה משפטית בעניינו הוא היועץ המשפטי לממשלה ,  אביחי מנדלבליט ,  ולכן לטעמו אין לייחס משמעות כלשהי לאמירת המשטרה כי נאספו ראיות לכך שהוא לקח שוחד בשתי הפרשיות שנחקרו .  האמירה הזו מדויקת אמנם ברמה המשפטית ,  אך ברור שאין זו הזירה החשובה היחידה כשמדובר במעשי שחיתות המיוחסים לראש ממשלה מכהן .  
לא במקרה טורח נתניהו לעמוד מול המיקרופונים יום אחר יום ולפרט באריכות את טענותיו נגד המלצות המשטרה בניסיון לקעקע את תוקפן או לפחות להחליש את עוצמתן .  גם הוא מבין שמעתה ,  ועד החלטת היועמ"ש ,  תרחף מעל ראשו עננת חשדות כבדה הנוגעת לטוהר מידותיו בשל מעשים אותם ביצע בזמן שכיהן כראש ממשלה .
 גם היועמ"ש מבין היטב את הסיטואציה המורכבת .  הקלסרים ובהם חומר הראיות עשו בוודאי את דרכם מיחידה להב 433 לרחוב צלאח א-דין במהירות שיא ,  ומרגע נחיתתם בפרקליטות המערכת הפוליטית ,  ולמעשה הציבור הישראלי כולו ,  ימתינו בדריכות למוצא פיו של היועמ"ש .  שמעתי את ההערכות על כך שעד לקבלת ההחלטות המשפטיות בתיק תחלוף שנה תמימה ואף יותר מכך .  בכל הכבוד ,  איני שותף להערכות אלה .  
נכון שהחלטות משפטיות בכל תיק חייבות להתקבל רק לאחר בחינה זהירה של הראיות .  נכון שמתחייבת התמודדות עם טענות הגנה שהעלו החשודים במהלך החקירה ,  ועם טענות נוספות ,  עובדתיות ומשפטיות ,  שבאי כוחם יוכלו להעלות אם יוגש כתב אישום .  נכון שקבלת החלטה משפטית תתקבל רק אחרי שגורמים שונים בפרקליטות יבחנו את התיק ויחוו את דעתם המקצועית .  נכון גם שחובה לעבור על פסקי דין רלוונטיים שניתנו בעבר ,  לבדוק האם במקרים דומים הוגשו כתבי אישום או שתיקים נסגרו ,  לברר האם נגבו עדויות מכל עד רלוונטי והוחרם כל מסמך נחוץ ,  ולבצע השלמות חקירה נדרשות ,  ואפשר להמשיך .
 ואחרי כל זה אני מעריך כי בתוך שלושה עד ארבעה חודשים יצליח היועמ"ש לגבש את החלטתו בשני התיקים - בין שיהיה מדובר בסגירה תוך פרסום חוות דעת מפורטת ומנומקת ,  ובין שיהיה מדובר בגיבוש כתב חשדות ובהודעה לבאי כוחו של נתניהו כי הם מוזמנים לשימוע שלפני קבלת החלטה סופית האם להגיש כתב אישום .  
למנדלבליט ברור מטבע הדברים הצורך לקצר את תקופת ההמתנה בה מנהל את ענייני המדינה ראש ממשלה החשוד בשחיתות ,  שבפיו טענות קשות מאוד כלפי ראשי המשטרה ,  ושאמור להמשיך ולעבוד עם היועמ"ש בעניינים שלא נוגעים לחקירתו .  ברור שאם היועמ"ש יבקש להספיק לגבש החלטה בתוך שלושה חודשים יהא עליו ועל אנשיו לרכז מאמץ גדול בתיקי נתניהו ,  לפעול במהירות ,  במקביל ולא בטור  ( הכוונה היא שהתיק יילמד במקביל על ידי הפרקליטים השונים ,  כולל על-ידי מנדלבליט עצמו )  ,  ולוודא שהמהירות לא תבוא על חשבון היסודיות .  קשה ,  אבל אפשרי .  אם היועמ"ש יחליט על קיום שימוע יארך הליך זה עוד שלושה-ארבעה חודשים ,  ועדיין לא הגענו ואף לא התקרבנו לתקופה של שנה ויותר עד להחלטה על סגירת התיק או על הגשת כתב אישום .  
היום אמור היועמ"ש לנאום בכנס של אגודת הידידים של אוניברסיטת תל אביב .  ניתן להעריך שבדבריו הוא יתייחס לסכנה שעלולה להיגרם מהכתמתם של ראשי המשטרה וידבר על שילוב הידיים הקיים בין המשטרה לפרקליטות .  היועמ"ש ידגיש בוודאי את עצמאות שיקול הדעת של מקבלי ההחלטות במערכת המשפטית ,  ואפשר שהוא יזהיר את הציבור מפני הסתמכות על ספינים מסוגים שונים המופצים על ידי בעלי עניין .  
מעניין במיוחד יהיה להקשיב לדברים ולראות האם מנדלבליט יכריז גם על הצורך לקבל החלטה בתיקי ראש הממשלה מהר ככל האפשר ,  מבלי לוותר על בדיקה קפדנית של כלל הראיות שנאספו במהלך החקירה .  אני תקווה כי הכותרת שתסכם טוב מכל את נאומו של היועמ"ש היום תהיה : " מהירות עם זהירות ".  אם כך יהיה ,  אזי ניתן יהיה לצפות לטיפול מהיר של הפרקליטות בתיקי 1000 ו-2000 ולקבלת החלטה על סגירתם או על קיום שימוע כבר בעוד שלושה או ארבעה חודשים .  

מנדלבליט לא יתמהמה :  הערכה - החלטה בתיקי נתניהו תוך כמה חודשים
ליועמ"ש ברור הצורך לקצר את תקופת ההמתנה בה ראש ממשלה החשוד בשחיתות מנהל את ענייני המדינה .  אם הוא יבקש להספיק לגבש החלטה בתוך שלושה חודשים ,  יהיה עליו לרכז מאמץ ,  לפעול במהירות ,  ולוודא שזו לא תבוא על חשבון היסודיות .  קשה ,  אך אפשרי

