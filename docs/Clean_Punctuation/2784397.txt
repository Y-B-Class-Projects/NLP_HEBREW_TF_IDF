הרגע שבו בנט סימן את היעד :  ראשות הממשלה
החוקה שהצליח להעביר יו"ר הבית היהודי למפלגתו ,  אשר פותחת יותר מאי פעם את דלתה לחילוניים ,  מבהירה כי פניו לשלטון .  וגם :  למה התחפש ליברמן לסנטה קלאוס ?  הטור השבועי של כתבנו הפוליטי
 ( בנט בוועידת הבית היהודי ,  אמש )  
ועידת הבית היהודי אמש  ( רביעי )  באוניברסיטת תל אביב נראתה כמו אירוע של מפלגת שלטון .  ממפלגה מנומנמת ,  אפורה ונטולת חיים ,  מלאה בעסקנים מבוגרים ועם שלושה מנדטים בכנסת - הפכה בתוך פרק זמן של שנתיים המפד"ל החדשה למפלגה תוססת ,  עם אלפי פעילים צעירים ,  המתבססת על פי כל סקר בחודש האחרון כמפלגה השנייה בגודלה בישראל .  הוויכוחים ,  הצעקות ,  הריבים על אופן ההצבעה והסעיפים ,  התלונות על מחטף אחרי אישור החוקה וגם קריאות הבוז תוך כדי הנאומים של חלק מהדוברים הן באופן מפתיע דווקא סימן לכך שמדובר במפלגה מלאת חיים .  
סיעת יחיד - לכל הטורים של עמרי נחמיאס 
בנט ביסס את עצמו אתמול לא רק כמנהיג הבלתי מעורער של המפלגה ,  אלא גם קבע תקדים כאשר יצא בהצהרה מפורשת ,  לפיה הבית היהודי מעוניינת להיות מפלגת שלטון והיא מוכנה לפתוח את דלתה למועמדים חילוניים לשם כך .  הסעיף המאפשר לבנט לשריין אדם בכל חמישייה בפריימריז ,  גם אם לא היה חבר המפלגה קודם לכן ,  הוא הרמז העבה ביותר למהפכה שהוא מתכנן .  בתקומה ,  הפלג החרד"לי של המפלגה ,  חוששים ,  ובצדק .  בנט מאותת שהדרך למיינסטרים ,  דהיינו להפוך למפלגה של 20 מנדטים ויותר ,  עוברת בהצבת דמויות שדומות יותר לאיילת שקד ופחות לאורית סטרוק .  
עם העברת החוקה החדשה אומר למעשה בנט לחברי תקומה : " אל תתקשרו אלינו ,  אנחנו נתקשר אליכם ".  שר השיכון ,  אורי אריאל ,  בכיר חברי הכנסת של תקומה ,  אמר כי חברי הסיעה  " יתכנסו ויחליטו כיצד לפעול ",  ונראה שהם ייאלצו לבחור בין שתי אופציות רעות :  התמודדות בפריימריז פתוחים שינטרלו את השפעת הרבנים ,  או התמודדות ברשימה עצמאית מול אחוז חסימה אותו דאגו האחים לפיד וליברמן להעלות לחמישה מנדטים .  בשני המקרים ,  זה לא יהיה פשוט .  
נתניהו ולפיד ממשיכים להתקוטט סביב התקציב במעין קרב תרנגולים שעלול להסתיים בפירוק הקואליציה .  קשה היה להחמיץ את העקיצה הפומבית ששיגר אתמול ראש הממשלה לעבר שר האוצר שלו באירוע השקת שטר חדש של 50 שקל .  נתניהו הודה באירוע לנגידה קרנית פלוג על  " העבודה המקצועית והמאמצים לשמור על כלכלת ישראל ועל גירעון נשלט ".  בכך לקח נתניהו במוצהר את הצד של פלוג בוויכוח על תקציב 2015 :  כן לקיצוצים במשרדי הממשלה ,  ולא להרחבת הגירעון - שנתפס על ידי נתניהו כקטסטרופה כלכלית שתביא עמה ירידה בדירוג האשראי של ישראל .  
גורמים ששוחחו עם נתניהו בימים האחרונים מאשרים כי לראש הממשלה אכן אין אמון בכך שתכנית  " מע"מ אפס "  של לפיד תביא פתרון לבעיית הדיור ,  ואפילו להיפך .  אותם גורמים מספרים כי אין זה מקרה שהתקציב טרם הובא לאישור הממשלה . " במה שמונח כרגע על הפרק אין היגיון כלכלי .  ראש הממשלה לא יכול להעביר כזה תקציב .  עד שלא יביאו הצעות שמביאות מענה לביטחון מצד אחד וליציבות המשק מצד שני ,  ראש הממשלה לא יביא את זה לדיון ",  אמרו .  
ואכן ,  ישיבות הממשלה ממשיכות להתבטל על ידי נתניהו באופן עקבי .  בשבוע הבא ,  כמו בשבוע האחרון ,  לא תתקיים ישיבת ממשלה .  בהודעה שהוציאה מזכירות הממשלה הבוקר לשרים נרשם בכתב מודגש כי הישיבה מתבטלת  " בגלל התקציב ".  אלא שהאמת מעט מורכבת יותר ,  ונראה כי היא קשורה בצורך של נתניהו לתחזק קואליציה חלופית .  סיעת התנועה של ציפי לבני מבקשת להעלות להצבעה בממשלה את חוק הגיור ,  הסדין האדום של החרדים .  נתניהו עושה כל שביכולתו כדי לגרום לכך שהחוק לא יעבור וישים אותו בבעיה מול החרדים למקרה שלפיד יפרוש ,  וככה נשארנו עם ממשלה לא מתפקדת ,  שהתכנסה בפעם האחרונה ב-31 באוגוסט לישיבה מיוחדת בחוף אשקלון .  
השבוע ישבו לפיד ונתניהו לשיחה ארוכה בארבע עיניים .  לא ידוע מה נאמר בחדר ,  אבל ברור שלשניהם יש אינטרס להוביל להמשך העימות .  אילו לפיד היה רוצה לרדת מהעץ ,  הוא היה יכול לבוא אחרי מבצע  " צוק איתן ",  למשל ,  ולומר לציבור בדרכו הציורית כי  " במאבק בין דיור לבין עוד כיפות ברזל ,  החלטתי לתמוך בפריסה של עוד כיפות ברזל ".  הציבור ככל הנראה היה מגלה מידה מסוימת של הבנה ,  ובכל מקרה היה קשה לשפוט את לפיד על מצב כלכלי אחרי מלחמה .  אלא שהתסריט שמתהווה לנגד עינינו הוא אחר :  לפיד יקבל את מבוקשו או שיפרוש לאופוזיציה כדי לבנות את עצמו משם .  נתניהו יכופף את לפיד או שיוכל להוציא אותו מהקואליציה ולהכניס במקומו את החרדים .  פשרה ,  לפי שעה ,  היא האפשרות הכי פחות סבירה .  
וכן ,  לא כדאי לזלזל גם בחזית השמאלית של ציפי לבני .  שרת המשפטים החריפה בימים האחרונים את הטון כלפי נתניהו ,  ועל פי כל הסימנים היא מאבדת סבלנות כלפי התנהלותו המדינית ,  באופן שיכול גם להביא לפרישה יזומה מצידה .  אתמול בלילה ,  באירוע הרמת כוסית של  " התנועה "  לכבוד השנה החדשה ,  שיגרה לעבר נתניהו את האמירה הלא דיפלומטית : " מי שרק מאיים בדאעש ולא רוצה פתרון מדיני מוביל אותנו לסכסוך דמים דתי עם עורפי ראשים ".  
שר החוץ ,  אביגדור ליברמן ,  ככל הנראה התרשם מאוד מיכולותיהם הדיפלומטיות של חברי סיעת הליכוד בכנסת .  אחרת ,  קשה להסביר את פרץ הנדיבות המדהים שפוקד אותו בכל הנוגע למינויים של חברי ליכוד לתפקיד שגרירים .  עוד לא התאוששנו משובו של המחוקק הנודע אלכס מילר ,  שהחליף את חבר הכנסת לשעבר והשגריר הטרי כרמל שאמה ,  והנה התבשרנו השבוע בדיווח בערוץ 2 כי ליברמן מתכוון שוב למנות חבר ליכוד ,  הפעם את שר התקשורת גלעד ארדן ,  לתפקיד השגריר באו"ם .  נכון ,  ארדן הוא שר מוכשר וותיק שיעשה את התפקיד היטב ,  ואין ספק לגבי מידת התאמתו למשרה .  
עם זאת ,  מי שמחפש את הסיבה בגינה מתחפש ליברמן לסנטה קלאוס בכל פעם שהוא פוגש חבר ליכוד ,  צריך לחפש אותה ברשימת הליכוד-ביתנו לכנסת ה-19 :  כשנתניהו וליברמן סידרו את הרשימה שלהם ,  הם שיבצו את חברי הסיעות השונות לסירוגין .  רצה הגורל ,  וחברי הכנסת במקומות ה-33 וה-34 הם חברי ישראל ביתנו .  אז אחרי שליברמן הכניס את מילר במקום שאמה ,  הגיע כעת תורו של איש עקרונות אחר ,  ליאון ליטינצקי ,  להיכנס במקום גלעד ארדן .  המשמעות ,  בעידן שבו שתי המפלגות מפוצלות ,  היא כי הליכוד כבר לא תהיה הסיעה הגדולה ביותר בכנסת ,  והמאזן יירד ל-18 ח"כים לליכוד מול 13 בישראל ביתנו .  
השבוע פורסם לראשונה בוואלה !  חדשות כי פחות משנה מאז שחוקק החוק לשוויון בנטל ,  הקובע פטור גורף לחרדים מעל גיל 22 ,  הוכפל פי שלושה מספר החרדים המחפשים עבודה .  גם שר הכלכלה בנט וגם יו"ר סיעת הבית היהודי ,  איילת שקד ,  מיהרו ,  ובצדק ,  לגזור קופון על קידום תעסוקת החרדים הנמצא תחת אחריות משרד הכלכלה .  חבל רק שהם שכחו לציין שחברי סיעתם עשו הכול על מנת לתקוע את חוק הגיוס בחודשים הארוכים בהם נידון בכנסת ,  ושאם הדבר היה תלוי בהם ,  הוא מעולם לא היה עובר בקריאה שנייה ושלישית .  

הרגע שבו בנט סימן את היעד :  ראשות הממשלה
החוקה שהצליח להעביר יו"ר הבית היהודי למפלגתו ,  אשר פותחת יותר מאי פעם את דלתה לחילוניים ,  מבהירה כי פניו לשלטון .  וגם :  למה התחפש ליברמן לסנטה קלאוס ?  הטור השבועי של כתבנו הפוליטי

