משרדי הממשלה מודדים את עצמם
26 משרדי הממשלה יציגו השבוע את תוכניות העבודה שלהם ל-2011 - שלראשונה ירוכזו בספר אחד 
ממשלת ישראל פועלת להעמקת כושר התכנון לטווח ארוך ,  תוך קביעת יעדים ליישום ולמדידת הישגים .  בסוף השבוע פירסם משרד ראש הממשלה את תוכניות העבודה ל-2011 של חמישה משרדי ממשלה :  האוצר ,  הבריאות ,  התשתיות ,  התקשורת והרווחה .  כל התוכניות הועלו לאתר האינטרנט של משרד ראש הממשלה ,  פרט לתוכנית של משרד התחבורה ,  שהגיעה לידי TheMarker .  
בימים שני ושלישי ,  בכנס שיהיה סגור לתקשורת וייערך באחד מבתי המלון של ירושלים  ( בשל השביתה במשרד החוץ ,  הכנס לא יתקיים באולמות המשרד כמתוכנן )  ,  יציגו המנכ"לים של 26 משרדי הממשלה את תוכנית העבודה השנתית ל-2011 .  זו השנה החמישית ברציפות שמשרדי הממשלה מציגים בכנס פנימי את תוכניות העבודה .  
לראשונה השנה נעשה ניסיון לרכז את כל תוכניות הממשלה בספר אחד ובאופן אחיד ,  במטרה לאפשר למשרדים לפעול באופן מסודר יותר ,  ולציבור להבין מהן המטרות של כל משרד ואיך הוא מתכוון ליישם אותן .  השנה התוכניות מפורטות ורחבות יותר משנים קודמות ,  והן נכתבו לאחר שמשרדי הממשלה העמיקו בתקופה האחרונה את מאמציהם בתכנון המדיניות שלהם .  
האגף לתכנון מדיניות במשרד ראש הממשלה כתב בדברי הפתיחה כי הספר מעניק תמונת רוחב לכל הפעילות הממשלתית ,  מספק שפה אחידה לקריאת התוכניות ומייצר בסיס ברור למעקב ובקרה .  תוכנית העבודה של כל משרד מגדירה את מטרות המשרד ואת מדדי ההצלחה - נתונים בשטח שיצביעו על השלמת היעדים .  בתוכנית מופיעות גם משימות המשרד ל-2011 ,  מדדי תפוקה נבחרים שהם תוצרי פעילות המשרד ,  מדדי תוצאה נבחרים המגדירים את השינויים שאותם המשרד רוצה לערוך והמועד שסימן כיעד להשגת התוצאות .  
ברבעון הראשון של 2012 ייבחנו מידת הביצוע של התוכניות והיכולת של המשרד ליישם אותן בהצלחה . " לראשונה יהיה בידי הממשלה כלי ממשי לבחינת עמידתה בתוכניותיה ",  נכתב בדברי ההסבר .  
עם זאת ,  באגף לתכנון מדיניות כתבו כי הספר אינו נקי מבעיות : " קיימים פערים ברמת הגיבוש של התוכניות ,  עדיין לא הושגה שלמות במינוח ולעתים לא הומרה השפה המשרדית לשפה בהירה גם לציבור .  אין ספק שרבה עוד העבודה ".  
היום יפרסם משרד ראש הממשלה את תוכניות כל המשרדים .  בהקדמה לספר המרכז את תוכניות העבודה כתב ראש הממשלה ,  בנימין נתניהו ,  כי פרסום תוכנית העבודה של הממשלה  " מבטא את מחויבותה לשקיפות ביחס ליעדיה והישגיה ".  לדברי נתניהו ,  כמה יעדים מרכזיים משותפים לעבודת כל משרדי הממשלה ,  כמו הגברת הצמיחה ,  צמצום הפערים החברתיים וצמצום הפערים בין המרכז לפריפריה ,  וכן הפחתת הנטל הביורוקרטי ושיפור השירות לציבור .  נתניהו מתחייב כי עם תום הרבעון הראשון של 2012 יוצגו בישיבת הממשלה הישגי משרדי הממשלה אל מול המטרות והיעדים שהוצבו להם .  
בנוסף ,  הממשלה תפעל השנה לחיזוק יכולת המשילות שלה ,  לשיפור השירות לעסקים ולאזרחים ולשיפור כוח האדם בשירות הממשלתי .  לדברי נתניהו ,  המטרה היא לבסס את ישראל כמעצמה כלכלית אזורית וכמרכז טכנולוגי עולמי .  
מנכ"ל משרד ראש הממשלה איל גבאי ,  כותב בהקדמה לספר כי יש צורך בהרחבת שיתופי הפעולה הבין-משרדיים .  גבאי כתב כי בשנה הקרובה יציג המשרד תוכנית לאומית להפחתת הביורוקרטיה בישראל .  לדבריו ,  התוכנית תתייחס  " לכלל הרבדים של הרגולציה הממשלתית ושל השירות הניתן על ידי כלל משרדי הממשלה ".  
גבאי הוסיף כי  " אנו מחויבים להתייעל ולהגביר את האפקטיביות של המגזר הציבורי תוך הקפדה על רגולציה חיונית ומהותית .  ראש הממשלה רואה בצמצום הביורוקרטיה מנוע צמיחה פנימי בר-קיימא ,  שיש לשלב בתוכניות העבודה של כל משרדי הממשלה ".  

משרדי הממשלה מודדים את עצמם
26 משרדי הממשלה יציגו השבוע את תוכניות העבודה שלהם ל-2011 - שלראשונה ירוכזו בספר אחד 

