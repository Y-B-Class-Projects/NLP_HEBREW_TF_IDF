נתניהו לתלמידים : " מצוינות לצד ציונות ";  ריבלין : " לא ניתן ידנו לפיצול "
 ראש הממשלה העביר שיעור בכיתה א' באשקלון ,  הנשיא פתח את שנת הלימודים בשומרון ,  ובנט ביקר בביה"ס של המרכז הרפואי שניידר .  בביה"ס הדו לשוני הלימודים נפתחו בצל החששות מגילויי שנאה ובדרום ת"א נתלו שלטים נגד  " השתלטות "  המסתננים .  כך נראה ה-1 בספטמבר
כ-2.2 מיליון תלמידים וילדי גן פתחו היום  ( שלישי )  את שנת הלימודים תשע"ו ברחבי הארץ .  בין הילדים החוששים וההורים הנרגשים ,  ניתן היה לראות גם את ראשי המדינה ,  שהגיעו לאחל לדור הצעיר בהצלחה . " השיעור הראשון בכיתה א' היה 'שלום כיתה א' ,  בדגש על השלום .  אנחנו מחנכים את הילדים שלנו לשלום ",  אמר ראש הממשלה ,  בנימין נתניהו ,  שביקר בבית הספר היסודי  " רמת כרמים "  באשקלון . 
" כמה קילומטרים מכאן ,  חמאס מלמד את הילדים שלו את ההיפך מהשלום והוא מנסה מדי פעם לירות עלינו ,  עליכם ",  הוסיף ראש הממשלה , " והמדיניות שלי היא ברורה - אפס הבלגה ,  אפס הכלה ,  אפס סובלנות לטרור .  אנחנו מגיבים על כל ירי לשטחנו ,  אם בפעולות גלויות ואם בפעולות סמויות ,  ואנחנו גם מסכלים טרור ,  כפי שעשינו אתמול בג'נין ",  אמר בהתייחסו למעצר מבוקשי חמאס בעיר הפלסטינית ,  שבמהלכו נפצע לוחם ימ"מ באורח בינוני .
 עוד בוואלה !  NEWS:פיזור מחדש וארצות בטוחות :  תכנית מרקל לפתרון משבר המהגריםעוקץ המיליונים :  עשרות חשודים בהונאת בנקים באמצעות זיוףבגלל הלגלוג :  אקוניס מבקש להשמיט את  " החלל "  משם משרדו 
נתניהו איחל החלמה שלמה לפצוע ,  והדגיש : " אנחנו רוצים בשלום ,  אבל קודם כל עלינו לשמור על הארץ שלנו ,  לשמור על הילדים שלנו ,  לשמור עליכם .  זו המחויבות הראשונה שלנו - הביטחון שלכם ,  ילדים ".  
לפני הביקור באשקלון ,  ביקר נתניהו בבית הספר  " אמירים "  באשדוד ,  שם התקבל על ידי ילדי בית הספר עם דגלים ושירה ,  ולימד את הילדים את השיעור הראשון . " אנחנו רוצים שתהיו תלמידים מצטיינים ואנחנו רוצים שתהיו גם ציוניים ",  אמר לילדים הקטנים . " אנחנו רוצים מצוינות וציונות .  שגם תהיו אזרחים נאמנים של המדינה ,  אבל גם תצליחו בזכות עצמכם לעשות המון דברים .  
גם שר החינוך ,  נפתלי בנט ,  הצטרף אל נתניהו ביקורו בבית הספר  " רמת כרמים "  באשקלון .  בנט בחן מקרוב את יישום רפורמת  " הכיתה הקטנה ",  שמטרתה לצמצם את מספר התלמידים בכיתות ולהקל על הצפיפות . " אתם הילדים ,  דעו שאנחנו מאוד אוהבים אתכם ,  אני וכל המורים פה ",  אמר לתלמידים . " עוד לפני הלימודים ,  חשוב לנו שתהיו ילדים שמכבדים את המורים ,  את ההורים שאוהבים את המדינה .  השנה אתם תלמדו בכיתות קטנות ואני בטוח שהדבר יתרום מאוד להצלחתכם בלימודים .  חלמנו על משהו וגרמנו לו לקרות .  אני מאחל לכם שתהיו סקרנים ,  תמיד תשאלו כשלא תבינו דבר מה ,  שנת חינוך מוצלחת לכם ,  אני מאמין ואוהב אתכם ". 
קודם לכן ,  ליווה בנט את בתו הקטנה אביגיל שעלתה לכיתה א' בבית הספר  " אריאל "  ברעננה .  בהמשך הוא ביקר גם בגן הילדים  " שיטה "  בעיר ,  שבו מיושמת רפורמת  " הסייעת השנייה ",  שבמסגרתה ישנן גננת ושתי סייעות בגן . " לשמחתנו ,  השנה נזכה לעבוד בצוות מתוגבר ",  אמרה הגננת עליזה דניאל . " אין ספק שמדובר בבשורה גדולה עבורנו .  זאת תוספת כוח משמעותית שתאפשר לנו לגעת בכל ילד וילד ובעיקר להיות קשובים לצרכים השונים של הילדים ".  
נשיא המדינה ,  ראובן ריבלין ,  פתח את שנת הלימודים בבית הספר היסודי  " ממ"ד שיל"ת "  בהתנחלות פדואל שבשומרון .  הנשיא ,  שהתקבל על ידי התלמידים בדגלים ובשירה ,  השתתף גם בטקס פתיחת שנת הלימודים ברחבת . " לפעמים גם היום יש אנשים שמדברים על מדינת תל אביב ומדינת ירושלים ,  מדינת יהודה ומדינת ישראל ",  אמר ריבלין , " אבל מי שגר כאן יודע שאין כזה דבר מדינת תל אביב ומדינת ירושלים ,  יש מדינה אחת והיא מדינת ישראל .  מי שגר כאן יודע שאנו לא ניתן לעולם את ידנו לפיצולה או לריסוקה של המלוכה הריבונות היהודית פעם נוספת ".  
לדברי ריבלין , " אני עוד זוכר את הימים בהם כינו את פדואל 'המרפסת של המדינה' .  ה'מרפסת' הזו צריכה להיות מרפסת של חיבור ,  מרפסת של עין טובה .  מרפסת שבה העיניים מופנות מערבה ,  לעבר מישור החוף ,  לעבר העיר העברית הראשונה ושכנותיה .  מרפסת שמביטים ממנה ,  צפונה ודרומה ואף מזרחה ,  ומוצאים את המרכז המחבר בין כל חלקי הארץ .  על פדואל אפשר לומר :  שומרון זה כאן .  וירושלים זה כאן .  ותל אביב זה כאן .  וחיפה זה ממש לא רחוק מכאן ".  
ריבלין פנה לתלמידים ולצוות החינוכי ואמר : " רק במקום כזה ,  שיש בו יהדות שורשית וישראליות משותפת ניתן להצמיח את התשתית החינוכית המפוארת אשר נוצרה ,  ועדיין מתהווה בבית הספר שלכם .  תשתית שמכוננת עולם ערכים שמאפשר לנו לחיות יחד ,  ולהצמיח עתיד טוב יותר ". 
השר בנט פתח את שנת הלימודים גם עם ילדי המרכז החינוכי ,  המטופלים במרכז שניידר לרפואת ילדים . " זה ללא ספק המקום הכי חשוב שהייתי בו ביום פתיחת שנת הלימודים ",  אמר . " בבית החולים פגשתי ילדים שלא מוותרים ,  עם אופטימיות אינסופית ועם צוות מסור שעושה עבודת קודש .  אומרים 'כל המציל נפש אחת' ,  אתם מצילים כל כך הרבה ,  גם בפן הרפואי וגם בפן החינוכי .  אני מאחל לכולנו שנת לימודים מוצלחת ובריאה ".  המרכז החינוכי בשניידר הינו בית ספר ניסויי השייך למשרד החינוך ומטרתו לקיים רצף חינוכי עבור הילד המאושפז .  
בבית הספר הדו לשוני בירושלים ,  שהוצת בנובמבר האחרון ועל קירותיו רוססו כתובות גרפיטי ,  נפתחה שנת הלימודים בהתרגשות .  למרות גילויי השנאה שהולכים ומחמירים ,  הביקוש לרישום הולך וגדל ,  ובבית הספר חלה עלייה של 18% אחוז במספר התלמידים .  היום נפתחה שנת הלימודים עם 670 תלמידים מכל הגילאים כאשר בשל אילוצי מקום נאלצה ההנהלה לסרב לבקשת 125 תלמידים שניסו להתקבל למוסד .  לדברי סגל ההוראה ,  בבית הספר לא מתעלמים מפשעי השנאה ושיחות אודותיהם מתנהלות עם התלמידים ,  כחלק מהתפיסה החינוכית ותפיסת העולם לחיזוק דו הקיום בין שני העמים .
 הבוקר הגיעו מאות התלמידים עם הוריהם נרגשים ושמחים לחזור ללימודים .  גם במבט חטוף ,  ניתן היה לראות את החיבור שיש בין התלמידים ,  ללא קשר למוצאם .  חלק מההורים הגיעו עם עוגות והתלמידים חילקו סימניות ושוקולדים לכל הבאים וברכו אותם לרגל פתיחת שנת הלימודים .  בין המבקרים היה גם מפקד מחוז ירושלים צ'יקו אדרי ,  שרצה לוודא ששנת הלימודים מתחילה כסדרה ,  וללא אירועים חריגים .  
רנין ועמנואל ,  תלמידי כיתה י"א בבית הספר סיפרו כי למרות החששות עקב אירועי השנאה ,  הם אופטימיים לגבי העתיד . " אני חושבת שנצליח לשבור את השנאה ,  ולדעתי המסר של בית הספר לדו קיום מחלחל גם למקומות אחרים ",  אמרה רנין .  ועמנואל הוסיף : " עצם העובדה שבית הספר גדל מראה על כך שישנה השפעה ,  ולמרות החששות בגלל האירועים האחרונים זה משמח לראות שבית הספר ממשיך בשגרה עם המסר שלו ,  ועוד אחרים רוצים לבוא ולהצטרף ". 
גם בבית הספר היסודי  " ברנר "  בגבעתיים פתחו היום את שנת הלימודים בחגיגיות .  תרועות שופר והלמות תופים קידמו את פני ילדי כתה א' בבית הספר שנכנסו לקול צהלות תלמידי כיתות ב' עד ח' על שטיח אדום להתחיל את יומם הראשון במערכת החינוך .  אימהות דומעות ואבות עם סמארטפונים שלופים תיעדו את הרגע שבו עזבו הילדים את היד והלכו לשבת עם שאר החברים בכיתה .  לרגע אחד כל מי שהגיע לחצר הגדולה של בית הספר ,  עזב את כל מה שנראה לו בוער והתרכז בילדים הקטנים שצעדו עם חיוכים מבוהלים על השטיח האדום . " סוף סוף מתרכזים בדברים החשובים ",  אמר אחד ההורים .
" בית ספר נראה לי יותר כיף מהגן ",  אמרה בהתרגשות מיקה גיטלמן ,  שעלתה לכתה א' .  אמה ,  אורית ,  גילתה שמפלס ההתרגשות בבית היה גבוה במיוחד לפני 1 בספטמבר .  את ילדי כתה א' שהתיישבו לפי כיתותיהם כשסיימו לצעוד על השטיח האדום קיבלו תלמידי כתות ח' ,  הבוגרים של בית הספר ,  שהכינו טקס לכבוד פתיחת השנה ואיחלו לתלמידים החדשים שנה טובה .  
לצד ההתרגשות והשמחה ,  נרשמו שני מקרים בשני מקומות שונים בארץ שהעיבו על האווירה החגיגית .  בשכונות בדרום תל אביב נפתחה שנת הלימודים בצל החלטת בג"ץ לשחרר כ-1,200 מבקשי מקלט ממתקן חולות .  התושבים הפגינו הבוקר במחאה על הקצאת התקציבים לטובת מבקשי המקלט על חשבון התלמידים ,  וכן בטענה כי מבקשי המקלט השתלטו על מוסדות החינוך שיועדו לילדיהם .
 בשכונות קריית שלום ,  התקווה ,  שפירא ונווה שאנן שבדרום תל אביב ,  תלו הורים לתלמידים שלטים במחאה על  " השתלטותם "  של המסתננים על מוסדות החינוך בעיר . " פעם היה צריך להיות מוקם כאן גן ,  אבל הכסף נזרק על המסתננים ",  נכתב .  התושבים מוחים גם על הקצאת תקציבים גדולים מצד העירייה והמדינה לטובת מוסדות החינוך של ילדי מבקשי המקלט ,  בעוד שלטענתם הם משלמים מסים ולא נהנים מאותם תקציבים עבור ילדיהם .  
הילה נקווה ,  תושבת שכונת קריית שלום ואימא של גפן בת החמש ,  סיפרה כי היא ותושבי השכונה נזנחו על ידי הרשויות . " לא משקיעים בגנים שלנו .  הגנים במבנים רעועים מאוד וישנים ,  שמהווים סכנה לחיי אדם עם מפגעים תברואתיים ,  רטיבות בקירות ,  עובש ,  פטריות ,  שירותים לא תקינים ,  חצר מלאה בחול ישן עם צואה ומשחקים שבורים .  כל זה ,  בזמן שבמקום להשקיע במבנים של אזרחי מדינת ישראל ,  משקיעים בגנים של המסתננים ",  אמרה .
 גם בבית ספר רוגוזין-ביאליק נתלו אותם שלטים .  בעבר ,  שימש בית הספר את ילדי שכונות דרום תל אביב ,  אך כיום רובו המוחלט מאוכלס בילדי זרים רבים שהגיעו לאזור .  לדברי התושבים ,  עם הגעת המסתננים הוא פשוט  " נכבש על ידם ".  גם בית הספר היסודי הירדן שבשכונת התקווה שימש בעבר את ילדי השכונה ,  אך על פי ההורים ,  כיום הם נאלצים לשלוח את ילדיהם בהסעות לבית הספר גיבורי ישראל שבשכונת יד אליהו ,  עקב נוכחות גבוהה של ילדי זרים .  
בליינש ,  אימא של מרים שלומדת בכיתה א' בבית הספר ,  חיכתה לבתה שתצא מהבית ספר בתום היום הראשון ללימודים . " היא לא ישנה כל הלילה בכלל ,  היא מיהרה לבוא לבית ספר ,  זו הפעם הראשונה שלה .  היא מרגישה שמחה והתרגשות ,  לא יכלה לאכול בבוקר ",  סיפרה . " אנחנו כבר שמונה שנים בארץ ובית ספר בסדר גמור .  שמעתי שהתלמידים שמסיימים פה הלכו לאוניברסיטת תל אביב .  כל התלמידים פה הם ילדים של זרים ובגלל זה רשמתי אותה לפה .  אני גם רוצה שהבת שלי תלך לאוניברסיטה .  אומרים שאין פה גזענות ". 
ג'וזפין ,  עובדת זרה מהפיליפינים ואימא של צ'סטר ,  שהחל היום את לימודיו בכיתה א' בבית הספר סיפרה שהוא  " התרגש להגיע היום לבית ספר בפעם הראשונה ".  לדבריה , " אני מקווה שהוא ילמד ויצליח .  זה קצת מפחיד ומרגש ,  פעם ראשונה בכיתה א' .  המצב מאוד קשה ,  האריתראים הם כמונו .  גם אנחנו צריכים לשלוח את הילדים שלנו ללימודים ואנחנו רק עובדים זרים .  מצד שני ,  הם לא הגיעו בצורה חוקית כמונו .  אנחנו הגענו עם כל המסמכים ,  אז אפשר להבין ".  
בגן חב"ד בכפר יונה סירבו הורים ל-17 ילדים לשלוח את ילדיהם לגן בשל העובדה כי בגן ישנם ילדים יוצאי אתיופיה . " אני מגנה את התנהלותם של כמה הורים בגן הילדים בכפר יונה ,  שהביעו התנגדות לשילובם של יוצאי אתיופיה בגן ילדיהם ",  אמר יו"ר ועדת העלייה ,  הקליטה והתפוצות ח"כ אברהם נגוסה  ( הליכוד )  . " זאת התנהגות פסולה בחברה מתקדמת .  אני מגבה את משרד החינוך שלא נתן יד להתנהגות הגזענית הזאת ".  
הרב נחמיה שמרלינג ,  שליח חב"ד בכפר יונה המעורה בפרטי הפרשה ,  דחה את הטענות שלפיהן ההורים השביתו את הלימודים בשל גזענות : " מעולם לא סירבנו לקבל אתיופים ,  יש לנו ילדים ממוצא אתיופי שלמדו אצלנו בשנים קודמות וזו הוצאת דיבה ".  

נתניהו לתלמידים : " מצוינות לצד ציונות ";  ריבלין : " לא ניתן ידנו לפיצול "
 ראש הממשלה העביר שיעור בכיתה א' באשקלון ,  הנשיא פתח את שנת הלימודים בשומרון ,  ובנט ביקר בביה"ס של המרכז הרפואי שניידר .  בביה"ס הדו לשוני הלימודים נפתחו בצל החששות מגילויי שנאה ובדרום ת"א נתלו שלטים נגד  " השתלטות "  המסתננים .  כך נראה ה-1 בספטמבר

