אושר פה אחד :  אלפי בני פלשמורה יעלו לישראל
שרי הממשלה אישרו את ההצעה להעלות לארץ את 7,846 בני הפלשמורה שנותרו באתיופיה .  רה"מ נתניהו : " מבחינתי זו סגירת מעגל ".  השר שלום : " הסיבות שמנעו את הבאתם עד כה היו נגועות בגזענות "
  ( צילום :  גדעון צנטנר .  עריכה :  יאיר דניאל ) 
הממשלה אישרה היום  ( ראשון )  בישיבתה פה אחד את העלאת 7,846 בני הפלשמורה מאתיופיה לישראל .  600 העולים הראשונים מתוכם יגיעו לישראל ,  ככל הנראה ,  בחודש פברואר 2011 ,  ואחר כך יעלו 200 נוספים מדי חודש .  כעבור שלוש שנים יושלם המבצע ,  ומאותו רגע מדינת ישראל לא תאשר עוד כניסת מועמדים מאתיופיה בטענה לשייכות לקהילת בני הפלשמורה .  יהודים מאתיופיה יוכלו לעלות לישראל לאחר מכן רק על בסיס פרטני על פי חוק השבות .
 ראש הממשלה התייחס לנושא בפתח ישיבת הממשלה ואמר כי הוא רואה בהחלטה סגירת מעגל : " בכהונה הראשונה שלי כראש ממשלה העליתי 5,000 מבני הפלשמורה ,  והיום מדברים על כך שמוסכם על כולם פתרון לבעיה ,  שימנע גם היווצרות של מחנות פליטים נוספים באתיופיה ".  
המועמדים לעלייה לישראל יצטרכו לעמוד בשלושה תנאים :  עליהם להיות בנים לאמהות יהודיות המבקשים לשוב ליהדות על פי ההלכה בישראל ,  עליהם להיות רשומים ב"פנקס קהילת הממתינים בגונדר "  משנת 2007 ,  ועל קרובי משפחתם בישראל להגיש בתוך שלושה חודשים בקשה להעלאתם לישראל .
 שרת הקליטה סופה לנדבר אמרה כי מדובר בהחלטה היסטורית ,  אך הזהירה מפני ההשלכות אם לא יתלווה להחלטה תקציב ראוי לקליטת העולים : " אני מפחדת שבלי בסיס תקציבי מוגדר לקליטת הפלשמורה ,  ההחלטה ההיסטורית יכולה להפוך לפשע היסטורי ". 
השר סילבן שלום אמר הבוקר כי  " עצם זה שבני הפלשמורה עדיין לא בישראל זו שערורייה שצריכה להיפסק .  יש להביאם בקצב של אלף לחודש ולהביא לסיום העינוי שלהם ושל משפחותיהם .  הסיבות שמנעו את הבאתם עד כה היו לא ענייניות ונגועות בגזענות ".  שלום ,  שכיהן כשר החוץ בשנת 2004 ,  סיכם עם ראש הממשלה דאז אריאל שרון על העלאת אלפים מבני הפלשמורה ,  אך בעקבות התנגדות האוצר המבצע לא יצא אז אל הפועל .
 יו"ר ש"ס ושר הפנים ,  אלי ישי ,  אמר לאחר החלטת הממשלה כי  " הרב עובדיה יוסף קבע כבר לפני 30 שנים שיש להעלות את בני הפלשמורה .  זו חובתנו המוסרית ,  היהודית והמצפונית ליישם את ההחלטה במהירות האפשרית ".  
הוועד הציבורי למען שארית יהודי אתיופיה בירך על החלטת הממשלה : " אנו מברכים על ההחלטה להעלות את אחינו בני שארית יהודי אתיופיה הממתינים לעלייה בגונדר .  מדובר בהחלטה ערכית ;  יהודית ,  אנושית וציונית ממדרגה ראשונה ,  שבאה להשלים את העלייה מאתיופיה ולעשות צדק כלפי אחים יהודים המתחננים לשוב ולהתחבר עם העם היהודי בארצו ". 

אושר פה אחד :  אלפי בני פלשמורה יעלו לישראל
שרי הממשלה אישרו את ההצעה להעלות לארץ את 7,846 בני הפלשמורה שנותרו באתיופיה .  רה"מ נתניהו : " מבחינתי זו סגירת מעגל ".  השר שלום : " הסיבות שמנעו את הבאתם עד כה היו נגועות בגזענות "
 
