נתניהו יחמיר תנאי הכליאה של אסירי חמאס ? 
נוכח הקיפאון במו"מ לשחרור גלעד שליט ,  ראש הממשלה הסיר את התנגדותו לקידום הצעת חוק להחמרת תנאי האסירים הפלסטינים הכלואים בישראל
על רקע הקיפאון במו"מ לשחרור החייל החטוף גלעד שליט ,  הסירה הערב  ( ראשון )  לשכת ראש הממשלה את התנגדותה לקידום הצעת חוק פרטית המבקשת להחמיר את תנאי האסירים הפלסטינים הכלואים בישראל .  זאת מספר חודשים לאחר שנציגי ראש הממשלה בנימין נתניהו ביקשו מח"כ דני דנון  ( ליכוד )  ומח"כים נוספים מסיעות הימין להקפיא את הליכי החקיקה מחשש לפגיעה במו"מ .  היות שחמאס טרם השיב להצעה הישראלית לעסקה ונוכח הסרת ההתנגדות מצד לשכת רה"מ להצעת החוק ,  הודיעו הח"כים שיחדשו את הליכי החקיקה .
 עם זאת ,  יו"ר ועדת שרים לחקיקה ,  שר המשפטים יעקב נאמן ,  ומזכיר הממשלה צבי האוזר ,  ביקשו מח"כ דנון לתת לממשלה שהות של שבועיים ,  כדי שצוות בו חברים נציגי משרד ראש הממשלה ,  משרד המשפטים ,  המשרד לביטחון פנים ושירות בתי הסוהר ,  יוכל לגבש עמדה ממשלתית על הצעת החוק הפרטית .
 לפי הצעת החוק של דנון ,  אסירים המשתייכים לארגון טרור שבידיו נמצא חטוף ישראלי ,  לא יהיו רשאים לקבל מבקרים ,  מלבד ביקור של נציג ארגון  " הצלב האדום ",  אחת לשלושה חודשים .  זאת בניגוד למצב היום בו למרות שהאסירים זכאים על פי חוק לביקור פעם בחודשים ,  הם זוכים למעשה לביקור של מקורביהם מידי שבוע .  על פי הנתונים שאסף דנון ,  לחמאס ישנם 2,165 אסירים ביטחוניים בישראל ו-265 אסירים מנהליים ,  שעליהם הצעת החוק אמורה להשפיע .
 בשלב זה עומדות בפני הממשלה שלוש אפשרויות :  תמיכת בלתי מסויגת בהצעת החוק ,  התנגדות גורפת ,  או גיבוש הצעת חוק ממשלתית מתונה יותר .  האפשרות השלישית היא הסבירה ביותר ,  וההערכה היא כי הממשלה לא תתמוך בכל פרטי הצעת החוק הפרטית .
 ח"כ דני דנון אמר בתגובה להתפתחויות : " אני שמח שמסתמנת תמיכה בהצעת החוק החשובה .  חייבים לדבר עם חמאס בשפה שהם מבינים .  אולי עכשיו כל ארגוני זכויות האדם יתעוררו וישאלו מה קורה עם הזכויות של גלעד שליט .  אני בטוח שהלחץ שיופעל יקדם את חזרתו של גלעד שליט הביתה ". 
גם ח"כ אריה אלדד הגיב להסרת ההתנגדות של נתניהו ואמר כי  " לפני שישה חודשים הצעתי הצעת חוק זהה ,  ונתניהו מתוך חולשה והססנות חשש לקבל אותה וגייס את הקואליציה להצביע נגדה .  הנאיביות של ראש הממשלה גרמה לו כנראה לחשוב שחמאס יקבל הצעה לעסקה גם אם לא יופעל עליו הרבה לחץ .  שליט עדיין בשבי ונתניהו מנסה להמציא היום הצעת חוק שהתנגד לה לפני חצי שנה ". 

נתניהו יחמיר תנאי הכליאה של אסירי חמאס ? 
נוכח הקיפאון במו"מ לשחרור גלעד שליט ,  ראש הממשלה הסיר את התנגדותו לקידום הצעת חוק להחמרת תנאי האסירים הפלסטינים הכלואים בישראל

