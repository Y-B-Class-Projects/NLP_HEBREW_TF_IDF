נטפליקס לא מחכה לבית הקלפים
ניסיון להשוות את הכללים שיחולו על השחקנים החדשים לאלו הקיימים איננו מעשי ,  ביחוד כשמדובר בשחקנים גלובליים זרים .  כפי שנטפליקס הוכיחה בהחלטתה שלא להיכנס בשלב זה לסין - הכוח הוא בידי ספקי תוכן אלה ,  ולא בידי הרגולטורים המקומיים .  דעה
לאחרונה נרשם אירוע היסטורי בשוק המדיה המקומי  חברת נטפליקס ,  ענקית התוכן האינטרנטי האמריקאית ,  החלה לספק את שירותיה בו-זמנית בכ-130 מדינות נוספות ברחבי העולם ,  לרבות בישראל באופן רשמי .  
כיום ,  לא נראה כי מדובר עדיין במהפכה של ממש הצפויה לערער את מבנה השוק ולאיים על הסדר הקיים .  בשלב זה ישודרו תכניה של נטפליקס ללא תרגום לעברית ,  והקטלוג שהושק בישראל מצומצם משמעותית לעומת מדינות אחרות בעולם .  כך ,  נטפליקס גם אינה כוללת עדיין תוכן מקורי בעברית .  אין ספק ,  כי הקהל הישראלי מורגל ומבקש לצרוך תכנים אלה .  אך לא ירחק היום שבו נטפליקס תציע גם תוכן זה ,  בין בהפקה שלה ,  ובין ברכישת זכויות ממפיקים ישראליים ,  אשר ישמחו להציע ולהפיק תכנים אלה עבורה .  
נטפליקס איננה לבד .  חברת סלקום ,  באמצעות מיזם הטלויזיה שלה - סלקוםTV - המבוסס על ספריית תכנים המשודרים על פי דרישה ,  פוזלת לכיוון ההגמוניה של הוט ויס ,  ולמעשה ,  לא רק בתחום הטלוויזיה ,  אלא כקבוצה המספקת פתרונות תקשורת כוללים .  לאחרונה דיווחה סלקום ,  אשר השיקה את השירות לפני כשנה ,  על כחמישים אלף לקוחות המנויים לשירות הטלוויזיה שלה .  מעניין יהיה לבחון את קצב החדירה של נטפליקס לישראל ,  על מנת להעריך נתון זה .  
גם חברת פרטנר הודיעה על כוונתה להיכנס לתחום הטלוויזיה ומחפשת את נתיב הכניסה לשוק .  לאחרונה התמודדה פרטנר ,  והפסידה ,  במכרז על זכויות ליגת העל הישראלית בכדורגל ,  אך נראה כי כניסתה לתחום הינה רק עניין של זמן .  

אין ספק ,  אפוא ,  כי מדובר באבן דרך משמעותית בכל הקשור לאתגרים איתם נדרשים להתמודד גופי הרגולציה בשוק התקשורת הישראלי  הרשות השנייה לטלוויזיה ורדיו ,  המועצה לשידורי כבלים ולוויין ומשרד התקשורת .  אנו ניצבים בפתחו של עידן חדש ,  אשר מטשטש את הגבולות הנושנים של חלוקת תחום התוכן הטלווזיוני ,  כפי שאלה עדיין משתקפים בתפיסות המנחות את הרגולציה הנוהגת .  
ייחודם של נטפליקס וסלקום TV הוא באופן ובמדיום בו מועברים תכניהם - ספריית תוכן בלתי נדלית הזמינה לפי דרישה על גבי רשת האינטרנט .  מרחב אין סופי זה ,  אשר מתחרה  " ראש בראש "  עם גופי השידור המסורתיים ,  לרבות על תקציבי הפרסום המצטמקים באופן עקבי ,  מצוי מחוץ לתחום אחריותם של גופי האסדרה ,  ומאפשר לגופי התוכן הפועלים בו חופש מוחלט מאילוצים רגולטוריים בבחירת המודל העסקי שלהם .
 מגמה זו ,  של שימוש ברשת האינטרנט להעברת תכנים על פי דרישה ,  בין אם באופן רשמי וממוסד ובין אם לאו ,  צפויה להתגבר עוד יותר ,  במקביל לשיפור המתמיד בתשתית האינטרנט בארץ ובעולם ולשינויים המהותיים בהרגלי הצפיה ,  בעיקר על-ידי צעירים ונוער .  כבר כיום ,  פלטפורמות גלובליות כמו youtube ודומותיה ,  מציעות לכל דורש ברחבי האינטרנט תכנים וערוצים שהופקו בצורה מקצועית ,  חלקם הגדול אף בחינם .  

במקביל להתפתחות המתוארת ,  פועלים גופי השידור ה"מסורתיים "   חברות הכבלים והלווין ובעיקר ערוצי הברודקאסט המסחרי ,  בעולם שונה לגמרי שבו תדר השידור בו הן משתמשות משול לאוצר לאומי המצוי במחסור ושיש לשמור עליו מכל משמר .  גופים אלה כפופים לרגולציה מכבידה ואף עתיקה במונחי ההתפתחויות הטכנולוגיות בתחום  ( בסיסה לפני כ-20 ואף 30 שנה )  ,  היורדת לפרטי הפרטים בכל היבט של פעילותם ,  ומקשה עליהם להתאים עצמם לרוח התקופה .  
במציאות א-סימטרית זו ,  האתגר העומד בפני גופי הרגולציה הוא ליצור מגרש משחקים מאוזן עם מסגרת שוויונית ככל האפשר לכל הגורמים בשוק .  ברור ,  כי ניסיון להשוות את הכללים שיחולו על השחקנים החדשים לאלו הקיימים איננו מעשי ,  ביחוד מקום בו מדובר בשחקנים גלובליים זרים ,  אשר עצם הסמכות או האפשרות להכפיפם לרגולציה מקומית בעייתית ,  ואף ירתיע שחקנים חדשים מלהיכנס לזירה .  כפי שנטפליקס הוכיחה בהחלטתה שלא להיכנס בשלב זה לסין ,  הכוח הוא בידי ספקי תוכן אלה ,  ולא בידי הרגולטורים המקומיים .  התקדמותה המהירה של הטכנולוגיה והמאפיינים הייחודים של רשת האינטרנט ,  לעומת הקצב בו מתאים עצמו המחוקק לשינויים אלה ,  אף הופכים משימה זו לבלתי אפשרית .  
הפתרון ,  אם כך ,  נדרש בשני מישורים מקבילים .  מצד אחד ,  הפחתה מקיפה ומשמעותית של כללי הרגולציה ,  במיוחד אלה הארכאיים והפטרנליסטיים שהותקנו בתקופה בה נחשב השידור כמשאב מוגבל .  מהצד השני ,  על הרגולטור להגדיר את ערכי הליבה ,  'שמורות הטבע' עליהן יש לשמור מכל משמר ,  ומציאת מנגנוני ההגנה על ערכים אלה .  בכלל זה ,  על הרגולטור ליתן דעתו לאופן שבו יובטח המשך ההשקעה ביצירה הישראלית .  ראוי כי משימה זו תהיה מובלת על ידי השידור הציבורי החדש שעתיד לקום ,  לצד מנגנונים נוספים שיבטיחו את פיתוח היצירה המקומית .  
עם זאת ,  גם בהקשר זה ,  ראוי להשתחרר מתפיסות עבר .  גופי השידור המסחריים הוכיחו ,  כי הם קשובים לכוחות השוק ולרצון הצופים .  תוכן מקורי בעברית אינו מוגבל כיום לישראל בלבד ,  כפי שהוכיחו העסקאות הבינלאומיות הרבות להפצתו בעולם  ( לאחרונה ממש הודיעה נטפליקס כי רכשה את פורמט סדרת הילדים והנוער  " החממה ",  לצורך הפקת גרסה אמריקאית אשר תצולם בישראל )  .  פריצת תקרת הזכוכית של השפה העברית ,  והתקדמות ההפקות לסטנדרטים בינלאומיים בשל החשיפה לעולם וכניסתם של גופים בינלאומיים לישראל ,  יסייעו רבות להבטיח המשך הפקות מקומיות ,  גם מקום בו הרגולציה הישנה תפנה מקומה למודל גמיש וקשוב יותר לפתרונות המסחריים .
 לאחר שנים בהם מתחבטים גופי הרגולציה בפתרונות הראויים למציאות החדשה ,  נראה כי בשלה העת להכרעה .  לאחרונה ,  פורסמו מסקנות הביניים של  " ועדת פילבר ",  הועדה המקצועית בראשות מנכ"ל משרד התקשורת ,  בה חברים גם כל גורמי המקצוע הרלוונטיים .  בשלב זה ,  לא ניתן עדיין לדעת האם המלצותיה של הועדה נותנות מענה מקיף לכל הכשלים הקיימים בשוק השידורים  ( דו"ח הביניים מציג מתווה כללי ,  ללא פירוט מעמיק במרבית הנושאים הנדונים )  ,  אולם נראה כי לפחות חלק מהמדיניות המוצעת מבקשת להתמודד עם הבעיות אותן הזכרנו  למשל ,  הצעת הועדה להפחתה משמעותית של הרגולציה מכוח כללי הרשות השניה ,  וההצעה להתיר שידור תוכן שיווקי תחת מגבלות .  
האתגר העומד בפני הגורמים המעורבים בשוק התקשורת אינו קל ,  אך ההתמודדות איתו הינה בלתי נמנעת .  הקלפים כבר נטרפו .  נטפליקס לא מחכה לבית הקלפים .
  *  עו"ד חגי דורון ,  שותף בכיר במשרד ש .  הורוביץ ,  עומד בראש מחלקת התקשורת והמדיה של המשרד .  עו"ד ניר אוגולניק ,  היה בעבר יועצו המקצועי של שר התקשורת ומשמש כיום כעו"ד במחלקת התקשורת והמדיה של משרד ש .  הורוביץ 

נטפליקס לא מחכה לבית הקלפים
ניסיון להשוות את הכללים שיחולו על השחקנים החדשים לאלו הקיימים איננו מעשי ,  ביחוד כשמדובר בשחקנים גלובליים זרים .  כפי שנטפליקס הוכיחה בהחלטתה שלא להיכנס בשלב זה לסין - הכוח הוא בידי ספקי תוכן אלה ,  ולא בידי הרגולטורים המקומיים .  דעה

