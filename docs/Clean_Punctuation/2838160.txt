גוש הימין הציג אחדות על הבמה - לקראת המאבק הפנימי על הקולות
נתניהו ובנט הקפידו אמנם שלא לתקוף זה את זה ,  אבל מי שהקשיב היטב לשני הנואמים המרכזיים בעצרת הימין ,  זיהה את הקרב המתחולל מאחורי הקלעים על אותו מאגר הקולות
זה היה מפגן כוח של מפלגות הימין .  רק לפני שבוע לא היה ברור אם העצרת בכלל תתקיים ,  אולם תחושת הדחיפות ששידר נתניהו בימים האחרונים ,  בשילוב היכולת הלוגיסטית של המארגנים ,  הביאה אמש לכיכר רבין עשרות אלפי בני אדם .  רמת האנרגיות בקהל לא נפלה מאלה שהיו שם לפני שבוע בעצרת השמאל .  עושה רושם שהתחושה שניצחונו של הרצוג נמצא מעבר לפינה ליכד את מחנה הימין ,  ואכן נראו היום בקהל פעילי ליכוד לצד פעילי הבית היהודי ואנשי יחד ,  כולם באותו מתחם .  
נתניהו ובנט ,  שני הנואמים העיקריים בעצרת ,  הקפידו שלא לתקוף זה את זה .  אבל מי שהקשיב היטב לשני הנאומים שנשאו זיהה שם את הקרב המתחולל מאחורי הקלעים בין השניים על אותו מאגר הקולות .  נתניהו הסביר למה צריך להצביע דווקא לו ,  כשאמר ש"גודל הפער בין המפלגות שמתחרות על ההנהגה יכול להיות גורם מכריע בשאלה מי ינהיג את המדינה ,  ולכן חובה לסגור את הפער ".  הוא גם הוסיף כי  " הבית היהודי יהיה שותף בכיר בהנהגה ".  אבל בעוד שלמשה כחלון הוא הבטיח את תיק האוצר ,  לבנט ,  ראש המפלגה הגדולה ביותר שהתחייבה עד כה לתמוך בליכוד ,  הוא לא הבטיח דבר .  
בנט ,  מצדו ,  העלה שוב את סוגיית ה"בלוק הטכני ",  בניסיון להסביר מדוע לשיטתו אין הבדל בהצבעה בין המפלגות . " ב-22:01 ביום שלישי הקרוב אתקשר לראש הממשלה נתניהו ,  ואומר לו 'אנחנו ניגש ביחד כמחנה לאומי אחד בגוש אחד' ",  אמר .
 בזירה המשנית ,  נתניהו ובנט משלבים זרועות כדי להיאבק במשה כחלון .  לפי הניתוח בליכוד ובבית היהודי ,  כחלון לוקח מצביעי ליכוד ומעביר אותם לגוש המרכז .  כששמו הוזכר אמש בעצרת על ידי נתניהו ,  שהבטיח לו את תיק האוצר ,  נשמעו בכיכר שריקות בוז .  הקמפיין של כולנו מציג את כחלון כממשיך דרכו של מנחם בגין .  בליכוד החליטו ,  בתגובה ,  להביא את בנו ,  בני בגין ,  שיענה לשר הפופולרי לשעבר . 
" הכרתי את מנחם בגין .  אני מכיר את מנחם בגין טוב יותר מכל אדם חי ",  אמר בני בגין , " אבל אף פעם אינני מתיימר לדבר בשמו ,  מעולם לא התיימרתי לדעת מה היה אומר היום .  אבל יש אחרים ,  המעמידים פנים כאילו הם דובריו עלי אדמות .  אחד מהם ,  משה כחלון ,  עושה כל מאמץ למשוך קולות מן הימין ואחר כך ,  עם קולות הימין האלה ,  אם יתאפשר לו ,  הוא יצטרף לממשלת השמאל .  אל תתפתו ,  אל תיכנסו למלכודת הדבש הזו ,  ובלשון הפרסומות של פעם :  היזהרו מחיקויים ".  
קשה לדעת מה תהיה מידת האפקטיביות של הדברים ,  אבל הן בליכוד והן בבית היהודי משוכנעים כי תומכי כחלון ,  שבסקר ערוץ 2 מהשבוע שעבר רק 30% מהם הצהירו כי הם בטוחים שיצביעו למפלגה ,  יעברו חזרה לגוש הימין .  בסביבת כחלון מנסים לצלוח את הזמן שנותר עד לבחירות מבלי להתעמת ישירות עם נתניהו ובנט .  בעמוד הפייסבוק שלו כתב אתמול כחלון פוסט ארוך על יוקר המחיה שנפתח במילים : " בואו נדבר על החיים עצמם ,  לא על ספינים של הרגע האחרון ,  לא על הבטחות פוליטיות של ערב בחירות ",  כשהוא מכוון להבטחת נתניהו למנותו לשר אוצר .  
בגוש המרכז-שמאל ,  מנגד ,  ממשיך להתנהל מאבק איתנים בין הרצוג לבין לפיד .  אלא שהקמפיין של המחנה הציוני , " הצבעת יאיר ,  קיבלת ביבי ",  מעט דעך בשתי היממות האחרונות ,  והמפלגה לא השכילה לייצר מהלך שישמור אותו בכותרות .  לפיד התייחס אתמול למאמצי הימים האחרונים מצד המחנה הציוני ואמר  " אנחנו במומנטום ולכן מנסים לקחת לנו מנדטים ".  
שתי העצרות שהיו ,  זו שנערכה אמש וזו שנערכה לפני שבוע ,  הביאו המוני אנשים אל הכיכר .  יחסית למערכת בחירות שהתחילה באדישות ובתחושה של מיאוס ציבורי ואובדן אמון בפוליטיקאים ,  היא מסתיימת באופן מפתיע בצורה תוססת וסוערת - ויש לברך על כך .  בשלוש מערכות הבחירות האחרונות נרשמה עלייה ,  גם אם מינורית באחוזי ההצבעה ,  אחרי ירידה דרסטית החל מבחירות 1999 .  אז אמנם אי אפשר לדעת מה יהיו תוצאות הבחירות ,  אבל אם לשפוט לפי רמת האנרגיות שהיו בכיכר רבין בשתי ההפגנות האחרונות ,  לפחות בגזרת אחוזי ההצבעה ניתן להניח שתהיה הפתעה נעימה .
  ( עדכון ראשון :  23:49 ) 
 לפניות לכתב עמרי נחמיאס :  omri_n@walla.net.il 

גוש הימין הציג אחדות על הבמה - לקראת המאבק הפנימי על הקולות
נתניהו ובנט הקפידו אמנם שלא לתקוף זה את זה ,  אבל מי שהקשיב היטב לשני הנואמים המרכזיים בעצרת הימין ,  זיהה את הקרב המתחולל מאחורי הקלעים על אותו מאגר הקולות

