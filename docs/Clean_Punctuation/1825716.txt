אובמה נואם בפני שדולת איפא"ק
נשיא ארה"ב אובמה נושא דברים בפני השדולה הפרו ישראלית איפא"ק ,  על רקע המתיחות בינו לבין רה"מ נתניהו בנוגע לקווי 67' .  גורמים באיפא"ק : " מחכה לו כאן אווירה חמה ותומכת "
  ( צילום :  רויטרס ,  עריכה :  יותם בן-דוד ) 
בפעם הראשונה מאז נבחר לנשיא ,  נואם הערב  ( ראשון )  ברק אובמה בפני השדולה הפרו-ישראלית בארה"ב ,  איפא"ק .  ראש הממשלה ופמלייתו יאזינו בדריכות לנאום ,  וביום שלישי יגיע תורו של נתניהו לנאום בוועידה .  נאומו של אובמה מגיע לאחר סופ"ש מדיני מתוח שכלל את דבריו של אובמה בפני מחלקת המדינה האמריקאית על ההתפתחויות במזרח התיכון ,  ולאחר מכן מפגש פסגה טעון עם רה"מ בנימין נתניהו בבית הלבן .  
בנאומו בפני מחלקת המדינה אמר אובמה כי הפתרון לסכסוך הישראלי-ערבי חייב לכלול מדינה פלסטינית מפורזת ,  וחזרה לגבולות 1967 עם חילופי שטחים מוסכמים וסידורי ביטחון .  נתניהו דחה את עמדה זו במפגש שקיים עם אובמה בבית הלבן ביום שישי . " זה אירוע עם עוצמה היסטורית ",  אמרו היום לוואלה !  חדשות גורמים בכירים באיפא"ק ,  שהתגאו בכך שהנשיא בחר בכנס השדולה כדי להביע את עמדותיו בנושא התהליך המדיני . " כל השדולה נמצאת פה - ולא רק יהודים ,  אלא כל מי שתומך בישראל :  יש גם מנהיגים נוצרים ,  אפרו-אמריקאים והיספנים ,  והקהילות היהודיות מיוצגת גם על ידי רבנים מכל הזרמים ". 
בשדולה סירבו בתוקף להתייחס בכל צורה שהיא לתוכן הנאום ,  למחלוקות האחרונות בין הנשיא לראש הממשלה נתניהו או לנושא המדיני בכלל : " כל נאום משפיע על ההתפתחויות .  כרגע אנחנו מכבדים את התהליך הדינמי והשיחות הנמשכות בין הממשל לישראל ,  ממתינים לתוצאות של השיחות ומקווים לטוב ".  בכל מקרה ,  מבהירים הגורמים ,  ללא קשר למחלוקות המדיניות ,  עם עלותו לנאום ,  צפוי אובמה לזכות לקבלת פנים אוהדת : " מחכה לו כאן אווירה חמה ותומכת ". 
רמז לדברים שיאמר אובמה בנאומו ,  ניתן אולי למצוא בהתבטאויותיו בראיון שערך עם רשת BBC הבוקר .  בראיון חזר אובמה על עמדתו לפיה קווי 67' מהווים את הבסיס למשא ומתן בין ישראל והפלסטינים . " הבסיס למו"מ יהיה קשור לקווי 67' ,  מתוך הכרה שהתנאים השתנו ונזדקק לחילופי שטחים כדי להיענות לדרישות שני הצדדים ",  אמר נשיא ארה"ב . " בנוסף ,  ישראל זקוקה לתחושת ביטחון בגדה .  בלי מרכיב הביטחון ,  בלי שהישראלים יחושו שביכולתם להגן בעצמם על שטחם ,  הם לא יוכלו להתקדם .  במיוחד לאחר שחזו בהתפתחויות בעזה ובלבנון ,  משם שוגרו לעברם רקטות על ידי חיזבאללה ".   
" בואו נתחיל בדיונים על שטח וביטחון .  זה לא פותר את כל הסוגיות ,  ישנו עדיין נושא ירושלים והפליטים .  אך אם משיגים התקדמות לגבי האופן שבו יראה חזון שתי המדינות ,  והמציאות תחלחל שכך זה ייראה בסוף ,  אז יהיה קל יותר לשני הצדדים לעשות וויתורים ".  
כמו כן התייחס אובמה לכוונת הפלסטינים לפעול באו"ם על מנת להשיג תמיכה במדינה עצמאית ואמר כי  " לא משנה מה יקרה באו"ם ,  אתם תצטרכו לדבר עם הישראלים ,  אם הולכת להיות לכם מדינה שבה לעם שלכם יש זכות להגדרה עצמית .  לא תוכלו לעשות מסלול עוקף סביב הישראלים .  אז אני חושב שכל מאמץ שהם יעשו באו"ם יהיה סמלי ". 
בנאומו ביום חמישי אמר אובמה כי  " גבולות ישראל צריכים להתבסס על קווי 67 ,  עם חילופי שטח מוסכמים ,  כך שגבולות בטוחים ומוסכמים ייווצרו עבור שני הצדדים .  הפלסטינים חייבים ליהנות מהזכות לממשל עצמי ,  במדינה ריבונית ובעלת רצף .  באשר לביטחון ,  לכל מדינה יש זכות להגנה עצמית ".   
" על סידורי הביטחון להיות חזקים מספיק כדי למנוע את חזרת הטרור ,  לעצור את הברחת הנשק ולשמור על ביטחון הגבולות .  על הנסיגה המלאה וההדרגתית של צה"ל להיות מתואמת עם אחריות ביטחונית של המדינה הפלסטינית הריבונית והמפורזת .  יש להסכים על משך תקופת המעבר הזאת ,  ולהוכיח את יעילות סידורי הביטחון ".  
בתום פגישת המנהיגים בבית הלבן התייחס רה"מ נתניהו לדבריו של אובמה ,  ואמר לעיני המצלמות כי  " שלום שמבוסס על אחיזת עיניים - גורלו להתנפץ לרסיסים .  שלום צריך להתבסס על עובדות ".  לדבריו ,  על הפלסטינים להכיר בכך שישראל אמנם  " מוכנה להתפשר בצורה נדיבה "  - אך גם בכך שהיא לעולם לא תשוב לקווי 1967  - " שאינם בני הגנה ",  לטענתו .  על כל הסכם עתידי לכלול נוכחות צבאית של ישראל  " עד נהר הירדן ". 

אובמה נואם בפני שדולת איפא"ק
נשיא ארה"ב אובמה נושא דברים בפני השדולה הפרו ישראלית איפא"ק ,  על רקע המתיחות בינו לבין רה"מ נתניהו בנוגע לקווי 67' .  גורמים באיפא"ק : " מחכה לו כאן אווירה חמה ותומכת "
 
