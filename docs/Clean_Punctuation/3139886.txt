שנה חלפה ,  איומי הבחירות שבו - והשאלה אותה שאלה :  מה נתניהו רוצה ? 
אז הייתה זו הקמת התאגיד בצל חקירות 1000 ו-2000 ,  היום זהו חוק הגיוס בצל המלצות המשטרה .  אז היה זה משבר יזום ,  היום זהו בלאגן קואליציוני מקרי ,  כשכל הצדדים  " לא רוצים לצאת פראיירים מול הציבור ".  ונתניהו ?  הוא עשוי לפתוח את קמפיין יוני 2018 ממש עכשיו ,  בוושינגטון
תחושה קלה של דה ז'ה וו עלתה אמש אצל חובבי הפרטים הפוליטיים הקטנים ,  כשראש הממשלה בנימין נתניהו עמד על השטיח האדום בנתב"ג בדרכו לארצות הברית ובישר לאומה ולשותפיו הקואליציוניים ש"עם רצון טוב ",  אין סיבה ללכת לבחירות .  בדיוק לפני שנה ,  במוצאי שבת ,  נתניהו עמד בפתח מטוס אל על בדרכו לביקור מדיני רם חשיבות בסין ,  כשהוא מותיר מאחוריו מהומה קואליציונית לא קטנה .  הימים היו ימי השיא של החשיפות המרעישות בתיקים 1000 ו-2000 ,  שבועיים אחרי חקירתו הרביעית של נתניהו באזהרה ,  ונתניהו יצר משבר יזום עם שר האוצר משה כחלון סביב הקמת תאגיד השידור הציבורי .  כמה שעות לפני ההמראה לביקור ההיסטורי ,  נתניהו כינס בביתו בבלפור שורה של שרי ליכוד מקורבים שהפיצו את בשורת האיום המפורש בבחירות .  רגע לפני שהתעופף לשבוע מארץ הקודש ,  נתניהו נאם על חשיבות ההסכמים הקואליציוניים ,  והותיר מאחוריו מערכת פוליטית מבולבלת עם סימן שאלה אחד גדול :  מה הוא עצמו רוצה ? 
שנה חלפה .  לא היו בחירות ,  והתאגיד קם ומשדר ,  אפילו עם גאולה אבן ,  תיק 1000 ו-2000 כבר הבשילו לכדי המלצות משטרה על שוחד והקואליציה שרדה את זה ולכאורה יכולה להמשיך ,  כפי שנתניהו אמר אתמול ,  עד נובמבר 2019 .  אבל סימני השאלה סביב התוכניות הפוליטיות של נתניהו הוצתו מחדש אמש סביב משבר הגיוס אחרי שעמית סגל פרסם ב"חדשות השבת "  הערכה לתאריך יעד לבחירות - יוני 2018 - והמתיחות הפוליטית מיד עלתה לאש גבוהה .  
בשונה מסערת התאגיד של השנה שעברה ,  כאן לא מדובר במשבר יזום מבית היוצר של נתניהו - אלא בסוגיה פוליטית לוהטת שבמקרה נקלעה לנסיבות העניין ,  זה משבר אמיתי :  כל הצדדים בקואליציה - החרדים ,  הליכוד ,  כחלון וליברמן - מתבצרים בעמדותיהם ,  ונראה שתידרש נוסחת קסם שתושיע את הקואליציה מהבלגן הפעם .  אבל כמו אז ,  גם היום ,  כולם יודעים שההחלטה נתונה בידיו של נתניהו ושהתאגיד - או בגלגולו הנוכחי ,  משבר הגיוס - הוא רק תירוץ .
 בשבוע הקרוב נתניהו ינהל את המשבר בשלט רחוק מאמריקה הרחוקה והנוצצת ,  שם יזכה גם להפוגה ממבול הכותרות של השבועות האחרונים על המלצות המשטרה בתיק 1000 ו-2000 וההתפתחויות הדרמטיות בתיק 4000 .  בין חיוכים בחדר הסגלגל עם הנשיא דונלד טראמפ לנאום בפני קהל נלהב בוועידת איפא"ק ,  ראש הממשלה יחלק הוראות לשליחיו יריב לוין וזאב אלקין ,  שאמונים על מציאת מוצא מהפלונטר עם החרדים .  נכון לעכשיו ,  לא נראית פשרה באופק :  החרדים מתעקשים להצביע על נוסח של חוק גיוס לפני התקציב ,  אבל אין נוסח מוסכם כזה בנמצא ,  וכחלון מתעקש שהתקציב יאושר בעוד שבועיים .  
השעון מתקתק ,  ומשחק ההאשמות - המוכר בכינוי  " בליים גיים "  - מתנהל ביתר שאת .  כולם מפזרים את המילה  " בחירות ",  הליכוד מאשים את החרדים ב"התנהגות לא רציונלית ",  החרדים מאשימים את כחלון וליברמן ומאיימים להמליך את השמאל ,  וככלל - נראה שכולם עסוקים יותר בלהאשים אחרים מאשר בלמצוא פתרון לבעיה .  גם אם נתניהו נקלע בטעות לשני אולטימטומים וגם אם יש אפשרות תאורטית להוריד את כל הצדדים מהעץ - הדינמיקה הנוכחית בקואליציה עשויה למנוע מהם להגיע לשם . " כולם חוששים שנתניהו רוצה ללכת לבחירות בגלל שיקולי חקירות ,  ולא רוצים לצאת פראיירים מבחינה ציבורית .  כולם מחכים לשמוע מנתניהו אם ,  מה ,  ומתי הוא רוצה ?  ",  אמר גורם פוליטי בכיר לוואלה !  NEWS .
 בשבועיים הקרובים הקואליציה תעמוד תחת לוח זמנים מלחיץ ואינטנסיבי - כדי להעביר תקציב או לפזר את הכנסת - והפור ייפול לכאן או לכאן בימים הקרובים ,  בהתאם להחלטתו של נתניהו .  גם אם הפעם זה לא משבר יזום ,  בקואליציה מעריכים שהוא החליט לנצל אותו לטובה .  בשנה האחרונה נתניהו הצליח ללהטט בין השעון המשפטי והפוליטי של חקירות המשטרה ,  אך כעת השעון מתקתק לקראת פרסום המלצת היועץ המשפטי לממשלה ,  וקל יותר ללכת לבחירות עם המלצת משטרה שכבר עברה מסע דה-לגיטימציה מאשר עם החלטה רשמית על הגשת כתב אישום .  פיזור הכנסת בשבועיים הקרובים אכן יוביל לבחירות ביוני 2018 ,  כמה שבועות בלבד אחרי מופעי הענק שמירי רגב מתכננת לחגיגות ה-70 וטקס היסטורי של העברת שגרירות ארה"ב לירושלים ,  אולי אפילו בהשתתפותו של הנשיא .  
לנתניהו נוח יותר ללכת על נושא הגיוס לבחירות מאשר על החקירות ,  מסכימים רבים בקואליציה ,  והפעם - בניגוד למשבר התאגיד בשנה שעברה - לא בטוח שיהיה מי שיעמוד בדרכו .  בפעם הקודמת שנתניהו איים בבחירות ,  הוא נבלם על ידי ישראל כץ וחזית של חברי כנסת בליכוד שהביעו התנגדות נחרצת למהלך .  הפעם ,  בכירים בליכוד נשמעים קצת אחרת .  נושא הגיוס הוא נושא טוב ללכת עליו לבחירות ,  אמר אחד מהם בימים האחרונים ,  ויכול לסייע במניעת סחף קולות לאויב הגדול יאיר לפיד ,  ואחרי הסקרים הפנימיים שנתניהו הזמין והפיץ בסוף השבוע - שמגלים התלכדות אלקטורלית פנומנלית - מרגישים די בטוח במפלגת השלטון .  
אם אכן גמלה בלבו של נתניהו ההחלטה ללכת לבחירות ,  הקמפיין ייפתח רשמית השבוע בוושינגטון ,  שם ינסה לכבוש את סדר היום בחיבוקים וחיוכים עם טראמפ ובדיבורים ואזהרות על התבססותה של איראן באזור .  גם מסע הבחירות הקודם של נתניהו כלל נקודה מכרעת בוושינגטון ,  בנאום שנוי במחלוקת בקונגרס ,  אבל כאן הדה ז'ה וו מוגבל ,  כי אז ישב בבית הלבן ברק אובמה ,  ולא טראמפ האוהד .  אבל החבר הטוב בהחלט יקבל הזמנה להגיע ביום העצמאות לירושלים ,  במה שעשוי להיות האירוע המרכזי בקמפיין הבחירות הבא .  

שנה חלפה ,  איומי הבחירות שבו - והשאלה אותה שאלה :  מה נתניהו רוצה ? 
אז הייתה זו הקמת התאגיד בצל חקירות 1000 ו-2000 ,  היום זהו חוק הגיוס בצל המלצות המשטרה .  אז היה זה משבר יזום ,  היום זהו בלאגן קואליציוני מקרי ,  כשכל הצדדים  " לא רוצים לצאת פראיירים מול הציבור ".  ונתניהו ?  הוא עשוי לפתוח את קמפיין יוני 2018 ממש עכשיו ,  בוושינגטון

