גורם בלשכת רה"מ : " התבטאויות שרים על הפגישה עם טראמפ עלולות לחבל בה "
 על רקע לחץ כבד שמפעיל בנט מול ראש הממשלה לשינוי מדיניות בנושא הפלסטיני והדרישה שנתניהו יחזור בו מנאום בר אילן ,  בלשכת רה"מ אמרו כי הוא יציג לנשיא  " את האינטרס הלאומי של ישראל ,  לפי הבנתו ".  היום יתכנס הקבינט לקראת המפגש
 ( פגישתו של נתניהו עם ראשת ממשלת בריטניה תרזה מיי ,  השבוע )  
לקראת הפגישה הראשונה של ראש הממשלה בנימין נתניהו עם נשיא ארצות הברית דונלד טראמפ בפעם הראשונה ביום רביעי ,  גובר הלחץ בימין על נתניהו לקבל הישגים דרמטיים בכל הנוגע לסכסוך הישראלי-פלסטיני .  על רקע התבטאויות שונות של שרים לגבי הפגישה ,  ובראשם יו"ר הבית היהודי נפתלי בנט ,  אמר אמש גורם בלשכת נתניהו כי  " התבטאויות שרים לפני שנשמעה עמדת הנשיא בפורומים סגורים עלולה לחבל בשיחות .  יש מערכת יחסים טובה וחמה בין שני המנהיגים וצריך לחזק אותה ". 
היום אחרי הצהריים צפוי ראש הממשלה לכנס את הקבינט המדיני-ביטחוני לדיון מיוחד לקראת נסיעתו לוושינגטון ,  ובו יציג נתניהו את סדר היום לפגישה ,  כשבראשו איראן ,  סוריה ,  הפלסטינים וחיזוק שיתוף הפעולה הביטחוני והמודיעיני .  בעוד במרבית הנושאים ישנה הסכמה בין חברי הקבינט ,  הנושא הפלסטיני מעורר מתיחות בקואליציה על רקע דרישותיו של בנט לנצל את עידן טראמפ להחלת ריבונות בחלקים מיהודה ושומרון ושינוי כיוון בכל הנוגע לפתרון שתי המדינות .  
בנט פרסם אמש פוסט בפייסבוק ובו קרא לנתניהו לא להזכיר את המלים  " מדינה פלסטינית "  או  " שתי מדינות "  בהודעת הסיכום של הפגישה עם טראמפ ביום רביעי . " כל העולם יקשיב לכל מילה ",  כתב בנט ,  שלוחץ על נתניהו לחזור בו מנאום בר-אילן ומתמיכתו בפתרון שתי המדינות ,  ולהודיע על כך בפגישתו עם הנשיא . "  שתי המילים 'מדינה פלסטינית' הן אסון היסטורי .  אסור שהן ייאמרו ",  כתב בנט והוסיף כי  " אם בעידן טראמפ-נתניהו ישראל בוחרת להקים את פלסטין ,  אין דרך חזרה ". 
גם בליכוד יש לחץ על נתניהו להתנער מפתרון שתי המדינות וביום שני ראשי המטה הלאומי בליכוד מתכוונים לקיים כינוס בכנסת בנושא .  שרי הליכוד בקבינט צפויים לקרוא בישיבה להסרת כל ההגבלות על הבנייה היהודית בירושלים וביהודה ושומרון .  השר לביטחון פנים ,  גלעד ארדן ,  אמר בסוף השבוע ש"הגיעה השעה שהפלסטינים יבינו שהזמן והסירוב למשא ומתן עובדים גם נגדם ,  ולכן יש לחדש את הבנייה בכל חלקי יו"ש ".  לדברי ארדן , " בנייה רק בגושים ובירושלים  ( כפי שמקווים בשמאל )  עלולה לקבע מראש את התוצאות של כל משא ומתן עתידי ולפגוע ללא סיבה במאות אלפי המתיישבים ביישובים הרבים ".  
שר הביטחון אביגדור ליברמן ,  לעומת זאת ,  אמר בשבועות האחרונים כי יש להגיע קודם כל להסכמות עם ממשל טראמפ בנוגע לבנייה בתוך גושי ההתנחלויות וחידוש ההבנות שהיו לישראל מול ממשל בוש בנושא .  שר התחבורה והמודיעין ,  ישראל כץ ,  סבור כי יש להודיע על בנייה בתחומי השיפוט הקיימים של ירושלים והיישובים הקיימים בהתנחלויות ,  וכבר הודיע כי הוא מתכוון להניח מחדש את חוק ירושלים רבתי שיחיל את החוק הישראלי על יישובי עוטף ירושלים - מעלה אדומים וגוש עציון ,  ביתר עילית וגבעת זאב .
 נתניהו ,  מצדו ,  מגיע לכינוס הקבינט כשהוא כבר אחרי שבועות של דיונים והתייעצויות עם המל"ל ,  המוסד ומערכת הביטחון לקראת הפגישה ,  וביום חמישי קיים דיון מסכם בהשתתפות שגריר ארצות הברית בישראל רון דרמר ,  שהיה השבוע בארץ להתייעצויות והכנות .  נתניהו סירב עד כה לדרישת הימין להתנער מפתרון שתי המדינות ,  ושב וחזר כי יש לפעול  " באחריות ובמנהיגות "  בנושא .  גורם בלשכת נתניהו אמר אמש כי  " נתניהו ישמע את השרים ,  ובסוף יציג לנשיא את האינטרס הלאומי של ישראל לפני הבנתו ".  
שלשום פורסם הראיון הראשון של טראמפ לתקשורת הישראלית ,  ששפך מים צוננים על ציפיות הימין מממשל טראמפ .  בראיון טראמפ סירב להתחייב כי אכן יעביר את שגרירות ארצות הברית לירושלים ,  כפי שהבטיח במהלך קמפיין הבחירות שלו ,  אמר שהוא רוצה שישראל  " תהיה הגיונית ביחס לשלום "  והדהד את המסר שיצא מהבית הלבן מוקדם יותר השבוע ולפיו ההנתחלויות  " אינן מועילות ".  לדברי טראמפ ,  שהתראיין לכתב והפרשן בועז ביסמוט ב"ישראל היום ",   " יש שטח מוגבל שנשאר ,  וכל פעם שאתה לוקח אדמה עבור התנחלויות ,  נותר פחות שטח .  אני לא מישהו שמאמין שלהתקדם עם התנחלויות זה טוב לשלום .  אבל אנחנו בוחנים כל מיני אופציות ".  
ח"כ בצלאל סמוטריץ  ( הבית היהודי )  צייץ בתגובה לראיון כי  " מאחר שהצוותים המשותפים כבר הכינו את הפגישה ועל רקע הבמה שנבחרה לראיון ,  סביר שמדובר במסרים מתואמים עם ראש הממשלה .  מטריד מאוד .  נצטרך לחשוב מה עושים ".  
נתניהו ייפגש בביקור גם עם סגן הנשיא מייק פנס ,  מזכיר המדינה רקס טלרסון ,  יו"ר בית הנבחרים פול ראיין ,  מנהיג הדמוקרטים בסנאט צ'אק שומר וחברי סנאט נוספים .  בשלב זה ,  לא צפוי לו מפגש עם מנהיגים בקהילה היהודית בארצות הברית .
 רעיית ראש הממשלה ,  שרה נתניהו ,  צפויה גם היא להיפגש עם הגברת הראשונה מלאניה טראמפ ,  והבית הלבן הזמין את בני הזוג ובכירי פמלייתו של נתניהו לשהות בבית ההארחה הרשמי של הבית הלבן ,  בלייר האוס .  כפי שפורסם בוואלה !  NEWS ,  גם בנו הבכור של ראש הממשלה ,  יאיר ,  יצטרף להוריו לביקור .  נתניהו הבן שוהה בימים אלה בארצות הברית בחופשה פרטית ומטעם המשפחה נמסר כי הוא יגיע במימונו הפרטי .
  ( עדכון ראשון :  19:41 )  

גורם בלשכת רה"מ : " התבטאויות שרים על הפגישה עם טראמפ עלולות לחבל בה "
 על רקע לחץ כבד שמפעיל בנט מול ראש הממשלה לשינוי מדיניות בנושא הפלסטיני והדרישה שנתניהו יחזור בו מנאום בר אילן ,  בלשכת רה"מ אמרו כי הוא יציג לנשיא  " את האינטרס הלאומי של ישראל ,  לפי הבנתו ".  היום יתכנס הקבינט לקראת המפגש

