דעה :  תסתכלו על אנסטסיה ותראו אותנו
אין טעם להתלונן על מופע האימים של אנסטסיה מיכאלי ועמיתיה ,  ששללו את זכויותיה של חנין זועבי .  אודי הירש מזכיר שבדיוק בשביל זה שלחו אותם לכנסת מיליוני בוחרים
מעיון סלקטיבי בעיתונים ובאתרי האינטרנט בימים האחרונים התקבל הרושם שראש הממשלה ,  שריו וכמה מחברי הכנסת גנבו לאזרחיה את המדינה והפכו אותה מתוך גחמה פרטית למקום פשיסטי וחשוך .  היועץ האסטרטגי טל זילברשטיין פירסם היום מודעה גינוי נגד בנימין נתניהו ,  ציפי לבני ו-34 נבחרי ציבור  " פופוליסטיים שטחיים וחסרי בינה "  שהצביעו בעד שלילת זכויותיה של חברת הכנסת חנין זועבי ;  נרי לבנה ביכתה בהארץ את מופע האימים של אנסטסיה מיכאלי ,  שנופפה לעבר זועבי ב"תעודת זהות אירנית "  שעליה מתנוססת תמונתה של הראשונה ;  חגי אלעד ,  יו"ר האגודה לזכויות האזרח ,  כתב בוואלה !  על  " ההידרדרות חסרת התקדים המתחוללת בכנסת הנוכחית בכל הקשור לשמירה על כללי המשחק הדמוקרטיים ".  כל השלושה צודקים :  התהליך המתרחש בכנסת אכן מטריד מאוד .  בד בבד ,  כל השלושה מפנים את טענותיהם לכתובת הלא נכונה .  האחראים לנסיגת הדמוקרטיה הישראלית אינם חברי הכנסת והשרים ,  אלא האנשים שבחרו אותם .
 כמעט שנה וחצי לאחר הבחירות שהכריעו כי הכנסת תהיה כמעט כולה ימנית  ( כן ,  זה כולל את התרמית המכונה  " קדימה ",  מפלגת השמאל שכולה יוצאי ליכוד ,  גנרלים והליידי העונה לשם יוליה  " חנין זובי "  שמאלוב-ברקוביץ' )  הגיע הזמן שהאסימון ייפול .  מרוטי עצבים ומיואשים ,  לאחר עשור של פיגועים ,  מלחמות ושנאה ,  שלחו הישראלים את נבחרי הציבור לסגור חשבון עם ערביי ישראל ,  עם החמאס ועם הטורקים .  הישראלי הממוצע סובל ממצוקה כלכלית ושולח את ילדיו למוסדות חינוך מפוקפקים ,  אבל כשהוא עומד מאחורי הפרגוד הכל נשכח ובמוחו עולים אוטובוסים מתפוצצים ,  קסאמים מתעופפים והסיסמה  " אין נאמנות  אין אזרחות ".  הוא לא עוסק בניתוחים גיאו-פוליטיים ,  לא ממש אכפת לו מי אשם בכישלון שיחות קמפ דייויד ועל דמוקרטיה הוא שמע במעורפל לאחרונה בשיעור אזרחות .  לכן ,  כשזועבי מושפלת בכנסת הוא מוחא כפיים ;  כשנשללות כמה זכויות זניחות שלה ,  הוא תוהה מדוע אין היא נשפטת על בגידה ;  כשעובר בקריאה טרומית חוק שמאפשר לקנוס מי שקורא לחרם על ישראל ,  הוא שואל בטוקבק מה רע במאסר עולם .  
אין ברומטר רגיש יותר להלך הרוח הציבורי מאשר התקשורת ,  שמתיישרת בצייתנות בהתאם לרצון הצרכנים .  ישראל היום מתהדר בנטיותיו הימניות ,  מעריב עוסק בהנאה בציד שמאלנים וגם עמודי החדשות של ידיעות שומרים על טון פטריוטי .  כל שיר מתלהם של עמיר בניון וכל וידאו מה-זה-קורע-מצחוק של אתר קיקיוני זוכים בעיתונות לשבחים ,  כל האקר שמחבל באתרים טורקיים עולה לדרגת קדוש .  אפשר לבקר את הפופוליזם והשטחיות ,  אבל בעידן שבו העיתונות המודפסת נלחמת על חייה זו תהיה התאבדות לעצבן את הקוראים .  רובם ,  אגב ,  עדיין משוכנעים שהתקשורת שמאלנית ,  בדיוק כשם שהם מאמינים שהכנסת מתונה מדי .
 באווירה הציבורית הזאת ,  אי אפשר לצפות מחברי הכנסת שיתעלו ויגלו סובלנות .  הדור של רובי ריבלין ,  בני בגין ודן מרידור ,  ליכודניקים שורשיים שמבינים כי אין סתירה בין ימין לדמוקרטיה ,  הולך ונעלם ,  ותחתיהם קמה חבורה שמבינה שאין סתירה בין קללות בערבית לבין קולות של חברי המרכז .  אחרי שכולם שכחו את מלחמתה במע"מ על פירות וירקות ,  הדרך היחידה של מירי רגב להגיע לתודעה הציבורית היא להתנפל על זועבי מעל דוכן הכנסת .  ספק אם מישהו היה זוכר את שמו של יו"ר ועדת הכנסת ,  יריב לוין ,  אם לא היה יוזם חדשות לבקרים חוקים שמצרים את צעדי הח"כים הערבים .  גם לאיש שבראש הפירמידה ,  בנימין נתניהו ,  פעם ח"כ פרובוקטור בעצמו ,  אין אינטרס אמיתי לבלום את הגל האנטי-דמוקרטי ,  בהיעדר הישגים מדיניים-ביטחוניים אחרים שאותם הוא יכול להציג בפני בוחריו .  אחרי שנים שבהן התרגל השמאל הישראלי שגם אם לא זכה בשלטון ,  תפנים הנהגת המדינה ש"דברים שרואים מכאן לא רואים משם ",  עליו להפנים שהימין החדש כבר לא מצליח להגיע לתובנות הנאורות הללו .
 הנקודה המדכדכת היא שקשה להצביע על תקווה לשינוי בעתיד הנראה לעין .  הנוער המקומי ,  שמכיר אך ורק מציאות של אינתיפאדה ומלחמות ,  עוד קיצוני יותר מדור ההורים .  השמאל ,  מפולג ומידלדל ,  לא מצליח להוציא לרחובות יותר מכמה אלפים בודדים .  התחושה שישראל נהפכת אט אט למקום שונא זרים ,  חשדני ומבודד היא מנת חלקו של מיעוט מבוטל ,  שנתפס בציבור כתמהוני .  כך שבפעם הבאה שחברת כנסת תקלל ,  תניף תעודת זהות אירנית או תגיש הצעת חוק גזענית ,  כדאי לדמיין את מחיאות הכפיים הסוערות להן היא זוכה ממיליוני ישראלים .  זו לא אנסטסיה ,  זה אנחנו .
 
דעה :  תסתכלו על אנסטסיה ותראו אותנו
אין טעם להתלונן על מופע האימים של אנסטסיה מיכאלי ועמיתיה ,  ששללו את זכויותיה של חנין זועבי .  אודי הירש מזכיר שבדיוק בשביל זה שלחו אותם לכנסת מיליוני בוחרים

