הברית החדשה של הרצוג שעשויה לחזור אליו כבומרנג
אחרי שהצטרפות לממשלה ירדה מהפרק ,  במפלגה שבו לעסוק בריבים פנימיים בין היו"ר שצונח בסקרים וצירף אליו את יו"ר ההסתדרות לציר המתחדש בין יחימוביץ' ופרץ .  וגם :  מה חיפש נתניהו במזנון הכנסת ? 
 ( הרצוג על הקריאה  " דיקטטור "  בכנס המפלגה : " תודה על המחמאה ")  
הבחירות הכלליות לא נראות באופק ,  וההצטרפות לממשלה ירדה מהפרק .  בצר להם ,  החליטו במפלגת העבודה לתעל את האנרגיות לתחביבם הנושן - התקוטטות פנימית על תפקידים ופרוצדורות למיניהן .  זה התחיל ביום ראשון ,  בכינוס שארגנה ח"כ מיכל בירן .  לכנס הגיע אמנון זילברמן ,  שמעוניין להיות מזכ"ל המפלגה ,  אמנון זילברמן ,  והוא התלונן - במידה לא מבוטלת של צדק ,  על כך שחיליק בר מכהן כמזכ"ל ברצף מאז שנת 2010 ,  תפקיד שבעטיו שוריין פעמיים למקום השביעי ברשימת המפלגה לכנסת .  
במפלגה מחכים כבר שנתיים לבחירות ,  אבל הרצוג דוחה אותן מחשש שאלה יעירו מרבצם את השדים שישאלו  " אם כבר בחירות למזכ"ל ,  למה שלא נעשה גם בחירות ליו"ר ?  ".  לכן ,  הנושא מטואטא מתחת לשטיח דרך קבע .  עד שביום ראשון לא נשאר מקום יותר מתחת לשטיח ,  והמחאה התפרצה דווקא מזילברמן ,  תומך של הרצוג שמאס בגרירת הרגליים והלופ האינסופי של קביעת מועד לוועידה ,  שבה ייקבע מועד לוועידה שבה יחליטו על מועד הבחירות .
 עוד בוואלה !  NEWS:גם בעברית :  נתניהו גינה את הערות השרים נגד היהדות הרפורמיתפנייה לוועדת האתיקה : " הח"כים מבל"ד - סייעני טרור בכנסת"דרמה בבג"ץ :  נתניהו ביקש להופיע בדיון הבא על מתווה הגז 

אז הוא מחה נגד הרצוג ונגד חיליק .  מחאה צודקת ,  אבל לא כל כך מנומסת ,  שהביכה את אנשי העבודה .  הרצוג החליט לעשות מלימונים לימונדה ,  והתגאה בפתח ישיבת הסיעה למחרת : " אתמול בכנס קמו כמה רעשנים וקראו לי דיקטטור .  מודה על המחמאה ,  אם זה המחיר של להוציא את המפלגה מהעיסוק הפנימי הבלתי נגמר ולהפנות מבט החוצה אל מה שבאמת חשוב לציבור ,  אני מוכן לשלם אותו ".  ניכר שהרצוג התקשה להסתיר את שביעות הרצון .  סופסוף ,  במקום שיטיחו בו כרגיל שהוא דג זהב בבריכה של כרישים ,  קוראים לו דיקטטור .  לא פחות .
 זה היה השבוע השני ברצף שבו נמצא יו"ר האופוזיציה במומנטום שלילי .  אחרי התקרית ביום ראשון ,  והסקר בערוץ הכנסת ביום שני ,  שבו נחשף שהוא זוכה לציון הנמוך ביותר מכל ראשי האופוזיציה עם 7% שביעות רצון עלובים - פחות מיאיר לפיד ,  מזהבה גלאון ,  מאיימן עודה ומאביגדור ליברמן - הוא החליט לעצור את המפולת .  ביום שלישי הוא שלף את יו"ר ההסתדרות ,  אבי ניסנקורן ,  כמו שחקן מונופול ששולף כרטיס יציאה מהכלא .  ניסנקורן ,  בצעד שברור כי סוכם עליו זמן רב מראש והמתין לטיימינג המתאים ,  התפקד למפלגה תוך הרעפת מחמאות על היו"ר ,  צעד שבמפלגת העבודה אי אפשר לזלזל בו .  המומנטום השלילי נבלם במעט .  אחד מחברי הכנסת של המפלגה לא השתכנע : " אבן שמדרדרת במדרון ונתקלת בגבשושית חול מאטה מעט ואז ממשיכה לטוס למטה .  נדרש משהו אחר ".  

עם כל הכבוד למריבה המתוקשרת עם אמנון זילברמן ,  מדובר במשחק ילדים לעומת האתגר האמתי שממתין להרצוג מעבר לסיבוב .  ביום שני יתפקד ח"כ עמיר פרץ למפלגת העבודה ,  אחרי שלוש שנים במפלגת התנועה שעתידה הפוליטי לוט בערפל .  פרץ ,  אגב ,  יתפקד למפלגה ,  לבקשתו של הרצוג ,  רק אחרי ועידת המפלגה שתתכנס ביום ראשון ותעסוק בגיבוש תכנית מדינית .  הבקשה אולי מעט תמוהה ,  אבל לפרץ אין כל כוונה לפתוח את הפרק השלישי שלו במפלגה ברגל שמאל ובריבים מיותרים .
 השאלה הכי בוערת על הפרק היא שאלת מועד הפריימריז במפלגה .  ועידת המפלגה צפויה לאשר דחיה טכנית של המועד בשלושה חודשים - לאוגוסט 2016 - אבל לא ברור אם מדובר בתאריך סופי .  הסיבה קשורה לניסנקורן .  יו"ר ההסתדרות מעוניין להמשיך בתפקידו ,  אך הבחירות לראשות ההסתדרות ייערכו במאי 2017 ,  וניתן להקדים אותן רק בחצי שנה ,  לנובמבר 2016 ,  לכל המוקדם .  

האינטרס של ניסנקורן הוא שהבחירות לראשות העבודה ייערכו רק אחרי הבחירות לראשות ההסתדרות .  זאת משום שאם עמיר פרץ ושלי יחימוביץ' ,  או במקרה הפחות סביר שניהם יחד ,  יתמודדו לראשות העבודה ויפסידו ,  הם יוכלו להתמודד כמה חודשים לאחר מכן על ראשות ההסתדרות וסיכוייהם לנצח שם יהיו גבוהים .  לכן ,  יש לניסנקורן עניין שהבחירות לראשות העבודה יידחו ככל הניתן .  העובדה שהוא התפקד השבוע לעבודה והביע תמיכה בהרצוג מעידה על עומק הברית בין השניים .
 הציר בין הרצוג לניסנקורן ,  שאותו הם מתחזקים ,  גורם להיווצרות ציר מעניין לא פחות בין יחימוביץ' ופרץ .  מאז הבחירות האחרונות לכנסת ,  השניים נמצאים ביחסי ידידות .  אמנם הם עדיין רחוקים מאוד מרמות האמון והתיאום שהיו ביניהם בעבר ,  לפני שיחסיהם עלו על שרטון ,  אבל הדם הרע ביניהם נגמר .  בכירים במפלגה מסבירים כי בין השניים לא קיימת כל הבנה או הסכמה ,  לא על המרוץ לראשות המפלגה ולא על המרוץ לראשות ההסתדרות ,  אבל הם מתקשים להתעלם מכך שהשניים מרבים לשבת במליאת הכנסת האחד ליד השנייה ולהסתודד באופן גלוי שיכול להיתפס בעדשות המצלמה .  פוליטיקה היא אמנות האפשר ,  ומה שהיה נראה כמו מדע בדיוני רק לפני שנה ,  נראה לפתע כמו תרחיש סביר לחלוטין :  בבחירות לראשות המפלגה ולראשות ההסתדרות תעמוד מצד אחד חזית הרצוג-ניסנקורן ,  ומנגד חזית יחימוביץ'-פרץ .  

מאז אוגוסט 2013 לא דרכה כף רגלו של ראש הממשלה בנימין נתניהו במזנון הכנסת .  בגדול ,  מדובר במאורע חסר כל חשיבות שאין טעם לעסוק בו ברצינות .  ובכל זאת ,  קשה שלא לשים לב לנקודת הדמיון בעיתוי של שני הביקורים .  גם אז ,  כמו עכשיו ,  הגיע נתניהו למזנון- לשוחח בפתיחות עם עיתונאים ,  עובדי משכן ואורחים ,  בטיימינג שבו כוחו הפוליטי בשיאו והוא רוצה להחצין זאת על ידי סמול טוק פומבי עם כמה חברי כנסת וכתבים .  הוא הרבה להתבדח על עצמו ,  אמר שקואליציית ה-61 יציבה יותר מקואליציית אחרות בגלל התלות ההדדית של חבריה האחד בשני ,  וכששאלתי אותו אם הוא מוטרד מההצבעה במליאה על מינויו לשר הכלכלה הוא השיב  " מה פתאום ,  התייעצתי על זה עם השרים ",  תוך שהוא מצביע על עצמו .  בתום המפגש הוא הבטיח לנוכחים : " ניפגש פה אחרי שיעבור תקציב דו-שנתי ",  והוסיף בקריצה : " תבדקו מה כתוב בהסכמים הקואליציוניים ".  
מאחורי ההערה האגבית הזו מסתתרת המחלוקת הכי גדולה כיום בקואליציה ,  אשר נשמרת בשקט יחסי הודות למאמציהם של שר האוצר משה כחלון ונתניהו שלא להוציא את הכביסה המלוכלכת החוצה .  נתניהו דוחק בכחלון להסכים לתקציב דו-שנתי לשנים 2017 ו-2018 ,  שיבטיחו לו כמעט באופן ודאי יציבות קואליציונית עד מרץ 2019 לפחות .  כחלון ,  בינתיים ,  לא מסכים .  הוא יודע שעבורו לא מדובר בעסקה טובה .  ברגע שיסכים לתקציב דו-שנתי ,  הוא מבטיח את קיומה של הממשלה לעוד שנתיים .  מאותו הרגע נתניהו יוכל לנהל את הממשלה כראות עיניו וכמעט באין מפריע ,  כאשר כוחם של השותפים הקואליציוניים שלו נחלש .  ואולם ,  מעיון בהסכם הקואליציוני של שתי הסיעות עולה מפורשות כי בסעיף 31 נכתב כי הממשלה תעביר תקציבים דו-שנתיים ,  האחד בשנת 2015-2016 ,  והשני בשנים 2017-2018 .  נתניהו ,  כך נראה ,  לא מתכוון לוותר בסוגיה הזו .  
הרגע שבו היקום איים לקרוס לתוך עצמו התרחש השבוע בוועדת הכלכלה של הכנסת .  חברי הועדה ישבו וחיכו לשר התחבורה ישראל כץ כדי שיגיע לדווח להם על פעולות משרדו ,  אולם הוא בושש לבוא .  רק כעבור חצי שעה הוא נכנס לחדר ,  והסביר כי איחר לדיון על מצב התחבורה בישראל ,  איך לא ,  בגלל הפקקים . " כדאי שתרים טלפון לשר התחבורה ",  המליץ לו יו"ר הוועדה ,  ח"כ איתן כבל  ( המחנה הציוני )  .  
ח"כ בצלאל סמוטריץ'  ( הבית היהודי )  ,  המכהן גם כסגן יו"ר הכנסת ,  היה אמור השבוע לעלות ולנהל את דיוני המליאה .  אלא שלמרבה המבוכה ,  הוא הגיע לאולם ללא ז'קט ועניבה .  הח"כ הנמרץ לא נרתע ,  הפגין תושייה ושנורר בלייזר מח"כ יעקב מרגי  ( ש"ס )  ועניבה מאחד העוזרים .  ח"כ אחמד טיבי  ( הרשימה המשותפת )  ,  שניהל את הישיבה באותה העת ,  לא נתן להתרחשות הזו לחמוק מתחת לרדאר : " חבל שהמצלמות לא קלטו עכשיו את סמוטריץ' .  הוא לא רק מנשל פלסטינים מהקרקע ,  הוא נישל את מרגי מהז'קט ואת העוזר מהעניבה ,  וכל זה כדי להחליף ערבי בתפקיד היו"ר ",  אמר .  

הברית החדשה של הרצוג שעשויה לחזור אליו כבומרנג
אחרי שהצטרפות לממשלה ירדה מהפרק ,  במפלגה שבו לעסוק בריבים פנימיים בין היו"ר שצונח בסקרים וצירף אליו את יו"ר ההסתדרות לציר המתחדש בין יחימוביץ' ופרץ .  וגם :  מה חיפש נתניהו במזנון הכנסת ? 

