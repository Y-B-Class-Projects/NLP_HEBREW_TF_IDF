ישראל ביתנו צריכה להתבייש בפשרת הגיור
ישראל מעלה גרים לארץ רק כדי שהרבנות תתעלל בהם ותבטל את יהדותם למפרע .  אלי פיינברג זועם על הפקרת העולים על ידי ליברמן וחבריו
פרשת הגיור לא יורדת מסדר היום כבר שנים ארוכות ,  ונכון להיום היא מאיימת לפרק את קואליציית הימין של בנימין נתניהו .  קואליציה ,  שמורכבת ממפלגות דתיות וחרדיות מצד אחד ,  וממפלגתו החילונית של אביגדור ליברמן ,  שאמורה לדאוג לציבור העולים .  אבל היוצרות התהפכו ומפלגת  " העולים "  של ליברמן משתפת פעולה עם ש"ס ,  ומקדמת הצעת חוק שערורייתית שאמורה ,  לטענתם ,  להטיב עם ציבור המתגיירים .  
מול ישראל ביתנו ושותפיה מש"ס התייצב באופן מפתיע ראש הממשלה נתניהו . " החוק המוצע יפגע במערכת היחסים העדינה והחשובה בין ישראל ויהדות התפוצות ",  אמר נתניהו ,  והבטיח שימנע את העברתו .  
יהדות התפוצות ?  באמת טוב שמישהו בממשלה דואג להם ,  אבל פרשת הגיור המבישה לא נולדה בניו יורק או בטורונטו ,  אלא כאן אצלנו .  אם נתניהו היה צריך לשלוף את קלף התפוצות בשביל לעצור את החוק המסוכן של ליברמן ,  אני מברך אותו על כך ,  אבל לא בתפוצות ישראל לבדן מדובר כאן .  
הוויכוח הסוער סביב הגיור התנהל עד כה במסדרונות בתי הדין הרבניים ,  ולפני כשנה הגיע לבג"ץ .  הויכוח מתמקד בסוגיה אחת מרכזית - האם המדינה תגן על יהדותו של הגר ,  שבחר באורח חיים חילוני ?  דבר שעד כה היא נמנעה לעשות .  במרכז הדיון נמצאות שתי נשים ,  שהתגיירו בישראל ובחרו בסופו של דבר לחיות כחילוניות .  רצה הגורל ועל שתיהן נגזר להתגרש אצל רב סורר מאשדוד ,  שהחליט לעשות מעשה .  הוא ביטל את גיורן למפרע והכניס אותן ואת ילדיהן לרשימת פסולי החיתון  .  במהלך הדיון בערעורה של אחת מהן ,  פסק בית הדין הרבני בירושלים שכל עשרת אלפים הגיורים שנעשו במסגרת מערך הגיור הממלכתי ,  בטלים .  
הרבנים החרדים האשימו את העומד בראש מערך הגיור הממלכתי ,  הרב חיים דרוקמן ,  שנתן את ידו למעשה מרמה ו"הכניס תחת כנפי יהדות "  אנשים שכלל לא התכוונו לשמור מצוות .  או בשפתם של החרדים  " הם לא התכוונו להיות יהודים ".  מחרת הביטול ההמוני של גיוריו הופיע רב דרוקמן הציוני בכלי תקשורת ואמר ש"אין בהלכה היהודית דבר כזה ביטול הגיור ,  אין דבר כזה ומעולם לא היה ..  ."  אם כן במעשה החמור שלפנינו מנסים החוגים החרדיים לקבוע תקדים מסוכן לפיו לעולם לא יחוש אדם המתגייר בישראל בטוח ביהדותו מאחר ובכל רגע נתון הוא עלול למצוא את עצמו בחקירה לא לגיטימית ,  שכתוצאה ממנה יהדותו תילקח ממנו ,  בדיוק כפי שהדבר נעשה לשתי הנשים האשדודיות .  

לצערי אנחנו עדים לסימנים הראשונים של החמרת המצב ,  בכל הקשור להתנהלות הרבנות ביחס לגרים .  הם כבר החלו להערים קשיים על הנרשמים לנישואים וזאת רק אחת הדוגמאות .  והמדינה ,  אותה מדינה שהרבנות הממסדית היא חלק ממנה ,  לא נוקפת אצבע .  מדינת ישראל לא עשתה דבר כדי להגן על הגרים שלה .  היא זאת שקודם מעודדת יהודים לא הלכתיים להתגייר ,  ולאחר מכן מפקירה אותם .  
שיא הצביעות היא החוק שבישלו חסידי הגיור מישראל ביתנו .  חוק שמעגן בחקיקה מושג אנטי הלכתי של ביטול הגיור ,  ומקנה לרבנות שליטה מוחלטת על הגרות בישראל .  לרבנות הקנאית שעד היום הוכיחה כמעט בכל צעד שהיא עשתה שהמרחק בינה לבין אהבת הגר הוא כרחוק מזרח ממערב .  
אני קורא לראש הממשלה בנימין נתניהו להתייצב לצידם של הגרים החופשיים ,  ולהעניק גיבוי לזכות הבחירה שלהם ,  גיבוי שלא ישתמע לשתי פנים ,  בדיוק כפי שעשו שופטי הבג"ץ עד כה .  ולחברי כנסת מישראל ביתנו יש לי רק דבר אחד לומר  תתביישו לכם .  

ישראל ביתנו צריכה להתבייש בפשרת הגיור
ישראל מעלה גרים לארץ רק כדי שהרבנות תתעלל בהם ותבטל את יהדותם למפרע .  אלי פיינברג זועם על הפקרת העולים על ידי ליברמן וחבריו

