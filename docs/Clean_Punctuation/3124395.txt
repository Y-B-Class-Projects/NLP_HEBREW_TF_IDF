בתום דיון סוער :  הצעת חוק עונש מוות למחבלים עברה בקריאה טרומית
ההצעה שקודמה בידי שר הביטחון אביגדור ליברמן עברה ברוב של 52 תומכים מול 49 מתנגדים .  כעת ,  לפי סיכום ישראל ביתנו עם הקואליציה ,  המפלגה תמתין להגשת הצעה ממשלתית לאחר דיון בקבינט .  נתניהו : " מי ששחט וצחק לא ראוי לכלא "
 הצעת חוק עונש מוות למחבלים עברה היום  ( רביעי )  בקריאה טרומית במליאת הכנסת .  את החוק יזם ח"כ רוברט אילטוב  ( ישראל ביתנו )  ,  והוא מקודם בידי שר הביטחון אביגדור ליברמן .  לפי מה שסיכמה ישראל ביתנו עם הקואליציה ,  משעבר החוק בקריאה טרומית ,  הוא לא יקודם במשך חודש וחצי בזמן ההמתנה להצעת חוק ממשלתית .  הצעה זו תובא לאחר דיון בקבינט ,  זאת ברקע התנגדות השב"כ והיועץ המשפטי לממשלה .  לפי ההערכה בקואליציה ,  בקבינט עשוי להיות רוב נגד ההצעה .  
ההצעה עברה ברוב של 52 חברי כנסת תומכים מול 49 מתנגדים .  חברי הכנסת מסיעת יהדות התורה נמנעו מהצבעה ,  זאת לאחר שטענו לצורך להתייעץ עקב סוגיות הלכתיות .  גם ח"כ בני בגין  ( הליכוד )  נמנע .  
בנאום שנשא במליאה ,  אמר ליברמן כי הוא מכיר את עמדת גורמי הביטחון ומעריך אותה ,  אך  " ההיגיון הבסיסי שהם מציבים לא מקובל עליי ".  לדבריו , " קשה לי להבין שמצד אחד נותנים חוות דעת שהריסת בתים מרתיעה ,  אבל עונש מוות הוא לא .  כנראה שזה חלק מהקיפאון שאנחנו נלחמים בו כמה וכמה שנים ".  הוא הוסיף כי  " כל מחבל נוסף שנמצא בכלא הישראלי נותן תמריץ נוסף למחבל הבא .  האם מדינת ישראל יכולה להרשות לעצמה כזה דבר ?  ".  
גם ראש הממשלה בנימין נתניהו עלה לנאום במליאה טרם ההצבעה ,  ואמר כי  " יש היגיון פשוט - שמי שוחט וצוחק לא יבלה את שאר חייו בכלא .  הבהרתי לחברים המהססים שהדיון על כל מרכיביו יתבצע .  אף אחד לא פזיז ,  אבל כשחושבים על הדברים הקשים שחווינו ,  החוק הזה מתבקש בקריאה טרומית ".  כשנשאל נתניהו מדוע הוא תומך בחוק אם השב"כ מתנגד לו ,  הוא השיב כי  " האחריות על הביטחון רובצת על הכתפיים של הממשלה ,  ראש הממשלה ,  הדרג המדיני והשרים ".  כשנשאל נתניהו בידי ח"כ אחמד טיבי  ( הרשימה המשותפת )  אם יתמוך גם בעונש מוות לרוצח משפחת דוואבשה במסגרת הטבח בכפר דומא ,  השיב נתניהו : " באופן עקרוני כן ". 
יו"ר האופוזיציה יצחק הרצוג הגיב לדברי התמיכה בחוק ,  ואמר לנתניהו כי הוא מונע מ"שיקול פוליטי ציני שנובע מהלחץ שלך מאביגדור ליברמן .  אתה נכנע פה ,  מתקפל כי הוא מאיים עליך לפרק את הממשלה .  לכן העמדה המוסרית והעניינית שלך וכל עמיתיך היה להתנגד לחוק הזה ".  גם ח"כ ציפי לבני  ( המחנה הציוני )  טענה כי מדובר ב"חקיקה מופקרת ",  והוסיפה כי היא מאופיינת ב"מאה אחוז פוליטיקה ואפס ביטחון ".   " רק לפני שנתיים 94 ח"כים הצביעו נגד ההצעה הזו .  אבל העיקר החוק ולעזאזל הביטחון ",  הוסיפה .  
ח"כ אילטוב ,  יוזם הצעת החוק ,  בירך על כך שעברה בקריאה טרומית . " הצדק ההיסטורי והמוסרי נעשה היום ",  אמר אילטוב . " עבור המשפחות השכולות שנכחו היום במליאה אין שום שמחה ושום נחמה ביום שכזה ,  אבל אני שמח שאת הדבר המינימלי ,  את החוב המוסרי שהיה לנו כלפיהם וכלפי כל אזרחי מדינת ישראל הצלחנו למלא היום ".  
ליברמן בירך גם הוא על תוצאות ההצבעה ואמר כי  " זהו יום חשוב להרתעה הישראלית ולמלחמה בטרור ".  לדבריו , " עמדנו במילתנו וחוק עונש מוות למחבלים עבר בקריאה טרומית .  זו התחייבותנו הערכית והמוסרית למשפחות השכולות ,  למצות את הדין עם המחבלים המרצחים בני העוולה .  דם יהודי אינו הפקר .  ההצבעה היום בכנסת מסמלת שינוי מדיניות דרמטי .  כעת יש לנו את הזכות לתבוע מהתביעה הכללית והצבאית לדרוש הטלת עונש מוות על מחבלים ".  
שגרירות האיחוד האירופי בישראל מתחה ביקורת על הצעת החוק ,  בחשבון הטוויטר שלה נכתב : " עונש המוות אינו תואם את הכבוד האנושי .  הוא מכיל טיפול לא אנושי ומשפיל ,  אין לו השפעה מוכחת ושונה ,  והוא מאפשר לטעויות שיפוטיות להפוך בלתי הפיכות וקטלניות ".  
הדין הצבאי מאפשר כבר כיום להטיל עונש מוות על מורשע ברצח כחלק מפעילות טרור ,  אם השופטים החליטו על כך פה אחד .  החוק שיזם ח"כ אילטוב נועד להתיר לבתי המשפט הצבאיים להטיל עונש מוות על מחבלים גם ברוב רגיל בין השופטים .  סעיף נוסף שלא הוכנס בהסכם הקואליציוני אך מופיע בהצעת החוק קובע כי יוכלו גם בתי משפט אזרחיים לגזור מוות על פעילי טרור שהורשעו ברצח .
 לפני ההצבעה ,  עשה נתניהו מאמץ למנוע נפילה של הצעת החוק ,  והתקשר באופן אישי לשרים וביקש מהם להגיע להצבעה .  זאת ,  לאחר ששר האנרגיה יובל שטייניץ הביע את התנגדותו לחוק מוקדם יותר היום ,  כמו גם ח"כ אלי אלאלוף  ( כולנו )  וסגן השר איציק כהן  ( ש"ס )  .  
מוקדם יותר היום פרץ עימות בישיבת הממשלה על החוק בין ליברמן ושר האנרגיה יובל שטייניץ .  לדברי גורמים שנכחו בישיבה ,  ליברמן צעק ודפק על השולחן בעקבות התנגדות שטייניץ לחוק ,  הטיח בו ובמזכיר הממשלה צחי ברוורמן  " תפסיקו לשקר ",  ונטש את הדיון בזעם .  ראש הממשלה בנימין נתניהו יצא מהדיון בעקבותיו .
 העימות החל כשליברמן טען שהנושא הוא חלק מההסכם הקואליציוני .  שטייניץ השיב כי  " בנושא כזה ,  שיכול לפגוע במדינת ישראל ,  צריך לקיים דיון .  ולפי תקנון הממשלה ,  בלי דיון השרים לא יכולים לתמוך .  גם אם יש הסכמים קואליציוניים ,  יש מקום להשמיע דעה נוספת ". 
ליברמן טען כי הנושא  " הופיע במפורש בהסכם הקואליציוני ",  ואמר כי סוכם בוועדת שרים לחקיקה כי הנושא יוכרע בפורום ראשי הקואליציה ,  שם זה אושר .  לאחר שליברמן ונתניהו יצאו מהדיון ,  הם שוחחו על החוק .  בהתייעצות ביניהם סוכם כי החוק יעלה היום בהצבעה טרומית ובהמשך יתקיים עליו הדיון בקבינט .  
יהדות התורה קיימה ישיבת סיעה מיוחדת ,  ובסופה ביקשה לדחות את ההצבעה כדאי להתייעץ עם רבנים בשבוע הקרוב .  מוקדם יותר אמרו גורמים במפלגה כי הצעת החוק  " מעוררת קשיים מהותיים מבחינתנו ",  אך לא הסתירו את הכעס על שר הביטחון ליברמן בעקבות התנגדות מפלגתו לחוק המרכולים .  
ח"כ משה גפני  ( יהדות התורה )  מסר בשעות הצהריים כי  " הסוגיה של עונש מוות למחבלים היא כבדת משקל ,  בעלת השלכות משמעותיות ודרמטיות .  אנו נתייעץ עם גדולי התורה בסוגיה ,  וללא הכרעתם הברורה בנושא ,  לא נצביע על החוק הזה ".  בהמשך התקשר נתניהו לחברי הכנסת גפני ויעקב ליצמן ,  וביקש מהם את תמיכתם בחוק .  תשובתם הייתה כי הם לא פועלים מתוך נקמה על חוק המרכולים ,  אך אינם יכולים לתמוך בשל בעיה הלכתית .  בנוסף זימן נתניהו לשיחה את שטייניץ ,  בעקבות איומו להצביע נגד .  
במהלך נאומו לפני ההצבעה ,  אמר ליברמן על יהדות התורה כי  " יש ניסיונות לסגירת חשבונות פוליטיים בלי קשר לחוק עצמו .  גם בחוק המרכולים ,  אנחנו עומדים בכל ההתחייבויות של ההסכם הקואליציוני ".  ח"כ טיבי ניגש לספסלי סיעת ש"ס וכינה אותם  " אסקופה נדרסת של ישראל ביתנו ".  לדבריו , " הם ביישו אתכם בחוק המרכולים ואתם כעת נכנעים בעונש מוות .  מה קרה לכם ?  תתעשתו .  יהדות התורה נמנעים ואתם נראים לא טוב ".  

בתום דיון סוער :  הצעת חוק עונש מוות למחבלים עברה בקריאה טרומית
ההצעה שקודמה בידי שר הביטחון אביגדור ליברמן עברה ברוב של 52 תומכים מול 49 מתנגדים .  כעת ,  לפי סיכום ישראל ביתנו עם הקואליציה ,  המפלגה תמתין להגשת הצעה ממשלתית לאחר דיון בקבינט .  נתניהו : " מי ששחט וצחק לא ראוי לכלא "
 
