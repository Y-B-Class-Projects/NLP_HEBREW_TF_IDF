ישראל מחריפה התגובה להכרה באו"ם : " לא נעביר כספים "
 100 מיליון דולר מכספי המסים לא יועברו לרשות . " אמרנו שזה לא יעבור בשקט ",  הבהיר שר האוצר .  נתניהו : " נמשיך לבנות בכל מקום שתואם את האינטרסים האסטרטגיים שלנו "
 ראש הממשלה ,  בנימין נתניהו ,  התייחס הבוקר  ( ראשון )  להחלטתו לאשר בנייה של 3,000 יחידות דיור מעבר לקו הירוק ,  בתגובה להכרת העצרת הכללית של האו"ם בפלסטין כמדינה משקיפה .  בפתח ישיבת הממשלה אמר נתניהו : " אנחנו בונים ונמשיך לבנות בכל מקום שתואם את האינטרסים האסטרטגיים של ישראל ".  נתניהו פתח את הישיבה בציטוטים של ראש הממשלה המנוח יצחק רבין מהחלטה שקיבלה הממשלה ב-1975 להרחיב את הבנייה בהתנחלויות כתגובה להחלטת האו"ם שהשוותה בין הציונות לגזענות . " התשובה למתקפה נגד הציונות ומדינת ישראל מחייבת להגביר ולהחיש ביצוע תוכנית התיישבות לרבות עלייה לאתרי ההתיישבות שעליהם יוחלט בלי להמתין להקמת מבני קבע בתחומי כל האזורים שהממשלה החליטה על התיישבות בהם ",  ציטט נתניהו את רבין .  
לגבי החלטת האו"ם ציין נתניהו כי  " לא תקום מדינה פלסטינית מבלי להכיר בישראל כמדינת העם היהודי ומבלי הצהרה על סוף הסכסוך וקץ התביעות ".  ראש הממשלה התייחס לסידורי הביטחון ואמר כי לא יתן ל"יהודה ושומרון להפוך לבסיס טרור שממנו נורים טילים לעבר ערי ישראל ".  בהמשך דבריו הודה נתניהו לנשיא ארה"ב ,  ברק אובמה וליתר ראשי המדינות שהתייצבו לצד ישראל באו"ם ,  ואמר כי  " ההיסטוריה תשפוט אותם לכף זכות ".  נתניהו התייחס לסקירה שתשמע היום הממשלה בנוגע להסתה ברשות הפלסטינית ,  ואמר כי נאומו של אבו מאזן בעצרת האו"ם  " היה נאום הסתה חריף תוך שימוש בשקרים ועיוותים היסטוריים .  על הטרור והרקטות הוא לא אמר מילה אחת ". 
בנוסף ,  החליטו ראש הממשלה ושר האוצר ,  יובל שטייניץ כי ישראל לא תעביר 100 מיליון דולר מכספי המסים שישראל גובה לתשלום משכורות עובדי הרשות הפלסטינית בחודש נובמבר ,  בעקבות ההכרה באו"ם .  לפי ההחלטה ,  הכספים האלה ישמשו לקיזוז חובותיה של הרשות הפלסטינית לחברת החשמל ,  העומדים על סך למעלה מ-700 מיליון שקלים .
" ההתגרות היא התגרות פלסטינית - בניסיון לקדם מדינה בלי הכרה בישראל ,  פירוז או סידורי ביטחון ",  אמר שטייניץ בפתח ישיבת הממשלה . " אמרנו שזה לא יעבור בשקט .  אני לא מתכוון להעביר את הכספים החודש .  אשתמש בהם לקיזוז חובות ".  בהתייחסו לביקורת הבינלאומית על החלטת ישראל לקדם הליכי בנייה של אלפי יחידות דיור בהתנחלויות ,  לרבות באזור E1 בין מעלה אדומים לירושלים ,  אמר שטייניץ כי  " הגיע הזמן לחבר את מעלה אדומים לירושלים .  זה היה צריך לקרות מזמן .  הבהרנו לאמריקנים שאם הפלסטינים יילכו לאו"ם תהיה תגובה ".  
במהלך הישיבה דחו שרי הממשלה בהצבעה פה אחד את החלטת העצרת הכללית של האו"ם . " לעם היהודי זכות טבעית ,  היסטורית וחוקית למולדתו ולבירתה הנצחית ,  ירושלים ;  למדינת ישראל ,  כמדינת העם היהודי ,  יש זכות ותביעה לאזורים שמעמדם שנוי במחלוקת בארץ ישראל ",  נכתב בהצעת ההחלטה ,  הקובעת כי ממשלת ישראל דוחה את החלטה מספר 191 של העצרת הכללית של האו"ם .  כמו כן ,  ההחלטה מדגישה כי  " אין בהחלטה האמורה כדי לשנות את האזורים השנויים במחלוקת ,  אין בה כדי להקנות כל זכות ,  ואין בה כדי לגרוע מזכויות כלשהן של מדינת ישראל והעם היהודי בארץ ישראל ".  כמו כן ,  החלטת האו"ם  " לא תהווה בסיס למשא ומתן עתידי ,  ואין בה כדי לקדם פתרון בדרכי שלום ". 
שר החינוך ,  גדעון סער ,  התייחס גם להחלטה לבנות ב-E1 ואמר כי  " מאז מלחמת ששת הימים ,  כל הממשלות בנו בירושלים וביהודה ושומרון .  בעניין זה קיימת מחלוקת ביננו לבין ידידים בקהילייה הבינלאומית .  נמשיך לבנות ".  סער תקף את ראש הממשלה לשעבר ,  אהוד אולמרט ,  ויו"ר  " התנועה ",  ציפי לבני ,  על הביקורת שהשמיעו נגד ישראל ואמר כי  " זוהי התנהגות שערורייתית וחסרת אחריות .  זה מראה למה הם צריכים להישאר מחוץ לחיים הפוליטיים ". 
שר האנרגיה והמים ,  עוזי לנדאו ,  הגיב גם כן להחלטה על קידום הליכי בנייה ביהודה ושומרון ואמר כי  " אף אחד לא אומר לצרפתים או לאנגלים אם לבנות בבירות שלהם .  כך גם צריך להיות בירושלים .  לצערי המשמעות היא שהפלסטינים מפרים את כל ההסכמים וזה יקשה על כל משא ומתן עתידי .  אני הייתי מצפה שיבנו יותר ואני רוצה להאמין שאלה לא הצעדים האחרונים ".  

ישראל מחריפה התגובה להכרה באו"ם : " לא נעביר כספים "
 100 מיליון דולר מכספי המסים לא יועברו לרשות . " אמרנו שזה לא יעבור בשקט ",  הבהיר שר האוצר .  נתניהו : " נמשיך לבנות בכל מקום שתואם את האינטרסים האסטרטגיים שלנו "
 
