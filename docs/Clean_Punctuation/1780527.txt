גרעין רק ב-2015 ? 
אירוע היסטורי ,  אולי חסר תקדים ,  התרחש אצלנו באחרונה ,  אירוע אשר משום מה לא הוענקה לו תשומת הלב הראויה :  מישהו זוכר מתי בפעם האחרונה חלק ראש ממשלה על הערכותיו של ראש המוסד ,  ועשה זאת בפומבי ,  לעיני העולם ממש ?  את התקדים הזה יצר נתניהו .  כזכור ,  ראש המוסד היוצא ,  מאיר דגן ,  אמר עם סיום כהונתו כי לפני שנת 2015 לא תהיה לאיראן היכולת לייצר נשק גרעיני .  ואילו ראש הממשלה ,  במפגש עם כתבי חוץ בירושלים ,  ביקש למזער ,  אולי אף לסתור ,  את אמירתו הנחרצת של דגן בהגדירו אותה כהערכה מודיעינית בלבד .  
ועל הערכות ,  כידוע ,  אפשר לחלוק ולהמציא נגדן הערכות סותרות .  אלא שכל תדמיתו של דגן ,  ראש המוסד לשעבר ,  אומרת נחרצות ,  אולי על שום שעליו נאמר כי הישגו החשוב ביותר היה החייאת הפן המבצעי של המוסד .  
למעשה ,  דגן יצא נגד הבולטת בעמדותיו המדיניות של נתניהו בנוגע למדיניותה הגרעינית של איראן .  כי בעוד הנשיא אובמה מאמין גדול במשטר הסנקציות על איראן ,  בלא  " להסיר מן השולחן "  את האופציה הצבאית ,  משמיע ראש המוסד מעין  " צפירת הרגעה ",  וזאת בניגוד גמור ל"צפירת האזעקה "  הבוקעת מפי נתניהו ,  בפומבי ובחשאי ,  במפגשיו עם מדינאים זרים .  האיום האיראני ,  גורס נתניהו ,  לא נהיה פתאום מסוכן פחות ,  אבל את משטר הסנקציות יש לעבות באופציה צבאית ,  ישימה .  וזוהי נקודת המחלוקת שיש לנתניהו ,  ואף לשר הביטחון ברק ,  עם הרמטכ"ל היוצא ועם ראש המוסד שפרש .  
והמחלוקת הזאת יוצאת לאוויר העולם כשכל הצמרת הביטחונית של ישראל מתחלפת .  
דגן עצמו ,  מיד לאחר פרסום עמדתו כי רק בעוד כארבע שנים תהיה איראן בעלת יכולת גרעינית ,  הגיב בשיחות אישיות בנימה של התנצלות .  יש אומרים כי הגיב בנימה ,  שלפיה דבריו לא היו צריכים לצאת  " החוצה ",  כפי שאכן יצאו וברעש גדול .  
בכל מקרה ,  אמירתו לא ירדה מעל סדר היום הבינלאומי .  ראוי לציין כי לא כל השרים הבכירים שוללים את ערכן של הסנקציות ,  והם אינם ממהרים להיחפז אל נקיטת עמדה שמשמעותה פעולה צבאית נגד איראן ,  ועכשיו .  
בישראל קיימת אסכולה הגורסת כי הסנקציות נגד איראן עובדות .  איראן מתקשה לקבל אשראי מבנקים חשובים באירופה .  והלוא שר ההגנה האמריקני גייטס ,  בכבודו ובעצמו ,  מצדד ב"סנקציות תחילה ",  בניגוד לעמדתו של נתניהו ,  המדגיש יותר את הצורך החיוני באיום צבאי לצד הקשחת הסנקציות .  
אם כן ,  כך גורסים עתה גורמים בינלאומיים ,  אם דגן סבור כי יש זמן עד 2015 - מדוע להיחפז ולאיים כאשר המאיים עצמו לא יהיה ערוך לייצר את הנשק הגרעיני אלא בעוד ארבע שנים ?  
אך לא רק בגלל אמירתו זו ,  בעת סיום כהונתו ,  ייזכר דגן .  איש לא יוכל לטשטש את הצלחתו ,  המוגדרת  " פנומנלית ",  בתחום המבצעי .  זוהי הצלחה מסחררת ,  אומר מי שמודע לכהונת דגן  ( ומי שאינו עושה ,  גם אינו כושל לפעמים )  .  
לכן גם כאשר הערכתו של ראש הממשלה בנימין נתניהו חולקת על ההערכה של ראש המוסד היוצא דגן ,  במימד האישי אפשר להשוות את דברי נתניהו ,  שנאמרו כדי לסתור את עמדת דגן ,  לסטירות הקלות שסוטר לפעמים הרב עובדיה על לחיי חביביו - יש בהן מעט גערה ,  והרבה חיבה .
 
גרעין רק ב-2015 ? 
nan
