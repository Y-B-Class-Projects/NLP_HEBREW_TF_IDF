על רקע המחאה :  נתניהו מעביר סמכויות מהאוצר למשרדו
בלשכת ראש הממשלה זועמים נגד חוסר האונים שמשדר משרד האוצר נוכח גל המחאות במשק .  שר האוצר יובל שטייניץ לא כינס ולו פעם אחת את המועצה המייעצת לו
התסיסה הציבורית הגוברת ,  העלייה המואצת במספר המשתתפים בהפגנות האוהלים והאמהות וההזדהות הציבורית עם שביתת הרופאים ,  הביאו לתחושה כללית של אובדן שליטה במשרד ראש הממשלה ובמשרד האוצר - ובעיקר תסכול וחוסר אונים בשל היעדר כל תוכניות מגירה להתמודדות עם הסערה הציבורית הגוברת .  
הזעם בלשכת ראש הממשלה גבר לקראת סוף השבוע ,  נוכח חוסר האונים שמשדר האוצר .  התחושה היא כי משרד האוצר מעדיף לשבת לנקוט בשיטת ה"שב ואל תעשה ",  מתוך הערכה שהסערה תסתיים קרוב .  
למרבה הפלא ,  מאז החל משבר הקוטג' לא כינס שר האוצר ולו גם פעם אחת את המועצה המייעצת שלו ,  כדי לשמוע מחבריה - אנשי אקדמיה ואנשי ועסקים - כיצד נחלצים מהמצור .  
ראש המועצה ,  ד"ר אבי שמחון ,  הפתיע ביום שישי בראיון לערוץ 1 ואמר כי המספר 60 מיליארד שקל ,  בו נקב האוצר ביום חמישי כעלות דרישות המפגינים , " מצוץ מהאצבע .  בואו נרד מהמספר הזה .  כשהדרישות הן אינסוף ,  המספרים יכולים להגיע לאינסוף ".  ראש הממשלה ,  בנימין נתניהו ,  מתכוון להסיט כבר בשבוע הקרוב יותר סמכויות ניהול וביצוע מהאוצר למשרדו ,  למנכ"ל משרד ראש הממשלה אייל גבאי ,  ולראש המועצה הלאומית לכלכלה ולחברה במשרד ראש הממשלה ,  יוג'ין קנדל .  
שר האוצר ובכירי האוצר התחילו להפנים בשבוע שעבר כי בסופו של יום הם יהיו אלו שיצטרכו לספק את התשובות לתסיסה הציבורית הגוברת של מעמד הביניים המקופח בישראל ,  ואת השתלטות התסיסה על סדר היום של המדינה .  
באוצר מתחזקת הערכה כי לא מן הנמנע שהשר יובל שטייניץ יצטרך לשלם בראשו על חוסר האונים שמגלה משרדו בימים האחרונים .  בשיחות באוצר התחזקה התחושה כי האוצר יצטרך להכין תקציב חדש ל-2012 כבר בשבועות הקרובים ,  כחלק מתשובת נתניהו למפגינים ולמוחים - תוך מתן תקציבים גדולים יותר לכל הנושאים החברתיים ,  בתחומי החינוך ,  הרווחה ,  הבריאות והשיכון .  
מדובר בשינוי סדרי העדיפויות ,  ולא בשינויים קוסמטיים כפי שנעשו בתקציב הדו-שנתי ל-2011 ו-2012 .  נתניהו הבין רק באמצע השבוע שעבר את חומרת המצב ,  וביטל עקב כך נסיעה שנקבעה מזמן לפולין ,  בתוך יום אחד .  ראש הממשלה גם שינה את לוח הזמנים שלו ,  לטובת הטיפול בתסיסה החברתית .  הדרישה שלו מראשי האוצר להציע פתרונות  " מחוץ לקופסה ",  נכשלה .  
היעדרו של שר אוצר מנהיג הפך לשיחת היום במשרדי ראש הממשלה ובאוצר .  ראש הממשלה התאכזב לראות כי התוכנית שהציג בשבוע שעבר בנושא פתרון מצוקת הדיור נדחתה על ידי המפגינים ,  הציבור והתקשורת .  הוא סבור כי קיים מרכיב פוליטי לא מבוטל במחאה .  כל ניסיונותיו לבלום את המחאה באמצעות אנשי ליכוד וימין שנשלחו לשטח - נכשלו .  
לקראת סוף השבוע החליט נתניהו לרכז מאמץ ולהיות מעורב מאוד בפתרון התסיסה החברתית .  הטקטיקה שלו היא לפתור ככל האפשר את הסכסוכים הקלים יותר ,  כדי שניתן יהיה להתרכז בסכסוך המרכזי - האוהלים והאמהות .  מסיבה זו הורה נתניהו למנכ"ל משרדו גבאי לפתור את משבר הקוטג' עוד בסוף השבוע שעבר .  
מחר ישתתף ראש הממשלה בישיבה שלא מן המניין של הוועדה הבין-משרדית לנושא הריכוזיות .  בראש הוועדה עומדים גבאי ומנכ"ל האוצר שני .  קרוב לוודאי שההצהרות שנתניהו ישחרר במפגש זה ידגישו כי הוא לא חבר של הטייקונים ,  אלא להיפך .
 נתניהו החליט להתערב במשבר הרופאים בתחילת השבוע ,  במטרה לפתור אותו ,  גם במחיר ויתורים נוספים לרופאים ,  כדי לצמצם את גזרת ההתקפה החברתית על הממשלה .  נתניהו מתכוון להוביל ,  בסיוע גבאי וקנדל ,  תוכנית חדשה ,  שתיגע בחלק מנקודות הליבה של ההפגנות - בעיקר מחאת האמהות ,  שנראית בעיניו צודקת ,  גם אם מדובר בעלות תקציבית לא מבוטלת ,  וגם אם האוצר יתנגד ,  כפי שהתנגד לחלק מהפתרונות שנתניהו הציע בשבוע שעבר למצוקת הדיור .  
לדעת נתניהו ,  בנושאים בתחומים רבים שעליהם מתלוננים אנשי האוהלים והאמהות ,  קיים כשל שוק בשל היעדר תחרות - וייתכן שיהיה צורך בהתערבות של הממשלה או הרגולטורים כדי להתגבר על הבעיות ,  וכדי להביא לירידת מחירים .
 באוצר יודעים כי חלק מרכזי בטענות של שובתי האוהלים ,  האמהות ,  הרופאים מוצדק ,  וכי בסופו של יום ,  תצטרך הממשלה להיענות לדרישות הציבור הרחב .  עם זאת ,  באוצר חוזרים וטוענים כי בסדרי העדיפויות של הממשלה אין מקורות כספיים לדרישות המפגינים .  
באוצר לא יודעים עד היום לתקצב את עלות התוכנית שהציגו השרים נתניהו ,  אטיאס ושטייניץ בשבוע שעבר בנושא השיכון .  גם הצגת  " מסמך ה-60 מיליארד שקל ",  שהתיימר לאמוד את עלות דרישות המפגינים ,  ביום חמישי האחרון ,  היתה חובבנית :  ליד סעיפים רבים נכתב  " מיליארדי שקלים ",  מבלי לציין בכמה מיליארדים מדובר .  
הצורך בהרחבת תקציבי החינוך ,  הבריאות ,  הרווחה והשיכון בתקציב 2012-2011 בהיקף של מיליארדי שקלים ומבלי לפרוץ את מסגרת התקציב ,  מחייב את האוצר ,  ובראש ובראשונה את אגף התקציבים בעבודת מטה יסודית .  אלא שהאגף נמצא עתה בתקופה של חילופי גברי ,  כאשר ראש האגף ,  אודי ניסן ,  ואחד מסגניו ,  רותם פלג ,  פורשים - ובמקומו של ניסן מתמנה גל הרשקוביץ האלמוני וחסר הניסיון .  לא ידוע בינתיים מי יתמנה במקום פלג .  ביצוע מהפך תקציבי-חברתי בתקציב המדינה לשנה הבאה מחייב שינוי דיסקט במשרד ראש הממשלה ובאוצר ,  וספק אם הצוות המוביל באוצר מסוגל לבצע שינוי כזה כזה לאחר שנים של הליכה בכיוון ההפוך .  
שינוי כזה יחייב נסיגה מהתקציב הדו-שנתי של ישראל ל-2011 ו-2012 .  מהלך כזה לא יזכה לרוח גבית בלשכת שר האוצר ,  שכן שטייניץ רואה בתקציב הדו-שנתי את גולת הכותרת של הישגיו .  הגדלת התקציבים החברתיים תחייב מקורות כספיים .
 ההערכה כי הגדלת התקציב תוכל לצאת לפועל רק אם ראש הממשלה יצליח לשכנע את שר הביטחון לקיצוץ בתקציב משרד הביטחון .  אלא שבינתיים ,  המגמה הפוכה .  שר הביטחון אהוד ברק לוחץ לתוספת תקציב של 7-5 מיליארד שקל ,  בטענה שהכספים הובטחו לו על ידי ראש הממשלה .  באחרונה ,  כאשר בכירים באוצר ביקשו לראות נתונים ממשרד הביטחון ,  בקשתם הושבה ריקם .  בכיר באוצר אמר ל-TheMarker כי משרדו עומד בינתיים בפרץ של דרישות משרד הביטחון .
 ברשות המסים ההערכה היא כי ב-2011 תעמוד המדינה ביעד גביית המסים הגבוה שנקבע לשנה זו ,  213.5 מיליארד שקל - אך לא מעבר לכך ,  כפי שסברו ברשות ובאוצר .  ברשות מעריכים כי האוצר יצטרך לסגת מכוונתו להעלות את הבלו על הדלק ב-20 אגורות לליטר בתחילת השנה .  נסיגה זו תקטין את הכנסות המדינה מבלו ב-1.5 מיליארד שקל .  ועדת הכספים של הכנסת הקפיאה ,  לפני מספר חודשים ,  את תוכנית נתניהו-שטייניץ להוריד ב-2012 את מס ההכנסה השולי מ-45% ל-44% ואת מס החברות מ-24% ל-23% .  
עם זאת ,  ברשות המסים מעריכים כי התסיסה החברתית תביא לדרישות וללחצים להורדת המע"מ ,  לפחות מ-16.5% ל-16% - ולדרישות להקלת נטל המס הישיר על שכבות הביניים .  
הקלות אלו עלולות לפגוע בהכנסות המדינה ממסים .  יעד גביית המסים ל-2012 גבוה במיוחד - 232.3 מיליארד שקל .  זאת מכיוון שבאוצר בנו על צמיחה ותעסוקה גבוהה ב-2011 .  
בעשר השנים גביית המסים היתה גדולה מהצפוי ,  בשל העלאת נטל המס .  לפי הדוקטרינה של נגיד בנק ישראל ,  סטנלי פישר ,  שהתקבלה על ידי צמרת האוצר ,  העודפים בגביית המסים לא הוחזרו אף פעם לציבור ,  אלא הועברו להורדת נטל חובות המדינה .  כך למשל ב-2010 היו למדינה עודפי גביית מסים מעבר לתכנון המוקדם של יותר מ-13 מיליארד שקל .  
במקום להחזיר חלק מעודפים אלו לציבור - למשל על ידי הורדת המע"מ ,  כפי שהובטח כמה פעמים על ידי שר האוצר או על ידי הורדת מס הקנייה הגבוה במיוחד בישראל על רכב חדש ,  או הבלו על דלק - הגדיל האוצר במהלך השנה עוד יותר את המס על סיגריות ,  עמד מאחורי העלאה חסרת התקדים של מחירי המים ,  ותיכנן וביצע העלאה של מחירי ליטר דלק ב-20 אגורות ב-1 בינואר - לחץ ציבורי הביא לביטול העלאה זו .
 
על רקע המחאה :  נתניהו מעביר סמכויות מהאוצר למשרדו
בלשכת ראש הממשלה זועמים נגד חוסר האונים שמשדר משרד האוצר נוכח גל המחאות במשק .  שר האוצר יובל שטייניץ לא כינס ולו פעם אחת את המועצה המייעצת לו

