פיהק כל הדרך אל הפרגוד :  כישלונו של גנץ בבחירת מבקר המדינה
במקום להסתער על גיוס הקולות בעד מועמדה לתפקיד ,  סיפקה האופוזיציה מופע חימום לבחירות שמבשר את כישלונו של גנץ במשימתו המהותית והסמלית כאחד .  בהיעדר מרץ או להט שיעמדו מולו ,  נתניהו לא התכוון למנות את מי שמבקר ,  אלא את מי שהמלצותיו תיזרקנה לסל המחזור
הפסדו של גיורא רום בהתמודדות על תפקיד מבקר המדינה אינו כישלונו האישי .  הוא הגיע מהבית ,  פרי-לנסר ,  ועלה לגמר כשמועמדים אחרים בכוח נשרו או המתינו באנינות לתמיכה רחבה ,  כתנאי לכניסה למשחק .  הכישלון הוא של כל מי שלא רצה בבנימין נתניהו כראש הממשלה ,  מבני גנץ ועד לאביגדור ליברמן .
 נתניהו ,  שלא הצליח לכונן קואליציה חזקה ,  רשאי להתנחם בהישג משני אך משמעותי :  הוא הציב מולו אופוזיציה חלשה ,  הלומת קרב ,  מפוררת ,  המסרבת להתאחד נגדו ולו להצבעה חשאית אחת .  אם מתוך 55 הח"כים באופוזיציה הצביעו לכל היותר 48 בעד מועמדם ,  משהו רקוב אצלם .  אם מתוך 65 הח"כים בקואליציה הצביעו 67 בעד המועמד של נתניהו ,  זה לא רק הפחד של אנשי הליכוד ,  שמא הפרגוד אינו אטום לחלוטין - והרי בקלפיות ערביות הותר לליכוד להציב מצלמות .  למה ,  אם כך ,  לא בכנסת ? 
לקריאה נוספת:לא יירתע - אבל גם לא ינשוך :  מיהו מבקר המדינה החדש ?  

במקום להסתער על משימת גיוס הקולות בעד רום כמשימת חירום ,  מהותית וסמלית גם יחד ,  פיהק גנץ כל הדרך לפרגוד .  כך הוא חשב להרכיב ממשלה ,  אילו הטיל עליו הנשיא את האחריות ?  אם זאת כמות המרץ ,  הלהט והתחכום שהוא מתכוון להביא למערכת הבחירות ,  כדאי שייסוג כבר עכשיו לקו שני ,  מאחורי גבי אשכנזי ,  ואם התוצאה תהיה התפרקות כחול-לבן לרסיסים ,  מוטב עכשיו .  בקצב הנוכחי ,  המצביעים לא יישארו בהמוניהם במפלגה תבוסנית ,  שאחד מראשיה נאבק על האגו הילדותי שלו ואחר מושך ימינה באופן המבטיח ש-35 הח"כים של אפריל יהיו חד-פעמיים כמו ה-19 של  " יש עתיד "  בבתוליה .
 העריקים האלמוניים מהאופוזיציה ,  בין אם הצביעו בעד מתניהו אנגלמן ובין אם ערבו לבחירתו בהימנעות ,  מסתירים מן הסתם ,  לא פחות מאנשי הקואליציה ,  סודות אפלים שאינם מעוניינים בחשיפתם .  אין להם שליטה ישירה בגורמי החקירה של המשטרה ושל רשויות האוצר ,  המסייטים את לילותיהם בחרדת נקישה תקיפה על הדלת עם שחר .  כשהתגלגלה לידם אפשרות לעזור לנתניהו בסירוס גורם פולשני נוסף ,  מבקר המדינה ,  עטו על הסכין בחדווה .  רום ,  מסתבר ,  היה מרשים מדי ,  מסוכן מדי ,  לטעמם .  כל מה שהיה אמור לפעול לטובתו בעולם הנקי ,  בחוץ ,  פעל לרעתו באפלולית הכנסת .  
למבקר המדינה אין שיניים .  יש לו לכל היותר ציפורניים - הוא שורט ולא נושך .  אבל מאחורי השיניים שאין לו יש לו פה .  כאשר זה פה נכבד ,  למשל של שופטי העליון בדימוס מרים בן-פורת ואליעזר גולדברג ,  מילותיהם נשמעות .  כאשר זהו פיו של שופט מחוזי מירושלים - ושופטי ירושלים ידועים בהטיית חסד לגבירים ,  יותר משופטי תל אביב - מתרגשים ממנו פחות .  
באמצע ,  בין גולדברג ליוסי שפירא ,  היה נשיא המחוזי בחיפה מיכה לינדנשטראוס ,  קצת מזה וקצת מזה .  אנגלמן בא מראש להוריד את הרף עד הסף .  אצלו ,  ציפורני החתול גזוזות מראש .  אם רק יינתן לו ,  מלמטה ,  מתוך משרדו ,  יהיה מבקר כמו ב"דן ",  בודק אם התגנב לאוטובוס נוסע סמוי ללא רב-קו בתוקף .  העקומה היורדת של שומר הסף הביקורתי ,  מגולדברג ללינדנשטראוס לשפירא לאנגלמן ,  מוכיחה שהולך ופוחת הדורמן .  

כשנתניהו ממיין בכירים במערכות האכיפה והביקורת ,  הוא עושה זאת על דרך השלילה .  צריך יועץ משפטי לממשלה ?  יעלה ויבוא סנגור פרטי ,  או מזכיר הממשלה .  נחוץ מפכ"ל ?  רק לא שוטר ,  ובוודאי לא חוקר עיקש ,  נחוץ איש צבא או שב"כ שיודיע שמאבק בשחיתות אינו בראש סדר הקדימות שלו .  הגיע זמן מבקר ?  רק לא מי שמתכוון לבקר ,  ובמיוחד לא משפטן מנוסה ומוערך ,  שהפניית נושאים שגילה לטיפולו הפלילי של היועץ המשפטי לממשלה ,  לפי סעיף 14ג' לחוק המבקר ,  לא תתקבל כחוות-דעת מקצועית מחייבת ,  כי הרי מה לו ולעמדה משפטית ,  שלכל היותר אימץ לאחר שמיעת היועצים במשרדו .
 אם אנגלמן יתפנה לקרוא מאמרים בכתב-העת הפנימי  " עיונים בביקורת המדינה ",  שמא לא הקדיש לכך את עתותיו כשחתר לתפקיד ,  ימצא ששתי המשימות העילאיות של המבקר אינן הגברת היעילות של הגופים המבוקרים והצבעה על תקלות בתפקודם למען תתוקנה .  זה מובן מאליו .  המשימות ,  ב-30 השנים האחרונות ,  וכותב על כך גם אהרן ברק ,  הן הגנה פעילה על טוהר המידות ו"נציבות זכויות האדם ".  המבקר הראוי מגונן על המיעוט ולא על הרוב ,  על חושפי השחיתות ולא על המושחתים .  
במתכונת הגולדברגית ,  היה למבקר המדינה כוח אף שהמלצותיו ,  כדרך המלצות ,  לא חייבו .  במתכונת האנגלמנית ההמלצות הרפות תיזרקנה לסל המחזור .  הגייסות היחידים של ביקורת המדינה הם אמון הציבור וחשש המבוקרים מדעת הקהל .  בעידן עמידתו של חשוד בשוחד ובשני תיקים פליליים נוספים בראשות הממשלה ,  וכאשר מולו אופוזיציה מתפנקת - אין תוקף להמלצות .  המשטרה כבר המליצה ,  והפרקליטות - ימליץ גם המבקר .  אילו נתניהו ראש הממשלה במלחמות יום הכיפורים או לבנון ,  המלצות ועדות החקירה של נשיאי העליון שמעון אגרנט ויצחק כהאן היו הופעות למטוסי נייר בדמות המיראז' של גיורא רום ,  במעופם אל מחוץ לחלון .
 זאת עדיין לא החזרה הכללית לבחירות ,  רק הרצה של מופע חימום ,  אבל דעת הביקורת :  מבשר רעות .  ציון של סכין אחד מתוך חמישה ,  לאנגלמן ולגנץ .  

פיהק כל הדרך אל הפרגוד :  כישלונו של גנץ בבחירת מבקר המדינה
במקום להסתער על גיוס הקולות בעד מועמדה לתפקיד ,  סיפקה האופוזיציה מופע חימום לבחירות שמבשר את כישלונו של גנץ במשימתו המהותית והסמלית כאחד .  בהיעדר מרץ או להט שיעמדו מולו ,  נתניהו לא התכוון למנות את מי שמבקר ,  אלא את מי שהמלצותיו תיזרקנה לסל המחזור

