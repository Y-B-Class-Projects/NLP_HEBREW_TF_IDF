גם פופוליזם של תקופת בחירות לא ידרדר אותנו להסלמה
אם הפוליטיקאים לא היו מתמרקים למערכה הפוליטית במרץ ,  זו שבאמת חשובה להם ,  הרקטה באשכול לא הייתה זוכה להתייחסות .  ואולם ,  כשנתניהו יודע שמלחמה בעזה תחליש אותו וחמאס קורא להימנע מירי לישראל ,  החשש מהסלמה מנותק מהשטח
ניתן רק לנחש מה היה קורה אילו הרקטה האחרונה ,  שנורתה בשישי מרצועת עזה לכיוון הנגב ,  לא הייתה משוגרת בתקופת בחירות .  רמז ?  כלום .  הרקטה הבודדה נורתה לשטח פתוח ולא נפגעו ממנה בני אדם .  בימים רגילים ,  מן הסתם היינו שומעים קצה של דיווחון בתחנות הרדיו ואתרי האינטרנט על האירוע .  אולם בתקופת בחירות ,  כל ירי שכזה גורר בעקבותיו שורה של איומים והכרזות לוחמניות נוסח  " תתפסו אותנו ",  הכרזות שלכלי התקשורת קשה להתעלם מהן .  
לדרג הביטחוני בישראל ברור בשלב זה שחמאס אינו מעוניין בהסלמה .  הארגון עדיין מלקק את פצעי המלחמה האחרונה ואינו ערוך למלחמה מול ישראל .  על אף ההצהרות הדרמטיות שנשמעו מכיוון הפוליטיקאים הישראלים - אפשר להירגע ,  גם בישראל אף אחד לא חושק כעת במלחמה נוספת מול עזה ,  בוודאי לא ראש הממשלה בנימין נתניהו ,  שהבין מזמן שמלחמות זה רע לעסקים  ( פוליטיים )  .  
נכון ,  חמאס שיגר לא מעט רקטות בזמן האחרון לכיוון הים ,  כחלק מהניסויים שלו ובמסגרת חילופי המסרים בינו לבין ישראל ;  ונכון ,  חמאס אפילו ניסה לשקם חלק מהמנהרות ההתקפיות שלו ,  אם כי ללא הצלחה יתרה עד כה .  אלא שעל אף הדיווחים בכלי התקשורת בנוגע לרצועת עזה ,  למערכת הביטחון הישראלית אין כרגע ידיעה ברורה ,  כלומר אינדיקציה פוזיטיבית ,  שאכן מלט שהועבר לעזה משמש כיום את חמאס לבניית מנהרות .  ההערכה הכללית בישראל היא שלנוכח התפתחותו של שוק מלט שחור ברצועה ,  תיתכן גם זליגה בקנה מידה מצומצם לעת עתה ,  של מלט לידי חמאס .  ושוב ,  עדיין אין הוכחה לכך שאכן הדבר קרה .  
חמאס ,  מצדו ,  עושה לא מעט כדי להבהיר שפניו אינם להסלמה ואף עצר את יורי הרקטה .  יתרה מזאת ,  מוסא אבו מרזוק ,  אחד מראשי הארגון ,  אמר זאת בצורה המפורשת ביותר שיכולה להיות .  חמאס גם טרח ב-48 השעות האחרונות והזהיר את שלל הפלגים הפלסטינים בעזה שלא לנסות שוב לירות לעבר ישראל .  צה"ל מצדו תקף מטרה אחת בודדת ,  של מפעל בטון הנמצא בתוך מחנה אימונים מפורסם של חמאס ,  חיטין ,  שהופצץ כבר יותר מפעם אחת .  עדיין לא ברור אם המפעל הזה קיבל את המלט מהשוק השחור הסוחר בתוצרת הישראלית או שמא ממקור אחר .  
מה הסיבה ,  אם כן ,  לירי האחרון לעבר ישראל ?  ייתכן שהיא פשוטה יותר ממה שנהוג לחשוב .  ייתכן שהפעם לא היה כאן  " מסר "  של חמאס ,  אלא ארגון סורר שנהנה לעשות חיים קשים לישראל ולשליטי עזה .  ועדיין ,  על אף ההסבר הפשטני הזה ,  צריך לומר ,  השיקום האיטי של הרצועה ,  לצדו של האופק המדיני השחור ,  עלול להוביל את שני הצדדים לעימות נוסף תוך כמה חודשים בלבד .  חומרי הבנייה אמנם עוברים לעזה אט אט ,  אך הבעיה כעת היא בהימנעותן של מדינות תורמות רבות מלהעביר את המיליארדים שהתחייבו לתת לרצועת עזה ,  כדי לשקמה .  ובהיעדר כסף שיועבר לבעלי הבתים שניזוקו ,  אין מי שיוכל לקנות את החומרים הללו מידי הרשות .  

גם פופוליזם של תקופת בחירות לא ידרדר אותנו להסלמה
אם הפוליטיקאים לא היו מתמרקים למערכה הפוליטית במרץ ,  זו שבאמת חשובה להם ,  הרקטה באשכול לא הייתה זוכה להתייחסות .  ואולם ,  כשנתניהו יודע שמלחמה בעזה תחליש אותו וחמאס קורא להימנע מירי לישראל ,  החשש מהסלמה מנותק מהשטח

