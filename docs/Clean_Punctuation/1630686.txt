נתניהו אישר :  תוקם גדר גבול עם מצרים
לאחר דיון בתופעת המסתננים לישראל ,  אישרו ראש הממשלה ושרים נוספים את התוכנית להקמת גדר בין ישראל למצרים .  למעלה ממיליארד שקלים יוקצו לטובת התוכנית
מעל מיליארד שקלים יושקעו בשני קטעי גדר גבול עם מצרים למניעת חדירת מסתננים לישראל ,  כך הוחלט אמש  ( ראשון )  בדיון שנערך בלשכת ראש הממשלה .  בניית הגדר תימשך מספר שנים מלבד ראש הממשלה השתתפו בדיון שר הביטחון אהוד ברק ,  שר האוצר יובל שטייניץ ,  השר לביטחון פנים יצחק אהרונוביץ' ,  השר לעניינים אסטרטגיים משה יעלון ,  שר הפנים אלי ישי ,  סגן שר האוצר יצחק כהן ,  סגן הרמטכ"ל האלוף בני גנץ והמשנה ליועץ המשפטי לממשלה .  
תוכנית הגדר שאושרה מבוססת על ההצעה של השר לביטחון פנים יצחק אהרונוביץ' להקמת גדר  " טיפשה ",  שתתוגבר בסריקת מערכות לאיתור בני אדם .  קטעי הגדר יתפרסו מרפיח עד אילת .  בנוסף ,  השרים הסכימו לחוקק הצעת חוק להחמרת הענישה על מבריחי מסתננים לשנתיים עד חמש שנות מאסר .
 על פי הפתרון המוצע על ידי מערכת הביטחון ,  בשלב הראשון יוקמו גדרות בגזרה שמדרום לרצועת עזה ובגזרה שמצפון לאילת .  במקביל ייפרסו לאורך קו הגבול כולו אמצעים טכנולוגיים שיאפשרו איתור מסתננים ומפגעים מבעוד מועד .  נתניהו אימץ את הצעת מערכת הביטחון ,  והורה על סיכום המקורות התקציביים לבנייתה תוך כשבועיים .  השלמת הקמת המכשול הקרקעי תארך כשנתיים .
 לדברי נתניהו , " קיבלתי את ההחלטה לסגור את גבולה הדרומי של ישראל למסתננים ולמחבלים אחרי דיונים ממושכים עם משרדי הממשלה והגורמים המקצועיים .  מדובר בהחלטה אסטרטגית כדי להבטיח את אופיה היהודי והדמוקרטי של מדינת ישראל .  ישראל תישאר פתוחה לפליטי חרב ,  אבל לא נוכל לתת לעשרות אלפי עובדים בלתי חוקיים לחדור לישראל דרך הגבול הדרומי ולהציף את המדינה שלנו בשוהים בלתי חוקיים ". 
מנכ"ל אמנסטי אינטרנשיונל סניף ישראל ,  איתי אפשטיין ,  אמר בתגובה להחלטה כי על ישראל להסדיר תהליך ומדיניות ברורים של הענקת מקלט לנמלטים מרדיפה ומלחמות .  לדבריו , " אמנסטי אינטרנשיונל מכיר בזכותה של מדינת ישראל להסדיר את גבולותיה הדרומיים ,  אך עליה להקפיד למלא אחר הוראות החוק הבינלאומי ,  ולאפשר גישה נאותה להליך קבלת המקלט לפליטים ".  אפשטיין הוסיף : " אני מברך את ראש הממשלה על ההכרה בחשיבות מתן המקלט לפליטי החרב ,  ולתשומת הלב והחשיבות הרבה שהוא מייחס להיותה של ישראל מקלט בטוח עבורם ". 
שמואל ריפמן ראש מועצת רמת נגב בירך על ההחלטה .  לדבריו , " זוהי החלטה מצילת חיים שתעניק בטחון לתושבי הדרום ,  ותהווה מחסום לזרם האדיר של חוצים בלתי חוקיים  ,  הברחות סמים אמל"ח וכניסת מהגרי עבודה שהתגברה בשנים האחרונות למימדים בלתי סבירים ".  ריפמן הוסיף כי  " כפי שפעלה המועצה האזורית רמת הנגב לשכנע את קברניטי המדינה בנחיצות הגדר  ,  כך תפעל המועצה לסייע ולקדם את ביצוע הקמת הגדר ". 
במוקד הסיוע לעובדים זרים הגיבו בשמחה להצהרת נתניהו לפיה למרות הגדר החדשה תאפשר ישראל כניסת פליטי חרב לתחומה .  במוקד אמרו כי  " אנו מברכים על הצהרת נתניהו שגם אם תקום גדר תישאר ישראל פתוחה לפליטי חרב ,  בהתאם למחויבותה לאמנת הפליטים ".  בהודעת המוקד נאמר כי  " מוקד סיוע לעובדים זרים' ושאר ארגוני זכויות הפליטים ישמחו לחלוק את ניסיונם ולסייע למדינה בהקמת מערכת מקלט מסודרת ואפקטיבית .  בצד ההתחייבות החשובה לקליטת מבקשי המקלט ,  נראה שנתניהו התבלבל בהצהרתו על בלימת 'אלפי המהגרים' על ידי הגדר .  דרך גבול מצרים מגיעים לישראל מדי שנה אלפים בודדים ,  כאשר למעלה מ-90% מהם ,  לפי דיווחי המדינה לאו"ם ,  הם פליטים .  המסה הגדולה באמת של המהגרים ,  120,000 אלף בשנת 2009 לבדה ,  הגיעה באישור ממשלת נתניהו ותחת החותמת המשרדית של ש"ס ,  כחלק ממדיניות ה'דלת המסתובבת' הידועה לשמצה ". 

נתניהו אישר :  תוקם גדר גבול עם מצרים
לאחר דיון בתופעת המסתננים לישראל ,  אישרו ראש הממשלה ושרים נוספים את התוכנית להקמת גדר בין ישראל למצרים .  למעלה ממיליארד שקלים יוקצו לטובת התוכנית

