התמהונות ,  החסינות ,  הסילוק וההונאה :  תרחישי תיקי נתניהו
האם רעיית ראש הממשלה  " אינה בת עונשין ",  וכיצד יכולה הכנסת למנוע משפט ,  מהו המהלך שמאיים על מנדלבליט ואיזה תקדים ישפיע על רשימת הליכוד לכנסת הבאה ?  מדע בדיוני ,  מציאות פוליטית ,  משבר חוקתי - רגע לפני שתונחת המהלומה המשולשת

היועץ המשפטי לממשלה אביחי מנדלבליט הצהיר השבוע שוב שחקירות בנימין נתניהו מתנהלות באורח מקצועי ,  בקצב נאות ובמצוד אחר ראיות ולא אנשים .  מנדלבליט שקוע בעבודתו מכדי לראות את ההקשר הרחב ,  שאינו מורכב כלל ועומד על חודה של שאלה אחת - האם לדעתו ,  ועל פי החומר המצוי בידיו ,  נתניהו הוא אדם מושחת ,  שהיה מעורב בשוחד ,  מרמה והפרת אמונים .  הדגש הוא על דעתו של מנדלבליט ,  בינו לבינו ,  ועוד לפני שמתגבשות טיוטות של כתבי אישום .  מנדלבליט מתקומם על הטלת הדופי ברשויות אכיפת החוק ובספקנות כלפי מניעיהם של ראשי המערכת ,  תום ליבם ושיקול דעתם .  כביכול ,  חוק טבע הוא שהיועץ המשפטי ,  פרקליט המדינה ועמיתיהם טהורים וענייניים .  זה היה משכנע יותר ,  לולא מנדלבליט ותומכיו טענו ההיפך כאשר היועץ יהודה וינשטיין שקל אם להעמיד לדין את מזכיר הממשלה מנדלבליט בפרשת הרפז .  אז לא התאפקו סניגורי מנדלבליט ותיארו במונחים חריפים את ההתנכלות למרשם ,  שנועדה להערכתם לסכל את מינויו ליועץ לאחר וינשטיין .
 לציפיה ממנדלבליט ,  ליישם מסקנה מצפונית מדעתו על תיקי נתניהו ,  אין קשר לחזקת החפות של נתניהו ולמשוכות העומדות בפני התביעה בבואה לבקש מבית המשפט להרשיע נאשם .  השאלה פשוטה :  בתיקי נתניהו ,  מנדלבליט אינו קורא מותחן שבעמודו האחרון תתפענח התעלומה .  לעצמו ,  כראש התביעה הכללית ,  הוא כבר יודע את הסוד ;  ומכאן שתמוה איך הוא ממשיך לחבוש את כובעו הנוסף ,  כיועצו המסור של החשוד ,  בלי לנתק ממנו מגע ,  ובכך מגביר את הבלבול בציבור הנבוך משנתיים של עבודת משטרה ופרקליטות ,  המבטיחות רשמית להיות גם שלוש .
 תיקי 1000 ו-2000 ממתינים לאחיהם הצעיר - לא הבנימין שבחבורה ,  כי כולם כאלה - 4000 .  אחד הנימוקים להשתהות :  עדים חוצי תיקים .  אם יוגשו בנפרד מקצת התיקים ,  תדרוש ההגנה את כל חומר החקירה הנובע מעדים אלה ,  כגון ארי הרו או ניר חפץ ,  ובכך עלולה להשתבש ההפתעה שרוצה התביעה להכין בתיקים ההולכים ומתגבשים .  מוטב ,  לפיכך ,  לחכות ולהנחית ,  אם גם במאוחר ,  מהלומה משולשת .  אפשר לסמוך על נתניהו ,  אשתו שרה ופרקליטיהם שלא יחסכו שום תכסיס במאבקם להישאר חפים ,  חופשיים ושולטים .  הנה שלושה תרחישים אפשריים של התפתחות העלילה ,  אף לא אחד מהם מדע בדיוני לחלוטין ,  במציאות של ישראל 2018-19 ;  ולקינוח ,  תרחיש נגדי .  
7 באוקטובר 2018 .  סוף לחגים ולפגרה ,  פתיחת משפטה של שרה נתניהו .  עד התביעה מני נפתלי ,  אחד מרבים אך מהמרכזיים שביניהם ,  מחוייב ל"הישרדות "  עד ל-10 לחודש ,  אבל הוא לא יחמיץ דבר ,  כי זאת רק ישיבה ראשונה ,  להקראת כתבי האישום ,  גם נגד עזרא סיידוף .
 מנדלבליט מוכן לשלם הרבה ,  אם כי לא הכול ,  כדי להימנע ממשפט זה .  הוא חרד לדימויה של ישראל בעולם ,  כשתסוקר בהרחבה התנהגותה הפלילית של אשת ראש הממשלה .  מי מינה אותו לשומר הדימוי ?  רק פרשנותו הפרטית למונח  " טובת הציבור ". 
התביעה מתחננת בפני הסניגורים :  תנו משהו - הודאה והחזר חלקי מתוך מאות אלפי השקלים שהוצאו בתחבולות ובזיופים מאוצר המדינה - כדי שנוכל להצדיק הסדר .  סתם כך ,  לסגור את התיק ובכך להתיר עבריינות לכל עובד מדינה או שותפו למעללים ,  אי אפשר ;  יקרעו אותנו בבג"ץ ובדרישות חשודים ונאשמים אחרים לקבל יחס זהה .  אבל ההגנה ,  או שולחתה ,  מתחפרת .  בדיוק למצבים כאלה הומצאה הגנת התמהונית .  היא אינה מושלמת ,  כי אין בה פתרון לסיידוף ,  השפוי בעליל ,  אבל גלומה בה יכולת להצליח במקום שהיה אף מעבר לכוחותיו של עו"ד יעקב וינרוט ,  לפני שלוש שנים ,  בבואו להיפרד מידידו וינשטיין ולבקש על נפשה של שרה .  
הגנת התמהונית נכללת בנוהל של אגף החקירות והמודיעין ,  הממוספר 300.01.152 .  הנוהל קובע עילות לסגירת תיקי חקירה .  אחת העילות :  הנאשם אינו בר עונשין  ( סעיף ו' )  ,  מטעמים שונים ,  וביניהם  " התנהגות מוזרה ".  נשמע כמו מורשת המשטרה הבריטית ,  ברוטב מונטי פייתון - לורד המשוטט בהייד פארק עירום אך עם שושן צחור בסבך בלוריתו ,  או קשישה הפולטת גסויות בעודה חובטת בארנקה בילדי השכונה - אבל זהו נוהל חדש למדי ,  מ-2014 .  על התנהגותה של שרה נתניהו העידו עובדי משרד ראש הממשלה ומעונו - ואף היא עצמה ,  כשסיפרה על חתירתה האינסופית לסדר ולניקיון - במשטרה ,  בפרשת עמדי ב-1999-2000 ;  בבית הדין לעבודה ,  שדן בתביעת נפתלי נגד בעלה ומשרדו ומצא שנתניהו התעמרה בעובדים  ( נפתלי גם ייחס לה שתיית שלושה בקבוקי שמפניה ליום ;  סניגורה הכחיש ,  אך לא חשף אותה לשאלות פרטניות על הרגליה )  ;  ובתיקים הנחקרים עתה .  הצגת התנהגות זו כמוזרה ,  לצורך הקביעה שאינה בת עונשין ,  מותנית כמובן בהסכמתה ,  ולא יהיה מוזר כלל אם תתרעם ותסרב ,  אך לטובת פיתוח התרחיש יונח כאן שהיא תתרצה ותתיר לסניגוריה לתמרן .  בעיית התממשותו של התרחיש היא שעילת הסגירה  " התנהגות מוזרה "  אינה קיימת במלאי של הפרקליטות ,  אלא רק במשטרה .  בפרקליטות מציינים ש"בתיקים המצויים בסמכות התביעה המשטרתית והנסגרים במשטרה ,  מאחר והנאשם אינו בר עונשין ,  או מכל סיבה אחרת ,  לא נדרש אישור של הפרקליטות ".  מנדלבליט התעקש לטפל אישית בתיקה של שרה נתניהו .  לכאורה ,  כל מה שהוא מוסמך לעשות ,  הוא גם יכול להאציל לגורם הכפוף לו ולאשרר את המלצותיו .  ייתכן ,  אם כך ,  כדרור של היועץ אל ראש אח"ם ,  ניצב גדי סיסו .
 דוברות המשטרה ,  שהתבקשה למסור נתונים על שכיחות עילת הסגירה  " התנהגות מוזרה ",  מסרה כי  " הסעיף מתייחס למקרים חריגים ,  בהם עולה החשש במסגרת ההליך החקירתי שהחשוד סובל מהפרעה נפשית כלשהי .  במקרים אלה מאפשר הנוהל לגנוז את התיק בהתקיים הנסיבות שצוינו ובתנאי שמדובר בעבירה שאינה חמורה ,  החשוד אינו מהווה סכנה לציבור ,  אין חשש להישנות העבירה ,  ועוד ". 
עד כאן ,  חלקית ,  הבהרתה הכללית של המשטרה .  לפי סדרת התנאים ,  ספק אם הם הולמים את שרה נתניהו ,  מה גם שהיא חשודה בעבירת שוחד בתיק נוסף - 4000 .  ובחזרה למשטרה : " במקרים אלה ,  עילת הסגירה אינה 'התנהגות מוזרה' ,  אלא נסיבות העניין בכללותן אינן מתאימות להעמדה לדין .  ההנחיה נועדה למניעת קיום הדיון בבית המשפט ולקבלת חוות הדעת ,  במקרים החריגים המתאימים .  באשר לגניזת תיק בעילה של 'העבריין אינו בר עונשין' בשל מצבו הנפשי ,  סגירת התיק נעשית על ידי קצין משטרה רק לאחר קבלת חוות דעת פסיכיאטרית ובבית המשפט ".  מסקנה :  דחוק ,  קשה ,  אבל אפשרי .  
21 באפריל 2019 .  פסח חלף ,  החמץ נמכר בחזרה לישראל המורעבת וגם המימונה תמה .  מנדלבליט יוצק תוכן בהערכת עוזריו בדבר החצי  ( בטעות אמרו  " חציון ")  הראשון של השנה ומודיע על החלטתו להגיש כתב אישום נגד בנימין נתניהו .  בו ברגע מתרומם מהאדמה מחסום :  חוק החסינות של חברי הכנסת ,  החל על ראש הממשלה בתוקף חברותו בכנסת והמבדיל את הח"כים מפשוטי העם כשהיועץ המשפטי מחליט להעמידם לדין .  לפנים נהג היועץ להגיש את כתב האישום לבית המשפט ובה בעת לבקש מהכנסת להסיר את חסינותו של הנאשם-בכוח .  הנוסח המעודכן של החוק מחזק את הח"כ המבקש לחמוק ממשפט .  הנמען לכתב האישום הוא הח"כ עצמו ,  המקבל ארכה של 30 יום לגייס בכנסת רוב שיעניק לו חסינות .  בין העילות לחסינות : " העבירה שבה הוא מואשם נעברה במילוי תפקידו ,  או למען מילוי תפקידו כחבר הכנסת ".  נתניהו יכול לטעון שהמעשים השלטוניים הנקובים בכתב האשום  ( המשוער )  - הפעלת השפעתו להשגת אשרה אמריקנית לארנון מילצ'ן ,  מהלכי חקיקת  " ישראל היום "  מול ארנון מוזס ,  הטבות בשוק התקשורת לשאול אלוביץ' - התבצעו במילוי תפקידו .  זה לא ימחק את המחצית השנייה ,  של מה שקיבל ,  אבל יקעקע את יסודות התביעה .  עילה נוספת : " כתב האישום הוגש שלא בתום לב ,  או תוך הפליה ".  ועוד אחת : " ייגרם נזק של ממש ,  בשל ניהול ההליך הפלילי ,  לייצוג ציבור הבוחרים ,  ואי ניהול ההליך לא יפגע פגיעה ניכרת באינטרס הציבורי ".  
הצלחת נתניהו להשיג רוב מותנית בנכונות שותפיו לממשלה ,  ערב בחירות ,  להתייצב לצידו ולהסתכן בדימוי מוצדק של סייעני שחיתות .  אין לסמוך עליהם שזה ירתיע אותם :  מאז פברואר השנה הם סרים למרותו ,  אף שהוא בבחינת מומלץ המשטרה לאישומי שוחד ומרמה .  תוקף החסינות :  רק בכנסת הנוכחית .  בכנסת הבאה ניתן לחזור על התרגיל הדו-צדדי .  היועץ רשאי להגיש מחדש את כתב האישום והח"כ ,  הלא הוא נתניהו ,  מסוגל לגייס רוב מחסן .  מסקנה :  לא סביר ששותפי נתניהו יתאבדו ציבורית למענו ,  אך אין לדעת מה יובטח להם ,  במונחי תיקים וחקיקה ,  בתמורה לסיועם לחסימת כתב אישום .  

ינואר-יוני 2019 .  נתניהו מקנא בדונלד טראמפ ,  שיכול לסלק במחי צו וציוץ את התובע המיוחד ,  רוברט מולר ;  אולי כבר עשה זאת .  מה שטוב לנשיא ,  מצוין לראש הממשלה .  אם יפטר את מנדלבליט ,  אם ייפטר ממנו ,  ייחלץ מהעמדה לדין .  איך ?  פשוט מאוד .  רק היועץ המשפטי לממשלה מוסמך לחתום על כתב אישום נגד ראש ממשלה .  לא רק נגדו ,  גם נגד שר ושופט ,  רב ראשי וקאדי ,  אבל שם זה חד-צדדי ,  הם חסרי אונים כלפיו .  מול ראש ממשלה מתקיים מאזן אימה .  היועמ"ש יכול להאשים את רה"מ ,  שיכול לפטר אותו .  בהיעדר יועץ ,  אין לו ממלא מקום מן המוכן ,  גם לא פרקליט המדינה ,  אלא רק אם הממשלה ממנה מ"מ - ואם היא מעוניינת להימנע מכך ,  כי זו כוונת התרגיל ,  נוצר ריק .
 במתכונת הישנה ,  כשממשלת פרס-שמיר התעמתה עם היועץ יצחק זמיר בפרשת קו 300 ,  היא החליטה לשים קץ לכהונתו ולמנות יועץ נוח למשתמש ,  יוסף חריש .  בשני העשורים האחרונים ,  בעקבות דו"ח ועדת נשיא בית המשפט העליון  ( והיועמ"ש )  בדימוס מאיר שמגר ,  פיטורי יועץ משפטי מחייבים הליך .  יותר מסובך ,  כפוף כמו כל צעד מינהלי לביקורת בג"ץ ,  אך לא מעבר לכוחם של פוליטיקאים .
 ממשלת נתניהו הראשונה ,  שהחליטה לאמץ את דו"ח שמגר ,  קבעה את משך כהונת היועץ  ( שש שנים )  ונוהל המינוי ,  בוועדת איתור המגישה את המלצתה לממשלה .  הנוהל חל גם על פיטורי היועץ .  ועדת המינוי היא גם ועדת הפינוי .  הממשלה מדווחת לה ומתייעצת איתה ,  היועץ זכאי לשימוע בפני הוועדה והממשלה כאחת ,  אבל לאחר מיצוי ההליך מוסמכת הממשלה להתעקש ולהדיח את היועץ מתפקידו .  ועדת האיתור בראשות נשיא העליון בדימוס אשר גרוניס ,  שהמליצה על מינוי מנדלבליט לפני כמעט שלוש שנים ,  תשמע אותו ואת הממשלה ,  אך גם אם תתייצב לצידו פה אחד ,  כולל פיו של גרוניס שהסתייג ממינויו ,  דעתה לא תחייב את הממשלה .  
מכל העילות הנקובות לפיטורי יועץ שלא נתפס בקלקלה אישית ,  רק אחת יכולה להיות שמישה בתרחישי נתניהו-מנדלבליט : " חילוקי דעות מהותיים וממושכים "  בין הממשלה לבין היועץ .  מנדלבליט סיפר השבוע על ויכוחים  - " שיח ",  בלשונו - בינו לבין שרים בסוגיות שונות ועל סיומם באופן שהתחשב בעמדתו .  כדי לפטר אותו ,  נתניהו ייאלץ לייצר מחלוקת מהותית וממושכת יותר ולמצוא לה עילה רעיונית ,  להבדיל מפרשנות שונה של החוק או ממהלכים של היועץ לאכיפתו .  היועמ"ש לשעבר מני מזוז ,  כיום בבית המשפט העליון ולפיכך גם חבר-בכוח בהרכב העשוי לדון בעתירות נגד פיטורי מנדלבליט ,  לימד באוניברסיטת תל אביב ,  בתקופת הביניים שלאחר הייעוץ ולפני השיפוט ,  שיעור בנושא זה .  מזוז נתן אז לממשלה עצת חינם ,  בדמות  " פתרון בית ספר "  המשקף את עמדתו ומשפיע בוודאי גם על עמיתיו ,  שאיש מהם לא כיהן כמותו כיועמ"ש :  אם ברצונה לפטר את היועץ ,  עליה להקפיד גם על התקנון - הודעה מראש ,  דיון ,  הצבעה וכדומה - פן ההדחה תיפסל עוד טרם ליבון הנסיבות והתאמתן לדרישות אותה החלטה נושנה של ממשלת נתניהו ב-1998 .  נתניהו יידרש ליצירתיות רבה בהמצאת מחלוקת בלתי נסבלת בחריפותה ,  עם מנדלבליט ,  כי לדעת מזוז , " בכל מקרה ,  אין לראות בעמידת היועץ על קיום החוק משום 'חילוקי דעות' העשויים להצדיק הפסקת כהונתו .  היועץ הוא הפרשן המוסמך של הדין עבור הרשות המבצעת וחוות דעתו מחייבת את כל גורמי הממשלה .  הוא גם ראש מערכת אכיפת החוק ומופקד על אכיפת החוק גם כלפי רשויות השלטון .  בעניין זה אינו כפוף לממשלה ולשריה ואינו פועל מטעמם ".  בינואר 2004 ,  לאחר פרישת אליקים רובינשטיין מהייעוץ המשפטי ולקראת כניסת מזוז לתפקיד ,  כיהנה פרקליטת המדינה עדנה ארבל כממלאת מקום היועץ .  באותו חודש חתמה על טיוטת כתב אישום נגד ראש הממשלה אריאל שרון ואחרים - בנו גלעד והיזם דוד אפל - בפרשת האי היווני וקרקעות לוד .  אף שארבל הייתה מוסמכת להגיש את כתב האישום ,  ושרובינשטיין הזדרז לטעון שזאת הייתה גם עמדתו ,  היא העדיפה להשאיר את ההחלטה הסופית למזוז ,  שהפך אותה וסגר את התיק .  הלקח שנתניהו יכול ללמוד מכך הוא שאסור להסתכן במינוי ממלא מקום ליועץ מפוטר ;  לוודא שאין בסביבה ולו שמץ יועמ"ש ,  וסוף  ( ארעי או ניצחי )  לכתב האישום נגדו .  מסקנה :  מהלך נואש ,  שבחירה בו תסמן אובדן כל החלופות האחרות .  
קיץ 2019 .  רתיעת נתניהו מהקדמת הבחירות ,  עד כה ,  תומכת בנכונות הניתוח שנפרס כאן לראשונה לפני כחצי שנה בעקבות הפרשן המשפטי של וואלה !  NEWS ,  אשר הלפרין :  המונה החוקי הפועל לטובת ראש ממשלה מכהן מתאפס ביום הבחירות לכנסת .  בהקשר זה ,  אין רציפות .  כל כנסת וכל ממשלה המורכבת מתוכה הן פרשיות חדשות .  חסימת חשוד בשחיתות מעמידה בראש הממשלה הבאה אינה דומה להדחת ראש ממשלה מושחת ,  לכאורה .  אין כאן שום זעזוע של המערכת הפוליטית ,  הנמצאת עדיין בשלבי התהוות .  לנתניהו יש סיבה טובה לחשוש מהתממשות מתווה זה ,  לרצות בבחירות מאוחרות ככל האפשר ,  ב-5 בנובמבר 2019  ( בונוס :  יום הולדתה של שרה )  ,  ולשם כך להפחיד את שותפיו לממשלה בדיבורים על 40 מנדטים .  כפי שאמרה הנשיאה הקודמת של העליון ,  מרים נאור ,  בתיקים של מועמדים לראשות עיריות , " רצון הבוחר הוא  ( רק )  אחד השיקולים שיש להביא בחשבון ",  לא שיקול-על הגובר על אחרים .  היא שללה את  " התפיסה הגורסת כי כל עוד מודע הציבור להתנהלות המושחתת המיוחסת לנבחריו בכתב אישום התלוי ועומד נגדם ,  יש לכבד את בחירתו ולהימנע מהתערבות ".  בין השופטים שהצטרפו לעמדת נאור היו אסתר חיות ,  הנשיאה הנוכחית ,  וניל הנדל ,  ראש ההרכב המחמיר בערעורו של נוחי דנקנר .  
בתום הבחירות לכנסת מתייעץ נשיא המדינה עם נציגי הסיעות ומחליט על מי מחברי הכנסת להטיל את הרכבת הממשלה .  אין אפשרות חוקית לעתור נגד הנשיא ,  אך ניתן לעשות זאת נגד הכנסת ,  לבל תיתן אמון בממשלה בראשותו ,  או נגד סיעת הליכוד וסיעות אחרות שימליצו על מרכיב מיועד שמעליו מרחף כתב אישום ,  ולו גם בכפוף לשימוע .  לפי תקדימי ראשי העיריות ,  יש לעתירות כאלה סיכוי טוב להתקבל ולאלץ את הליכוד ושות' להמליץ על ח"כ אחר - כל ח"כ ,  רק לא נתניהו .  אבל אם זה המצב המסתמן ,  ראוי לסגת צעד נוסף לאחור ולבחון את השפעתו על הרכבת הרשימות לכנסת ה-21 ,  שיוגשו לאישור ועדת הבחירות המרכזית .  העמדת נתניהו בראש רשימת הליכוד והדפסת הפתק  " מחל ,  הליכוד בראשות נתניהו "  עלולות להונות את המצביעים .  אף שהבחירות אינן אישיות ,  הם יאמינו לתומם שקולותיהם ניתנים למועמד מסוים לראשות הממשלה ויתאכזבו לגלות רק בתום ההצבעה שבאופן מעשי אינו כשיר לכך ושמפלגתם נדרשת להציע במקומו ח"כ אחר .  ההוגנות מחייבת שמלוא המידע יעמוד לרשות המצביעים לפני הבחירות .  העתירות לבג"ץ ,  אם כך ,  נגד ועדת הבחירות המרכזית והליכוד ,  יוגשו עם התפזרות הכנסת וההיערכות לבחירות .  כמו בתקדימים של ראשי הרשויות המקומיות ,  שהורשו להיבחר למועצות העיריות אך לא לעמוד בראשן ,  גם הנאשם נתניהו יהיה זכאי להיבחר לכנסת ולכהן כח"כ ,  לא כראש הממשלה ואף לא כאחד השרים .  זאת לא תהיה הדחה מתפקיד שאליו טרם התמנה .  היה ומשפטו יסתיים בזיכוי ,  ובראש הממשלה יעמוד נציג אחר ממפלגתו ,  יוכל ח"כ נתניהו לבקש ממנו לפנות לו את מושבו ובוודאי ייענה בחפץ לב .  מסקנה :  שווה לנסות .  אם בית המשפט העליון יפסול את נתניהו לראשות הממשלה ה-35 של ישראל ,  חשוב לדעת זאת בהקדם - ברגע שמנדלבליט יודיע סוף סוף על החלטתו להעמיד אותו לדין .  

התמהונות ,  החסינות ,  הסילוק וההונאה :  תרחישי תיקי נתניהו
האם רעיית ראש הממשלה  " אינה בת עונשין ",  וכיצד יכולה הכנסת למנוע משפט ,  מהו המהלך שמאיים על מנדלבליט ואיזה תקדים ישפיע על רשימת הליכוד לכנסת הבאה ?  מדע בדיוני ,  מציאות פוליטית ,  משבר חוקתי - רגע לפני שתונחת המהלומה המשולשת

