השר פרי :  מזהה בנתניהו את אותו התהליך שעבר רבין
בשעה שהממשלה דנה בתהליך המדיני ,  השר שהיה ראש השב"כ אמר בראיון לוואלה !  חדשות : " נתניהו הפנים שאין דרך מלבד שתי מדינות לשני עמים ".  על האסירים : " החלטה קשה אך אני בעד "
 הממשלה מתכנסת הבוקר  ( ראשון )  כדי לדון בהתנעת המשא ומתן הישראלי-פלסטיני ולהצביע על הצעתו של ראש הממשלה לשחרר כמאה אסירים פלסטינים במהלך השיחות .  ההחלטה אמנם צפויה לקבל רוב ,  אבל היא מעוררת סערה בקרב השרים ,  שמתחרים ביניהם בימים האחרונים בניסיונות לתקוף מימין את הצעדים שמקדם נתניהו  גם אם בינתיים הם לא תוקפים אותו אישית .  אל מול המגמה הזו מתייצב שר המדע והטכנולוגיה ,  יעקב פרי ,  שאומר בראיון לוואלה !  חדשות : " נתניהו מקדם אותנו בדרך הנכונה .  הסדר מדיני הוא יעד אסטרטגי של מדינת ישראל ".  
השר פרי שירת במשך שלושה עשורים במגוון תפקידי שטח בשב"כ ,  ואף כיהן כראש הארגון .  תפקיד שטח בשב"כ משמעותו בראש ובראשונה הפעלת סוכנים  עבודה שמצריכה קריאה בנימי נפשם של אנשים .  לכן ,  את הדברים המפתיעים שהוא אומר לנו על ראש הממשלה ,  בנימין נתניהו ,  כדאי לקרוא לא רק כאמירה של שר בממשלה ,  אלא גם כאבחנה מעניינת של מי שעשה קריירה מהתבוננות בבני אדם והבנת המניעים ,  השאיפות והמחשבות שלהם .
" אני מוכרח לומר שבתור מי שראה וחווה את התהליך שעבר יצחק רבין בשנות טרום אוסלו ,  יש לי תחושה ,  סוג של התרשמות ,  שבנימין נתניהו עובר או קרוב לעבור את אותו תהליך ",  אמר פרי ,  שכיהן כראש השב"כ במקביל לשנות כהונתו של רבין כשר ביטחון וראש ממשלה ,  עד שנת 1994 . " מדובר על תהליך של הפנמה ,  כלומר ,  הפנמה שפתרון הסכסוך הוא אינטרס אסטרטגי וחיוני של מדינת ישראל ,  הפנמה שאין שום דרך אחרת מלבד שתי מדינות לשני עמים .  אני מקווה שהתחושה שלי לגבי נתניהו תתממש ".  
מה גורם לך להרגיש כך לגבי נתניהו ?  
" קשה להיכנס לראשו של האיש ,  אל תוך מערכת השיקולים שלו ,  אבל בחודשים האחרונים היינו עדים למסע הדילוגים האינטנסיבי של ג'ון קרי ,  שיחד עם הירדנים דחף לחידוש המשא ומתן .  נתניהו לא רק שלא התנגד ,  הוא נשא ונתן ,  התפשר וויתר ,  והגיע בסופו של דבר לסיכומים .  זה דבר מעודד שמראה על רצינות ,  הרי אפשר היה להכריז על כישלון שליחותו של קרי .  לא חסרים תירוצים - האסירים ,  ההקפאות ,  כן או לא הליכה לאו"ם .  אבל בסוף שני הצדדים הגיעו לסיכום ,  וכעת שני הצדדים מבינים שאנחנו הולכים לקראת תהליך שבו הם יידרשו להחלטות קשות ולוויתורים כואבים ".  
השאלה היא אם הוויתורים של שני הצדדים יספיקו .  האם המקסימום שיציע נתניהו יתאים למינימום שיסכים לקבל אבו מאזן ?   
" אין לי ספק שבעמדות הפתיחה יהיו הרבה מאוד חילוקי דעות ,  אבל אני חושב שהם ניתנים לגישור .  צפוי לנו משא ומתן ארוך ומייגע שאין לי ספק שיהיו בו משברים .  זה תהליך שהעם חלוק עליו .  אני מעריך שיש רוב גדול לתהליך ,  אבל זה לא הופך את זה לקל יותר .  ראש הממשלה מודע לדברים האלה  ועם זאת הוא הולך על זה .  הוא מביא היום לממשלת ישראל גם את שחרור האסירים וגם את נושא משאל העם ,  זה מעיד על רצינות ועל הפנמה שמדובר בצעד בלתי נמנע ".  
כל האסירים שעתידים להשתחרר כלואים בישראל למעלה משני עשורים ,  ורובם נשפטו למאסרי עולם .  פרי מכיר את חלקם באופן אישי משירותו בשב"כ ,  ולכן גם הוחלט אמש לצרפו לצוות השרים המצומצם שידון בנושא .  בסוף השבוע הוא אף נפגש ,  יחד עם שר האוצר ,  יאיר לפיד ,  עם כמה מן המשפחות השכולות שיקיריהן נרצחו על ידי אותם אסירים .  המשפחות ביקשו ממנו להצביע נגד השחרור .  פרי הקשיב ,  אבל לא נעתר לבקשה . 
" אמרנו להם ואני אומר גם לכם  מדובר בהחלטה קשה ,  קורעת לב ,  טראגית מבחינת המשפחות וגם בעייתית מבחינת מערכת הביטחון .  יחד עם זאת ,  אני חוזר ואומר שאם הצעד הזה הוא אחד המחירים שאנחנו נשלם לאורך הדרך על מנת לקדם את המשא ומתן  אני בעד לבצע אותו ".  
בהצעת ההחלטה שמובאת לממשלה לא מוזכרים אסירים ערבים ישראלים ,  אבל אבו מאזן דרש שישראל תשחרר 24 כאלה .  מה עמדתך בנושא ?   
" לדעתי כשמדובר באסירים ערבים ישראלים ,  אין לשחרר אותם אלא לאחר סיכום או הגעה להבנות עם הפלסטינים .  את המחווה לערביי ישראל לא צריך לבצע אבו מאזן .  אם בכלל ,  מי שצריך לבצע אותה הוא נתניהו ".  
שחרור האסירים מציף כבר כעת מחלוקות בתוך הקואליציה .  אם התהליך יתקדם ,  תוך כמה זמן אתה מעריך שנראה את בנט יוצא ואת שלי יחימוביץ' נכנסת במקומו ?   
" אני לא אכחיש שזה בהחלט יכול לקרות בהמשך הדרך ,  אם המשא ומתן באמת יתפוס כיוון חיובי .  אני חושב שהדרישה האולטימטיבית של בנט למשאל עם והרצון של ראש הממשלה להיענות מעידה על כך שבנט רוצה להישאר בממשלה ,  הוא כנראה מעריך שהשיחות תיכשלנה ואני מקווה שהוא יטעה .  בהנחה שהשיחות ,  כפי שאני רוצה וצופה ,  יקרמו עור וגידים ,  אני מניח ששינוי בקואליציה יהיה בלתי נמנע .  אם זה יהיה יחימוביץ' או מפלגה אחרת  קטונתי מלצפות וקצת מוקדם לדבר על כך ". 
כמו רוב השרים החדשים בממשלה ,  פרי עסק בחודשים האחרונים בעיקר בלמידת תחומי העיסוק של משרדו .  עם זאת ,  אין ספק שהוא מרגיש  " במגרש הביתי "  כאשר מדברים על ענייני ביטחון .  על רקע הניסיון הביטחוני שלו ,  בולטת העובדה שהוא אינו חבר בקבינט המדיני-ביטחוני .  בשבוע שעבר אף פורסם בערוץ 2 כי כאשר ראש הממשלה נתניהו רצה לצרף לישיבת הקבינט את השר יובל שטייניץ ,  התרעם שר האוצר לפיד והודיע לנתניהו : " או ששטייניץ ייצא מהחדר ,  אנו שאני מביא לכאן את יעקב פרי ,  שיש לו יותר ניסיון ביטחוני מכולנו ".  התקרית הסתיימה בכך שראש הממשלה ביקש משטייניץ לעזוב את הישיבה .  
העובדה שאתה לא חבר בקבינט מפריעה לך ?  
" התחושות שלי בנושא הן ענייני האישי .  את השאלה הזו צריך להפנות לראש הממשלה ,  לא אליי .  אם ראש הממשלה ירצה בשירותי ובסיועי אני אעשה את זה ברצון אבל זו החלטה של ראש הממשלה ". 
מלבד נושא האסירים ,  הממשלה תצביע הבוקר גם על חוק יסוד משאל עם .  אתה לא חושש שמשאל עם הוא דרך לסנדל את הממשלה ולמנוע הסכם ?  
" בתצורה שבה משאל העם עולה להצבעה ,  הוא לא יסנדל אותנו .  החוק נוגע לירושלים ולרמת הגולן ,  ואולי לשטחים נוספים שיעברו במסגרת חילופי שטחים .  אם ינסו להרחיב את החוק ליהודה ושומרון ,  כמובן שלא אתמוך בכך .  אין לי נתונים בדוקים אבל אני מעריך שבין 65% ל-70% מהציבור תומכים בהסכם שלום גם במחיר ויתורים טריטוריאליים .  מאסנו בדרך החתחתים הזו .  אני לא חוזר בי מהדברים שאמרתי בסרט 'שומרי הסף' - אנחנו נמצאים כעת בישורת האחרונה .  אם לא נצליח להגיע להסדר ,  נהיה עדים למדינה דו לאומית  וזה יהיה סופה של הציונות ".  

השר פרי :  מזהה בנתניהו את אותו התהליך שעבר רבין
בשעה שהממשלה דנה בתהליך המדיני ,  השר שהיה ראש השב"כ אמר בראיון לוואלה !  חדשות : " נתניהו הפנים שאין דרך מלבד שתי מדינות לשני עמים ".  על האסירים : " החלטה קשה אך אני בעד "
 
