חברים ?  אויבים ?  הארטילריה של יחימוביץ' נגד לפיד
כששר האוצר הציג השבוע את התקציב הוא ספג אש מיו"ר האופוזיציה .  בעבודה מקווים לנצח בקרב על התודעה ,  שיחליש את הכוכב מיש עתיד .  וגם :  לקראת הבחירות המקומיות ,  למה השטח ישן ? 
בתחילת נאומה השבוע בכנסת פנתה יו"ר האופוזיציה ,  שלי יחימוביץ' ,  לשר האוצר ,  יאיר לפיד . " אנחנו מיודדים ",  אמרה לו . " בהחלט ",  הוא השיב לה .  הבליסטראות שהטיחה יחימוביץ' בלפיד בהמשך דבריה מאירות באור חדש את המונח  " ידידות ".  לפיד מתעלל בציבור .  מבצע לעברו ירי ארטילרי ,  עורך מתקפה מאורגנת ,  גובה קורבנות ,  נלחם .  ובסופו של דבר שר האוצר ,  לדברי יו"ר האופוזיציה  " לא יודע איפה הוא חי ". 
לפיד לא התרגש .  בספר שכתב על אביו ,  טומי ,  תוארה מערכת היחסים בינו לבין יחימוביץ' . " בכל שנות חברותי עם שלי ,  מעולם לא הסכמנו על דבר וחצי דבר ",  כתב הבן בשם אביו . " קבענו לעצמנו ארוחת צהריים קבועה ,  פעם בשבועיים ,  בה צרחנו אחד על השני באופן שגרם למלצרים בכל רחבי תל אביב להיאנח כשראו אותנו נכנסים בדלת ..  .  אם מישהו מחפש לעצמו חברה טובה שדעותיה חסרות כל היגיון אבל מנומקות להפליא ,  אני ממליץ על שלי בחום .  היא פנויה פעם בשבועיים ". 
לפיד לא נפגש עם יחימוביץ' פעם בשבועיים .  השניים מקפידים לשמור על קשר טוב וחברי ,  על אף שהוא נפגע כשיחימוביץ' תקפה אותו על ההתייעצויות שקיים עם אהוד אולמרט לפני שקפץ לפוליטיקה .  הוא ציפה ממנה להבין שזה הגיע מהחברות העמוקה ששררה בין אולמרט לאביו .  כך או כך ,  מבחינת יחימוביץ' ושאר חבריה לאופוזיציה ,  לפיד הוא המטרה הראשית שבעזרתה הם מבקשים להיבנות .  התקציב אמנם שייך לו ולראש הממשלה שווה בשווה ,  אבל אין להשוות את הארטילריה שחוטף שר האוצר לעומת בנימין נתניהו .  
בשבוע שעבר אמרה יחימוביץ' בישיבת הסיעה שיש אפשרות של ממש לעצב את התקציב .  יו"ר ש"ס ,  אריה דרעי ,  בישר השבוע לחבריו בפנים חמורות סבר שבשבועות הקרובים אין חופשות ,  אין שחרורים ,  אין קיזוזים .  כולם מגויסים לדיוני התקציב .  האם שני השועלים הוותיקים הללו חושבים באמת שאפשר לשנות משהו ?  שניתן לגרום למיליארד שקלים לעבור מכאן לכאן ?  סביר להניח שלא .  ובאין אפשרות שכזו באופק נותר הקרב על התודעה .  לפיד יוצג כעושק הגדול של הציבור הישראלי - שר האוצר נטול החמלה שהושיט את ידו הארוכה ולקח מכולם .  רק בעשירים ,  אנשי המילייה שלו ושל נתניהו ,  לא נגע .  אם המהלך יצלח זה יהיה ניצחון גדול עבור יחימוביץ' ,  דרעי ,  זהבה גלאון וחבריהם .  יודעים מה ,  אפילו נתניהו ישמח .  
דרעי נראה השבוע בשיא הדריכות בעת נאומו של לפיד במליאת הכנסת .  לא דבריו של שר האוצר ריכזו את תשומת לבו ,  אלא תגובותיהם של אנשי מפלגתו .  בכל פעם שאחד מהם ניסה לקטוע את דברי לפיד היסה אותו דרעי .  לכולם הוא יכל חוץ מאשר לנסים זאב .  לו אף אחד לא יכול .  למזלו אנשי יהדות התורה יצאו בחוץ בעת הנאום .  למשה גפני ממש קשה לשלוט בעצמו כשלפיד עולה לדוכן .  
דרעי חושש שלפיד ינסה לגרור את המאבק על התקציב למלחמת חילונים-חרדים .  במגרש הזה אין לו סיכוי לנצח .  הוא רוצה שהדיון יתרכז בחברה הישראלית ,  שממנה החרדים הם רק חלק .  לא קצבאות ילדים ותקציבי ישיבות יהיו בחזית המאבק ,  אלא ילדים אומללים ואמהות אובדות .  אתגר גדול הוא לקח על עצמו .  בהתחלה נראה שדווקא הולך לו .  לפיד נראה כבוי בחלק הראשון של נאומו ,  כשלא זכה למטר קריאות הביניים שלו ציפה .  למזלו היו שם הח"כים של מפלגת העבודה שהעירו אותו .  בהמשך הכל התפרק לדרעי .  לך תעמיד ש"סניק במשך שמונה דקות לצורך נאום אופוזיציוני כלפי התקציב בלי שהוא ידבר על הרס עולם התורה והישיבות .  מהר מאוד יאיר לפיד הפך לבלק בן ציפור ,  מלך מואב מפרשת השבוע שבא לקלל את ישראל .  נאומו המסכם את דיוני התקציב היה כבר חד בהרבה .  החרדים תידלקו אותו היטב .  
כשלפיד עלה השבוע להציג את התקציב הוא הביט ימינה וראה את אנשי מפלגת העבודה ,  מרצ והמפלגות הערביות שסנטו בו ללא הפסק .  כשהישיר את מבטו הוא נתקל בחרדים ,  מתאמצים לעשות קולות של דג .  לשמאלו ,  היכן שיושבים אנשי הקואליציה ,  נרשמה דלילות כללית .  למעט חברי מפלגתו כמעט ולא נכחו אנשי קואליציה במליאה .  לא ראש הממשלה והליכודניקים ,  לא ציפי לבני והתנועה .  לא נפתלי בנט וסיעתו ,  למעט השר אורי אורבך שהיה שר תורן .  חסרונם של האחרונים נצרב היטב בקרב אנשי יש עתיד . " זה היה מכוער ",  אמר אחד מהם .  
מי לא רצה לנתץ את הברית בין לפיד לבנט מאז נולדה ?  לנתניהו היא הפריעה לעצב ממשלה כפי שרצה .  ליחימוביץ' ולבני היא הרסה את גוש המרכז-שמאל שהן ביקשו לגבש .  את ש"ס והחרדים היא השאירה באופוזיציה שאינה מוכרת להם .  אפילו בעיני חלק מאנשי הבית היהודי היא היתה לצנינים .  התדרוכים על פריכותה של הברית נשמעים בשבועות האחרונים ביתר שאת .  אין ברית ,  אין מחויבות הדדית ,  כל אחד לעצמו ,  טוענים גורמים פוליטיים .  
שתי הודעות לעיתונות שיצאו השבוע מכיוון יש עתיד המחישו את הפערים האידאולוגיים בין המפלגות .  הראשונה יצאה ביום ראשון מטעם יועצת התקשורת של לפיד בעניין חוק ברית הזוגיות שאמור היה לעלות לדיון בוועדת השרים לענייני חקיקה .  יש עתיד תתמוך בחוק ,  נכתב שם ,  רק במידה ויחול גם על זוגות חד מיניים .  למרות שההודעה כוונה לאנשי התנועה שהעלו את החוק ,  אין אחד בבית היהודי שיתמוך בגישה הזו .  ביום שני ,  לאחר שבנט הבהיר באמצעות תיאורים פלסטיים מה דעתו בנוגע למדינה הפלסטינית ,  מיהרו ביש עתיד להוציא הודעה שתומכת בפתרון שתי מדינות לשני עמים .  ההודעה הזו יצאה מטעם דוברת המפלגה ולא מלשכתו של לפיד .  אולי ניואנס קטן ,  אך משמעותי .
 ברמה האישית נראה כי אין שינוי בסטטוס של לפיד ובנט .  עזבו אתכם מקלישאות ה"אחים ",  כל אחד באמת רואה בשני חבר .  הפוליטיקה עוד תזמן לחברות הזו מבחנים והיא תדע עליות ומורדות ,  אבל לפי שעה היא שרירה וקיימת .  הבעיה היא לא אצל השניים הללו ,  אלא אצל חברי מפלגותיהם .  בעיני חלק מהם החיבור תקוע ממש כמו רסיס בישבן . " בעניין הזה אתה צריך לשאול את עצמך שתי שאלות ",  אומר גורם שבקיא בטלנובלה , " הראשונה היא אם בנט באמת שולט בסיעה שלו .  מה זה בעצם הבית היהודי ?  יש שם לכידות ?  זה לא כמו ביש עתיד ,  ששם לפיד מחזיק את כולם .  מכאן עולה השאלה הבאה :  בין מי למי הברית הזו ?  בין הבית היהודי ליש עתיד ,  או בין לפיד לבנט ?  ".  
בשבועות הקרובים נבין טוב יותר האם הברית הסיעתית תישמר ,  או שבנט ולפיד יסתפקו בפגישה חברית אחת לשבועיים ,  שבה יתווכחו ויצרחו באופן שהמלצרים ייאנחו כשייראו אותם נכנסים בדלת .  
הבחירות המוניציפאליות יתקיימו בעוד פחות מארבעה חודשים .  ככל שזה נוגע למפלגות השטח די מת .  ראשי הערים הם החולות הנודדים הפעילים ביותר בפוליטיקה הישראלית .  למקום שבו נמצאת מפלגת השלטון הם נוהרים בהמוניהם ,  אבל מפלגת השלטון הנוכחית נמצאת בפרשת דרכים .  אין מטה מניציפאלי ,  אין מי שמוביל את העסק קדימה .  פעילי השטח של הליכוד-ביתנו ,  שבבחירות הכלליות בתחילת השנה התבקשו לעזור ,  לא מקבלים תשובות .  חלקם מחפשים בית אחר .  בש"ס מטפל בנושא אריה דרעי באופן אישי .  הציפיות לא בשמיים ,  אבל במפלגה מקווים למנף את הרוח החדשה  ( ישנה )  שמביא איתו דרעי כדי להפיח רוח קרב בפעילים .  בבית היהודי וביש עתיד מקווים לרכוב על גלי ההצלחה בבחירות הכלליות על מנת לבסס כוחות מקומיים .  בבית היהודי ,   ( הפתעה-הפתעה )  העסק מורכב יותר .  נפתלי בנט רוצה להכניס אנשים משלו ,  אבל הוותיקים לא מתפנים כל כך מהר .  
גם המחלוקות הפנימיות בסיעה השסועה הזו משליכות על הזירה המקומית .  יש עתיד אמורה להיות המרענן הרשמי של הבחירות .  החולות הנודדים אמורים לקפוץ על הלהיט התורן בפוליטיקה הישראלית ,  ויש עתיד מצדה משוועת לביסוס כוחה בשטח .  למרות זאת ,  השטח לא ממוטט את משרדי המפלגה .  אולי זה התקציב הקשה שמוביל לפיד ,  אולי חוסר ניסיון פוליטי .  כרגע זה נראה תקוע .  המפלגה היחידה שמשקיעה אנרגיות של ממש זו מפלגת העבודה .  בבחירות הקודמות לפני חמש שנים ברחו כולם מהמפלגה כאילו היתה מוכת צרעת .  חמש רשימות בלבד בכל הארץ התמודדו תחת הפתק עם האותיות  " אמת ".  נכון לעכשיו מדובר על עשרות יישובים שבהם יופיעו השנה בקלפי פתקי  " אמת ".  
האם אפשר להקיש מהזירה המקומית על זו הארצית ?  כן ולא .  מצד אחד השטח חשוב .  הוא מפיח חיים במפלגה ,  משמש לה כעוגן ומעניק אחיזה בשטח .  מאידך ,  אין קשר ממשי בין זהותו הפוליטית של ראש העיר להתפלגות הקולות בעירו .  בבאר שבע ,  לדוגמא ,  שולט ביד רמה ראש העיר רוביק דנילוביץ' ,  איש מפלגת העבודה .  הליכוד ניצח בגדול שם והעבודה הגיעה למקום החמישי בלבד .  חיים ביבס ,  ראש עיריית מודיעין ,  הוא אחד מראשי הערים המזוהים ביותר עם הליכוד .  זה לא הפריע ליש עתיד לנצח בגדול בעירו . " וחוץ מזה ",  אומר גורם באחת המפלגות שעוסק בנושא , " אני עוד זוכר את התשדיר של קדימה ,  שבו הוצגו 60 ראשי ערים שתומכים במפלגה .  הם גמרו בקושי עם שני מנדטים .  אז תגיד לי אתה ,  זה אומר משהו ?  ".  
לקריאה נוספת:מי פירסם תמונה של יאיר לפיד במדי היטלר ? יחימוביץ ללפיד :  התקציב שלך - ירי ארטילרי על הישראליםהקרקס של נתניהו :  אין כאן באמת קואליציה 

חברים ?  אויבים ?  הארטילריה של יחימוביץ' נגד לפיד
כששר האוצר הציג השבוע את התקציב הוא ספג אש מיו"ר האופוזיציה .  בעבודה מקווים לנצח בקרב על התודעה ,  שיחליש את הכוכב מיש עתיד .  וגם :  לקראת הבחירות המקומיות ,  למה השטח ישן ? 

