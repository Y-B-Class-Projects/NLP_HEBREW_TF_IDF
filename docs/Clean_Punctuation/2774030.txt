 " המחלוקת על רפיח - בין חמאס ומצרים ,  לא קשורה לישראל "
 גורמים מדיניים המעורים בפרטי המו"מ להפסקת אש הבהירו שאם הירי ייפסק ,  ישראל תהיה מוכנה לחזור לשיחות : " מחכים לחדשות מקהיר ".  הבוקר תיערך ישיבת ממשלה שתדון בהתפתחויות 
" מחכים לחדשות מקהיר "  - כך הגדירו אמש  ( שבת )  גורמים מדיניים בירושלים את המצב בו נמצאת ישראל .  זאת ,  על רקע הניסיון המצרי לחדש את הפסקת האש בין צה"ל לחמאס ,  שהסתיימה ביום שישי בבוקר בהחלטה חד-צדדית של ארגוני הטרור ברצועת עזה לחדש את הירי . 
" ישראל הבהירה למצרים שהיא לא תנהל משא ומתן תחת אש ,  אבל אם האש תיפסק ,  אנחנו מוכנים לחזור לשיחות ",  אמר לוואלה !  חדשות גורם בכיר ,  המעורה בדיונים בנושא .
 מלחמה בדרום - סיקור מיוחד בוואלה !  חדשות:דיווח :  הדיון על נמל בעזה יידחה ,  בתמורה לפתיחת מעבר רפיחבשל הירי הבלתי פוסק :  צה"ל תקף כ-60 יעדים ברצועההפגנות המונים ברחבי העולם : " להסיר את המצור מעזה "  
בשיחות שנערכו בקהיר טרם ההחלטה הפלסטינית  " לשבור את הכלים ",  ישראל הפגינה גמישות מסוימת בנוגע לדרישה הפלסטינית להסרת המצור מרצועת עזה - הקלות מסוימות בהעברת סחורות לרצועה דרך ישראל והגדלת טווח הדיג ברצועת עזה היו על שולחן המו"מ ,  בכפוף לסיכומים על יישום מנגנון לפירוז הרצועה מנשק כבד .  
הבעיה העיקרית בדיונים ,  כפי שמציגים זאת בכירים בישראל ,  אינה בשיח מול חמאס ,  אלא בתווך שבין חמאס לקהיר .  ישראל ומצרים מאוחדות בעמדתן שאין לאפשר לחמאס להקים נמל בעזה ,  אך לישראל אין התנגדות שמצרים תפתח את מעבר רפיח לתנועה בין רצועת עזה לסיני . " המחלוקת בנושא הזה ,  שהוא קריטי ,  היא בין חמאס למצרים ,  ולא קשורה אלינו בכלל ",  הבהירו בצד הישראלי .  
בבוקר צפויה להיערך בתל אביב ישיבת הממשלה השבועית ,  שבמהלכה יעדכן ראש הממשלה את השרים לגבי המגעים להפסקת אש .  רוב השרים אינם מודעים לתמונת המצב ,  ובכלל זאת אף חלק מהשרים בקבינט המדיני-ביטחוני .  
מלחמה בדרום :  עדכונים שוטפים 
כך ,  למשל ,  ביום שישי בבוקר הוציא השר נפתלי בנט הודעה לתקשורת בה קרא להחזיר מיד לישראל את המשלחת לשיחות בקהיר - זאת ,  כשעתיים לאחר שהמשלחת כבר נחתה בארץ .  גם העדכון בישיבת הממשלה יהיה ככל הנראה שטחי ,  ולא יכלול את כל פרטי ההתפתחויות בשיחות .
 בישיבת הממשלה הקודמת ,  ביום חמישי לפני כשבוע וחצי ,  נקלע נתניהו לוויכוח עם כמה משרי הימין על ניהול המבצע ,  ובשיאו אף הקריא לשרים מכתב מאת אחיו ,  יוני ,  על חשיבות האחדות בעם .  אולם מאז שקרסה הפסקת האש המצרית ביום שישי בבוקר ,  השרים וחברי הכנסת מהימין נזהרים שלא לתקוף את נתניהו פומבית ,  אך בהחלט ייתכן שראש הממשלה ייתקל בשאלות ובטענות במהלך הישיבה .  
מנגד ,  לפי הדיווח בעיתון הלבנוני  " אל-אחבאר ",  גורמים בחמאס אמרו היום כי אם תוסיף ישראל לדחות את הדרישות שמציגים בפניה הפלסטינים ,  שיגור הרקטות יימשך . " המשלחת הפלסטינית בשיחות מסרה למתווכים המצרים כי במידה ותימשך הדחיינות הישראלית ,  היא תעזוב מחר את קהיר ,  מה שיאפשר לארגונים בשטח להרחיב את טווח הירי עד לתל אביב ",  מסרו הגורמים .
 בכיר חמאס ,  מושיר אל-מסרי ,  אמר כי  " ההתנגדות מוכנה למערכה ארוכה והיום היא מנהלת את הקרב בשלווה ".  הוא הוסיף כי על מדינות ערב  " לפעול לסיכול התכניות הישראליות על ידי תמיכה בדרישות הפלסטיניות ".  לדבריו , " הדרך להגיע לרגיעה עוברת בהשגת דרישות ההתנגדות עליהן החליטה פה אחד המשלחת הפלסטינית לקהיר ". 
סגן ראש הלשכה המדינית של חמאס וחבר המשלחת בקהיר ,  מוסא אבו מרזוק ,  אמר הערב כי ארגונו לא מעוניין בהסלמה ,  אך לא מוכן לקבל את העובדה שישראל לא משיבה לדרישות הפלסטינים בשיחות .  בדברים לעיתון  " אל-קודס ",  אמר אבו מרזוק כי 24 השעות הקרובות יקבעו את עתידן של שיחות הפסקת האש ,  וטען כי  " ישראל לא מגלה רצינות בשיחות ,  וממשיכה לדחות את מתן התשובה לדרישות שהעלו הפלסטינים בשיחות ". 
הירי מרצועת עזה התחדש בשעות הבוקר המוקדמות אחרי לילה שקט לחלוטין .  מעט לפני 7:00 בבוקר שוגרו מרצועת עזה לשטח ישראל חמש רקטות ,  והן התפוצצו בתחומי המועצות האזוריות שדות נגב ואשכול .  כולן התפוצצו בשטחים פתוחים בלי לגרום לנפגעים או לנזק .  אחרי 9:00 שוגרו עוד ארבע רקטות ,  והן התפוצצו בשטחים פתוחים במועצה האזורית אשכול .
 בצהריים התפוצצו עוד שתי רקטות ,  סמוך ליישוב באשכול ובשטח פתוח בשדות נגב .  גם במקרים אלה לא נמסר על נפגעים או על נזק .  אחרי 14:00 נשמעו שתי אזעקות  " צבע אדום "  במועצה האזורית חוף אשקלון .  שתי הרקטות ששוגרו לאזור התפוצצו בשטח הרצועה .  מעט אחרי 15:30 נשמעה שוב אזעקה באשכול ,  וזמן קצר אחר כך דווח על נפילת רקטה בשטח יישוב במועצה .  לא דווח על נפגעים או על נזק .  כשעה לאחר מכן נפלו עוד שתי רקטות בשטח המועצה .  לא דווח על נפגעים ,  אך נזק נגרם לתחנת האוטובוסים המרכזית של המועצה .  
רקטה נוספת התפוצצה בסמוך ליישוב במועצה האזורית שדות נגב .  לא היו נפגעים ולא נגרם נזק .  בסביבות השעה 20:00 התפוצצו שתי פצצות מרגמה בשטחים פתוחים במועצה האזורית שער הנגב .  לא דווח על נפגעים או על נזק .  כמה שעות לאחר מכן ,  נפלה רקטה בשטח פתוח במועצה האזורית שער הנגב .  לא דווח על נפגעים או על נזק .  בסך הכול ,  כ-30 רקטות שוגרו לעבר ישראל במהלך היום .
 בתגובה להמשך הירי ,  מאז שעות הלילה תקפו כוחות הצבא כ-60 יעדים ברחבי הרצועה ,  ובסך הכול יותר ממאה מאז אתמול בבוקר .  בין השאר ,  כך לפי דובר צה"ל ,  הותקפו שני בתי מפקדים בחמאס ,  עשרה חדרי פיקוד ,  שני מתחמי אימונים ,  אתר לייצור אמצעי לחימה ושבעה בורות שיגור .  בשעות הערב אישר דובר צה"ל כי כלי טיס של חיל האוויר חיסלו שלושה פעילי חמאס בדרום הרצועה . 

" המחלוקת על רפיח - בין חמאס ומצרים ,  לא קשורה לישראל "
 גורמים מדיניים המעורים בפרטי המו"מ להפסקת אש הבהירו שאם הירי ייפסק ,  ישראל תהיה מוכנה לחזור לשיחות : " מחכים לחדשות מקהיר ".  הבוקר תיערך ישיבת ממשלה שתדון בהתפתחויות

