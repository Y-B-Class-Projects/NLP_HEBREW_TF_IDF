כבר לא בורחים מקטטות רחוב :  משולש הרמטכ"לים נערך לדו-קרב האחרון
נסיקת  " כחול לבן "  וגנץ הייתה כה מהירה ,  עד שדיפלומטים זרים ויהודי ארצות הברית עדיין לא הסתגלו אליה .  כעת ,  נותר לו רק לסכל תקלות וליישם פסוק תהילים אחד קטן
הגנרל האמריקאי אלברט ודמאייר ,  מבכירי הקצינים בצבאו במלחמת העולם השנייה ,  כשדילג מסגן-אלוף בצוות תכנון מבצעי לגנרל בעל ארבעה כוכבים כמפקד הכוחות בסין ,  נשאל פעם איך ומדוע התקדם מהר ויותר מחבריו לשנתון .  בזכות המקריות ,  אמר ודמאייר - במקרה ,  נשלח בסמוך למלחמה להשתלמות של שנתיים באקדמיה צבאית בגרמניה והשקיף על תרגילי הוורמאכט ,  אחר-כך נזקקו במקרה במטה למומחה לגרמניה ולצבאה ,  עבודתו הועילה ,  והכי חשוב ,  הממונה עליו היה במקרה הגון ולא אנוכי ,  הכיר ביכולתו והמליץ עליו .  הכל במקרה ,  כי מפקד אחר היה מתנשא על פקודו מייחס ומנכס לעצמו את ההישגים .  כך הוא ,  אמר ודמאייר ,  וכך זה בדרך כלל בצבא .  לכן יש חנפנים בינוניים המגיעים לצמרת וקצינים מעולים הנבלמים באמצע הסולם ;  ולעתים ,  בצירוף מקרים ,  גם הראויים מתקדמים .  ודמאייר פסח על עוד מקריות ,  שכיחה למדי בצבאו :  אבי רעייתו היה גנרל בתפקיד מרכזי בוושינגטון .
 הטיפוס בפוליטיקה שונה - הוא מלמטה למעלה ,  על גבם של תומכים ובעלי-ברית ,  והשפעתו של פטרון-על מוגבלת ,  כי היא מעוררת קנאה ותמרוני חסימה אצל המתחרים .  לכן הואט ולבסוף נבלם מירוצו של אריאל שרון לעמדת הרמטכ"ל ,  למרות חסותו של דוד בן-גוריון ;  ונדרשו ליצחק רבין שנות הסתגלות במעבר מההתקדמות מאלוף לרמטכ"ל ,  בזכות הבטחת בן-גוריון שקוימה בידי לוי אשכול ,  לניצחון בהתמודדות פנימית על מועמדות המערך לראשות הממשלה  ( בזכות פנחס ספיר )  ולחזרה לתפקידו לאחר עשור וחצי של התאוששות מכורח ההתפטרות .  בן-גוריון ,  בפרישתו הארעית לשדה בוקר ,  הצליח לפצל בין שני תפקידיו ולתת את תיק הביטחון לפנחס לבון ולא למשה שרת ,  שהמשיך יחד עם ראשות הממשלה להחזיק בתיק החוץ ,  אבל כשלאחר עשור חזר בן-גוריון על תרגיל הפרישה והעביר את ראשות הממשלה לאשכול ,  התאכזב לראות שאשכול מחקה אותו בדבקותו במשרד הביטחון ואינו מוסר אותו לשמעון פרס ,  משה דיין או יגאל ידין .
 כבר נזכר שלרמטכ"לים של  " כחול לבן "  קדמו ,  ברשימה אחת ,  שלשות של רבי-אלופים ,  תחילה דיין ,  רבין וחיים בר-לב ובהמשך רבין ,  בר-לב ומוטה גור .  לרוב ,  רמטכ"לים בדימוס שהצטרפו לפוליטיקה חברו למפלגת השלטון ,  שמינתה אותם לתפקידם הצבאי .  זה הדגם של דיין ,  רבין ובר-לב ,  אבל עד שהצטרף גור לשלשה - במקום דיין - עבר השלטון לליכוד .  
משה יעלון ,  גבי אשכנזי ובני גנץ הם כולם מינויים של ראש ממשלה מהליכוד ושר ביטחון מהעבודה .  יעלון הגיע ל"כחול לבן "  דרך הליכוד ,  לפני שהתייצב נגדו .  לגנץ ולאשכנזי זאת ההזדהות הפוליטית הראשונה ,  אף שאשכנזי לא הסתיר מעולם את העדפותיו .  כאלוף פיקוד הצפון ששקל פרישה ,  התלבט אם להיענות להצעת השר לביטחון הפנים שלמה בן-עמי להתמנות למפכ"ל המשטרה ולחבור בהמשך לבן-עמי בעבודה .  לקראת סוף תקופתו כרמטכ"ל חיזר אחריו יו"ר ההסתדרות ,  עופר עיני - מהדורה ראשונה של הברית בין גנץ לבין אבי ניסנקורן ,  שאחיו של עיני ,  בן ,  הוא הקרוב בעוזריו .  אהוד ברק ,  בעת מלחמתו באשכנזי וכדי לחזק את טענתו שאינו שוחר רעתו ,  סיפר שהסתייג מדיבורים על פוליטיקה עתידית ,  כל עוד הרמטכ"ל במדים ,  אך אשר לגופם של המדוברים , " אמרתי לגבי שכניסתם של אנשים כמוהו וכמו עיני לפוליטיקה תהיה חלק מהפתרון ולא מהבעיה ".  הרגישות ,  ניתן לשער ,  נבעה מההנחה שאשכנזי יצטרף לא סתם לפוליטיקה ,  אלא למפלגתו של ברק ,  שם ידרוך על המשבצת של המנהיג .  כך התגבש מניע משותף אצל ברק ואצל בנימין נתניהו ,  לסכל תחרות מצד אשכנזי ,  שגילם תכונות משיקות של עממיות וביטחוניות ,  אך הסיבה העיקרית לתככים נגדו ,  שביסוד פרשת הרפז ,  הייתה איראן .  אשכנזי - יחד עם ראש המוסד מאיר דגן ,  הנשיא שמעון פרס וממשל אובמה - הפריע לנתניהו ולברק להפציץ את התשתית הגרעינית האיראנית .  דגן עמד לסיים שמונה שנות כהונה .  הנשיאים פרס ואובמה היו מחוץ להישג ידם של נתניהו וברק .  נותרו שני תפקידי מפתח :  ראש אמ"ן ,  שההחלטה לגביו - אביב כוכבי במקום עמוס ידלין  ( מועמד העבודה לשר הביטחון בבחירות 2015 )  - השתרכה שנה שלמה ;  והרמטכ"ל .  נתניהו וברק רצו שאשכנזי יזוז ,  מהר ולטובת קצין לוחמני ,  שימריא איתם לאיראן .  יואב גלנט נראה להם הליהוק הנכון .  בגנץ חשדו שיהיה רפה מדי בביצוע והמשכו הרעיוני של אשכנזי בגישה שחתרה לבלום את איראן באמצעים מדיניים וחשאיים ,  לא במלחמה רועשת ויקרה .  
אנשי צבא הם מהנדסי הרס והרג .  אלימותם אמנותם ,  פרנסתם על מה שטילים ,  פגזים ופצצות עושים לאדם ולרכושו .  ניתן לצפות שיהיו כוחניים במאבקי הקידום ואחר כך גם בעיסוקיהם האזרחיים .  בפועל ,  זה לא כך .  השאפתנות עטופה בגינוני השלמה עם התקנון ,  ומי שמפריז בשימוש בגוף ראשון יחיד מקים נגדו את דעת הקהל .  כשקבוצת ההתייחסות היא מפקדי חטיבות או טייסות ובהמשך אלופי המטה הכללי ,  רמטכ"ל מאוזן בנפשו לא יתייהר מדי ,  ואם בכל זאת ידבק בו שגעון גדלות ,  הוא יירד בכביסת המדים .  לכן יש מתאם הפוך בין הרקע הצבאי לבין הכוחניות בפוליטיקה .  שרים וראשי מפלגות שמוצאם אזרחי למהדרין ,  או יוצאי שירות חובה וקמצוץ קבע כקצינים זוטרים ,  מסתערים על יריביהם במלל בריוני ,  בעוד שרמטכ"לים בדימוס מתקשים להתנער מהאצילות המחייבת .  ככל שהקצין בגמלאות בכיר יותר ,  לא נעים לו לרדת לרמת הצד השני .  צה"ל אינו נלחם בנוער פלסטיני באותם אמצעים ,  אבן תחת אבן .  שניים משלושת הרמטכ"לים של כחול לבן היו מפקדי אוגדת איו"ש .  השלישי ,  אשכנזי ,  קלט את המחזור הראשון של האינתיפאדה בשטח ,  כמח"ט גולני .  בתחילת מערכת הבחירות היו שטעו להאמין שבפוליטיקה הישראלית ,  בדיוק כמו במדינאות העולמית ,  איפוק הוא כוח .  במהרה גילו שלהיפך ,  הבלגה היא חולשה .  המצביעים מזהים אדיבות עם רכרוכיות וחושבים ,  או לפחות מרגישים ,  שמי שנמנע באנינות מחילופי השמצות עם נתניהו עלול להירתע מהתכתשות עם חסן נסראללה .  הבורח מקטטת רחוב עוד יאפשר לסלק אותו מהרחוב .  
ייחודו של בן-גוריון היה בתמהיל של מתינות במטרה  ( יחסית לתופסי המרובה )  וכוחניות באמצעים ,  כולל בהוראה להפגיז את אלטלנה ובפירוק מטה הפלמ"ח .  לדור הראשון של המדינה הוא הצטייר כמגלם הביטחון הלאומי במובנו הרחב - מלחמה ושלום ,  בריתות מדיניות ,  התעצמות ממקורת חוץ ומייצור עצמי ,  וגם התיישבות ועלייה ,  בנסיבות כלכליות מאתגרות .  צה"ל היה חלק מזה ,  אך במפלס נמוך יותר ,  של לחימה וארגון .  גם הנערצים במפקדיו ,  הצעירים מבכירי הדרג המדיני ב-20 עד 30 שנה ,  היו רק זרועות ביצוע של הנהגת המדינה ,  ללא יומרה לבוא במקומה .  שרת וישראל גלילי ,  נטולי הדרגות ,  היו חשובים מהרמטכ"ל ומרוב האלופים .  דרגות ניתנו גם למנהלנים ולאפסנאים - ספיר היה סגן-אלוף ,  כמו מפקדי החטיבות - משום שללא השגת הנשק איימה המלחמה להסתיים בתבוסה .
 בהתמודדות בבחירות לכנסת הראשונה ב-1949 בין שתי מפלגות הפועלים ,  מפלגת פועלי ארץ-ישראל של בן גוריון ומפלגת הפועלים המאוחדת שהנהגתה שובצה כרוכסן - ראשון מאחדות העבודה ,  שני ושלישי מהשומר הצעיר ,  רביעי ,  חמישי ושביעי מאחדות העבודה ,  שישי ושמיני מהשומר הצעיר - הוצגו הקצינים המקורבים למפ"ם כ"מפקד ,  צבא הגנה לישראל ,  מטה חטיבה 8 "   ( יצחק שדה )  , " מפקד ,  צבא הגנה לישראל ,  מטה חזית הדרום "   ( יגאל אלון )  וכך עוד שמונה ,  ביניהם ישראל בר , " מפקד ,  צבא הגנה לישראל ,  המטכ"ל/אג"מ ".  בר ,  שהורשע לאחר עשור כמרגל בשירות הסובייטים ,  זכה לאחרונה לטיהור מקצועי מסוים בכתב-העת של צה"ל , " מערכות ".  עשרת קציני מפ"ם ,  תשעה גברים ואישה ,  הוצבו במקומות סמליים ,  57 עד 67 .  לא הרחק מהם ,  במען שגוי ,  רחוב מגידו במקום המגיד ,  נמצא  " נחמיה רבין ,  פועל ,  תל אביב "  - אביו של יצחק וראשון בששת בני המשפחה שהופיעו ברשימות במרוצת השנים ,  מהם במקום שהוביל לכנסת  ( דליה רבין ,  מפלגת המרכז )  ומהם במקומות סמליים  ( אחותו של יצחק ,  רחל ;  בנו ,  יובל ,  לאחר רצח ראש הממשלה ;  ואלמנתו לאה ,  ברשימה שבראשות ברק ,  שנגדה התמודדה רשימת המרכז )  .  ככל הנראה ,  זהו שיא משפחתי .  הנתונים לוקטו בחיפזון גם במפא"י ;  טעו שם בשנות הלידה של בן-גוריון ואחרים ,  ביניהם המח"ט - ולימים אלוף פיקוד הדרום במבצע  " קדש "  - אסף שמחוני .  מקצועם של שמחוני מתל יוסף ,  של דיין מנהלל ,  של משה נצר מרמת יוחנן  ( ובסוף הרשימה גם של גרשון זק מחיל הים ואהרן רמז מחיל האוויר )   - " חייל ",  צנוע יותר מה"מפקד "  של מפ"ם .  גם יהודית שמחונית ,  אמו בת ה-50 של אסף וחברת הקיבוץ השכן גבע ,  תוארה כ"חיילת ".  בנה וקציני הקבע הנוספים התפטרו עם בחירתם ונשארו בצבא  ( ונאמנים למפא"י ולבן גוריון )  .  דיין ,  כרמטכ"ל לקראת מלחמה ,  התעלם מהזיהוי הפוליטי של קצינים בתפקידי מפתח וביקש לגייס את אלופי אחדות העבודה שהיו לחברי כנסת .  באותו אופן ביקש ,  בהיותו ח"כ ,  להתמנות למפקד חזית הדרום ערב מלחמת ששת הימים ולא ראה פסול בגיוס השר בר-לב למילואים בתפקיד זה במלחמת יום הכיפורים .  
בבחירות 1959 הופיע דיין לראשונה ברשימת מפא"י .  משלח-ידו : " צבא ".  באותה עת עדיין השתעשע בהורדת עצמו בדרגה ,  כדי להישאר בשירות בעת שקצין אחר מכהן כרמטכ"ל ,  רב-אלוף יחיד  ( לכן לבש מדים באירועי העשור למדינה וענד דרגות אלוף )  .  האפיון המקצועי היה חשוב לעסקני מפא"י .  ישראל ישעיהו-שרעבי ,  שבבחירות קודמות הסתפק בתואר הפקידותי  " מזכיר המחלקה לעדת התימנים בוועד הפועל של ההסתדרות ",  תואר הפעם כ"אורג ",  להבדיל מ"טווה ",  הלא הוא ישראל קרגמן ממפעל את"א .  דיין ,  שהעתיק את מגוריו לצהלה ,  סירב להתחפש לחקלאי .  כשמפלגת השלטון התפלגה ,  הרמטכ"לים שלה חולקו בין ההורים .  במפא"י של אשכול ,  מתוגברת בעשירייה הראשונה של רשימת המערך באלופים אלון וכרמל מאחדות העבודה ,  תמכו בין הסוגרים הסמליים קודמו של דיין ויורשו ,  מרדכי מקלף וחיים לסקוב .  שניהם הופיעו בדרגתם ,  רב-אלוף ,  ועם המקצוע  " מנהל ".  ברשימת רפ"י של בן גוריון הוצמדו במקומות השביעי והשמיני דיין והרמטכ"ל הששי צבי  ( צ'רה )  צור ,  שהזדרז להתפטר עם השבעתו .  לרפ"י היה עוד רמטכ"ל סמלי - יעקב דורי סגר את הרשימה - כך שחמישה מתוך ששת הרמטכ"לים שקדמו לרמטכ"ל המכהן רבין ,  כולם למעט ידין ,  השתתפו מעשית או סמלית בשתי המחציות של מפא"י .  לרפ"י היה גם מפקד לשעבר של חיל הים ,  שמואל טנקוס ,  ומאיר הר ציון מיחידה 101 הוצב דווקא במקום ה-100 . 
" כחול לבן "  היא גלגול מאוחר של רפ"י :  ביטחון ,  הסתדרות ,  בורגנות ,  מושבים .  גנץ זיהה לקראת סוף 2018 פירצה בחומת הפוליטיקה הממוסדת וחדר דרכה .  45 שנה לאחר ששרון דירבן את ראשי  " חירות ",  הליברלים ורסיסי ימין נוספים להקים את הליכוד ,  כמשקל-נגד למערך ,  הצליח גנץ לעשות יש  ( עתיד )  מאין ,  מתפאורת הקרטון של  " חוסן ",  מינוס יעלון ,  פלוס התשתית הארגונית של יאיר לפיד ,  כמשקל-נגד לליכוד .  נסיקתו הייתה כה מהירה ,  עד שדיפלומטים זרים האמונים על סיקור המתרחש בישראל טרם הסתגלו אליה ,  כמסמנת את דעיכת נתניהו .  אם שר החוץ האמריקני מייק פומפיאו ,  בביקורו בירושלים בשבוע הבא ,  יתנכר לגנץ ,  תהיה זו התערבות בוטה במערכת הבחירות לצד נתניהו - שהקפיד בקיץ 2016 לפגוש את דונלד טראמפ והילרי קלינטון .  גם היהדות האמריקנית הופתעה .  גנץ עדיין לא הוזמן לנאום בוועידת איפא"ק ;  הוא יוכל להשתמש לשם כך בכרטיס של לפיד .
 בין פושטי החקי ולובשי שלושה גוונים של יוניקלו חולקו גזרות לפי התמחותם .  אשכנזי ,  המוכר היטב ואהוד מאד בישובים המרוחקים מתל אביב ;  לפיד ,  המתאים יותר ויומרני פחות כשחקן-משנה ,  רובין ולא באטמן ,  ערי המעמד הבינוני ופרבריו ;  יעלון ,  ההתיישבות ;  גנץ ,  ביטחון כללי .  רמת חובב ,  רמת השרון ,  רמת יוחנן ורמ"ט שהוא גם רמת הגולן .  גנץ התחייב שם השבוע שלא לרדת מהגולן .  זאת העמדה המסורתית של ממשלות ישראל מרבין עד נתניהו .  לא לרדת מ- ,  להבדיל מלא לסגת ב- ,  כלומר להתפנות בהסכם שלום ופירוז מערבה ,  עד לקצה המצוק .  מי לא יירד ,  חיילים או אזרחים ,  פקחים או משקיפים - זאת סוגיה המוקפאת בעמימותה עד שהמיקוח עם סוריה יחודש בלחץ רוסי-אמריקני .  אשר לשטחים ,  די לגנץ להצביע על עוזרו בלשכת הרמטכ"ל המסייע לו במפלגה ולומר , " אני אפנה את הוד בצר ,  תושב אלקנה ?  ".  מאחר שהמצע צפוי להתנגש במציאות ולהתנפץ על סלעיה ,  חשוב ממנו הרושם שגנץ עדיין לא שידר ,  שהוא ערוך להרכיב ממשלה ולהנהיג אותה כבר בין פסח ליום העצמאות ,  כצנחן הנוחת על רגליו בלי לשבור אותן ורץ הלאה אל היעד .  גנץ העניק לעצמו השבוע צל"ש רמטכ"ל ,  על זריזות ההקמה של מפלגתו .  זה נכון אך חסר משמעות .  ברגע שהדמיוני הופך למציאותי ,  מד הציפיות מתאפס ומוצב בקצה הגבוה ,  כאילו גנץ בעיצומה של חפיפה לראשות הממשלה .  היחס לנתניהו ,  אפוף אישומי השחיתות ,  במגמת התגברות על ההיסוסים ,  שמא ירתיע מצביעי ימין ,  יותר תקיף אך לא די תוקפני ;  נדרש יישום של הפסוק מתהילים שהנער גנץ למד בישיבה התיכונית , " עם נבל תתנבל ".  
סביב גנץ מספרים - אמת עובדתית או לוחמה פסיכולוגית - שאנשי ליכוד שמאסו בנתניהו מתקשרים לחשוף נקודות תורפה שלו ,  לקראת הדו-קרב של סוף המערכה .  בפני גנץ גם אתגר פנימי ,  של אכיפת משמעת מלל ומניעת בריחת סידן ,  לסיכול תקלות מהסוג שהמיטו התבטאויותיו של יאיר גרבוז על יצחק הרצוג לפני ארבע שנים .  הסטטיסטיקה איתו .  גילם הממוצע של תריסר ראשי הממשלה עד כה ,  בכניסתם לתפקידם ,  הוא קצת יותר מ-60 .  גנץ יגיע אליו חודשיים לאחר יום הבחירות .  אשר לקצב ההבשלה ,  שני קודמיו - הרמטכ"לים שהיו לראשי ממשלה - עברו תקופה דומה באורכה בין הכניסה לשני התפקידים ,  עשור אצל רבין ושמונה שנים אצל ברק .  גנץ הזדכה על צה"ל לפני ארבע שנים .  זוטה או תקדים ?  תלוי ברצינות ההשקעה של גנץ בחודש הקרוב .  עד עכשיו שיחקה האקראיות לטובתו .  גלנט נפסל לרמטכ"ל וגנץ הוחזר מה"הרלי דייוידסון "  האהוב למדים .  אשכנזי ויתר על ההתמודדות והזירה הושארה לגנץ .  נתניהו ,  אחרי עשר שנים ושלושה תיקים ,  נמאס .  בכוחו של שום תכנון ארוך-טווח לא היה להביא את גנץ לעמדתו הנוכחית .  תחי המקריות - בתנאי שיודעים לנצל אותה .
  ( עדכון ראשון 7.3 ,  15:00 )  

כבר לא בורחים מקטטות רחוב :  משולש הרמטכ"לים נערך לדו-קרב האחרון
נסיקת  " כחול לבן "  וגנץ הייתה כה מהירה ,  עד שדיפלומטים זרים ויהודי ארצות הברית עדיין לא הסתגלו אליה .  כעת ,  נותר לו רק לסכל תקלות וליישם פסוק תהילים אחד קטן

