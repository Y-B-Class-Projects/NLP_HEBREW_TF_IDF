אסור לקבל תכתיבים מאובמה
לצד התמיכה הידועה בקונגרס ,  סקרי דעת קהל מצביעים על רמות שיא של תמיכה עממית אמריקנית בישראל ,  65 אחוזים לעומת 37 אחוזים בשנת 1988 .
 ועדיין ,  דווקא מול הממשל האמריקני מסתמן מאבק קשה .  באופן מסורתי ,  הבית הלבן הוא שמתווה את מדיניות החוץ של ארה"ב .  במקרה זה ,  אובמה - הנחוש להימנע מהפעלת וטו במועצת הביטחון של האו"ם - עלול להתעלם מדעת הקהל בארצו ולכפות עלינו לקבל את דרישותיו האחרונות .
 לאחרונה הושק קמפיין שנועד להפעיל לחץ על הקונגרס להפוך את עמדתו ,  והוקם צוות משימה שתפקידו לשכנע את היהודים כי אובמה פועל לטובת ישראל .  בארוחת ערב שנערכה לאחרונה עם תורמים יהודים הצהיר אובמה כי ממשלו  " יקדיש את כל כוחותיו היצירתיים "  כדי לשכנע את ישראל לבחון מחדש את עמדותיה .  ואולם ,  הוא גם העיר באופן מבשר רעות כי אם דרישותיו לא ייענו  - " חילוקי הדעות הטקטיים בין ישראל לארה"ב ילכו ויגברו ". 
חלק גדול מן התקשורת האמריקנית הליברלית ממשיך להתאמץ נגד נתניהו .  תום פרידמן מה"ניו יורק טיימס "  כבר תיאר את נתניהו כ"מובארק של ישראל ",  וזו רק דוגמה .  הבעיה היא שאף שרוב יהודי ארה"ב תומכים בלהט בישראל ,  ו-75 אחוזים מהם מכירים בכך שמטרת הערבים היא הרס המדינה היהודית - חלק גדול מן התקשורת היהודית האמריקנית מסכים לטענה שהמדיניות של נתניהו היא הבעיה .  
האדישות והשתיקה בקרב ההנהגה היהודית מדאיגות .  מלבד ארגון  " ציוני אמריקה "  הניצי ,  לא נשמעה אף תגובה יהודית רשמית לניסיונה של מזכירת המדינה הילרי קלינטון לכפות על ישראל את נוסחת אובמה או ללחצים החדשים שמפעיל הבית הלבן על מנהיגי יהדות ארה"ב .
 למעשה ,  מנהיג הקונגרס היהודי העולמי רונלד לאודר אפילו האיץ בנתניהו להפעיל מאמצים לשכנוע הפלשתינים לשוב למשא ומתן - דרישה ביזארית בהתחשב בעובדה שהם סירבו לעשות כן על אף ההקפאה .  אך בניגוד לספין שנוצר בעקבות הכרזתו ,  לאודר אמר לי באופן חד-משמעי כי הוא תומך לחלוטין בדחייתו של נתניהו את דרישת אובמה כי ישראל תאמץ את גבולות 1949 נוסף על חילופי שטחים כנקודת פתיחה למשא ומתן .
 למרבה המזל ,  לדעת הקהל עדיין יש תפקיד חשוב בגיבוש מדיניות החוץ האמריקנית .  ואולם ,  יש צורך דחוף בהשקת קמפיין דעת קהל מתוחכם אשר יבהיר לאמריקנים ולקונגרס מדוע אנו מתנגדים כה נחרצות לדרישות החדשות ,  קמפיין שיחדד את ההבנה כי בנקודה זו נהנית הממשלה הישראלית מתמיכת רוב הישראלים .  במהלך זה יש להיזהר שלא לסכן את מאמציו הראויים לשבח של איפא"ק לשימור התמיכה הדו-מפלגתית לישראל בקונגרס .
 עלינו להדגיש כי ישראל היא מדינה ריבונית ,  ואין לצפות ממנה לקבל תכתיבים מממשל אמריקני אשר לא רק הפר התחייבויות של קודמיו אלא אף החליט להכיר באחים המוסלמים ,  מייסדיו של חמאס ,  כמפלגה לגיטימית במצרים .  הנשיא ועוזריו מסרבים להכיר בכך שהדרישות שלהם סותרות את החלטת האו"ם 242 ,  אשר מעולם לא תמכה ב"חילופי שטחים מוסכמים "  אלא בגבולות ביטחון לישראל .  
עלינו להסביר כי קווי שביתת הנשק מ-1949 הם איום קיומי עבורנו בטווח הארוך .  אובמה מכיר בעובדה שגבולות אלו אינם ראויים ,  אך מתעקש כי חילופי שטחים יפצו על כך .  הוא מתעלם מן העובדה כי  " הסכמים הדדיים "  לגבי  " חילופים "  תלויים ברצונם הטוב של הפלשתינים ,  וכי עבאס הצהיר בעבר כי הוא מוכן לשקול רק חילופים  " מינימליים ". 
קבלת הנוסחה של אובמה משמעותה כי נקודת המוצא של המשא ומתן תציב את הר הבית ,  הכותל ,  הפרברים היהודיים של מזרח ירושלים וגושי ההתנחלויות העיקריים בתוך המדינה הפלשתינית .  כדי לשמור על האזורים האלה בשטחה ,  יהיה על ישראל להשיג הסכמה פלשתינית ל"חילופים ".  יתרה מזאת ,  גם במקרה שבו ימומשו ה"חילופים ",  נוסחת אובאמה מאפשרת לפלשתינים להמשיך לתבוע את זכות השיבה - מה שמהווה מרשם בדוק לסופה של מדינת היהודים .
 עלינו לחדד את הנקודה כי מאז בחירתו של אובמה ,  ישראל היא שעשתה את כל הוויתורים ,  בעוד הפלשתינים לא נתנו דבר ,  ואדרבה :  סירבו לשאת ולתת עימנו .  אין ספק כי הגיע הזמן שארה"ב תחדל להעניק פרסים לפלשתינים בתמורה לחוסר שיתוף הפעולה .  עלינו להציע לקונגרס לשקול את המשך מימון הרשות הפלשתינית כל עוד נמשך האיחוד בין ארגון חמאס הרצחני לרשות .
 הגיע הזמן שהממשל ידרוש את פירוקם של גדודי חללי אל-אקצא של הרשות - המוכרים על ידי ארה"ב כארגון טרור - ויפעיל את השפעתו נגד ההסתה הפרועה והמתמשכת נגד ישראל והיהודים .  העובדה כי 68 אחוזים מהפלשתינים עדיין תומכים בפיגועי התאבדות מדברת בעד עצמה .  
ובכלל ,  בהתחשב בדרישות שהוטלו עלינו ,  מותר לנו לצפות כי  " בעלת הברית הבלתי מעורערת "  שלנו תאמר את הדברים כפי שהם ותודיע לפלשתינים כי ארה"ב מודעת לכך שזכות השיבה לפליטים הפלשתינים תביא לסופה של המדינה היהודית .  
אלה הסיבות לכך שגם אם נניח בצד בעיות ביטחון דוגמת קיום נוכחות ישראלית בעמק הירדן והדרישה לגבולות רציפים ,  לנתניהו אין ברירה אלא לדחות את הצעות אובמה מתוך דאגה לביטחון ישראל .
 
אסור לקבל תכתיבים מאובמה
nan
