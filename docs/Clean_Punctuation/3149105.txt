קרב המשואות הגיע לגארבג'-טיים ,  ונתניהו עדיין לא שורק לסיום
יו"ר הכנסת ושרת התרבות ממשיכים להתכתש על הפרטים הקטנים שיכריעו את תמונת הניצחון בדרמה שהתחוללה סביב יריית הפתיחה לחגיגות ה-70 .  רק אדם אחד - נתניהו - יכול לשים סוף לסאגה הזו ,  וכהרגלו הוא מחכה לתוספת הזמן שאחרי הדקה ה-90
 ( בווידאו :  שרת התרבות מירי רגב על משבר טקס המשואות ,  בשבוע שעבר )  
ביום רביעי הבא ,  בשעה 19:45 ,  המוני ישראלים ישבו מול מסכי הטלוויזיה וימתינו בהתרגשות לתרועת חצוצרני תזמורת צה"ל שתלווה את כניסתו של יו"ר הכנסת יולי אדלשטיין ,  לרחבת המסדרים של הר הרצל ,  ותבשר על תחילת חגיגות ה-70 למדינה .  בכל שנה ,  זה משדר עתיר רייטינג - בשנה שעברה הוא הניב שיעור צפייה מצרפי בכל הערוצים של כ-36% ,  ובשנים קודמות הוא העפיל גם מעל ל-40% .  השנה הוא גם ייצר את סצנת הסיום של אחת הדרמות הפוליטיות הכי טובות בעיר .  
בין משיאי המשואות יש שמות לוהטים כמו אבשלום קור ,  שלמה ארצי וזאב רווח ,  אבל השחקנים המרכזיים באירוע יהיו ראש הממשלה ורעייתו ,  יו"ר הכנסת ושרת התרבות והספורט מירי רגב .  זה יהיה הגרנד פינאלה של קמפיין פוליטי תקיף ואגרסיבי שרגב ניהלה בחודשים האחרונים בחסות ההכנות לחגיגות של יום העצמאות ,  ותסמכו עליה שכל הוראת בימוי תבחן בקפידה .  
תמונת הניצחון של רגב - שנאבקה ונלחמה בעור שיניה כדי להכניס גם את ראש הממשלה בנימין נתניהו לאור הזרקורים של הפריים טיים בהר הרצל - למעשה כבר הוכרעה :  נתניהו יגיע לטקס ,  ישיא משואה ויישא דברי ברכה קצרים ,  לתפארת מדינת ישראל .  בשם הממלכתיות ,  יו"ר הכנסת ,  שרק לפני החג הודיע שיחרים את הטקס אם ראש הממשלה ינאם בו ,  בלע את האיומים שפיזר מאותה הסיבה ,  ויחלוק עם נתניהו את המצלמות .  
קרב המשואות | לקריאה נוספת בוואלה !  NEWS:גורמים במשרד החוץ :  נשיא הונדורס לא יגיע לטקס המשואותאדלשטיין על סערת נאום נתניהו בטקס : " זו לא מחלוקת אישית"בצל משבר המשואות :  נתניהו זימן ישיבת ממשלה חגיגית בה' באייר 

אבל המשבר טרם הסתיים ,  פשוט עברנו לשלב הגארבג'-טיים ,  שבו ממשיכים לשחק למרות שתוצאת המשחק כבר ידועה והנקודות כבר לא ממש חשובות .  עכשיו ,  רגב ואדלשטיין מתווכחים על סמנטיקה :  האם נתניהו ממש  " ינאם "  כדברי רגב ,  או ייצמד לתבנית הקבועה ויתכבד להשיא משואה בתור בנם של בנציון וצילה ,  והאם משואת ראש הממשלה תעוגן באופן רשמי כנוהל עתידי מעתה ואילך בכל פעם שהמדינה תציין עשור .  אלה לכאורה פרטים קטנים ,  אבל הם יכריעו עד כמה ההתקפלות של אדלשטיין תהיה מפוארת ,  וגם עליהם - רגב נלחמת עד הרגע האחרון .  
ראש הממשלה ,  שלמענו רגב ניהלה את המסע רווי ההכפשות וההשמצות שהמאיס והגחיך את אחד מהאירועים הממלכתיים האחרונים שעוד נותרו במדינה ,  נמנע בינתיים מלשרוק את שריקת הסיום .  באופן פומבי ,  רגב ואדלשטיין נמנעו אתמול מלהחריף את הטון ,  אבל הפרשה לא מאחורינו :  יו"ר הכנסת עדיין דורש החלטה רשמית של ועדת השרים לענייני טקסים וסמלים שתעגן את המנהג לפיו ראש ממשלה מדליק משואה בכל פעם שהמדינה תציין עשור - עוד לפני החג ,  ורגב מסרבת לכנס את הוועדה עד אחרי יום העצמאות .
 רגב ממשיכה לדבר על נאום של ממש ,  בעוד אצל אדלשטיין מתעקשים שלפי הסיכום עם ראש הממשלה ,  הוא יקריא קטע קצר וסטנדרטי ,  כמו כל מדליק משואה אחר .  שני הצדדים מאשימים אחד את השני בטרפוד ההסכם ורק אדם אחד - נתניהו - יכול לשים סוף לסאגה הזו .  כהרגלו הוא מחכה לתוספת הזמן שאחרי הדקה ה-90 .  
לאורך כל הדרך ,  נתניהו הקפיד להרחיק את עצמו מקרבות הבוץ של רגב ואדלשטיין ,  אבל כפי שרגב הודתה השבוע בראיון בגלי צה"ל ,  הרעיון שהוא ינאם בטקס הדלקת המשואות היה משותף ,  והוא בא  " גם ממני וגם ממנו ".  רגב הייתה קבלנית הביצוע של המשימה להכניס את ראש הממשלה לליין-אפ של הדלקת המשואות ,  ואדלשטיין - שביקש להרחיק את הפוליטיקה ,  ולשמור על המסורת שבה יו"ר הכנסת הוא נואם יחיד - הוא האיש שעמד בדרך .  
בסיבוב הראשון בנובמבר האחרון ,  נתניהו נטש את רגב לבד במערכה ,  כשהודיע שהוא מוותר על הגעה לטקס ומצא תירוץ אלגנטי של שיקולי אבטחה .  אבל רגב היא לא אחת שתפסיד כל כך מהר ,  ובינתיים ,  גם התיאבון של דיירי הבית ברחוב בלפור למפגני כבוד והערצה כנראה רק גבר .  
גם לאדלשטיין היה נוח יותר לנהל את המאבק מול רגב ,  למרות שידע היטב מי באמת מושך בחוטים .  בלשכת יו"ר הכנסת הבינו לפני כשלושה שבועות שנתניהו מתכוון לנאום באירוע על אפו ועל חמתו של אדלשטיין ,  אבל את החצים ניסו למקד ברגב בלבד ,  שהואשמה ב"עצת אחיתופל "  שנתנה לראש הממשלה .  הקייס של אדלשטיין נגד שבירת המסורת ולשמירה על כבוד הכנסת שמנהלת את טקס הדלקת המשואות מימים ימימה עבד בהתחלה .  הוא זכה לחיבוק חם מח"כים בשני צדי הבית אותו הוא מוביל ,  וגם מהתקשורת שמתרגשת מכל אחד שמעז לעצור את הפארסות של נתניהו או מי מנאמניו .  
נקודת המפנה הייתה חשיפת תיעוד הארכיון מ-1998 ,  שבו התברר שנתניהו כבר השתתף בטקס הדלקת המשואות בעבר ,  והאדמה לא נפלה .  הקרקע מתחת לטיעון המסורת נשמטה ,  ואדלשטיין התקשה לשכנע שמדובר בעניין מהותי ולא פרוצדורלי .  בליכוד הוא החל להיתפס כמי שמנהל קרב אגו מיותר עם ראש הממשלה על הזכות להיות נואם יחיד ,  כזה שחורג מהקוד הגנטי המקובל המורה על גיבוי אוטומטי מלא לכל רצונותיו של המנהיג ,  במיוחד כשהוא בעת צרה .  אדלשטיין הבין ,  כמה ימים מאוחר מדי ,  שאין ברירה אלא לרדת מהעץ ,  ועכשיו הוא מנסה לעשות את זה בכבוד ולפחות לייצר תקדים קבוע ,  שיירשם על שמו ,  לגבי חגיגות העצמאות בעשורים הבאים ,  מה שימנע מהפארסה הזו לחזור על עצמה גם בשנה הבאה וידחה אותה בעוד עשור לפחות .  
רגב עברה בינתיים להתכסח עם תמר זנדברג ומפלגת מרצ ,  שאותם האשימה בביטול הגעתו של נשיא הונדורס ,  שהיה אמור להדליק משואה והחליט לוותר על הכבוד .  יחסי ישראל והונדורס - מהמדינות הפחות חשובות באמריקה הלטינית - זכו בימים האחרונים לדיון ציבורי ער כפי שלא היה מעולם ,  אבל גם הם נפלו קורבן לפארסה ונקלעו למבוכה דיפלומטית .  
הנשיא חואן אורלנדו הרננדס השנוי במחלוקת ,  שהוא אמנם מגה-ידידותי לישראל אבל גם רודן ומפר זכויות אדם לא קטן ,  היה אמור להדליק משואה יחד עם נציגת מש"ב ,  המרכז לשיתוף פעולה וסיוע בינלאומי ,  אחד הפרויקטים היפים ביותר במשרד החוץ .  ברגע שההודעה על הגעתו גויסה וקושרה למאמץ המלחמתי של רגב לסלול את הדרך להצדיק נאום של נתניהו ,  גם הכוונות הטובות ירדו לפח .  
רגב ואדלשטיין ממשיכים עדיין להתקוטט על פרטי פשרת המשבר .  אחרי שבשבוע שעבר נתניהו חזר בו תוך 12 שעות מההסכם להוצאת מבקשי המקלט שהשיג עם נציבות הפליטים של האו"ם ,  יהיה זה מצחיק אם מישהו מהם באמת חושב שמילה שלו זו אכן מילה .  
הפעם ,  בניגוד לשבוע שעבר ,  נתניהו באמת השיג את מה שהוא רוצה :  הוא יקבל בסופו של דבר את הבמה שלה ייחל מלכתחילה ,  ומי שלא רצה אותו כנואם - יקבל אותו כמדליק משואה .  זו תהיה תמונת ניצחון עבור רגב ,  שתשרת אותה אולי בקרב תומכיה בליכוד ,  ובוודאי תעניק לה נקודות בבלפור ,  אבל היא בטח לא לתפארת מדינת ישראל והאמת היא שזה קרב שאין בו אף מנצח .  גם אם אפשר למצוא את כל הסיבות הרציונליות והפטריוטיות שבעולם שבגללן אין שום בעיה שראש ממשלה ינאם בחגיגות ה-70 ,  המסע בדרך למעמד הזה יצר טעם עז של מרירות ,  גם אצל מי שאינו נמנה בדרך כלל עם הקהל שנתניהו נוהג לכנות  " חמוצים ".  

קרב המשואות הגיע לגארבג'-טיים ,  ונתניהו עדיין לא שורק לסיום
יו"ר הכנסת ושרת התרבות ממשיכים להתכתש על הפרטים הקטנים שיכריעו את תמונת הניצחון בדרמה שהתחוללה סביב יריית הפתיחה לחגיגות ה-70 .  רק אדם אחד - נתניהו - יכול לשים סוף לסאגה הזו ,  וכהרגלו הוא מחכה לתוספת הזמן שאחרי הדקה ה-90

