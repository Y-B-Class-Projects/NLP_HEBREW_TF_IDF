נתניהו :  הופכים את ישראל לפלסטינית ;  מירי רגב :  רבין מתהפך בקברו
בישיבת הממשלה גינו נתניהו והשרים את הקריאות  " נפדה את פלסטין "  ואת הנפת דגלי הרשות בהפגנת חוק הלאום : " ברור מתמיד שצריך את חוק הלאום כדי להבטיח את עתידה של מדינת ישראל ".  ח"כ פריג' : " נתניהו והימין ראו רק דגלים ולא אנשים ;  הם זקוקים לנו רק כתחמושת במלחמת ההסתה
ראש הממשלה בנימין נתניהו גינה היום  ( ראשון )  את הנפתם של דגלים פלסטיניים בהפגנה נגד חוק הלאום בכיכר רבין בתל אביב אמש ואמר כי מדובר ב"עדות חותכת להתרסה נגד קיומה של מדינת ישראל ולנחיצותו של חוק הלאום ".  אלה ,  לדבריו ,  לצד הקריאות  " בדם ואש נפדה את פלסטין ",  שהשמיעו כמה מתוך רבבות המפגינים ,  משקפים רצון  " לביטול "  חוק השבות וההמנון .
" הם רוצים לקפל את הדגל שלנו ,  הם רוצים לבטל את ישראל כמדינת הלאום של העם היהודי ולהפוך אותה ,  כפי שדובריהם אומרים ,  למדינה ישראלית-פלסטינית ,  ואחרים אומרים :  מדינת כל אזרחיה ",  אמר נתניהו על אותם מפגינים מקרב ההמונים שהגיעו לכיכר . 
" בדיוק לשם כך העברנו את חוק הלאום ",  הוסיף . " אנחנו גאים במדינה שלנו ,  אנחנו גאים בדגל שלנו ,  אנחנו גאים בהמנון שלנו .  ישראל היא מדינה יהודית ודמוקרטית .  זכויות הפרט של אזרחיה מעוגנות היטב בחוקי יסוד ובחוקים אחרים .  עכשיו ברור מתמיד שצריך גם את חוק הלאום .  צריך אותו כדי להבטיח את עתידה של מדינת ישראל כמדינת הלאום של העם היהודי .  אנחנו העברנו את החוק הזה ואנחנו נשמור על החוק הזה ".  

לדבריו הצטרפה שרת התרבות מירי רגב שאף הצהירה כי בכוונתה לפנות ליועץ המשפטי לממשלה בשל הנפת הדגלים . " זה שהשמאל חבר לערבים זה אבסורד ",  אמרה רגב - שהוסיפה כי ראש הממשלה המנוח יצחק רבין  " היה מתהפך בקברו "  אם היה רואה את שהתרחש בכיכר שנקראה על שמו ,  לאחר הירצחו . " הבעיה היא לא חוק הלאום אלא איך הם תופסים את המדינה כמדינת כלל אזרחיה ולא ניתן להם את הכבוד הזה ",  המשיכה רגב . " מה שראינו אתמול היה קריאות להסתה במרכז תל אביב .  היועמ"ש צריך להגיד את אמירתו הברורה ". 
ממפלגת העבודה נמסר בתגובה לדבריה של רגב כי  " רבין היה מתהפך בקברו ,  אם היה יודע שאדם מסית כמוך משמש כשר בממשלת ישראל ".  
שרת המשפטים איילת שקד  ( הבית היהודי )  התייחסה אף היא להפגנה אמש ואמרה כי חוק הלאום הוא  " חוק נכון והשמאל הציוני היה צריך לתמוך בו ".  לדבריה ,  הנפת הדגלים הפלסטיניים  " מוכיחה שלא מדובר על רצון לשוויון אזרחי אלא רצון לשוויון לאומי ,  שלא יהיה ". 
גם שר הכלכלה אלי כהן  ( כולנו )  גינה את מניפי הדגלים וכינה אותם  " גיס חמישי ".  כהן אף קרא לחברי יש עתיד והמחנה הציוני  " לעשות חשבון נפש "  ולהסביר מדוע התנגדו לחוק הלאום . " לא היה שום סעיף בחוק שהיה צריך להתנגד אליו ",  הוסיף .  
מנגד ,  ח"כ עיסאווי פריג'  ( מרצ )  בירך על הגעתם של רבים מקרב הציבור הערבי-ישראלי להפגנה אמש ,  שאותה כינה  " המעשה הכי ישראלי ".  בדברים שכתב בחשבון הפייסבוק שלו הוסיף פריג' כי  " עשרות אלפים ,  צעירים ומבוגרים ,  נשים וגברים ,  משפחות וילדים ,  כולם באו לתל-אביב ,  כדי להעביר את המסר החשוב :  התנגדות לחוק הלאום .  אבל נתניהו והימין לא ראו את האנשים ,  את האזרחים הישראלים ,  אלא רק דגלים .  הם לא ראו את האנשים ,  כי לא איכפת להם מאזרחי ישראל הערבים ,  הם רק זקוקים לנו כתחמושת במלחמת ההסתה שלהם ".  
פריג' קרא לשרים שזעמו על הנפת הדגלים  " להתרגל "  והוסיף כי  " כמו שיהודים יכולים להניף את הדגל של עמם בשדרה החמישית בניו-יורק ,  כך ערבים אזרחי ישראל יכולים להניף את דגל עמם בתל-אביב .  אנחנו יכולים וצריכים להיות גם אזרחים ישראלים וגם בני העם הפלסטיני .  זו הזהות שלנו ואין סיבה שנתבייש בה ". 
 ( עדכון ראשון :  12:47 )  

נתניהו :  הופכים את ישראל לפלסטינית ;  מירי רגב :  רבין מתהפך בקברו
בישיבת הממשלה גינו נתניהו והשרים את הקריאות  " נפדה את פלסטין "  ואת הנפת דגלי הרשות בהפגנת חוק הלאום : " ברור מתמיד שצריך את חוק הלאום כדי להבטיח את עתידה של מדינת ישראל ".  ח"כ פריג' : " נתניהו והימין ראו רק דגלים ולא אנשים ;  הם זקוקים לנו רק כתחמושת במלחמת ההסתה

