אינתיפאדה שלישית כבר בדרך
שני הסכמי שלום ומלחמה כל עשר שנים הם נחלת האזור ב-60 השנים האחרונות .  לאלי פינברג לא ברור למה צריך לחכות לעוד סבב לחימה כדי להגיע להסכם שכתוב על הקיר
אנחנו חיים באזור אלים ,  כך הסביר לי דודי שעלה לארץ לפני כעשרים שנה .  מדינת ישראל היא מקום בו כל עשר שנים פורצת מלחמה ,  הוא אמר ,  וערך סקירה היסטורית של כל מלחמות ישראל ,  החל ממלחמת העצמאות ועד למלחמת המפרץ .  מלחמת המפרץ לא היתה מלחמה ישראלית ,  אמרתי ,  אבל דודי הזכיר לי שבמהלכה הופצצה ישראל בטילים עירקיים .  הרבה השתנה מאז אותה שיחה .  עם ירדן נחתם הסכם שלום ועם הפלסטינים נחתם הסכם אוסלו .  למרות החששות ונבואות הזעם ,  תושבי האזור לא פסקו לקוות שפני מזרח התיכון השתנו וישתנו ללא היכר .
 וכך אכן קרה .  השלום עם ירדן יציב והרשות הפלסטינית היא עובדה מוגמרת ,  ולמעשה מדינה בדרך .  בעשרים השנים שחלפו ממשלות ישראל עמדו לא פעם על סף הכרעות היסטוריות מרחיקות לכת ,  כאלה שעשויות היו לסיים את הסכסוך ,  אבל לצערי הפוליטיקה היא שמנעה מהן לעשות את הצעד הזה .  מאז שיחות קמפ דייויד ,  שבמהלכן היה נדמה שעומד להיחתם הסכם שלום היסטורי עם הפלסטינים ,  אנו חווים מצבים מלחמתיים כמעט ללא הפסקה .  וכשנדמה שעוד שיא של אכזריות נשבר ,  הוא שב נשבר מחדש .  
מאז שפרצה אינתיפאדת אל אקצה לפני כעשר שנים ועד היום ,  גבו סבבי אלימות אלפי קורבנות בשני הצדדים .  מאות אלפי ישראלים נמלטו מאימת הטילים בשתי מלחמות אכזריות בצפון ובדרום ,  פלשנו והשתלטנו צבאית על יהודה ושומרון ,  הם הרגו לנו ואנחנו הרגנו להם .  ולמרות הכל ,  גם כשהמלחמות שכחו המגעים המדיניים בין ישראל לפלסטינים נמשכו בחסות אמריקאים ,  כאשר הכל יודעים על מה מדברים ומה יהיה מחיר הפיוס .  אף אחד לא היתמם לחשוב שבאותן שיחות לא ידברו על ירושלים ,  על הפליטים ועל נסיגה מכל השטחים שנכבשו ב-1967 .  למרות המצב החמור באזור קיווינו שהשיחות יבשילו לידי הסכם שיסיים את הסכסוך .
 ואז ממשלת נתניהו השניה הגיעה ,  ובשלושים זוגות ידיה ובשורה של החלטות טיפשיות גרמה לכך שהשיחות עם הפלסטינים לא חודשו .  פתאום התברר שאין לנו על מה לדבר איתם ,  כאילו כל שנות משא ומתן לשלום אנשים ללא מנדט ניהלו אותו .  על עומק המשבר עם בת בריתנו ארצות הברית כבר אין טעם להרחיב .  
כדאי שמר נתניהו וממשלתו יידעו ויפנימו ששלום היא לא סיסמא פוליטית ,  אלא משהו שהעם הזה דורש וזקוק לו נואשות .  כן ,  כן גם אלה שהצביעו לו ,  לנתניהו ,  חשבו שמצביעים לאיש מתון ופרגמאטי ,  מנהיג שיסיים את הסכסוך .  כדאי שנתניהו יבין שהמנדט שלו הוא לא להסתכסך עם האמריקאים ,  אלא לדאוג לכך שבאזור ישרור שלום בר קיימא .  זה המנדט שלך מר נתניהו ! ובאין משא ומתן וכשישראל נתפסת כסרבנית שלום ,  ישנם פוליטיקאים קיצוניים בצד השני שמבשלים לנו אינתיפאדה שלישית .  שוב ימותו חיילים ,  שוב ייהרגו אזרחים תמימים .  אני באופן אישי עייף מכל זה ,  עם ישראל כולו עייף מכל זה .  מתי כבר נתעורר ונוכל לומר שהסיוט הבלתי נגמר הזה מאחורינו ? 

אינתיפאדה שלישית כבר בדרך
שני הסכמי שלום ומלחמה כל עשר שנים הם נחלת האזור ב-60 השנים האחרונות .  לאלי פינברג לא ברור למה צריך לחכות לעוד סבב לחימה כדי להגיע להסכם שכתוב על הקיר

