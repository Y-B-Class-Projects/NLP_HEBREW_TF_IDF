ברוך שפטרנו מעולו של ליברמן
מכתב שהעביר מנכ"ל משרד החוץ ,  הוא עדות למצב אליה נקלעה מדיניות החוץ של ישראל ולהתדרדרות הנמשכת במעמד המשרד בתקופת ליברמן .  המכתב מלמד את עומק תלותנו בארה"ב ועד כמה שר החוץ ליברמן לא היה האדם הנכון במקום הנכון
החלטת שר החוץ ליברמן ,  להתפטר מתפקידו ולוותר על משרתו בממשלה הנכנסת ,  אינה צריכה להוביל להוזלת ולו דמעה אחת .  יכול להיות שליברמן  " עשה בית ספר לנתניהו לכחלון ולהרצוג ",  אך לא כך הם פני הדברים במה שנוגע לשממה שהוא מותיר בתחום יחסי החוץ בכלל ,  ומיצוב משרד החוץ בפרט .  בתחומים אלה נכשל ליברמן כשלון חרוץ .  שלא לפי הפסוק  " להצלחה יש הרבה אבות והכישלון הוא יתום ",  במקרה שלפנינו ,  לא ניתן לדבר על הצלחה ,  והכישלון אינו יתום .  לא צריך להיות  " מר היסטוריה "  כדי להגיע כבר היום למסקנה שראש הממשלה יהיה זה שיעמוד בבוא היום לדין ההיסטוריה ,  על חלקו בדרדור מצבה של ישראל בתחום יחסי החוץ בשנים האחרונות ,  כאשר ליברמן מילא את תפקיד שחקן המשנה  .  
מכתב שהעביר מנכ"ל משרד החוץ לשר ליברמן ,  הוא עדות למצב אליה נקלעה מדיניות החוץ של ישראל ולהתדרדרות הנמשכת במעמד המשרד .  במכתב ,  מפרט המנכ"ל את הסוגיות המרכזיות הנמצאות על סדר היום של יחסי החוץ והדורשות את טיפולו הדחוף של השר .  הסוגיה הראשונה במעלה נוגעת למערכת יחסינו עם ארה"ב . " יחסי ישראל וארה"ב שנקלעו למשבר חריף מתמשך ופומבי ,  עלול להביא לכך שישראל תשלם מחיר כבד בשאר הסוגיות ".  למרות שלשר החוץ לא הייתה אחריות ישירה ביצירת המשבר ,  מפני שזו מונחת לפתחו של ראש הממשלה ,  הרי אין ספק שליברמן נכשל בהנמכת גובה הלהבות .  
אסור לשכוח כי ליברמן היה שותף למדיניות ראש הממשלה בהקשר לסכסוך הישראלי פלסטיני ,  ולקיפאון אליו נקלעו השיחות תחת מזכיר המדינה קרי .  עמדת ליברמן בסוגיית המשך הבנייה בשטחים בוודאי לא סייעה .  יש להניח שקריאתו למיגור בכוח של שלטון החמאס ברצועה גם היא לצנינים בעיני הממשל האמריקאי .  התבטאויות ליברמן קודם ובמהלך מערכת הבחירות בהקשר לפלסטינים אזרחי ישראל ,  כמו גם קריאתו להגבלת סמכויות בית המשפט העליון ,  לא הגדילו את מניותיו בוושינגטון .  ולכן גם אם היה נשאר בתפקידו ,  ספק רב אם היה יכול לאתר את המשבר אליו נקלעו יחסינו עם ממשל אובמה .
 אפשר להניח שראש הממשלה לא ייתן גם לשר הנכנס דריסת רגל בטיפול היחסים עם ארה"ב ,  ותחת ממשלת נתניהו ,  אנו צפויים להמשכיות הנזק ביחסינו עם ארה"ב  .  שינוי ,  אם יבוא ,  יהיה תוצאה של הערכה מחדש אותה מבצע הממשל .  יש לקוות שהערכה זו תהייה מקיפה ולא מוגבלת לתהליך המדיני עם הפלסטינים .  הערכה זו תחייב את ממשלת ישראל להגיב באופן ענייני בלי שהבוז אותם חשים נתניהו ואובמה האחד כלפי השני ,  יאפילו על גודל האתגרים הניצבים בפני שתי המדינות .  
המכלול השני אליו מתייחס המנכ"ל במכתבו ,  נוגע לסוגיה הפלסטינית  ( חברות מלאה באו"ם ,  תביעות פלסטיניות בבית הדין הבין-לאומי ,  ויוזמת צרפת להחלטת מועצת הביטחון בנושא פיתרון הסכסוך )  .  גם אם ליברמן היה ממשיך לכהן כשר החוץ ,  ספק רב אם היה בכוחו לשנות את נחישות הפלסטינים לבנאם את הסכסוך בהיעדר תוחלת למסלול הדו צדדי .  הצבת סימן שאלה מצדו של נתניהו לגבי תמיכת ישראל בפיתרון שתי המדינות ,  והכוונה להמשיך  ( אם לשפוט על פי מצען של השותפות הקואליציוניות בממשלת נתניהו )  במלוא המרץ את הבנייה בשטחים ,  כל אלו יקשו על התייצבות אמריקאית להדוף יוזמות פלסטיניות או אחרות ,  שנועדו לשבור את הסטטוס קוו הקיים .  
אחת מאותן יוזמות היא זו של צרפת ,  החותרת להגיש למועצת הביטחון הצעת החלטה בסוגיית פיתרון הסכסוך באמצעות הקמת שתי מדינות .  למרות התנגדותה הנחרצת של ישראל ,  יש מקום לניסוח הצעת החלטה שתחליף את הצעת ההחלטה 242 ששימשה בסיס לפתרון הסכסוך .  ההחלטה שהתקבלה בעקבות מלחמת ששת הימים ,  אינה מבטאת את השינויים הרבים שעברו מאז ,  ולכן יש מקום לנסח החלטה חדשה .  ההחלטה שתתבסס על ההתקדמות במו"מ שנוהל בשנים עברו ,  תצטרך לקבוע את הפרמטרים והעקרונות שיעמדו בבסיס יישוב הסכסוך .  במקום להתנגד ,  על ישראל להשפיע על תוכן ההחלטה תוך תאום הדוק עם ארה"ב .
 המכתב גם מתייחס להתמודדות עם האיומים בחזית הצפונית ואיום הגרעין האיראני .  זו כמו גם השאר ,  מותנית לדעת המנכ"ל בשיקום היחסים עם ארה"ב ובהמשך תאום הדוק .  כל זה מלמד את עומק תלותנו בארה"ב ועד כמה שר החוץ ליברמן לא היה האדם הנכון במקום הנכון ,  ובוודאי לא מי שבכוחו להחזיר למשרד החוץ את החלק הארי מסמכויות ניהול יחסי החוץ של ישראל ,  סמכויות שהופקעו על דעת נתניהו ולנגד עיניו של שר החוץ מבלי שעשה הרבה לתקן את המצב .
 בסיכום ,הירושה אותה מותיר השר ליברמן ליורשו אינה מותירה בלשון המעטה מקום לקנאה .  את התקווה לשינוי המצב גם אם היא קלושה אסור לאבד .  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

ברוך שפטרנו מעולו של ליברמן
מכתב שהעביר מנכ"ל משרד החוץ ,  הוא עדות למצב אליה נקלעה מדיניות החוץ של ישראל ולהתדרדרות הנמשכת במעמד המשרד בתקופת ליברמן .  המכתב מלמד את עומק תלותנו בארה"ב ועד כמה שר החוץ ליברמן לא היה האדם הנכון במקום הנכון

