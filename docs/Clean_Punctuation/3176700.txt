ביבי ,  הסכמי אוסלו וש"ס :  סיכום סופ"ש פוליטי בפסטיבל הקולנוע ירושלים 
" קינג ביבי "  המחיש כיצד נתניהו הפך לאשף הופעה מול מצלמה , " הסכמי אוסלו "  הציג את כישלון התהליך המדיני בצורה אינפורמטיבית ומרגשת באותה מידה ,  וגם  " טוקלומטי "  סחט דמעות .  פסטיבל הקולנוע ירושלים יצא לדרך עם  " הבלתי רשמיים "  ומשם והלאה המשיך להביט אחורה בזעם
בנימין נתניהו הוא לא רק ראש הממשלה ,  שר החוץ ושר הבריאות - אלא גם אחד התסריטאים הטובים בארץ ,  ובוודאי אחד השחקנים המיומנים כאן ;  אשף הופעה מול מצלמה ברמה הבינלאומית הגבוהה ביותר .  המחשה נוספת לכך אפשר לקבל ב"קינג ביבי ",  הסרט התיעודי הטרי שהוצג בהקרנת בכורה ביום שישי האחרון במסגרת התחרות הישראלית של פסטיבל ירושלים .
 הסרט ,  שדן שדור ביים בכישרון ובחריצות ,  מבוסס על עשרות קטעי ארכיון - רבים מהם נדירים ,  הנחשפים כאן לראשונה .  המעניינים בהם מגיעים מן התקופה הארוכה שבילה בארצות הברית ,  הן באופן פרטי ומשפחתי והן כדיפלומט .  דרכם ,  אנו לומדים כיצד נתניהו התאמן באמצעותה של הכוהנת להופעה מול קהל ,  ליליאן ווילדר . " קינג ביבי "  מיטיב להדגים כיצד הפך לתלמידה המצטיין ,  ואיך הוא מביא לידי ביטוי כל אחד ואחד מכללי תורתה .
 מרתקים במיוחד הם הקטעים המוכיחים כי בתחילת הדרך ,  ביבי לא היה מלך מול המצלמה .  פעם אחת ,  הוא מופיע עם זיפים ובשיער סתור ;  פעם אחרת ,  מתבלבל במאמציו להסביר באנגלית משל על המלחמה בטרור ,  ונדרש לשלושה ניסיונות כדי להשלים אותו כהלכה .  מובן שנתניהו הפנים את הלקח ודאג כי הטעויות לא יחזרו על עצמן .
" קינג ביבי "  יוקרן בקרוב ב-yes דוקו ועוד לפני כן ייתכן כי יזכה להפצה מסחרית .  לכן ,  לא נרחיב עליו את הדיבור כעת .  נאמר רק כי הוא מרתק ,  מאיר עיניים ,  לא משעמם לרגע ,  ובעיקר לא טריוויאלי ולא מתלהם .  
כפי שהסרט מוכיח ,  נתניהו אדם חכם ,  ולכן סביר להניח שלא יתרום לו יחסי ציבור בחינם - בדיוק כמו במקרה של  " שבעה ימים באנטבה "  לפני כמה חודשים .  בזמנו ,  כזכור ,  ראש הממשלה שתק כדג מול הייצוג השלילי של אחיו המנוח יוני בדרמת הפעולה ,  ובכך מנע הצתת אש סביבה והניח לה להתאדות במהרה מן האולמות .  אפשר רק לקוות ,  אם כך ,  שהקהל הרחב יתעניין בדוקו הזה גם בלי סנסציות סביבו .
 מה שבטוח ,  סביר להניח כי הסרט יזכה לתהודה רבה בארצות הברית ועוד יסתובב שם בהרבה פסטיבלים :  גם בגלל העניין שיש בה סביב נתניהו ,  וגם כיוון ש"קינג ביבי "  מקפיד להראות כיצד גיבורו השפיע לאורך השנים על המדיניות האמריקאית ,  ובעיקר על טראמפ .  בהקשר זה ,  התלונה העיקרית שלי לדוקו המקומי ,  היא שנראה כי הוא נעשה מלכתחילה לקהל האמריקאי .  בין השאר ,  לא פעם הקריינות כאן מסבירה עובדות אלמנטריות לכל ישראלי ,  דבר המסגיר כי הוא לא פונה לנתיניו של נתניהו ,  אלא לצופים הזרים שזקוקים להכוונה .  
לסיכום ,  כיוון שאנחנו עוסקים באדם כל כך הגון ושקוף ,  נסיים בגילוי נאות קצר :  הכתבת הפוליטית והמדינית של וואלה ,  טל שלו ,  היתה מעורבת בהכנת הדוקו הזה .  
מן הסתם ,  חלק מקטעי הארכיון ב"קינג ביבי "  מתרחשים על רקע תהליך השלום עם הפלסטינים ,  העומד במרכזו של  " יומני אוסלו ",  סרטם של מור לושי ודניאל סיון ,  שהוצג כאן אף הוא בסוף השבוע במסגרת תחרותית .
 מדובר בגרסה קולנועית מקוצרת ,  של סדרה ובה שלושה פרקים .  אלה ישודרו ב-yes דוקו כבר בספטמבר הקרוב ,  התאריך בו העולם יציין חצי יובל לחתימה על ההסכמים השנויים במחלוקת .
 הסרט ,  כמשתמע משמו ,  מבוסס על קטעי היומן שכתבו בזמן אמת המעורבים במשא ומתן על ההסכמים ,  הן מהצד הישראלי והן מהצד הפלסטיני ,  וזו כבר נקודה לזכותו .  לא פעם ,  מסמכי דוקו מקומיים מקפידים לשאול לדעתו של כל עיתונאי תל אביבי בנמצא ,  אבל שוכחים להתעניין בנקודת המבט הערבית .  כאן ,  ההפך נכון ,  והגישה מאוזנת ושיווניות .  לא רק יוסי ביילין ושמעון פרס  ( בראיון המצולם האחרון שלו )  מקבלים פתחון פה - אלא גם נביל שעת ואבו עלא .
 מעלה נוספת :  לרוב ,  סרטים המבוססים על כמות כזו של חומרי גלם ,  נוטים להיות קורקטיים ויבשושיים .  כאן ,  למרות הבסיס העובדתי המפורט והעשיר ,  יש מידה ניכרת של דרמה ורגש . " יומני אוסלו "  מציג כאן מעין תת-ז'אנר דוקומנטרי שאפשר לכנות אמוציוטיבי - כלומר ,  אמוציונלי אך בה בעת גם אינפורמטיבי ,  ובכך טמון ייחודו וכוחו .  גם עליו נרחיב את הדיבור בקרוב .  בינתיים ,  נוסיף רק כי הקרנתו קיבצה אליה אושיות שמאל מכל השנים והגוונים :  בקהל נצפו לא רק כוכב הסרט יוסי ביילין ,  אלא גם זהבה גלאון והיורשת שלה תמר זנדברג ,  רביב דרוקר וגדעון לוי ,  מנכ"ל שוברים שתיקה אבנר גבריהו ועוד .  
סרט תיעודי נוסף וראוי גם כן במסגרת התחרות הוא  " טוקלומטי "  של דוד אופק וגד אייזן .  הדוקו נקרא בשמו של הכדורגלן מבנין שהגיע לישראל לפני כעשור וחצי ,  ועורר רעש וגיחוך בגלל שמועות ומחלוקות סביב גילו האמיתי .
 הספורטאי האפריקאי עזב בסופו של דבר את הארץ ,  אך השאיר כאן ילד ,  נצר לרומן שלו עם ישראלית . " טוקלומטי "  עוקב אחר שובו לפה ,  לראשונה מזה שנים ,  כדי לנכוח בטקס הבר מצווה של ילדו ,  ובעיקר אחרי סערת הרגשות שחזרתו מעוררת אצל אהובתו מן העבר .
 אף שנקודת המוצא של  " טוקלומטי "  היא מגרש הכדורגל ,  זה לא סרט על ספורט ,  וגם מי שאינם מתעניינים בענף יתרגשו ממנו .  נוסף להיותו מרגש עד דמעות ,  הדוקו הזה גם מצליח להציג תמונת מצב של החברה הישראלית ,  ולהמחיש בפנינו את הדילמות הבלתי אפשריות שהרשויות מעמידות בפני אמהות יחידניות ,  את היחס הגזעני כלפי שחורי עור ,  וכמובן גם את העובדה שבתחומים מסוימים ,  אנשים נתפסים כאן כסחורה ותו לא .
 ראוי לציין גם את העובדה ש"טוקלומטי "  הופק בידי ערוץ הספורט ,  וככל הידוע לי זו הפעם הראשונה בה הפקת דוקו שלו משתתפת בתחרות רשמית של אחד הפסטיבלים הגדולים .  זו רק דוגמה נוספת לכך שגוף השידור הזה ,  שפעם היה מפוקפק ובעייתי ,  הפך עם השנים לאחד האיכותיים ,  המגוונים ,  המושקעים והמשקיעים בישראל .  אליפות .  
ועד הדיווח הבא ,  מילה כללית על הפסטיבל ,  שיימשך עד יום ראשון הבא :  למרות החום ,  למרות הפקקים ,  למרות שאפשר להתרווח בסלון מול נטפליקס ,  בכל זאת האולמות מלאים ולרוב ההקרנות קשה למצוא כרטיסים .  אירוע המוני וחגיגי במיוחד בעיר הבירה היה ערב הפתיחה ביום חמישי ,  בו הוצג  " הבלתי רשמיים ",  שלאחר מכן הופץ מסחרית ברחבי הארץ .
 היתה זו בחירה מצוינת למשבצת הספתח :  גם בגלל שמדובר בסרט כה ירושלמי ,  וגם בגלל שהוא כה מהנה לצפייה ,  והקהל הרב אכן התמוגג .  וכך ,  בזכות הלהיט הטרי על ש"ס ,  החזיר הפסטיבל עטרה ליושנה ,  והזכיר כי הקולנוע עדיין לא מת .  

ביבי ,  הסכמי אוסלו וש"ס :  סיכום סופ"ש פוליטי בפסטיבל הקולנוע ירושלים 
" קינג ביבי "  המחיש כיצד נתניהו הפך לאשף הופעה מול מצלמה , " הסכמי אוסלו "  הציג את כישלון התהליך המדיני בצורה אינפורמטיבית ומרגשת באותה מידה ,  וגם  " טוקלומטי "  סחט דמעות .  פסטיבל הקולנוע ירושלים יצא לדרך עם  " הבלתי רשמיים "  ומשם והלאה המשיך להביט אחורה בזעם

