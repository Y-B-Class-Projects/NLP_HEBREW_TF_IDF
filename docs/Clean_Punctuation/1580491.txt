מסתמן :  קיצוץ נוסף בתקציב - לטובת ביטחון ובריאות
נתניהו ושטייניץ מפתיעים :  יביאו לאישור הממשלה קיצוץ של שני מיליארד שקל בתקציב לצורכי ביטחון והיערכות לשפעת החזירים . " הקיצוץ מבטא עמדה תקיפה נגד פריצת מסגרת התקציב "
 ראש הממשלה ,  בנימין נתניהו ,  ושר האוצר ,  יובל שטייניץ ,  יביאו במשותף ביום חמישי לישיבת הממשלה החלטה על קיצוץ של שני מיליארד שקלים בתקציב המדינה .  מדובר בהחלטה מפתיעה מאחר שתקציב 2009-2010 הוא תקציבי דו שנתי ,  ומסגרתו נקבעה כבר בחודש יולי .  מרבית שרי הממשלה עדיין אינם יודעים על הקיצוץ המתוכנן בתקציב משרדם .  
הקיצוץ ,  בסך של שני מיליארד שקלים ,  נועד לממן הוצאות חריגות שהצטברו מאז אושר התקציב ביולי .  מדובר על ההוצאות הכרוכות בהיערכות לשפעת החזירים ,  הנאמדות בכחצי מיליארד שקלים ,  ועוד כ-1.5 מיליארד שקלים הנדרשים למערכת הביטחון בשל צורכי מודיעין ,  היערכות העורף והשלמת מלאים .  המימון של שני מיליארד השקלים שנוספו לתקציב יבוא על חשבון קיצוץ רוחבי של 2% בתקציבי המשרדים - בתקציב 2009 ו-2010 גם יחד .  
כמו כן יידחו הוצאות שנקבעו במסגרת ההסכמים הקואליציוניים ,  ואשר לא עוגנו בינתיים בחקיקה בכנסת .  עם זאת ,  הקיצוץ הרוחבי לא יכלול את הוצאות השכר של הממשלה ,  הוצאות חוזיות ,  מענקי האיזון לרשויות המקומיות ,  תקציבי הפיתוח במשרד החינוך וכן חלק מתקציבי המשרד לביטחון פנים .  כמו כן ,  תקציב מערכת הביטחון אינו נכלל בקיצוץ הרוחבי ,  מאחר שתקציב הביטחון מתנהל כיום על פי נוסחה קבועה ארוכת טווח .  
שר האוצר ,  יובל שטייניץ ,  אמר ל"הארץ "  כי הקיצוץ הוא החלטה תקדימית חשובה . " זוהי עמדה תקיפה של האוצר ,  שאין דבר כזה - כמו שהיה בתקופת אולמרט - שפתאום מוסיפים הוצאות לאחר שהתקציב כבר סגור .  העיקרון הוא שלא נסכים לפריצת מסגרת התקציב ,  וכל הוצאה שנוספת ,  יצטרכו לקצץ אותה במקום אחר ,  ובלבד שמסגרת התקציב לא תפרץ .  זהו עיקרון מקודש ,  שגם ראש הממשלה שותף לו ". 

מסתמן :  קיצוץ נוסף בתקציב - לטובת ביטחון ובריאות
נתניהו ושטייניץ מפתיעים :  יביאו לאישור הממשלה קיצוץ של שני מיליארד שקל בתקציב לצורכי ביטחון והיערכות לשפעת החזירים . " הקיצוץ מבטא עמדה תקיפה נגד פריצת מסגרת התקציב "
 
