כן ,  אדוני הטייס
כ-8 חודשים מאז פרץ המשבר הפיננסי בעולם סוף סוף הוצגה תוכנית מקיפה וברורה הקשורה למציאות .  ערן בר-טל מפרגן
הבוקר הוצגה למעשה התוכנית הראשונה של ישראל להתמודדות עם המשבר העולמי החריף .  אין שום מקום להשוות בינה לבין התוכנית הראשונה שהציגו בר-און ואולמרט ,  וגם לא לתוכניות המאוחרות יותר שהוצגו על-ידי בר-און .  הפעם מדובר בתוכנית סדורה והגיונית ,  שמציבה לאדריכליה לא מעט אתגרים ביישומה .  במובנים רבים היא נועזת יותר מהתוכניות של ראשי ממשלה במדינות אחרות  היא אינה מתמקדת בפיזור כספי הציבור בין המוסדות הפיננסיים  הדרך החביבה על ממשלות העולם בימים אלה ,  אלא ברפורמות לצד הגדלה באשראי ,  אך ללא התערבות במגזר הפיננסי ובמגזר העסקי .
 ואכן ,  בנימין נתניהו אמר מפורשות שיש בתוכנית כוונה לפעול שונה מהמקובל במדינות אחרות ולהוות אלטרנטיבה למשקיעים בעולם .  גם שר האוצר יובל שטייניץ דיבר על הצורך להיראות אטרקטיביים למשקיעים .  
כמו במדינות אחרות ,  גם בתוכנית הזו יש מימד של הגדלת האשראי ,  אך בשונה ממקומות אחרים ,  הממשלה מקצה את הכסף לשוק ללא התערבות .  כך למשל בתוך ימים תוכפל מכסת הערבויות לבנקים מ-6 ל-12 מיליארדי שקלים ,  אך הבנקים יוכלו לנצל את הערבויות לפי ראות עיניהם .  המטרה היא כמובן שהבנקים יגדילו את האשראי למי שצריך אותו  למשקי בית שנקלעו לקשיים ולעסקים קטנים ובינוניים .  אך שר האוצר וראש הממשלה אמרו בפירוש שלא יעשו דבר בכיוון של התערבות בשיקולי הבנקים בהקצאת האשראי .  2 מיליארדי שקלים נוספים הוקצו להקמת קרנות חוץ בנקאיות .  6 מיליארדי שקלים הוקצו לביטוח סחר חוץ למפעלי ייצוא  צעד חשוב מאוד המפגין אמון של הממשלה והאוצר במשק .  במדינות רבות הממשלות אינן מגדילות את ההקצאה לצורך זה וכך למעשה הן אינן מסייעות ואפילו פוגעות בייצוא שלהן .  גם הקרן לסיוע לעסקים קטנים ובינוניים תוכפל ל-2.6 מיליארדי שקלים .  
האוצר הפגין נועזות בכך שלא ויתר על המשך התוכנית להפחתת המס :  מס החברות יופחת כבר השנה ב-1% מס הכנסה ליחידים יופחת כמתוכנן ב-1% בשנה הבאה ,  אך החשיבות היא בהצהרה של מחויבות להמשך הורדת המס עד למס מרבי של 36% ליחידים  הליך שיימשך מספר שנים .
 התוכנית של הממשלה להתמודדות עם האבטלה הגואה מתמקדת בשני אפיקים :  קידום תוכנית מס ההכנסה השלילי וצמצום מספר העובדים הזרים .  
נתניהו ושטייניץ הפגינו נועזות ונחישות ברצונם לקדם רפורמות מבניות במשק החשמל ,  בנמלים ובמנהל מקרקעי ישראל .  בדירוגים הבינלאומיים ישראל זוכה לביקורת בעניין רישיונות הבנייה ,  אישורי בנייה ורישום המקרקעין .  מונופול הקרקעות ,  כפי שנתניהו הגדיר את מנהל מקרקעי ישראל ,  הוא אחד מחסמי ההשקעות הזרות בארץ  מעבר לשעבוד של זוגות צעירים למשכנתאות ענק ,  הנובעות בין היתר ממחירי הקרקעות הגבוהים באופן מלאכותי .  מנהל מקרקעי ישראל משחרר קרקעות במשורה  החזקת הקרקעות גורמת להזנחה ,  להשתלטות לא חוקית על קרקעות ולהיצע קטן המעלה את מחירם .  נשיא התאחדות התעשיינים ,  שרגא ברוש ,  בירך על התוכנית .  גם נגיד בנק ישראל ,  פרופ' סטנלי פישר הביע תמיכה בתוכנית וביטחון ביעילותה למשק .  אי אפשר היה לצפות מחברי האופוזיציה לתמיכה בתוכנית :  התוכנית של נתניהו ב-2003 זכתה לקיתונות של רותחין מצד ההסתדרות ובעיקר מצד עמיר פרץ שעמד אז בראשה .  אז הוא אמר שהתוכנית תמיט אסון על העובדים .  כזכור ,  הוא פרסם בתגובה תוכנית שכללה סעיף מרכזי אחד :  שכר מינימום  1,000 דולר .  אחרי התרסקות הדולר משאלתו של פרץ התמלאה מכיוון לא צפוי והתוכנית של נתניהו לא פחות מאשר הצילה את הכלכלה הישראלית מפשיטת רגל .
 שטייניץ בישר על רפורמה חשובה נוספת בתחום השיטור :  הכוונה היא למתן תקציבים וסמכויות לרשויות מקומיות לפתח את השיטור הקהילתי ,  כתגבור לכוחות המשטרה .  
אך מלבד התוכניות שפורטו בתוכנית יש לה מסר ברור :  כפי שבכירי האוצר ויתרו על חופשת הפסח שלהם כדי לגבש את התוכנית ,  יש שם כוונה לפעול בנמרצות להמשך תכנון והעברה של רפורמות .  האורות במשרד ימשיכו לדלוק בשעות החשיכה - מבחינת המשק ומבחינתנו ,  מדובר בבשורות מעודדות למדי .
 
כן ,  אדוני הטייס
כ-8 חודשים מאז פרץ המשבר הפיננסי בעולם סוף סוף הוצגה תוכנית מקיפה וברורה הקשורה למציאות .  ערן בר-טל מפרגן

