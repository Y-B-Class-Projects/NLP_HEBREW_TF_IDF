ועדת הריכוזיות :  מגבלה על קומה שלישית בפירמידה
במסקנותיה הסופיות החליטה ועדת הריכוזיות להגביל את גובה פירמידות חדשות במשק ולאפשר 3 דרגות בלבד - חברת אם ,  חברת בת ועל כל חברה שלישית יוטלו מגבלות של חברת פער
 ( צילום :  גדעון צנטנר ,  עריכת וידאו :  יאיר דניאל )  
ועדת הריכוזיות ממליצה על מיגבלה של שלוש קומות על חברות פירמידה קיימות ,  כאשר על החברה השלישית יחולו מגבלות של חברת פער ,  כמו בהמלצות הביניים .  דו"ח הביניים קבע מיגבלות על חברות פער ללא מיגבלת קומות הפירמידה .  עוד המליצה הוועדה להוריד את הרף של חברה ריאלית גדולה מ-8 מיליארד שקל ל-6 מיליארד שקל . 
" מדובר על עבודה פורצת דרך בתחומים חדשים לא רק בארץ אלא בעולם כולו "  - כך אמר היום ראש הממשלה בנימין נתניהו במסגרת מסיבת עיתונאים מיוחדת שכונסה להצגת המלצותיה הסופיות של הוועדה להגברת תחרות במשק  ( "ועדת הריכוזיות ")  . " אנחנו עושים דברים שקשורים בהרבה תחומים לא בעתות משבר על מנת להעלות את יכולותיה של ישראל ולהתאימם לעתיד .  בשנת 2010 חשבתי שחייבים לטפל בבעיה שמטרידה את ישראל  רמת הריכוזיות .  היא גבוהה יותר מרוב מדינות מתוקנות אחרות והיא מקשה על התחרות .  התחרות מורידה מחירם ,  משפרת שירות ומבטיחה צמיחה .  התחרות במשק אינה מספקת ".   
" אני נגד מונופולים וקרטלים ויש לנו מסגרת לטפל בזה .  הממונה על ההגבלים מטפל בחוסר תחרותיות בענף מסוים .  רציתי להקים את הוועדה בגלל מניעת תחרות על ידי השתלטות אופקית .  מי שיש לו בנק ופעילות עסקית - הוא יכול למנוע הלוואות ממתחרים .  הפירמידות הן תוצאה של אנשים שצוברים כוח .  השאלה אם הכוח מגיע לנקודה מסוימת שהוא פוגע בהמשלך הצמיחה .  לכן ביקשתי מהוועדה לעשות את העבודה תוף כיבוד הסקטור העסקי שבלעדיו אין לנו שום דבר . 
" אנחנו ניישם את ההמלצות .  יהיה זמן של התאמה ,  אך בשורה התחתונה יש הגברה של התחרות במשק .  התחלנו את עבודת הוועדה לא בתקופת משבר ,  ויש לו גם מרכיב נוסף - אנחנו משפרים את ההחלטות של מתן האשראי שייעשו ראציונאליות ומיטביות יותר .  
שר האוצר ,  יובל שטייניץ ,  אמר במסיבת העיתונאים כי  " מדובר על נקודת ציון בכלכלה הישראלית .  יש בעיה מרכזית בריכוז הכוח אצל מספר ידיים ומספר קבוצות והתופעה הזו רעה .  היא רעה לדמוקרטיה ,  כי ריכוז כוח כלכלי גדול יכול להיות לו השפעה על הדמוקרטיה ,  אך היא רעה קודם כל לכלכלה .  היא חיונית להמשך ההתפתחות הכלכלית של מדינת ישראל .  להערכתי ,  מסקנות הוועדה יובילו לצמצום ריכוז הכוח הכלכלי ולהיעלמות תופעת הפירמידות . 
" אנחנ עושים שירות לכלכלת ישראל בתחום תעשיות מסורתיות ופיננסים .  אני מאמין שהשוק ייפתח ליותר השקעות מחו"ל .  התפתחות כלכלת ישראל משרתת את אזרחי ישראל ,  זה מעלה שכר וזה מקטין את האבטלה . 
" מדברים הרבה על הון שלטון ,  הצעד הזה צפוי לצמצם את התופעה .  אנחנו מטפלים בסוגייה הזו עם המון כבוד והערכה לסקטור העסקי המשקיעים והיזמים אך עם המון נחישות ותעוזה לעשות את הדבר הנכון .  להקשיב נימוקים אבל לא להיכנע ללחצים .  באחת הפגישות שהיה לי על הוועדה היה מסע לחצים משני הכיוונים ,  אמרתי  לא להיכנע לכל לחצים ,  לעשות את הדבר הנכון .  ההון לא השפיע כאן על השלטון אבל גם ללא שמץ של פופוליזם ולנסות לרצות .  הוועדה פעלה בשיקול דעת ואחריות כדי לתקן ולא לקלקל .  
נגיד בנק ישראל ,  הפרופסור סטנלי פישר ,  אמר כי ועדת הריכוזיות הוקמה באוקטובר 2010 על ידי ראש הממשלה בנימין נתניהו ושר האוצר יובל שטיינץ .  בראש הוועדה עומד מנכ"ל האוצר הפורש חיים שני ,  ובין חברי הוועדה ניתן למנות את יו"ר רשות ני"ע פרופ' שמואל האוזר ,  המפקח על הבנקים דודו זקן ,  ראש מחלקת המחקר בבנק ישראל קרנית פלוג ,  המשנה ליועץ המשפטי לממשלה אבי ליכט ,  הממונה על ההגבלים העסקיים דיוויד גילה ,  יושב ראש המועצה הלאומית לכלכלה פרופ' יוגי'ן קנדל .  הצגת המסקנות הסופיות נכח בקהל גם פרופ' אריה בבצ'וק מאוניברסיטת הרווארד  היועץ המקצועי המרכזי של הוועדה .  
במסגרת טיוטת הביניים המליצה להפריד בין בעלות על נכסים ריאליים  " משמעותיים "   ( כמו חברות תפעוליות )  לבין נכסים פיננסיים  " משמעותיים "   ( כמו בנקים או חברות ביטוח )  ;  להחמיר את כללי הממשל התאגידי בחברות הנמצאות בתחתית הפירמידות של קבוצות עסקיות  ( "חברות פער ")  ולהגדיר מחדש את הקריטריונים לביצוע מכרזים והפרטות ציבוריים .  
המלצות הוועדה כוללות גם הפרדה בין אחזקות פיננסיות לריאליות ,  הגבלת אשראי מגופים מוסדיים לתאגידים גדולים והכנסת שיקולי תחרות בהפרטה של נכסים ממשלתיים ובהקצאתם .  
יישום ההמלצות יחייב חקיקה ,  ובמהלכה צפויים לחצים מצד הגופים שעלולים להיפגע מן ההמלצות .  הלחצים צפויים לגבור בעיקר בשלב הדיון בנוסח טיוטות החוק ,  שיעברו לאישור הכנסת ,  וצפוי כי יכללו פעולות של לוביסטים ומשרדי יחסי ציבור ופגישות עם בכירים באותן חברות .  הטענות המרכזיות הצפויות הן כי לא יימצאו קונים לכל הנכסים ,  ומכירות הנכסים יובילו בכל מקרה ליצירתה של ריכוזיות חדשה - מכיוון שהרוכשים יהיו אילי הון אחרים .  
נקודת המוצא של הוועדה היתה שמבנה פירמידלי מסועף של תאגידים פוגע בתחרות ומהווה סכנה ליציבות הפיננסית של המשק ,  במיוחד בעת משבר כלכלי .  המלצות הביניים להגבלת השליטה של בעל הפירמידה בחברות שמתחתיה ,  והעברתה לשאר בעלי המניות ,  עוררו ביקורת רבה ,  ונראה כי הוועדה בחרה לטפל בסוגיה בדרך אחרת - של השטחת הפירמידות .  
בוועדה התנהלו דיונים אם להשטיח את הפירמידות לשתי קומות - של חברה אם ציבורית  ( חברת האחזקות )  וחברה בת - או לשלוש קומות ,  כך שיכללו גם חברה נכדה .  על פי הערכות ,  הוועדה מעדיפה מבנה של שתי קומות ,  מכיוון שבקומה השלישית של חברה בת כבר צצות התופעות השליליות של חברות פער .  עם זאת ,  נראה כי מחשש להשלכות ההגבלה של שתי קומות ,  המליצה הוועדה לאפשר קומה שלישית בתנאים שפירטה .  הוועדה העניקה לתאגידים ארכה של שנים ספורות לביצוע ההמלצה .  
נקודת מוצא נוספת של הוועדה היתה שגורם פיננסי המחזיק אחזקה ריאלית גדולה עלול לפגוע בהקצאת אשראי תחרותית במשק .  המלצות הביניים קבעו כי יש למנוע אחזקה משולבת של תאגיד גדול במוסד פיננסי גדול .  הרף שנקבע לתאגיד הוא מכירות של יותר מ-8 מיליארד שקל בישראל ,  ולתאגיד פיננסי של נכסים בסך של יותר מ-50 מיליארד שקל .  בעקבות ביקורת על גובה הרף דנה הוועדה בהנמכתו ,  ואולם נראה כי לא צפוי שינוי משמעותי בנושא .  
בין ההמלצות הסופיות של הוועדה ישנן המלצות חדשות שלא נכללו בהמלצות הביניים שפורסמו בספטמבר ,  שנוספו בין היתר בעקבות סוגיות כגון המשבר הכלכלי העולמי ,  הקושי של תאגידים לעמוד בהחזרי החוב ,  ה"תספורות "  של החוב שביצעו אילי הון שפגעו במוסדיים ובחוסכים ,  החשש מקריסת תאגידים שחלק ניכר מהמאזן שלהם מבוסס על מימון חיצוני והיעדר רגולציה שתגן על המוסדיים .  ההמלצות החדשות מתייחסות להגבלות על מתן אשראי של גופים מוסדיים לתאגידים גדולים ,  בדומה למגבלות החלות על בנקים .  זאת במטרה לשמור על הגוף המלווה ,  כך שתימנע חשיפה גדולה מדי מצדו ללווה בודד או לקבוצת לווים ,  ולמנוע ניפוח אשראי על ידי תאגיד כך שיוביל לקריסתו .  
כחלק מצעדי ההרתעה מפגיעה בתחרות המליצה הוועדה על חיזוק כוחו של הממונה על ההגבלים העסקיים ,  והמליצה כי תהליכי הפרטה או הקצאה של נכסי המדינה ישקללו שיקולי תחרות ,  ויתבצעו בתיאום עם רשות ההגבלים העסקיים .  

ועדת הריכוזיות :  מגבלה על קומה שלישית בפירמידה
במסקנותיה הסופיות החליטה ועדת הריכוזיות להגביל את גובה פירמידות חדשות במשק ולאפשר 3 דרגות בלבד - חברת אם ,  חברת בת ועל כל חברה שלישית יוטלו מגבלות של חברת פער

