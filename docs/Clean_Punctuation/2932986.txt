 " פחדנים ":  שלושת הח"כים לא הגיעו לדיון על פגישתם עם משפחות מחבלים
גטאס ,  זחאלקה וזועבי נעדרו מהדיון המיוחד בוועדת הכנסת על הצעדים שניתן לנקוט נגדם בעקבות פגישתם מעוררת המחלוקת בשבוע שעבר : " הסתה פופוליסטית ".  המשנה ליועץ המשפטי לממשלה : " נבחן את הנושא בימים הקרובים "
 ועדת הכנסת קיימה היום  ( שני )  דיון מיוחד בעקבות פגישתם של חברי הכנסת באסל גטאס ,  ג'מאל זחאלקה וחנין זועבי מהרשימה המשותפת עם משפחות מחבלים בשבוע שעבר .  הוועדה התכנסה כדי לבחון אילו צעדים ניתן לנקוט נגד חברי הכנסת ,  המשתייכים כולם לבל"ד .  
חברי הכנסת מושאי הדיון הודיעו כי יחרימו אותו . " לא נשתתף בפרופגנדה שמארגן יו"ר הכנסת דוד ביטן ",  נמסר מהרשימה המשותפת בשעות הבוקר . " מדובר בהצגה של להקת ההסתה הפופוליסטית ,  המנסה בכל אמצעי לעשות דה לגיטימציה לחברי הכנסת הערבים ולהצר את מרחב פעילותם הפוליטית ולזכות בהון פוליטי וציבורי זול ". 
יו"ר הוועדה ,  דוד ביטן ,  תקף את הח"כים הערביים בפתח הישיבה . " אני מתרעם על כך שחברי הרשימה המשותפת החליטו שלא להגיע .  הם פחדנים .  מדברים אתנו מלמעלה דרך כנסים ולא מגיעים לכנסת כדי לברר את הדברים האלה .  הם לא מוכנים להתעמת עם ההתייחסות שלנו לנושא ".  לדברי ביטן , " החקיקה הקיימת נותנת מענה ,  אבל הדברים חוזרים על עצמם .  העסק צריך לעבוד במספר רבדים ,  גם ברובד של האתיקה והחסינות ,  אבל גם היועץ המשפטי לממשלה ובית המשפט צריכים לתת מענה לסוגיה הזו ,  ולא לתת את כובד המשקל לחופש הביטוי ". 
לקריאה נוספת:ח"כ עודה חושש : " בחברה יש פשיזציה ,  וייתכן שבל"ד תורחק מהכנסת"למרות הסערה :  הח"כים של בל"ד לא ישבו בקרוב על ספסל הנאשמיםנתניהו ליועמ"ש :  לנקוט צעדים נגד הח"כים שנפגשו עם משפחות מחבלים 
המשנה ליועץ המשפטי לממשלה רז נזרי אמר בדיון כי הדיון המשפטי בנושא מורכב מזה הציבורי . " ברמה הציבורית ,  אין ספק שמדובר במפגש בעייתי ופסול ,  ודאי כשמדובר בנבחרי ציבור .  עם זאת ,  המישור הפלילי והמשפטי מורכב יותר .  לא כל מה שהוא לא בסדר ציבורי הוא עבירה פלילית .  היועץ המשפטי לממשלה קיבל כמה תלונות .  כדי שנוכל לבחון אם יש עבירה פלילית ,  ביקשנו מהמשטרה לאסוף את המידע העובדתי הקיים כדי לראות אם יש פה משהו מעבר למפגש עצמו ,  מה התכנים שנאמרו במפגש ,  גם סעיף ההסתה לאלימות מדבר על דברי שבח לאלימות או טרור .  כדי להחליט אנחנו צריכים לקבל את העובדות המלאות .  אני מניח שזה יהיה בימים הקרובים .  לאחר מכן יתקיים דיון אצל היועץ כדי לבחון את המשמעות של מפגש זה ". 
עד כה ,  הוגשו לא פחות מ-450 קובלנות על ידי אזרחים ,  שרים וחברי כנסת ,  כולל ראש הממשלה בנימין נתניהו בעצמו ,  נגד שלושת חברי הכנסת .  ועדת האתיקה של הכנסת תתכנס בשעה 15:00 כדי להחליט כיצד להעניש את אותם חברי כנסת ,  אולם סל הצעדים המצוי בידיהם מצומצם :  העונש המקסימלי שיש בסמכות הוועדה להטיל על חברי הכנסת הוא הרחקה של חצי שנה ממליאת הכנסת ושלילת שכר .  בכל מקרה ,  חברי הכנסת יוכלו להיכנס ולהשתתף בהצבעות .  
במקביל ,  מתגבשות שתי הצעת חוק בנושא :  הצעת חוק אחת ,  אותה מקדם נתניהו ,  מבקשת לאפשר להשעות חברי כנסת ברוב של 90 חברי כנסת בשל התנהגות שאינה הולמת ,  בדומה לאפשרות להשעיית נשיא מדינה ,  יו"ר כנסת וסגן יו"ר כנסת .  הצעה אחרת ,  של חבר הכנסת אלי כהן מסיעת כולנו ,  שהוגשה אף היא בימים האחרונים ,  מבקשת לאפשר להסיר את חסינותם של חברי הכנסת באמצעות גיבוש רוב של 80 חברי כנסת .  
חבר הכנסת דב חנין  ( הרשימה המשותפת )  התייחס להצעתו של נתניהו לאפשר להדיח חברי כנסת ואמר כי היא חלק מרדיפה פוליטית . " הצעת נתניהו לאפשר לרוב בכנסת לגרש ח"כים מכהנים ,  היא חלק ממתקפה רחבה על הדמוקרטיה ,  המשך ישיר של קמפיין 'השתולים' .  זה תמיד מתחיל בניצול של כעס ציבורי על עמדה מרגיזה או מקוממת של מישהו וזה תמיד מגיע למקומות אפלים ובעייתיים ".  
לדברי חנין , " נתניהו משתמש בפגישה שקיימו הח"כים של בל"ד כתירוץ להמשיך בקמפיין סימון הערבים בישראל בתור אויבים פנימיים .  קמפיין שהחל עם 'המצביעים הערבים נעים בכמויות אדירות לקלפיות' ,  המשיך בנאום ההסתה על דם נרצחי הפיגוע בדיזינגוף ,  ועבר דרך האמירה השקרית שלו על כך ש'הח"כים הערבים צועדים בהפגנות עם דגלי דאעש' ,  תוך התעלמות מכך שהם מוקיעים את דאעש מעל כל במה ובכל שפה ".  

מיכה אבני ,  בנו של ריצ'ארד לייקין שנרצח בפיגוע באוטובוס בשכונת ארמון הנציב בירושלים באוקטובר האחרון ,  הוזמן לדיון . " אבא שלי היה הומניסט ,  מנהל בית ספר בפנסיה ,  פעל עם מרטין לותר קינג בארצות הברית ,  הקים בארץ בית ספר לדו קיום .  אני נדהמתי כששמעתי על העובדה שחברי כנסת נציגי ציבור נפגשו עם האב של אחד המחבלים שרצח את אבי .  אני רוצה לדבר על העיקרון ",  אמר .
 לדבריו ,  הכנסת צריכה להילחם בהסתה הפלסטינית . " בתור מי שחווה טראומה כזו ,  כל פעם שיש עוד פיגוע אתה חווה את זה מחדש ,  ומה שהכי מטריד אותנו זה איך ילדה בת 13 או 15 יכולה לצאת מהבית ולדקור .  זה בגלל הסתה .  הרחוב הערבי נתון להסתה בלתי פוסקת מצד חברי הכנסת והפלסטינים .  מקומה של הכנסת להתמודד עם תופעת ההסתה .  יש לכך שתי דרכים .  האחת היא להוקיע את המסיתים .  אני לא בא לומר מה הדרך הנכונה ,  חוקים או ועדת אתיקה .  אבל מי שקורא לרוצח של אזרח ישראלי שהיד ,  האמירה שהאיש הזה יילך לגן עדן - זו אמירה בוטה וחמורה .  במדינה דמוקרטית לא יכול להיות שמנהיג יקרא לרצוח אזרחים באותה מדינה .  אני קורא לכם להתמודד חקיקתית בשני מישורים .  ראשית למצוא את הדרך להוציא את מי שמסית ,  ושנית להתמודד עם המסיתים ברשתות החברתיות .  אני תומך בחוקים שהציעו נתניהו וכהן ". 
בתום הדיון הודיעה הוועדה : " ביוזמת יושב ראש ועדת הכנסת חבר הכנסת דוד ביטן ,  העבירה הוועדה קריאה לממשלה שלא לשחרר את גופות המחבלים .  החזרת גופות המחבלים היא שערורייה ופרס לחברי הכנסת הערבים שהשתתפו במפגש עם המחבלים .  הממשלה מציעה חוקים ומהצד האחר נותנת לח"כים הערבים פרסים כמתווכים לנושא ",  נמסר .
  ( עדכון ראשון :  13:15 )   

" פחדנים ":  שלושת הח"כים לא הגיעו לדיון על פגישתם עם משפחות מחבלים
גטאס ,  זחאלקה וזועבי נעדרו מהדיון המיוחד בוועדת הכנסת על הצעדים שניתן לנקוט נגדם בעקבות פגישתם מעוררת המחלוקת בשבוע שעבר : " הסתה פופוליסטית ".  המשנה ליועץ המשפטי לממשלה : " נבחן את הנושא בימים הקרובים "
 
