נתניהו מינה את חגי הדס לטפל בסוגיית המסתננים
בכיר המוסד לשעבר ,  שכיהן גם כשליח ראש הממשלה במשא ומתן לשחרור גלעד שליט ,  יהיה אמון על מציאת פתרונות דיפלומטיים ,  הומניטריים ומבצעיים כדי להשיב מסתננים מאפריקה לארצם
ראש הממשלה בנימין נתניהו החליט בימים האחרונים על מינויו של בכיר המוסד לשעבר ,  חגי הדס ,  לאחראי על הטיפול במאמצים להשבת המסתננים הבלתי חוקיים מאפריקה למדינות מוצאם .  במסגרת תפקידו ,  יתמקד הדס בעיקר במציאות פתרונות דיפלומטיים ,  הומניטריים ומבצעיים להשבת המסתננים לארצותיהם .  הדס ,  בן 59 ,  מונה ב-2009 לשליח מיוחד מטעם נתניהו לתיאום המגעים לשחרור גלעד שליט ,  תפקיד אותו מילא במשך שנתיים .
 בחודש שעבר הושלמה השבת מסתננים מדרום סודן לארצם ,  ובמקביל - במסגרת מבצע  " חוזרים הביתה "  של רשות ההגירה והאוכלוסין - מגורשים גם מסתננים מחוף השנהב .  בחודשים האחרונים חלה ירידה במספר המסתננים לישראל ,  בעיקר נוכח התקדמות הקמת הגדר בגבול מצרים ,  שצפויה להסתיים באוקטובר .  לפי הנתונים המעודכנים ,  במהלך חודש אוגוסט הסתננו לישראל 196 בני אדם עד כה ,  בעוד שבחודש מאי עמד המספר על 2,000 מסתננים .  במקביל ,  ממשיכה הממשלה בהחמרת האכיפה על פעילותם הכלכלית של המסתננים ,  וכן פועלת להשלמת מתקני המעצר המיועדים להם .  
אתמול הורה שר הפנים ,  אלי ישי ,  לעצור תוך חודש וחצי את כל אזרחי סודן השוהים בישראל ,  למרות שארצם מצויה במצב מלחמה ואזרחיה מוגדרים פליטים ונהנים מהגנה קולקטיבית של האו"ם ושל ארגונים בינלאומיים .  בעוד שמשרד החוץ ומשרד המשפטים מתנגדים בחריפות לגירושם של עשרות אלפי השוהים הבלתי-חוקיים מסודן ומאריתריאה ,  החליט ישי להגביר את המאבק בשוהים האלה ,  והורה לרשות ההגירה והאוכלוסין להתחיל במבצע אכיפה מיוחד ,  החל מ-15 באוקטובר .  במסגרת מבצע זה ,  ייעצרו לראשונה גם אזרחים של סודן והם יועברו למתקני שהייה .  עד תאריך זה ,  מסתננים שיעזבו מרצונם יזכו לסיוע משרד הפנים ,  ומי שלא יעשה כן יכלא ויגורש בעתיד .
 בסביבתו של השר אמרו אתמול כי לשכת ראש הממשלה עודכנה בהחלטה ,  התואמת את החוק החדש ,  המאפשר לכלוא מסתננים לתקופה של עד שלוש שנים .  במשרד הפנים מדגישים את ההיבט ההרתעתי שבמעצר האזרחים הזרים ,  ומציינים שבשבועות האחרונים הושלמה החזרתם מרצון של אזרחי דרום-סודן ששהו בישראל .  

נתניהו מינה את חגי הדס לטפל בסוגיית המסתננים
בכיר המוסד לשעבר ,  שכיהן גם כשליח ראש הממשלה במשא ומתן לשחרור גלעד שליט ,  יהיה אמון על מציאת פתרונות דיפלומטיים ,  הומניטריים ומבצעיים כדי להשיב מסתננים מאפריקה לארצם

