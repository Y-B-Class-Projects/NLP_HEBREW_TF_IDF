המרוץ לנשיאות :  נתניהו עמד עם הגב לקיר - והתקפל
ראש הממשלה הודיע על התמיכה בריבלין לתפקיד הנשיא רק לאחר שנשאר ללא אפשרויות חלופיות .  לא רק שלא יהיו לכך השלכות מרחיקות לכת ,  אלא שבמקום להוביל - נתניהו נגרר .  פרשנות
צפו במועמדים מגישים את רשימות החתימות ליו"ר כנסת ,  אתמול 
הודעת התמיכה של ראש הממשלה בנימין נתניהו במועמדותו של חבר הכנסת ראובן ריבלין לנשיאות המדינה הייתה צפויה ,  ועם זאת הפתיעה רבים בליכוד .  בשבועות האחרונים נוצר סחף בתוך מפלגת השלטון לכיוון יו"ר הכנסת לשעבר :  השרים משה  ( בוגי )  יעלון ,  ישראל כץ ,  גלעד ארדן וגדעון סער הביעו בו תמיכה ,  כמו גם רבים מחברי הכנסת וסגני השרים .
 המרוץ לנשיאות - סיקור מיוחד:נתניהו תומך בריבלין : " מקווה שנעבור ימים טובים יותר"דוד לוי לא יתמודד לנשיאות : " לא הייתה תמיכה"הנוק אאוט של ריבלין לבן אליעזר במרוץ לנשיאות 
אלא שנתניהו היה נחוש לא לוותר .  עד שעות הלילה המאוחרות הוא עוד שקל מה לעשות ,  ואם יש סיכוי להעמיד מועמד חלופי מטעם המפלגה .  משאזלו הסיכויים למצוא מועמד אחר ,  לאחר שהאפשרות להעמיד את אלי ויזל ירדה מהפרק כיוון שאין לו אזרחות ישראלית ,  החלו היום מגעים להפיכתו של חבר הכנסת מאיר שטרית  ( התנועה )  למועמד מוסכם מטעם סיעות הקואליציה .  אלא שסביב השעה 14:00 טרף יו"ר הבית היהודי ,  השר נפתלי בנט ,  את הקלפים ,  והודיע שיתמוך בריבלין .  המהלך של בנט הוריד סופית את הרעיון של תמיכה קואליציונית בח"כ שטרית מסדר היום .  
נתניהו נשאר ללא מועמד וללא אפשרויות חלופיות ,  ונאלץ לתמוך תמיכה כפויה באדם שיחסיו עמו מרים ועכורים מאוד .  הצעד של נתניהו גם יכול ללמד משהו על מעמדו בסיעה ,  וגם על כישוריו הפוליטיים - הוא השקיע ב"מניית ריבלין "  אחרי שהיא הגיעה למחיר המקסימלי ,  כאשר ברור שדרכו לתפקיד סלולה כמעט בוודאות ,  ונראה כך כמי שנגרר ולא כמי שמוביל .  
גם מהודעת התודה הלקונית של ריבלין ,  שכללה שמונה מילים בלבד ,  אפשר ללמוד שאהבה גדולה לא תצמח בין השניים האלה .  התגובה של ריבלין הייתה כל כך קרה ,  עד שהוא אפילו לא הזכיר בה את נתניהו בשמו .
 הצהרתו של נתניהו התקבלה במשכן בחשדנות גדולה .  על פי אחת מתיאוריות הקונספירציה ,  נתניהו בחר במהלך בידיעה שהוא עשוי לגרום לנזק לריבלין .  עם זאת ,  להודעה הדרמטית של ראש הממשלה לא צפויות להיות השלכות של ממש על המרוץ עצמו ,  וחשיבותה היא בעצם אמירתה .  ריבלין היה המועמד המוביל ממילא ,  ונתניהו לא צפוי להביא חברי כנסת חדשים לתמוך בו ,  למעט אולי השר יובל שטייניץ .  הנדוניה של נתניהו ,  בדמות 11 חברי ישראל ביתנו ,  שהייתה יכולה להכריע את המרוץ בסיבוב הראשון ,  לא תגיע לכיוון של ריבלין .  
גורמים בסביבת שר החוץ אביגדור ליברמן אמרו היום לוואלה !  חדשות כי הוא לא יודיע על תמיכה בריבלין כיוון שהמהלך נעשה ללא תיאום עמו .  בעת שחיברו נתניהו וליברמן את סיעותיהם ,  הם סיכמו כי שר החוץ יתמוך בכל מועמד לנשיאות שיביא ראש הממשלה ,  הבטחה שעליה חזר ליברמן עשרות פעמים .  עושה רושם כי עבור ליברמן ,  הגבול של ההבטחה עובר בריבלין .  הטינה בין השניים הגיעה לשיא אחרי שבקדנציה הקודמת סיכל ריבלין כמה יוזמות חקיקה של ליברמן ,  ואף הצביע נגדן מכיסא יו"ר הכנסת בניגוד לעמדת הקואליציה .  עם חיבור הסיעות התבטא המועמד לנשיאות בחריפות נגד המהלך ,  ואמר : " אנחנו מפלגה לאומית ליברלית ולא לאומנית- ליברמנית ". 
ומה יעשו הסיעות החרדיות ?  על פי אחת הטענות ,  הצעד של נתניהו ירחיק תומכים מריבלין ,  כיוון שהחרדים ,  שכועסים על חוק הגיוס ועל אי צירופם לקואליציה ,  יעשו הכול כדי להזיק לראש הממשלה .  אלא שקשה להאמין שכך יקרה .  רבים מחברי הכנסת החרדים שרוצים לתמוך בריבלין ,  יודעים כי התמיכה של נתניהו היא מהשפה אל החוץ .  אם הם בכל זאת רוצים להרגיז את נתניהו ,  ריבלין זה האיש שבו הם יבחרו .  
המועמדים האחרים קיבלו את הבשורה בהפתעה גמורה .  כך ,  למשל ,  סיפרו אנשים ששוחחו עם דליה איציק דקות לאחר הודעת ראש הממשלה כי היא  " נראתה חיוורת כמו סיד ".  איציק יכולה להתנחם בקולות סיעת ישראל ביתנו ,  שצפויים להתנקז לעברה ועשויים להביא אותה לסיבוב השני .
 לפניות לכתב עמרי נחמיאס :  omri_n@walla.net.il
 ( עדכון ראשון :  20:35 )  

המרוץ לנשיאות :  נתניהו עמד עם הגב לקיר - והתקפל
ראש הממשלה הודיע על התמיכה בריבלין לתפקיד הנשיא רק לאחר שנשאר ללא אפשרויות חלופיות .  לא רק שלא יהיו לכך השלכות מרחיקות לכת ,  אלא שבמקום להוביל - נתניהו נגרר .  פרשנות

