 " ככל שישראל בטוחה ,  כך ארה"ב בטוחה ":  נחתם הסכם הסיוע הביטחוני
היועצת לביטחון לאומי של הנשיא אובמה סוזן רייס אמרה בטקס החתימה על ההסכם שלפיו תעביר וושינגטון 38 מיליארד דולרים לירושלים במשך עשור כי  " ארצות הברית תמיד תהיה שם עבור ישראל ".  מוקדם יותר אמר נתניהו כי ההסכם  " יסייע להמשיך לבנות את כוחנו הצבאי "
 נציגי ישראל וארצות הברית חתמו הערב  ( רביעי )  בטקס מיוחד בוושינגטון על הסכם הסיוע הביטחוני שהושג בין שתי המדינות ,  שבמסגרתו תעביר וושינגטון 38 מיליארד דולרים לירושלים במשך עשור .  היועצת לביטחון לאומי של נשיא ארצות הברית ,  סוזן רייס ,  אמרה במעמד החתימה כי  " ההסכם טוב לא רק לישראל אלא גם לארצות הברית .  הביטחון שלנו קשור זו לזו .  ככל שישראל בטוחה ,  כך ארצות הברית בטוחה ".  לדבריה , " ארצות הברית תמיד תהיה שם עבור ישראל והעם בישראל .  היום ,  מחר ולדורות שיבואו ". 
רייס ניצלה את הבמה וביקשה לאחל רפואה שלמה לנשיא לשעבר שמעון פרס . " בשמי ובשם הנשיא ברק אובמה ,  כולנו מתפללים למען בריאותו של מנהיג יוצא מן הכלל ,  הנשיא לשעבר שמעון פרס ",  אמרה .  היא כינתה את פרס  " המשאב היקר ביותר של ישראל ,  לוחם ,  שוחר שלום ".  לדבריה ,  פרס הוא אחד מהמנהיגים הכי טובים של ישראל . " היינו חברים ותמיד סמכתי עליו והתקשרתי אליו כשעברתי זמנים קשים .  אנחנו מחזקים את משפחתו בזמן קשה זה ",  מסרה .  
מוקדם יותר התייחס ראש הממשלה ,  בנימין נתניהו ,  להסכם הסיוע . " ההסכם הזה יבטיח היקף סיוע ביטחוני חסר-תקדים לישראל בעשור הקרוב .  זוהי חבילת הסיוע הצבאי הגדולה ביותר שארצות הברית נתנה אי-פעם למדינה כלשהי ".  הנשיא ברק אובמה אמר היום בהתייחס להסכם כי  " הסיוע האמריקני יתרום משמעותית לביטחון ישראל באזור שנותר עדיין מסוכן ".  אובמה הוסיף כי הוא ימשיך לחתור לסיום הסכסוך הישראלי-פלסטיני בדרך של פתרון שתי המדינות ,  למרות  " תופעות מדאיגות בשטח שחותרות תחת מטרה זו ".  
עוד כתבות בנושא :  ארצות הברית וישראל הודיעו רשמית על הסכם הסיוע לעשור הקרובבאופוזיציה תוקפים את הסכם הסיוע : " נתניהו פגע בביטחון במיליארדים"הישורת האחרונה :  כך הושג הסיוע הביטחוני הגדול בהיסטוריה של ארה"ב 
ראש הממשלה נתניהו ציין עוד כי הסיוע הביטחוני  " יסייע לנו להמשיך לבנות את כוחנו הצבאי ,  ולהמשיך לשפר את ההגנה שלנו נגד טילים ,  וזהו כמובן הישג חשוב מאוד למדינת ישראל ,  וכל אזרחי ישראל יכולים בצדק להתברך בו ".  לדבריו , " ההסכם הזה ממחיש אמת פשוטה - היחסים בין ישראל לארצות הברית איתנים ועוצמתיים .  אין זה אומר שאין בינינו מחלוקות מעת לעת ,  אבל אלו מחלוקות בתוך המשפחה .  הן אינן משפיעות כהוא זה על הידידות הגדולה בין ישראל לארצות הברית ,  ידידות שמתבטאת בהסכם הזה שיסייע רבות להמשך ביצור כוחה של ישראל בעשור הקרוב ".  
נתניהו הודה לנשיא האמריקני אובמה ולממשלו ,  כמו גם  " לחברינו הרבים רבים בקונגרס האמריקני ,  ולעם האמריקני ,  על תמיכתם הגדולה ,  תמיכה שחוצה מפלגות וחובקת את אורכה ורוחבה של ארצות הברית ".   " רבים בארצות הברית מבינים שהשקעה בביטחון ישראל מחזקת את היציבות במזרח התיכון הבלתי-יציב ,  ומשרתת לא רק את האינטרס הביטחוני שלנו ,  אלא גם את האינטרס הביטחוני של ארצות הברית ",  אמר נתניהו .  
ראש הממשלה הודה גם לצוות המשא ומתן הישראלי ,  שבראשו עמד ממלא מקום ראש המל"ל  ( המטה לביטחון לאומי )  ,  יעקב נגל ,  וראש אגף התכנון במטכ"ל ,  אלוף עמיקם נורקין . " הם עשו שניהם עבודה מצוינת ,  פעלו באחריות ,  בדיסקרטיות ,  במקצועיות ,  עד שהגיעו לתוצאה המיטבית ",  ציין .
 נגל אמר היום כי הסכם הסיוע הביטחוני שנחתם במחלקת המדינה בוושינגטון עונה על הציפיות שעמן יצאה ישראל לדיונים בנושא לפני שלוש שנים .  בשיחה עם כתבים בוושינגטון ,  אמר נגל כי מדובר בהסכם  " היסטורי ,  חסר תקדים ,  אסטרטגי .  יהיו כאלה שיגידו שצריך יותר .  תמיד אפשר לבקש יותר ,  אבל מה שאנחנו מגיעים אליו בסוף ,  אנחנו באזור הריאלי של הציפיות שעמו התחלנו את המשא ומתן ".  
בראשית השבוע נחשף בוואלה !  NEWS כי החתימה על הסכם הסיוע הביטחוני התעכבה משום שבמסגרת הדיונים על ההסכם ,  דרשו בבית הלבן מירושלים להתחייב שלא לבקש עוד תוספות מימון מהקונגרס .  עם זאת ,  הסנאטור הרפובליקני לינדזי גרהאם ,  שנחשב לאחד מידידיה הקרובים של ישראל בקונגרס ,  סירב לקבל הסכמות אלו .  לדברי גורמים מדיניים ,  גרהאם טען כי ההסכם נחתם בין הממשל האמריקני וממשלת ישראל ,  והקונגרס אינו צד בו  ולכן מסרב להוריד מהשולחן יוזמות חקיקה למימון סיוע נוסף לישראל .  בהתייחס לכך ,  אמר נגל כי הצדדים סיכמו שישראל תצרף להסכם מכתב ,  שבו היא מתחייבת שלא לקבל תוספות מהקונגרס בשנים 2017 ו-2018 ,  ואם תוספות שכאלו יינתנו הן יוחזרו למחלקת המדינה .
 שגריר ישראל בוושינגטון ,  רון דרמר ,  הוסיף בנוגע לכך כי  " אומרים שזה מגביל אותנו ללכת לקונגרס ".  דרמר הסביר כי  " אנחנו לא הולכים כל שנה לבקש תוספת ,  ולא עשינו את זה בכל התקופה של מזכר ההבנות הקודם .  היו מקרים של פעם או פעמיים שהגענו להסכמה עם הממשל - ויחד הלכנו לקונגרס .  עד עכשיו לא היה לנו הסכם על עניין הטילים ,  אז הייתה הצעה בעניין של הבית הלבן .  במקרים מיוחדים כמו מלחמה ,  זה סיפור אחר ".  לדבריו ,  הקונגרס הוא גוף עצמאי ואף הסכם סיוע לא מחייב אותו . " הניסיון משנים קודמות מראה כי הם כיבדו את ההסכמים שחתמנו עם ממשלים קודמים ,  וסביר להניח שכך יהיה גם בעתיד ",  אמר .  
במסגרת ההסכם ,  ארצות הברית תעביר לישראל במשך העשור הקרוב סיוע ביטחוני בסך 38 מיליארד דולרים ,  כלומר 3.8 מיליארד דולרים בשנה ,  מתוכם חצי מיליארד בשנה לתכניות הגנה מפני טילים .  מדובר בסכום הגדול ביותר שארצות הברית נתנה למדינה כלשהי אי פעם ,  אך הוא נמוך מהסכום הראשוני אליו שאף ראש הממשלה נתניהו ,  שבתחילת המשא ומתן ביקש להגדיל את הסיוע ל-4.5 מיליארד דולרים בשנה .  
כמו כן ,  במהלך המשא ומתן ,  ישראל נאלצה להיענות לשתי דרישות משמעותיות של הבית הלבן .  ראשית ,  הבית הלבן דרש כי הסכום שנקבע בהסכם הסיוע יהיה סכום התקרה לסיוע ושישראל תתחייב שלא לבקש יותר תוספות סיוע בקונגרס .  בנוסף לכך ,  על פי דרישת הבית הלבן ,  תוך שש שנים יופסק ההסדר המיוחד שאפשר לישראל להמיר חלק מכספי הסיוע ,  26.3% ,  לשקלים כדי לרכוש ציוד מהתעשיות הביטחוניות הישראליות ,  ולהשתמש בחלק אחר ,  בשיעור של 13% ,  לרכישת דלק מטוסים .  בשנים הקרובות יופסק ההסדר בהדרגה וכל הסיוע יופנה לרכישת ציוד אמריקני .
 שר האוצר ויו"ר מפלגת כולנו משה כחלון בירך על חתימת הסכם הסיוע ואמר : " אזרחי ישראל צריכים להודות לממשל האמריקני על הסכם הסיוע הביטחוני הגדול אי פעם שנחתם בין מדינת ישראל לבין בעלת הברית החשובה ביותר שלה ,  ארה"ב ".  לדבריו , " ההסכם הזה הוא ביטוי נוסף לעומק הקשרים האסטרטגיים בין המדינות .  תקציב הביטחון גדול דיו כדי להמשיך ולתמוך במחקר ובפיתוח הביטחוני הישראלי וברכש המקומי ,  כך שתימשך העליונות הטכנולוגית שלנו המתבססת גם על ייצור מקומי ".  
שר הביטחון לשעבר משה יעלון ,  שהיה מעורב בזמן כהונתו בחלק מהמשא ומתן על פרטי ההסכם ,  אמר היום כי  " ארצות הברית היא ידידתה הגדולה ביותר של מדינת ישראל ,  והקשר עמה מהווה אבן פינה בביטחוננו הלאומי .  היחסים הביטחוניים בין ארצות הברית לישראל ,  ובין מערכות הביטחון של שתי המדינות ,  הם עבורנו נכס אסטרטגי ראשון במעלה ,  ויש לשמור עליהם מכל משמר ". 
לדבריו , " הסכם הסיוע שנחתם היום הוא תוצאה של עבודה בת חודשים ארוכים ,  בין היתר של צוותים ביטחוניים משתי המדינות ,  ממשרד הביטחון והפנטגון - הראויים להערכה רבה על מאמציהם .  יש להסכם הזה משמעות עצומה לביצור ביטחונה של מדינת ישראל ולביצור ביטחונם של אזרחיה .  זו העת להודות לנשיא ברק אובמה שהוביל את התהליך עד לחתימה .
 יעלון ביקש להודות גם לשר ההגנה הקודם ,  צ'אק הייגל ,  שעמו החל התהליך ,  ולשר ההגנה אשטון קרטר ,  שאותו כינה  " ידיד אמת של מדינת ישראל שהיה שותף מלא לתהליך הארוך של בניית ההסכם .  בפגישותינו ושיחותינו הרבות בנושא זה ובכלל ,  נוכחתי כמה חשובים לו ביטחונה ועוצמתה של ישראל .  התשומות שהקדיש לכך ,  הן מבחינת זמן העיסוק והן מבחינת היכולות הצבאיות שהעניק לישראל ושיהיו חלק מההסכם ,  הן רבות משמעות ". 
 ( עדכון אחרון :  21:27 )   

" ככל שישראל בטוחה ,  כך ארה"ב בטוחה ":  נחתם הסכם הסיוע הביטחוני
היועצת לביטחון לאומי של הנשיא אובמה סוזן רייס אמרה בטקס החתימה על ההסכם שלפיו תעביר וושינגטון 38 מיליארד דולרים לירושלים במשך עשור כי  " ארצות הברית תמיד תהיה שם עבור ישראל ".  מוקדם יותר אמר נתניהו כי ההסכם  " יסייע להמשיך לבנות את כוחנו הצבאי "
 
