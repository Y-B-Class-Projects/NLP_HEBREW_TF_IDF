נתניהו גינה את דברי חזן ,  שהשיב : " ראש הממשלה ,  משקרים לך "
 במהלך טקס הענקת תעודות הוקרה לפעילים יוצאי אתיופיה ,  התייחס ראש הממשלה להתבטאויותיו הפוגעניות של חזן כלפי ח"כ אלהרר ,  הסובלת מניוון שרירים .  חזן בתגובה : " זו אינפורמציה שקרית ,  מעולם לא פניתי אליה "
 ראש הממשלה בנימין נתניהו התייחס היום  ( שלישי )  במהלך טקס הענקת תעודות הוקרה לפעילי הקהילה האתיופית להתבטאותו של ח"כ אורן חזן  ( הליכוד )  ,  שלעג לח"כ קארין אלהרר  ( יש עתיד )  על נכותה במהלך דיון במליאת הכנסת .  נתניהו ציין כי נזף בחזן וגינה את דבריו .  
לדברי ראש הממשלה , " אני לא יכול לסבול גזענות ,  אני לא יכול לסבול אפליה ,  אני לא יכול לסבול התעמרות ,  לא נגדכם ולא נגד אף אחד .  היום בכנסת קרה משהו ,  משהו חמור .  ביקשתי לבדוק את הפרטים והם אכן התבררו .  חבר כנסת בסיעתי אמר דבר פסול לחברת הכנסת קארין אלהרר ,  דבר שאסור היה להיאמר ואני מגנה אותו בכל פה .  אני התקשרתי לאותו חבר כנסת ונזפתי בו ואמרתי לו שהדברים הללו אסור שיישמעו ".  
לקריאה נוספת:חזן על דבריו לאלהרר : " מתנצל אם נפגעה ,  אך מדובר בשקר מוחלט"ח"כ שלח : " אורן חזן הוא בושה בעצם נוכחותו במליאה "  
בתגובה לדברי ראש הממשלה ,  כתב ח"כ חזן בחשבון הטוויטר שלו : " אדוני ראש הממשלה ,  מטעים אותך ומוסרים לך אינפורמציה שקרית .  מעולם לא פניתי לח"כ אלהרר ,  לא שוחחנו ,  ובטח שלא העלבתי אותה .  השיח שלי היה עם ח"כ מועלם ".  
התקרית המביכה והחריגה התרחשה הלילה במליאת הכנסת ,  כאשר חזן לעג לנכותה של אלהרר .  במהלך ההצבעות על חוק הגיוס בקריאה שנייה ושלישית ,  צעק חזן לעבר אלהרר , " את צריכה שעיסאווי יעזור לך ?  ".  יו"ר  " יש עתיד ",  יאיר לפיד ,  המתין לסוף ההצבעות ,  ואז ניגש ליו"ר הכנסת יולי אלדשטיין ,  בדרישה שיוציא מהאולם את חזן .  בשיחה שנקלטה במצלמות ערוץ הכנסת ,  נשמע לפיד אומר : " יולי ,  יושב פה חבר כנסת אחד ,  לועג באופן קונסיסטנטי לנכות של חבר כנסת אחר ,  אתה לא יכול לא לעשות משהו בנדון .  הוא יושב שם וצוחק עליה ". 
תחילתו של הסיפור לפני כשבוע ,  בזמן ההצבעות על תקציב המדינה ,  במהלכן התקיימו מאות הצבעות במרווחי זמן קצרים ,  אז ביקשה אלהרר ,  הסובלת ממחלת שרירים ,  מחבר הכנסת ממרצ עיסאווי פריג' שילחץ בשבילה על כפתור ההצבעה בכמה הזדמנויות .  חזן ,  שהבחין בכך ,  טען כי מדובר ב"פרשת ההצבעות הכפולות ",  ובמליאה נוצרה מהומה .  
כשהתייחס לדברים בעמוד הפייסבוק שלו ,  התנצל חזן על דבריו אך מאידך ,  הכחיש אותם . " מכיוון ששוב השמאל וחלקים בתקשורת מנסים לשקר ולהכפיש ,  אז הנה האמת במלוא הדרה :  מעולם לא פניתי לח"כ אלהרר ואמרתי את הדברים שנכתבו עליי ,  זהו שקר מוחלט ",  כתב . " כמי שבילה שני שליש מחייו בבתי חולים וכאח לנכה צה"ל ",  המשיך חזן , " מעולם לא פגעתי או חלילה לגלגתי על הנכות שלה או על נכות של מישהו אחר ,  מי שמכיר אותי יודע שזה רחוק ממני שנות אור וכמה שינסו לטפול זאת עליי זה לא יתפוס כי זה פשוט לא נכון ". 
 ( עדכון ראשון :  21:20 )  

נתניהו גינה את דברי חזן ,  שהשיב : " ראש הממשלה ,  משקרים לך "
 במהלך טקס הענקת תעודות הוקרה לפעילים יוצאי אתיופיה ,  התייחס ראש הממשלה להתבטאויותיו הפוגעניות של חזן כלפי ח"כ אלהרר ,  הסובלת מניוון שרירים .  חזן בתגובה : " זו אינפורמציה שקרית ,  מעולם לא פניתי אליה "
 
