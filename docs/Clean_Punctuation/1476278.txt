נתניהו : " לעולם לא נתפשר על ביטחון ישראל "
 בטקס המרכזי לציון יום הזיכרון לחללי מערכות ישראל שנערך בהר הרצל ,  אמר ראש הממשלה כי  " ידנו מושטת לשלום לכל שכנינו "
  ( באדיבות הערוץ הראשון ) 
ראש הממשלה בנימין נתניהו אמר הבוקר  ( שלישי )  למשפחות השכולות בטקס המרכזי לחללי מערכות ישראל שהתקיים בהר הרצל ,  כי אזרחי ישראל עומדים סביבן ומחבקים אותן במהלך השנה כולה : " כאן ובכל בתי הקברות הצבאיים ברחבי הארץ ,  עומדים בשעה זו בני המשפחות השכולות ,  אמהות ואבות ,  אחים ואחיות ,  יתומים ואלמנות .  אני מדבר אליכם אחיי ואחיותיי בני המשפחות השכולות כראש הממשלה וכבן למשפחה שכולה .  אני יודע שלהורים שכולים אין ניחומים ואין שכחה .  ישראל ,  על כל אזרחיה ,  עומדת סביב משפחות הנופלים ,  חובקת אותן ,  מרכינה את ראשה וזוכרת את גיבוריה ". 
נתניהו הוסיף כי  " אנו מייצגים בחיינו את כוח ההתמדה והמידה של העם כולו ,  אבל אף ליום אחד לא שכחנו את יקירינו שנפלו .  והכאב ,  הכאב אינו פוחת .  כוח החיים מושך אותנו הלאה ומכתיב את מהלך חיינו .  ומהר אנו נעצרים והכאב פורץ ומפלח .  באותם רגעים ,  אנו עומדים דומעים חסרי אונים .  מדינת ישראל זקוקה ליום של זיכרון ,  אנו עם שתמיד קושר את עתידו עם עברו .  את התקווה עם הזיכרון ,  את עצמאותנו עם מחיר חירותינו .  השינוי עם חזרתנו למולדתנו היה גילוי מחדש של כוח המגן היהודי .  הקמת מדינת ישראל היתה גם הקמתו של צבא ההגנה לישראל ומאותו הרגע ,  קשרנו את גורלנו לעמנו .  מה שהשתנה זה יכולתנו להגן על עצמינו ". 
בנושא הביטחוני אמר נתניהו :  לעולם לא נפקיר את גורלנו שנית ,  לעולם לא נאבד את כוח המגן שלנו .  ידנו מושטת לשלום לכל שכנינו ,  אך לעולם לא נתפשר על ביטחונה של מדינת ישראל .  זוהי חובתנו לנופלים ,  לאזרחי ישראל ולדורות הבאים .  רגע לפני יום העצמאות ,  חייבים לעצור את מהלך חיינו ולזכור את גיבורינו שבזכותם יש לנו עצמאות ,  מדינה וכוח מגן .  בזכותם של הנופלים הגשמנו את תקוותינו בשנות האלפיים ,  להיות חופשיים בארצנו ,  ארץ ציון וירושלים ". 
יו"ר האופוזיציה ציפי לבני ,  אמרה בטקס יום הזיכרון שנערך בבית העלמין הצבאי בחיפה כי  " ישראל לא תמיד מובנת לעולם וזר לא יבין את עומק הצער שמגלה המדינה על אובדנו של היחיד וכמהה לשובו של חייל חטוף אחד .  יש המשייכים זאת למספר האזרחים הקטן ואני אומרת שזה נובע מגודל רוחו של עם וממה שאנחנו כחברה .  לא ניתן לזר לשפוט את ערכינו ואת ערכיהם של הנופלים ושל צה"ל בעדשה מעוותת ". 
לבני הוסיפה כי  " בידנו לשמור את מדינת ישראל כי האמת בצדנו ולעשות אותה למקום שראו מול עיניהם כשיצאו ,  מדינה ראויה לקרבנם-קרבנכם ובעיקר מדינה ראויה לחיים אחריהם ואנו ראויים להם .  גם הערב כשיתכסו השמיים בזיקוקים ושירי התוגה והעצב יוחלפו בשירי שמחה וניצחון .  לעולם לא יהיה יום העצמאות של ישראל גם יום הזיכרון שלהם וזכר הנופלים צרור בליבנו לעד ". 
במקביל לטקס שנערך בהר הרצל ,  התקיימו טקסי אזכרה לחללי מערכות ישראל ב-43 בתי עלמין צבאיים ברחבי הארץ .  בשעה 13:00 ייערך בהר הרצל הטקס המרכזי לחללי פעולות האיבה ובשעה 20:00 יינעל יום הזיכרון בטקס הדלקת המשואות המסורתי .
 
נתניהו : " לעולם לא נתפשר על ביטחון ישראל "
 בטקס המרכזי לציון יום הזיכרון לחללי מערכות ישראל שנערך בהר הרצל ,  אמר ראש הממשלה כי  " ידנו מושטת לשלום לכל שכנינו "
 
