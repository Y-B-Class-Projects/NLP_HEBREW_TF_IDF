סופית :  הדלק יתייקר ב-38 אגורות ,  יעמוד על 7.84 שקל לליטר
האוצר שיכנע את ראש הממשלה נתניהו שלא להתערב בתמחור ומחיר הדלק יזנק ב-5.1% .  עמלת תדלוק בידי עובד תחנת התדלוק תישאר 21 אגורות לליטר ,  ותעלה את המחיר ליותר מ-8 שקלים
 ( צילום :  טל אנגלנדר ,  עריכת וידאו :  גדי וינסטוק )  
מחיר ליטר בנזין 95 אוקטן יתייקר הלילה ב-5.09% ,  ויעמוד על 7.84 שקלים לליטר .  מדובר בעלייה של 38 אגורות ממחיר הדלק בחודש הקודם .  עמלת תדלוק בידי עובד תחנת התדלוק תישאר 21 אגורות לליטר .  
עליית מחיר הדלק התאפשרה לאחר שבתום דיונים ממושכים שיכנע משרד האוצר את ראש הממשלה בנימין נתניהו כי אין להתערב בשיעור המיסוי המוטל על הדלק .  ייקור הדלק נובע מזינוק של 10% במחיר הבנזין בחודש האחרון באירופה ,  שעליו נוספת התייקרות של 1.2% בשער הדולר למול השקל .  שיעור המס במחיר החדש לצרכן יהיה כ-52% .  
ל-TheMarker נודע כי ראש הממשלה ,  בנימין נתניהו ,  הורה אתמול לשרי האוצר והאנרגיה לבחון התערבות בתמחור הבנזין .  אתמול אחר הצהריים נפגשו נציגי משרדי ראש הממשלה ,  האוצר והאנרגיה כדי לדון בהוראה .  במהלך הדיון נדרשו עובדי המשרדים לחפש אחר מנגנון שיאפשר באופן מיידי הפחתה במס המוטל על הבנזין .  זאת ,  בעוד אנשי משרד האוצר מתנגדים בנחרצות לכל הפחתה במס .  משום כך ,  עוכב פרסום מחיר הדלק לצרכן לחודש הבא ,  שאמור היה להתפרסם אתמול אחר הצהריים .  
נתניהו נקט מהלך דומה לפני חצי שנה .  מחיר הדלק אמור היה לזנק באוגוסט שעבר בכ-31 אגורות .  ואולם ברקע המחאה הציבורית שהגיעה אז לשיאה ,  החליט נתניהו לקזז 31 אגורות מהבלו  ( מס הדלק )  כדי למנוע את הייקור הדרסטי .  הבלו חזר לאחר מכן לשיעורו המקורי בשתי פעימות .  
התנהלות נתניהו באה בעקבות הצהרות בכירי משרד האוצר בימים האחרונים ,  שלפיהן לא יפחית את המיסוי המוטל על הדלק - וכי אין מקום להתערבות ממשלתית בתמחור . " זה לא הזמן לוותר על מסים מדלק ולוותר על המשמעת התקציבית .  ראינו מה קורה למדינות שוויתרו על משמעת תקציבית ",  צוטט אתמול מ"מ מנכ"ל משרד האוצר ,  דורון כהן . " כחלק מיישום המלצות ועדת טרכטנברג ,  המדינה כבר ויתרה על הכנסות ממס הבלו על דלק ,  שהיו צפויות להגיע ב-2012 בשיעור של 2.5 מיליארד שקל .  אם נרצה להמשיך לוותר על המסים - צריך להביא את הכסף הזה ממקום אחר .  השמיכה קצרה ,  המדינה לא יכולה רק לוותר על הכנסות ,  בוודאי לא עכשיו ".  
לפי הערכות ,  עליית מחיר הבנזין בחודש הבא תסכם עלייה של ב-65 אגורות לליטר  ( 9% )  מתחילת השנה .  לפיכך זקפה קופת המדינה לזכותה רווח עודף של כ-30 מיליון שקל .  במונחים שנתיים מדובר ברווח עודף של כ-320 מיליון שקל .  
מחיר הבנזין מורכב מבלו בסך 2.96 שקלים לליטר ,  וכן 16% מע"מ המהווים 1.07 שקלים - ומוטלים ככפל מס גם על הבלו .  בסך הכל ,  שיעור המס במחיר הבנזין הסופי הוא כ-53% .  
ההתייקרות הצפויה במחירי הדלק נובעת בעיקר מעליית מחירי הנפט בעולם ומסגירת כמה בתי זיקוק באירופה .  לאלה היתוסף ייקור הדולר מול השקל בשיעור של 1.4% מהחודש שעבר .  
ואולם ההתייקרות הצפויה גררה מחאה ציבורית .  ח"כ מאיר שטרית  ( קדימה )  למשל הגיש הצעת חוק המבטלת את המע"מ המוטל על הבלו .  החוק ,  אם יאושר ,  יוזיל את הדלק בכ-47 אגורות .  ח"כ כרמל שאמה-הכהן  ( הליכוד )  הציע כי הממשלה תחזיר את המע"מ שהיא גובה על תוספת הייקור בבנזין ,  באמצעות הוזלת הבלו .  זאת ,  לדבריו ,  משום שמדובר בהכנסות שהמדינה ממילא לא צפתה בעת הכנת התקציב .  
מחירי הדלק בישראל ובאירופה מושפעים בעיקר ממחירי הנפט בעולם .  על עלויות הנפט ,  הפקת הדלק ושיווקו מוסיפה הממשלה בלו ומע"מ .  מסי דלקים מהווים הכנסה משמעותית לממשלות ,  ומסתמן כי הבלו בישראל אינו חריג יחסית לאירופה .  הבלו ,  2.96 שקלים ,  גבוה מזה המוטל בקפריסין אך נמוך מהבלו בצרפת ,  בריטניה וגרמניה .  
ניתן להבחין גם במדרג בלו עולה לפי חוזקן הכלכלי של המדינות השונות ,  וכתוצאה מכך גם במחיר הדלק הסופי לצרכן .  המע"מ בישראל דווקא נמוך יחסית למדינות אחרות באירופה .  הנתונים ההשוואתיים אינם מצביעים בהכרח על הנטל הציבורי כתוצאה מהטלת המסים .  בהשוואה בין מדינות יש להביא בחשבון גם את תלות הציבור במכוניות פרטיות .  

סופית :  הדלק יתייקר ב-38 אגורות ,  יעמוד על 7.84 שקל לליטר
האוצר שיכנע את ראש הממשלה נתניהו שלא להתערב בתמחור ומחיר הדלק יזנק ב-5.1% .  עמלת תדלוק בידי עובד תחנת התדלוק תישאר 21 אגורות לליטר ,  ותעלה את המחיר ליותר מ-8 שקלים

