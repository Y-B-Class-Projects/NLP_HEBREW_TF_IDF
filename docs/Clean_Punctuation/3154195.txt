נתניהו חשף מסמכים חשאיים של איראן :  ממשיכה לשאוף לנשק גרעיני
ראש הממשלה הציג מסמכים שהושגו במבצע חשאי וחושפים לדבריו את תכנית הגרעין האיראני . " איראן משקרת ",  תקף נתניהו שהאשים את איראן בהפרת הסכם הגרעין עם המעצמות .  לדבריו ,  ארה"ב אישרה כי המסמכים מהימנים
 *  נתניהו הציג בנאום מיוחד בקריה מאות קלסרים ובהם מידע חשאי על תכנית הגרעין האיראנית *  לדבריו ארה"ב אישרה את מהימנות המסמכים ובכוונת ישראל לשתף בהם את אירופה ואת הסוכנות הבינלאומית לאנרגיה אטומית *  נתניהו האשים את איראן כי שיקרה בטענה שאין בכוונתה להשיג נשק גרעיני * טראמפ :  ההסכם גרוע ;  אך ייתכן שנבקש לדון באחד חדש *  זריף :  דברי נתניהו שקריים ,  זו הצגה לתקשורת 
ראש הממשלה בנימין נתניהו אמר הערב  ( שני )  בנאום מיוחד בבסיס הקריה בתל אביב כי איראן עודנה פועלת להשיג נשק גרעיני .  נתניהו חשף ארונות קלסרים שבהם לדבריו מאה אלף מסמכים שהושגו במבצע חשאי - ובהם מידע על אודות תכנית הגרעין האיראנית . " בתיקים אלה מידע מפליל ,  טבלאות מרשיעות ותכניות מרשיעות ",  הוסיף . " חלקנו את המידע הזה עם ארצות הברית והיא יכולה לערוב לאותנטיות שלו ". 
בפתח דבריו אמר נתניהו כי  " איראן מסתירה במשך שנים מהקהילה הבינלאומית את הארכיון האטומי הסודי שלו ".  הוא המשיך ואמר כי בדבריו יחשוף  " מסמכים גרעיניים סודיים "  ופתח בהצגת הצהרות עבר של הנשיא האיראני חסן רוחאני ושל שר החוץ מוחמד ג'וואד זריף לפיהן אין בכוונתם להשיג נשק גרעיני . " אני כאן כדי לומר לכם דבר אחד :  איראן משקרת ",  אמר נתניהו ,  שנשא דברים בעיקר באנגלית בנימוק כי הוא רוצה  " שהקהילה הבינלאומית תשמע ותבין את הדברים ". 
נתניהו הציג במהלך נאומו מצגות המפרטות את רכיביו של פרויקט  " עמאד "  האיראני ,  שלדבריו חושפות כי טהראן  " שיקרה במצח נחושה כשאמרה שאין לה תכנית נשק גרעינית ".  הוא הוסיף כי החומרים כולם הם העתק מושלם של המקור  " שנמצא כעת במקום בטוח מאוד ".  לדבריו ,  בכוונת ישראל לחלוק את המידע עם מדינות באירופה וכן עם הסוכנות הבינלאומית לאנרגיה אטומית .
 עוד בוואלה !  NEWS:פסקת ההתגברות ,  משבר הגיוס וחוק הלאום :  מושב הקיץ של הכנסת נפתחמסר חודר בונקר לטהראן :  כשהמלחמה בין איראן וישראל הופכת לגלויהנשיא דרום קוריאה :  לטראמפ מגיע נובל לשלום על מאמציו מול הצפון 
נתניהו הוסיף עוד כי המידע שנכלל במסמכים שהשיגה ישראל מוכיח כי איראן לא השעתה את שאיפותיה הגרעיניות בשנת 2003 ,  על אף שפרויקט  " עמאד "  הועבר להקפאה .  לדבריו ,  אחד המסמכים מאותה שנה כולל הצהרה על חלוקת הפרויקט לתכנית חשאית ותכנית גלויה וכי באחר מצוטט ראש הפרויקט כי חלק מהפעילויות יימשכו תחת מעטה של מחקר מדעי . " איראן המשיכה את המאמץ הזה והיום ב-2018 העבודה הזו מתבצעת על ידי סוכנות SPND של משרד הביטחון האיראני ",  הוסיף .
 עוד אמר נתניהו כי המסמכים מוכיחים כי איראן תכננה להמשיך את העבודה על הפרויקט עם אותו כוח אדם . " כולכם זוכרים את מתקן פורדו להעשרת אורניום ",  הוסיף . " לא שמים אלפי צנטריפוגות מתחת להר כדי לייצר איזוטופים רפואיים אלא כדי להעשיר לנשק גרעיני .  המתקן בפורדו נבנה כחלק מפרויקט עמאד .  איראן המשיכה לבנות אותו שנים אחרי שגנזה את הפרויקט לכאורה ".  
נתניהו הוסיף כי סבא"א דרשה מאיראן להצהיר על תכניותיה הגרעיניות והתעקשה להשאיר את המתקן בפורדו במסגרת הסכם הגרעין שנחתם לפני כשלוש שנים . " בדצמבר 2015 פרסמה סבא"א דוח על ההיבטים הצבאיים של תכנית הגרעין של איראן ",  הוסיף . " זו הייתה ההזדמנות של איראן להיות ישרה ולעדכן מה קורה עם התכנית .  היא הכחישה את קיומה של תכנית לבניית נשק גרעיני וספציפית את קיומו של פרויקט עמאד ". 
לדבריו ,  המסמכים מוכיחים כי הסכם הגרעין שנחתם עם המעצמות  " מבוסס על שקרים איראנים ועל הונאה איראנית ".  הוא הוסיף כי ההסכם ,  הגרוע לדבריו , " נותן לאיראן נתיב ברור לארסנל גרעיני ".  הוא הביע ביטחון בכך שנשיא ארצות הברית דונלד טראמפ הצפוי למסור את החלטתו בשבוע הבא בדבר הישארות בהסכם , " יעשה את הדבר הנכון עבור ארצות הברית ,  ישראל ושלום העולם ".  
שר החוץ של איראן מוחמד ג'וואד זריף מסר לאחר הנאום כי דבריו של נתניהו  " שקריים "  ונועדו  " להונות "  את הקהילה הבינלאומית .  הוא הוסיף כי  " דבריו של נתניהו והמוסדות האמריקניים העומדים מאחוריו הם סתם הצגה תקשורתית ".  זריף הוסיף כי טראמפ  " קופץ "  על האשמות ישנות בתיאום עם  " הילד שצועק זאב ".  לדבריו ,  מועד הנאום לקראת ההכרעה שתידרש מטראמפ על הישארות בהסכם הגרעין  " נוח "  לשניהם .
 עוד לפני הנאום ,  תקף זריף את נתניהו . " הילד שצעק 'זאב' לא יכול להפסיק וחזר לסורו .  לא הספיק לו הפיאסקו עם הקריקטורה בעצרת הכללית של האו"ם .  אי אפשר לעבוד על כולם כל הזמן ",  כתב בטוויטר .  
הנשיא האמריקני טראמפ נשאל הערב במהלך מסיבת עיתונאים לצד נשיא ניגריה מוחמדו בוהארי על אודות נאומו של נתניהו ואמר כי המצב הנוכחי בהסכם הגרעין ,  שבו איראן תוכל להשיג נשק גרעיני לאחר שתוקפו יפוג אינו מתקבל על הדעת .  טראמפ חזר על כך שההסכם  " גרוע "  עבור ארצות הברית אך הוסיף : " זה לא אומר שלא אנהל משא ומתן על הסכם חדש ".  לדבריו ,  נסיגה של ממשלו מההסכם עשויה להעביר  " מסר חיובי "  לקוריאה הצפונית ,  אך הוא טרם קיבל החלטה לקראת המועד האחרון ב-12 בחודש .  
נתניהו שוחח הערב עם נשיא צרפת עמנואל מקרון ועם קנצלרית גרמניה אנגלה מרקל .  בשיחות סיכם עם שני המנהיגים כי ישלח בימים הקרובים צוותים מקצועיים שישתפו את ארצותיהם בחומר המפורט שהגיע לידי ישראל ,  על אודות מאמציה של איראן להשיג נשק גרעיני .  בנוסף לכך ,  שוחח נתניהו גם עם נשיא רוסיה ולדימיר פוטין על חשיפת המסמכים .
 מוקדם יותר בוטלה ישיבת סיעת הליכוד בכנסת בשל הגעתו של נתניהו לישיבת הקבינט המדיני-ביטחוני בקריה ,  שם קיבל עדכונים על ההתפתחויות האחרונות והציג בפני השרים את המידע שהוא עתיד לחשוף הערב .  
בימים האחרונים נרשמה פעילות מדינית ערה בציר וושינגטון-ירושלים ,  כשבמוקד השיחות עמדה הסוגייה האיראנית .  אמש שוחח נתניהו עם נשיא ארצות הברית דונלד טראמפ ,  האמור להכריע בסוף השבוע הבא על שאלת הישארותה של ארצו בהסכם הגרעין ,  שנחתם לפני כשלוש שנים .  בהודעת הבית הלבן נמסר כי השיחה בין השניים עסקה באיומים השונים במזרח התיכון ,  ובפעולות המשטר האיראני המביאות לחוסר יציבות .  
שעות ספורות לפני כן נפגש נתניהו בירושלים עם שר החוץ הטרי בממשלו של טראמפ מייק פומפאו ,  העורך ביקור דילוגים במזרח התיכון .  השניים ערכו מסיבת עיתונאים בתום הפגישה שבה ציין נתניהו את האינטרסים המשותפים לשתי המדינות והוסיף כי ישראל מקיימת  " שיחות פרודקטיביות "  עם הממשל האמריקני .  נתניהו התייחס במסיבת העיתונאים גם לאיראן ואמר כי שאיפתה להשיג נשק גרעיני היא  " הסכנה הגדולה ביותר ".  לדבריו , " אנשים חשבו שהתוקפנות של איראן תתמתן כתוצאה מהסכם הגרעין אבל זה לא קרה .  חייבים לעצור את איראן ואת תוקפנותה .  ואנחנו מחויבים לעצור אותה ביחד ". 
במקביל ,  שר הביטחון אביגדור ליברמן שהה בסוף השבוע בוושינגטון ,  ונפגש עם היועץ החדש לביטחון לאומי ,  ג'ון בולטון ,  ועם מקבילו שר ההגנה ג'יימס מאטיס .  היום אחר הצהריים הוא נחת בישראל והחל לקיים שיחות עם כל הגורמים הרלוונטיים .  
 
הלילה הותקפו בסיסים צבאיים בסוריה שבהם מוצבים כוחות איראניים .  כמה דיווחים במדינה ייחסו את התקיפה לחיל האוויר הישראלי .  על פי דיווחים בסוריה ,  בתקיפה הלילה נגד בסיסים בחמאת ובחאלב נהרגו לפחות 26 בני אדם - בהם כוחות ממיליציות שיעיות וככל הנראה גם איראנים .  על פי דיווח נוסף כ-200 טילים שאוחסנו באחד הבסיסים הושמדו בתקיפה - שגרמה לרעידת אדמה בעוצמה 2.6 בשל פגיעת טילים חודרי בונקרים .  
בתוך כך ערכה הערב הכנסת מושב מיוחד לציון יום מותו של בנימין זאב הרצל ,  שבו נאמו היו"ר יולי אדלשטיין וראש האופוזיציה יצחק הרצוג .  נתניהו היה אמור אף הוא לנאום בישיבה המיוחדת ,  אך בשל הנאום בקריה הוחלף שר התיירות יריב לוין .
 בנאומו אמר היו"ר אדלשטיין כי  " זה לא סוד שביממה האחרונה מנשבות רוחות מן הצפון ".  אדלשטיין אף התייחס בדבריו להפצתן ברשת של  " שמועות לא מבוססות ,  הגורמות למתיחות מיותרת בציבור ".  בדבריו הוסיף : " בלי לפרט ובלי לדעת בדיוק מה צופן לנו העתיד ,  אני רוצה לפנות מכאן לכל אזרחי ישראל ,  אתם יכולים לסמוך על מפקדי וחיילי צבא ההגנה לישראל ,  שעשו בעבר ,  עושים בהווה ואני בטוח שיעשו גם בעתיד כל מה שדרוש על מנת להגן על שלומנו ". 
גם ראש האופוזיציה הרצוג ביקש בנאומו בישיבה המיוחדת למסור  " מילת עידוד חמה לצה"ל ולכוחות הביטחון "  והזכיר בדבריו את האווירה של  " מתיחות ביטחונית ונפיצות מאתגרת ".  לדבריו , " אין לתת לאיראנים להתבסס בסוריה ולהתנהל בקרבת גבולנו .  בנושא זה אני וחברי מגבים צעדים רלבנטיים למען בטחון ישראל ויש תמימות ואחדות דעים בנושא זה כמו גם בכל הקשור במניעת נשק גרעיני מאיראן ".  
 ( עדכון ראשון :  16:23 )  

נתניהו חשף מסמכים חשאיים של איראן :  ממשיכה לשאוף לנשק גרעיני
ראש הממשלה הציג מסמכים שהושגו במבצע חשאי וחושפים לדבריו את תכנית הגרעין האיראני . " איראן משקרת ",  תקף נתניהו שהאשים את איראן בהפרת הסכם הגרעין עם המעצמות .  לדבריו ,  ארה"ב אישרה כי המסמכים מהימנים

