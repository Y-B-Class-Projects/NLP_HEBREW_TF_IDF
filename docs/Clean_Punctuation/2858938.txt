בירושלים כבר מתכוננים לאתגר הספורטיבי הבא שמכינים הפלסטינים
ביטול ההצבעה להשעיית ישראל מפיפ"א עורר שביעות רצון במשרד החוץ ,  אבל שם מבינים שהמנוחה תהיה קצרה .  החשש :  הפלסטינים ינסו מהלך דומה גם לקראת האולימפיאדה ב-2016 .  ראיון לאולפן וואלה ! NEWS
חגיגות הניצחון הצנועות שנערכו ביום שישי במשרד החוץ בירושלים ,  במשרדי התאחדות לכדורגל ואולי גם במעונו של ראש הממשלה בנימין נתניהו ,  לאחר כישלונו של המהלך הפלסטיני להדחת ישראל מפיפ"א ,  כללו אמנם שביעות רצון מוצדקת ,  אבל לא הרבה יותר מכך .  בירושלים מבינים היטב שמה שהתרחש בשבוע האחרון בזירת הכדורגל הוא רק הפרומו למה שהממשלה הנוכחית צפויה לספוג בחודשים הקרובים בזירה הבינלאומית . 
" משרד החוץ כולו התגייס למאבק בנושא פיפ"א ,  הפעלנו שגרירויות בכל העולם חודשים מראש .  היה לנו ברור שהסיכוי שהפלסטינים יגייסו רוב של 75% לטובת הדחה הוא נמוך מאוד ,  ולמרות זאת מצאנו את עצמנו כוססים ציפורניים ביום שישי בצהריים ממש עד הדקה ה-90 ",  סיכם בכיר במשרד החוץ את הפרשה שכבר נמצאת מאחורינו .
 לדבריו , " זו דוגמא לכך שגם כאשר הפלסטינים מנסים להוציא לפועל מהלך שסיכויי ההצלחה שלו קלושים ,  זה דורש מאיתנו מאמץ גדול כדי לסכל את כוונותיהם באופן מוחלט ".  
עוד בוואלה ! NEWS:נתניהו : " המאמץ הבינלאומי שלנו הביא לכישלון הרשות הפלסטינית"בנימין נתניהו : " הניסיון לפגוע בישראל יהרוס את פיפ"א"עופר עיני : " רג'וב מרגיש שניצח ?  מה שחשוב זה שאנחנו עדיין בפיפ"א "  
אחד החששות שכבר עלו בירושלים הוא שאחרי הכישלון בפיפ"א ,  הפלסטינים ינסו כעת לפעול באופן דומה לפגוע בישראל בוועד האולימפי ,  לקראת אולימפיאדת 2016 שתיערך בקיץ הבא בברזיל .  גם במקרה הזה ,  סיכויי ההצלחה לא גבוהים ,  אבל אין זה אומר שלא יהיה צוריך במאבק . 
" אין להם הרבה מה להפסיד מצעדים כאלה ",  הסביר הדיפלומט הבכיר ששוחח עם וואלה ! NEWS . " אם זה מצליח להם ,  אז יש הישג .  אם לא ,  אז לפחות הם גורמים לנו להזיע ,  ועל הדרך יוצרים עניין בינלאומי בסכסוך ובטענות שלהם כלפינו ,  שאחרת היו נבלעות לחלוטין בתוך הזוועות האמיתיות שמתרחשות מסביב בסוריה ,  עיראק ותימן ".  
ראש הממשלה נתניהו מבין היטב שממשלתו הנוכחית ,  בהרכב הימני והצר שלה ,  חשופה במיוחד ללחצים ומהלכים מסוג זה .  בשיחה עם תא הכתבים המדיניים ביום חמישי הוא הסביר מדוע החליט להקפיא את החלטתו של שר הביטחון יעלון על הפרדה בין מתנחלים ופלסטינים באוטובסים ,  לדבריו מכיוון ש "  בנסיבות הסובייקטיביות של ההתקפות הלא מוצדקות על ישראל ,  הדבר הזה יקבל ביטוי שלילי ".  לדברי ראש הממשלה ,  הוא  " קרא על זה בבוקר "  ומיד התקשר ליעלון ,  לפני שהספיק ללמוד בעצמו את הנושא . " לא נכנסתי לעובי הקורה ",  הוא הודה . " לפעמים יש מקרים של שיקול גובר ".  
צריך להבין מה המשמעות של דברי נתניהו :  הוא הודה בקולו שביטל את ההחלטה של יעלון בלי להתעכב אפילו לרגע על משמעויותיה הביטחוניות ,  ובלי שהספיק ללמוד את הנושא לעומק ,  וזאת בגלל שהבין דרך הכותרות בתקשורת את גודל הסיכון הבינלאומי שהחלטה כזו מציבה לישראל .  לדברי הדיפלומט הבכיר במשרד החוץ , " יכול מאוד להיות שאם ההחלטה על האוטובוסים לא הייתה מתבטלת באופן מידי כפי שנתניהו החליט לעשות ,  הפלסטינים היו מצליחים בכל זאת לגייס רוב בפיפ"א ,  אם לא להחלטה על הדחת ישראל ,  אז לפחות להחלטה על גינוי חריף וסנקציות נגדנו ".  
האחריות המדינית שנתניהו הפגין בפרשת האוטובוסים - לפחות לאחר הפרסום - אמנם מנעה נזק כבד ,  אבל נתניהו עדיין מוטרד מהאיומים שממתינים לישראל בהמשך הדרך .  מאז שנת 2011 מזהירים בכירי המערכת המדינית-ביטחונית מפני  " צונאמי מדיני "  של החלטות כנגד ישראל .  בממשלותיו הקודמות נתניהו הצליח להדוף בחוכמה חלק מהיוזמות הללו בעזרתם של  " מלבינים "  לזירה הבינלאומית כגון אהוד ברק ,  דן מרידור וציפי לבני .  בממשלה הנוכחית אין לו בינתיים דמות כזו ,  וזו גם הסיבה שהוא ממשיך לשמור את תיק החוץ לשותף קואליציוני עתידי ,  כפי שהודה בקולו בתדרוך שנערך ביום חמישי שעבר .  
כדי לפתות את יצחק הרצוג ,  שעדיין מסומן כשותף המועדף והסביר ביותר מבחינת נתניהו ,  לחזור בו מסירובו התקיף ולהיכנס בכל זאת לממשלה ,  נתניהו יהיה חייב להציג יוזמה מדינית כלשהי .  כפי שדווח בוואלה ! NEWS בתחילת החודש ,  הדרך של נתניהו לעשות זאת תהיה באמצעות פנייה למודל של  " תהליך מדיני אזורי "  בהשתתפות מדינות ערב .  הדברים שאמר ביום חמישי האחרון מבהירים היטב שזו אכן כוונתו .  מלים בלבד לא ישכנעו את הרצוג ,  אבל אם נתניהו יפגין נכונות גם למעשים ,  כגון הקפאת בנייה מחוץ לגושי ההתנחלויות הגדולים ,  ייתכן שהתמונה תשתנה .  
בינתיים ,  נתניהו יצטרך להמשיך להתנהל ממשבר מדיני אחד למשנהו ,  וזאת במקביל להתקדמות המשא ומתן הגרעיני בין איראן למעצמות .  כל מילה שנתניהו אומר כעת בנושא הפלסטיני ,  נאמרת מתוך מחשבה גם ,  אם לא בעיקר ,  על הנושא האיראני .  כשנתניהו מדבר בעד יוזמה אזורית ורומז על נכונות לשרטט את גושי ההתנחלויות ,  הוא חושב קודם כל על חיזוק הברית הנסתרת בין ישראל למדינות ערב כנגד הסכם הגרעין בין איראן למעצמות .  
באותה מידה ,  כאשר הנשיא אובמה מבטיח לא ללחוץ על ישראל כעת בנושא הפלסטיני ,  הוא בעצם מנסה להימנע מעימות עם הלובי היהודי בוושינגטון ,  שעשוי לפגום בתמיכת הקונגרס בהסכם הגרעין עם איראן .  כל הנושאים הללו - איומי החרם והדה-לגיטימציה ,  הרצון של נתניהו בתהליך מדיני  ( אבל לא כזה שיצריך אותו לבצע צעדים אמיתיים בשטח )  והרצון של אובמה להימנע מעימות נוסף עד להשלמת המהלך שלו מול איראן - יבעבעו במהלך הקיץ ,  עד לחודש ספטמבר ,  אז צפויה לעלות במועצת הביטחון של האו"ם ההצעה הצרפתית להקמת מדינה פלסטינית ,  שעשויה להגדיר מחדש את כללי המשחק .
 לפניות לכתב אמיר תיבון :  amir.tibon@walla.co.il 

בירושלים כבר מתכוננים לאתגר הספורטיבי הבא שמכינים הפלסטינים
ביטול ההצבעה להשעיית ישראל מפיפ"א עורר שביעות רצון במשרד החוץ ,  אבל שם מבינים שהמנוחה תהיה קצרה .  החשש :  הפלסטינים ינסו מהלך דומה גם לקראת האולימפיאדה ב-2016 .  ראיון לאולפן וואלה ! NEWS

