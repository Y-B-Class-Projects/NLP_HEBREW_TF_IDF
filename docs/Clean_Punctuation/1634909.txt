רה"מ בגבול המצרי :  גורמי טרור פעילים כאן
ראש הממשלה נתניהו סייר באזור גבול ישראל-מצרים בו מתוכננת הקמת גדר הגבול החדשה ,  ואמר שהופתע לגלות כי הפרצה הקיימת באזור מהווה  " איום ברמה הלאומית "
  ( צילום :  אבי כהן ,  עריכה :  גדי וינסטוק ) 
ראש הממשלה בנימין נתניהו סייר היום  ( חמישי )  לאורך תוואי הגדר המתוכננת להיבנות בגבול ישראל-מצרים ,  ואמר כי המצב בשטח בהיעדר גדר גבול חמור משסבר . " אנחנו נצטרך לסגור את הפרצה באמצעים שונים .  החומרה גדולה יותר ממה שהבנתי .  יש בעיה חריפה של פעילות חבלנית וטרור ,  יותר ממה שרגילים לחשוב ",  אמר ראש הממשלה והוסיף כי  " מדובר באיום ברמה הלאומית ".  
נתניהו הוסיף כי  " מסתבר שבמאמץ די פרימיטיבי ,  אין למסתננים כיום בעיה לעבור .  יש פה גבול פרוץ שדרכו יש שטפון של סמים ,  טרור ,  עובדים לא חוקיים ועוד פגעים שאי אפשר להסכים להם .  אני חושב שאפשר לעצור את זה ". 
לדברי נתניהו ,  עלות גדר הגבול עם מצרים תעמוד על כמיליארד ו-350 מיליון שקלים . " אמרתי גם לנשיא מצרים חוסני מובארק שנקים את המכשול ,  ולמצרים אין התנגדות .  הצד המצרי עושה מה שהוא עושה ואנחנו נעשה מה שאנחנו יכולים ".   
" יש עלייה מאוד משמעותית במסתננים ,  וההשקעה הכספית שווה לאורך זמן כדי להבטיח את ביטחון מדינת ישראל .  יש כאן יעד לאומי ",  אמר נתניהו .  
במהלך הסיור אמרו נציגי צה"ל שבאחת הגזרות נתפסו מתחילת החודש כ-500 מסתננים שחצו את הגבול מסיני לישראל .  כמו כן נתפסו בשנה האחרונה 160 ק"ג של סם מסוג הירואין ,  1,300 קילוגרמים חשיש וכ-5,000 זרים .  
בסיור לקחו חלק גם סגן הרמטכ"ל ,  אלוף בני גנץ ואלוף פיקוד דרום יואב גלנט ,  והמזכיר הצבאי של ראש הממשלה אלוף יוחנן לוקר .  האלוף גלנט אמר כי בארבע השנים האחרונות ,  נבלמו לאורך הגבול כ-20 אירועים חמורים , " שלכל אחד מהם היה פוטנציאל נזק מאד גבוה ",  כדבריו .
 מוקדם יותר היום התייחס נתניהו גם לפליטים המסתננים לתוך ישראל מגבולה הדרומי ,  ואמר שהתופעה עלולה לשנות את הנוף הדמוגרפי במדינה . " אני לא יודע אם הייתם באילת וראיתם מה קורה שם ",  אמר נתניהו לנוכחים בכנס התעשיינים , " בתל אביב יש מקומות שלא תכירו .  זה דבר שמוכרחים לעצור ".  
לפני כעשרה ימים אישרה הממשלה את הקמתה של גדר בגבול המצרי .  לפי התכנית ,  יוקמו שני קטעי גדר למניעת חדירת המסתננים מחצי האי סיני .  
גם בישיבת הממשלה שבה אושרה הקמת הגדר ,  התייחס נתניהו לנושא הפליטים ,  ואמר ש"ישראל תישאר פתוחה לפליטי חרב ,  אבל לא נוכל לתת לעשרות אלפי עובדים בלתי חוקיים לחדור לישראל דרך הגבול הדרומי ולהציף את המדינה שלנו בשוהים בלתי חוקיים ". 
לפי נתוני הלשכה המרכזית לסטטיסטיקה ,  בישראל שוהים 77 אלף עובדים זרים המועסקים באופן חוקי וכ-125 אלף עובדים זרים לא חוקיים .  בנוסף ,  נמצאים בישראל 19 אלף מהגרי עבודה ,  שנכנסו לתחום ישראל דרך גבול מצרים ,  כאשר רק חלק קטן מהמהגרים דרך מצרים מוכרים כפליטים .  מרביתם שוהים בארץ באשרה ארעית עד לסיום בחינת מעמדם והאפשרות להשיבם למדינות המוצא שלהם .
 
רה"מ בגבול המצרי :  גורמי טרור פעילים כאן
ראש הממשלה נתניהו סייר באזור גבול ישראל-מצרים בו מתוכננת הקמת גדר הגבול החדשה ,  ואמר שהופתע לגלות כי הפרצה הקיימת באזור מהווה  " איום ברמה הלאומית "
 
