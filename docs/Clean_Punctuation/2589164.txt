בגרות אפרורית וציפיות מציאותיות
ידה של הבגרות האפרורית - כך ראוי לתאר את סיום מבצע  " עמוד ענן "  - היתה על העליונה .  לא רק בנימין נתניהו ואהוד ברק ואביגדור ליברמן ,  שהתייצבו אמש למכור את התוצאה לציבור הרחב ,  חשו בכך מתוך ידיעה כי ההישג הוא אמנם גדול אבל מותנה .  רוח סיכום דומה עלתה גם מדברי שלי יחימוביץ' וציפי לבני ,  שהתבטאו באולפני הטלוויזיה .  
שתיהן לא התגרו בממשלה שגייסה את המילואים בלי להצעידם לעזה .  לבני מתחה על הממשלה ביקורת מדינית לגיטימית ,  שלא קידמה את המשא ומתן עם אבו מאזן ,  ויחימוביץ' נהגה באותה בגרות אפרורית בהגיבה בנוסח הדומה ל"ימים יגידו ".  לעומתן שיגר ראש  " יש עתיד "  יאיר לפיד תגובה סתומה שבה שימשו עבר ועתיד בערבוביה ,  ואילו שאול מופז הביך בבקשו להמשיך בלחימה בלי לקרוא למימוש הצעד היבשתי .
 אפשר כמובן להזכיר לנתניהו את ביקורתו בתום מבצע עופרת יצוקה ב-2008 ,  עת תהה מדוע הממשלה הקודמת לא חתרה למיגור שלטון חמאס .  ישראל מצויה בעונת בחירות ומותר להקניט יריבים פוליטיים .  בהבדל כפול : " עמוד ענן "  התנהל נוכח ממשל של האחים המוסלמים במצרים ,  וללא היומרה והיהירות שאפיינו את מהלכיו הצבאיים-מדיניים של ראש הממשלה הקודם אהוד אולמרט בלבנון ובעזה .  באורח הגיוני ,  אפשר לבוא בטענה אל נתניהו וברק שהציבו בפני  " עמוד ענן "  יעד טקטי ולא אסטרטגי והסתפקו במכה אנושה לחמאס בלי לעוקרו מרצועת עזה .  אך מי שלא בא בטענה זו בתחילת המבצע ,  מה לו כי יקבול עכשיו ?  שכן הם עמדו ביעד הצבאי .
 למרות שרק 7 אחוזים מהישראלים אמרו בסקרים של אמש בערוץ 2 כי הם מאמינים בהפסקת אש ממושכת בעקבות  " עמוד ענן "  - 58 אחוזים מהם הוסיפו כי המבצע הגביר את כוח ההרתעה הישראלי .  
הרס כזה בעזה בלי גינוי בינלאומי הוא הישג מדיני דרמטי ,  וייתכן כי התאפשר רק מפני שהצהרת הפתיחה של ברק - על דעת נתניהו - הנמיכה את הציפיות לרמה מציאותית .  אצל ברק  ( ודן מרידור )  זו התבוננות מפוכחת ,  שקיבלה את ביטוייה עוד בהיותם אזרחים פרטיים ביום השני למלחמת לבנון השנייה ,  שבה ניסו לשכנע את אולמרט לרדת אל קרקע המציאות ;  ובמידה מסוימת היא עולה בקנה אחד עם תפיסתו של משה  ( בוגי )  יעלון כי העתיד הקרוב ביחסים עם הפלשתינים אינו נושא בחובו פתרון מוסכם אלא רק ניהול משברים מתמשך .
 בעצם גם לבני שהיתה שרת החוץ בעבר יכולה להצטרף לתפיסה זו .  הן פעמיים ניסתה לחלץ את אולמרט ביציאה בזמן מלבנון ומעזה ,  ולא נענתה .  אשר על כן לא שללה את היציאה מהסבך אמש ,  שהתנהלה בנדיבות מפתיעה כלפי מצרים תחת שרביטו של אביגדור ליברמן .
" עמוד ענן "  הסתיים בהצלחה חמוצה .  הציבור רצה יותר מכפי שהממשלה הבטיחה .  חיילי מילואים שאין כמותם בעולם ציפו לשלם באורח אישי יותר מכפי שהממשלה היתה מוכנה לסכנם .  יש סיכוי ,  אין אשליות ,  וכפי שאישר אמש סילבן שלום - המבחן הבא יהיה בעוצמת התגובה של ישראל לירי הטיל הראשון המשוגר מהרצועה ליישובי עוטף עזה .  

בגרות אפרורית וציפיות מציאותיות
nan
