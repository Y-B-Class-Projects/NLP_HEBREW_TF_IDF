התחממות ביחסים :  הודו שוקלת לתמוך בישראל באו"ם
במשך השנים תמכו ההודים בקו הפלסטיני ,  אך הבוקר דווח שניו דלהי בוחנת שינוי מהותי במדיניותה ,  בין היתר בשל חיזוק הקשרים הביטחוניים עם ירושלים .  משרד החוץ :  בוחנים את הדיווח
שינוי היסטורי במדיניות החוץ ההודית כלפי ישראל ?  העיתון ההודי הנפוץ  " הינדו "  דיווח הבוקר  ( שני )  כי הממשלה בניו דלהי שוקלת לשנות את קו ההצבעה הפרו-פלסטיני שלה במוסדות הבינלאומיים ,  וזאת לאור התחזקות הקשרים בין ישראל להודו .  ההודים טרם קיבלו החלטה רשמית בנושא ,  אולם על פי הדיווח המקומי ,  שינוי המדיניות מגיע מהדרגים הבכירים ביותר במדינה ,  כולל מלשכתו של ראש הממשלה נרנדרה מודי .
 הודו אמנם אינה חברה במועצת הביטחון ,  אך נחשבת כוח עולה בזירה הבינלאומית .  כמו רוב מדינות אסיה ,  במשך השנים הצביעו ההודים בעד הקו הערבי והפלסטיני .  בקיץ האחרון תמכה הודו בהקמת ועדה בינלאומית שתחקור את פעילות צה"ל במבצע  " צוק איתן ",  וזאת למרות ההתחממות ביחסים עם ירושלים ,  שהחלה כבר כמה חודשים קודם לכן .  ואולם ,  כעת יתכן שהמגמה תשתנה . " ממשלת מודי בוחנת את סוגיית הצבעתנו בנושא הפלסטיני ,  כפי שהיא בוחנת גם נושאים אחרים במדיניות החוץ שלנו ",  אמר גורם ממשלתי שמעורב בנושא .
 לדיווח שהתפרסם הבוקר אין אישור ממקור אחר .  במשרד החוץ בוחנים את הפרסום .  
גורם ישראלי ששוחח לאחרונה עם דיפלומטים בכירים בצד ההודי ,  אמר לוואלה !  חדשות כי השינוי שעליו דווח הבוקר אינו מפתיע .  לדבריו ,  הקו האוהד כלפי ישראל מאפיין כיום לא רק את ראש ממשלת הודו ,  אלא גם את הגורמים בדרג המקצועי במשרד החוץ של המדינה .  בישראל עדיין לא יודעים לומר אם ההודים יתחילו להצביע באופן סדרתי בעד ישראל ,  כפי שעושות ארה"ב ,  קנדה ,  אוסטרליה ומדינות באוקיינוס השקט ,  או שבכוונתם לנקוט קו מאוזן שאינו בהכרח פרו-ישראלי או פרו-פלסטיני ,  כפי שעושות רוב מדינות מערב אירופה .
 לפני שלושה חודשים נערכה בשולי עצרת האו"ם בניו יורק הפגישה הראשונה זה עשור בין ראשי הממשלות של ישראל והודו .  ראש הממשלה נתניהו אמר אז לעמיתו מודי כי ישראל מייחסת חשיבות רבה לקידום הקשרים הביטחוניים ,  המדיניים והכלכליים בין המדינות .  על פי תידרוך שהעניקה לשכתו של מודי לעיתונאים הודים בתום הפגישה ,  השיחה עם נתניהו התמקדה בסוגיות ביטחוניות .
 לקריאה נוספת || חנוכה שמח מהודו :  ראש הממשלה בירך את היהודים בעברית 

התחממות ביחסים :  הודו שוקלת לתמוך בישראל באו"ם
במשך השנים תמכו ההודים בקו הפלסטיני ,  אך הבוקר דווח שניו דלהי בוחנת שינוי מהותי במדיניותה ,  בין היתר בשל חיזוק הקשרים הביטחוניים עם ירושלים .  משרד החוץ :  בוחנים את הדיווח

