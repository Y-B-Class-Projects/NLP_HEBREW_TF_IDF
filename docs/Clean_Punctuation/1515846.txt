נתניהו נלחץ - וקיבל את ההחלטה הלא נכונה
הפחתות מסים היו ספינת הדגל של נתניהו - אתמול הוא הסכים לקיצוץ של 50% בהפחתות המתוכננות .  רה"מ משנה את דעתו בהתאם לדברי האיש האחרון שאיתו הוא משוחח
הפחתות מסים היו ספינת הדגל של ראש הממשלה בנימין נתניהו ,  עוד מתקופת מערכת הבחירות .  בחודשים האחרונים הוא תמך בהפחתות מסים ,  בניגוד לעמדתם של כל הכלכלנים ,  כולל נגיד בנק ישראל סטנלי פישר ,  ובניגוד לעמדות הפרשנים הפוליטיים .  אתמול הוא הסכים לקיצוץ של 50% בהפחתות המסים המתוכננות ,  הגורע מקופת המדינה 2.3 מיליארד שקל .  
נתניהו התנהג אתמול כפי שמבקריו הגדולים מגדירים אותו  - " לחיץ ",  משנה את דעתו בכל רגע בהתאם לדבריו של האיש האחרון שאתו שוחח ,  וכזה שאינו מסוגל לקבל החלטה בעניין בעל חשיבות משנית לחלוטין .  אחת הסיבות המרכזיות להחלטתו היתה ההודעה החד-משמעית של מנהיג ש"ס ,  הרב עובדיה יוסף ,  לפיה יש להתנגד להטלת מע"מ על פירות וירקות .  סיבה נוספת היתה תמיכה של שרים מהליכוד בהצבעה מצפונית בכנסת בסוגיית המע"מ .  
במשך היום היו רגעים שבהם נתניהו החליט ללכת עם הצעת הפשרה לפיה תבוצע הפחתת מע"מ מדורגת על פירות וירקות ,  למרות הודעת ש"ס וכמה מחברי הכנסת של העבודה כי יצביעו נגד הצעה זו .  בכל מקרה היה לו רוב בוועדת הכספים ובמליאת הכנסת ,  לאחר שיהדות התורה וישראל ביתנו הבטיחו לו את תמיכתם .   החלטתו הסופית של ראש הממשלה התקבלה בניגוד לעמדתם של כל יועציו הכלכליים .  בישיבה שהתקיימה בלשכתו שלשום סוכם כי הוא יתמוך בהטלת המע"מ על פירות וירקות משתי סיבות :  האחת ,  משום שאין כל סיבה - כלכלית ,  פוליטית ,  או מוסרית - לאי הטלה של מס כזה ;  והשנייה ,  כדי להוכיח שראש הממשלה אינו לחיץ .  
יועציו ומקורביו של נתניהו סברו כי ההצבעה על הטלת המע"מ יכולה וצריכה להיות ההזדמנות שלה חיכו זמן רב ,  להוכיח כי נתניהו הוא מנהיג שאינו נרתע מאיומים .  ואולם אתמול התברר שוב כי ברגעי הכרעה נתניהו אינו מתייעץ עם איש - ובסופו של דבר מקבל את ההחלטות הלא-נכונות .  
שר האוצר יובל שטייניץ לא היה שלם עם החלטתו של נתניהו .  בשבועות האחרונים הוא ניהל מערכה חריפה להטלת מע"מ על פירות וירקות ,  מכיוון שחשב שמדובר בעיוות היסטורי והאמין שיש הזדמנות פוליטית להעביר את ההחלטה .  שטייניץ התווכח רבות על העניין עם ראש הממשלה ,  אך בימים האחרונים הבין כי נתניהו מתחיל להתקפל ואינו מוכן לביצוע המהלך הפוליטי .  אף שהתנגד לעמדת נתניהו ,  החליט שר האוצר לתמוך בה ,  משום שהאמין כי ראש הממשלה הוא הקובע האחרון בכל הנושאים ,  כולל בנושאי כלכלה .
 
נתניהו נלחץ - וקיבל את ההחלטה הלא נכונה
הפחתות מסים היו ספינת הדגל של נתניהו - אתמול הוא הסכים לקיצוץ של 50% בהפחתות המתוכננות .  רה"מ משנה את דעתו בהתאם לדברי האיש האחרון שאיתו הוא משוחח

