אחרי חודשיים של ביטולים :  נתניהו ישוב לפעילות
היום תוסר הנעל המקבעת את רגלו של ראש הממשלה ,  אשר החליפה את הגבס ששם בעקבות פציעה בחודש יוני .  הפציעה גרמה לביטולים רבים של פגישות מדיניות ולהעברת חלק מהן למשרדו
חזרה לשגרה :  חודשיים של נכות זמנית והצטנעות מעיני הציבור והתקשורת יבואו היום  ( ראשון )  לסיומם כאשר רופאיו של ראש הממשלה ,  בנימין נתניהו ,  יסירו את הנעל המיוחדת שקיבעה את רגלו ,  מאז קרע את הרצועה בברכו במהלך משחק כדורגל ביוני האחרון .  עם זאת ,  נתניהו ימשיך בטיפולי הפיזיותרפיה במהלך חודש אוגוסט .  כך ,  לאחר תקופה ממושכת בה ניהל ראש הממשלה את כל פגישותיו ,  דיוניו וישיבותיו ממשרדו ,  יוכל מחר נתניהו להתייצב ביום גורלי במליאת הכנסת ,  ולהפגין נוכחות ללא מגבלות ביום ההצבעות המפרך הצפוי לאישור הגזרות הכלכליות .
 בתחילת יוני ,  במהלך משחק כדורגל בו השתתף לצורך צילום תכנית תיירות בינלאומית ,  החליק ראש הממשלה ופצע את רגלו השמאלית .  רופאי בית החולים הדסה אבחנו כי קרע את הגיד ,  ורגלו גובסה ,  ובהמשך החליפה את הגבס נעל קיבוע אורתופדית . " זה לא בדיוק משחקי היורו ",  אמר בסרטון שהעלה ליוטיוב כמה שעות לאחר הפציעה ,  בו הבהיר שיחזור מיד לעבודה במשרד ראש הממשלה . " אמשיך לשחק במגרשים אחרים למען מדינת ישראל ",  אמר .  
בחודשיים האחרונים ,  מאז הפציעה ,  התנהלה כל פעילותו של נתניהו ממשרדו בירושלים ,  ולמעט השתתפותו בהלוויית ראש הממשלה לשעבר ,  יצחק שמיר ,  כל הופעותיו הפומביות בוטלו ,  כולל השתתפות בטקס חניכת האנדרטה לצבא האדום שלשמה הגיע לארץ במיוחד נשיא רוסיה ,  ולדימיר פוטין .  כל הפגישות המדיניות ,  הדיונים ,  הביקורים והישיבות שכונסו נערכו במשרד ראש הממשלה ,  ולרוב הקפיד נתניהו שהתקשורת תוכנס לחדר רק לאחר שהוא כבר ישוב ,  ולא יצולם כשהוא נעזר בקביים או בעזרים אחרים כדי להתנייע .  
כך ,  כדי להקל בנגישות ,  ישיבות הממשלה השבועיות הועברו לקומה התחתונה  לחדר הישיבות של הקבינט הסמוך ללשכתו של נתניהו .  במקביל ,  גם חדר הישיבות של סיעת הליכוד בכנסת נותר דומם בחודשיים האחרונים ,  שכן גם אלה הועברו למשרד ראש הממשלה הסמוך ,  באותה מתכונת תקשורתית .  ביקוריהם של פוטין ,  של מזכירת המדינה האמריקאית ,  הילרי קלינטון ,  של שר ההגנה ,  ליאון פנטה ,  של המועמד הרפובליקני לנשיאות ,  מיט רומני ,  ושל עוד שורה של מבקרים בכירים ,  התקיימו גם הם במתכונת דומה .  צילומים של פגישות שקיים נתניהו עם חברי המשלחת האולימפית ,  משלחת סטודנטים סינים ומשלחת עיתונאים טורקים ,  הופצו בצורה דומה .
 לאירועים חשובים ,  בהם היעדרותו של נתניהו הורגשה - דוגמת ועידת הנשיא וחגיגות יום העצמאות האמריקאי - הקפיד לשלוח סרטון יוטיוב מצולם ,  ולשזור קריצה למגבלה שמנעה את השתתפותו הפומבית . " נפצעתי במהלך משחק כדורגל  לא ,  לא אותו משחק שמעורבים בו קסדות ,  כריות כתפיים וכדורים בעלי צורה משונה .  איך בכלל זורקים את הדבר הזה ?  ",  הסביר נתניהו בסרטון היוטיוב ששיגר לשגריר ארצות הברית ,  דן שפירו ,  בחגיגות ה-4 ביולי ,  והודה : " איך שלא תקראו לזה ,  זה פוגע .  בייחוד בכבוד העצמי ".  
מיעוט הופעותיו הפומביות של נתניהו עורר תרעומת בקרב שורה של ארגוני נכים ובעלי מוגבלויות ,  שקראו לראש הממשלה לא להסתיר את הגבס ולנצל את המוגבלות שנכפתה עליו לצורך קידום המודעות הציבורית לזכויות בעלי מוגבלויות . " מפתיע אותי שנתניהו חושש לצלוע במליאה בשל היותו מגובס ברגל ימין .  אני כבר 50 שנה צולע ,  ואני לא מתבייש להופיע ככה בציבור ",  אמר ח"כ אילן גילאון בחודש שעבר במליאת הכנסת .  עם זאת ,  בסביבת נתניהו מדגישים כי הימנעותו מהופעות הפומביות נעשתה בעצת רופאיו ,  אשר הורו לו להימנע מפעילות מאומצת .  
לקריאה נוספת:ראש הממשלה מתח גיד ברגלו במהלך משחק כדורגלנתניהו בגבס אחרי משחק כדורגל : " לא ממש משחק יורו "
 לפניות לכתבת :  tal_sh@walla.net.il 

אחרי חודשיים של ביטולים :  נתניהו ישוב לפעילות
היום תוסר הנעל המקבעת את רגלו של ראש הממשלה ,  אשר החליפה את הגבס ששם בעקבות פציעה בחודש יוני .  הפציעה גרמה לביטולים רבים של פגישות מדיניות ולהעברת חלק מהן למשרדו

