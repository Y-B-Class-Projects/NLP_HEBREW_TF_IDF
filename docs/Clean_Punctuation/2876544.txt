מתווה הגז לא יעלה מחר להצבעה בממשלה ובכנסת
בתום דיון לילי שכינס ראש הממשלה יחד עם השר שטייניץ ובכירים נוספים ,  הודיע האחרון כי  " על מנת לאפשר הליך סדור "  לא יעלה המתווה לאישור מחר ,  וכך ההצבעה תידחה למועד שטרם נקבע
בתום דיון שערך הלילה  ( שלישי )  ראש הממשלה בנימין נתניהו במשרדו הוחלט כי מתווה הגז לא יעלה מחר לאישור הממשלה .  עקב כך הוא גם לא יעלה לאישור הכנסת ,  שתצא מחרתיים לפגרה .
 מי שהגיע לדיון הלילי הוא שר התשתיות והאנרגיה יובל שטייניץ ,  יו"ר המועצה הלאומית לכלכלה יוג'ין קנדל ,  מנכ"ל משרד האוצר שי באב"ד ,  ראש אגף התקציבים אמרי הלוי ובכירים נוספים המהווים את הצוות המקצועי בנושא .  בהודעה שהוציא לעיתונות מסר שטייניץ : " בהתאם לעצת המשנה ליועץ המשפטי לממשלה ,  אבי ליכט ,  בעקבות לוח הזמנים הקצר שנותר להכנת המתווה הסופי לאישור בממשלה ,  כולל דוחק הזמנים שבישיבת ממשלה מיוחדת ביום רביעי בבוקר ,  החלטתי בעצה אחת עם ראש הממשלה לדחות את אישור המתווה ,  על מנת לאפשר הליך סדור של דיון ואישור בממשלה ". 
הסוגיות שעומדות על הפרק במאמץ האחרון של נתניהו להביא לאישור המתווה הן השינויים האפשריים בו והחלטה על מועד הפיתוח של מאגר לוויתן .  על פי מתווה הגז המוצע ,  מחיר התקרה של יחידת האנרגיה יעמוד על 5.40 דולר ,  נתון שעליו נמתחה ביקורת רבה ,  במיוחד בשימוע הציבורי שנערך ביום חמישי האחרון .
 עוד בוואלה ! NEWS:לקראת ההצבעה במליאה :  150 הפגינו בתל אביב נגד מתווה הגזח"כ כבל : " דרעי יחתום על אישור מתווה הגז ";  דרעי : " לא החלטתי"יחימוביץ' על דוח המבקר : " מצדיק חקירה פלילית של מתווה הגז "  
מי שלא הגיע לישיבה הלילה הוא שר האוצר משה כחלון ,  אשר מנוע מלעסוק במתווה הגז בשל ניגוד עניינים .  פעילים במטה מאבק הגז הטיחו בו לאחרונה ביקורת רבה ברשתות החברתיות ,  כשהזכירו לגולשים כי במצע מפלגת כולנו ,  שבראשה הוא עומד ,  אחד מן העקרונות הוא פירוק מונופול הגז .  טרם ברור כיצד יצביעו חברי המפלגה ואם כחלון יכפה עליהם משמעת קואליציונית .  
 
היום שיגר יו"ר ועדת הכלכלה ,  איתן כבל  ( המחנה הציוני )  ,  מכתב חריף ליועץ המשפטי לממשלה יהודה וינשטיין ולעו"ד אבי ליכט ,  אשר לקח חלק בפגישה הלילית . " כיצד ניתן להסביר את מהירות פעולתה של הממשלה ,  אשר מצליחה לכאורה בתוך מספר ימים קצר לקרוא לעומק ולנתח את כל החומרים הרבים שהוגשו לה במסגרת השימוע אותו היא ביצעה ?  ",  כתב כבל . " יתר על כן ,  כיצד ניתן להסביר זאת ,  לאור קיומם של שני ימי שימוע מרוכזים שכבר בוצעו וגזלו שעות עבודה בשמיעת טיעונים רבים מאד ?  וכיצד ניתן להסביר את הטמעתו ושינויו של המתווה ,  שכאמור אמורים להיכלל בתגובת הממשלה לשימוע ,  כבר ביום רביעי הקרוב ?  יש לציין כי חלק מחברי הצוות מאשרים כי לא הספיקו לקראו לעומק את כלל החומרים שהוגשו ".  
כבל הוסיף : " ההליך שהממשלה נקטה בו אינו מקיים אפילו מראית עין של הליך שקול והכרעה סבירה ונאותה .  יתר על כן ,  חלק מפרוטוקולי צוות קנדל צורפו לאתר האינטרנט של משרד האנרגיה כיומיים בלבד לפני המועד האחרון להגשת עמדות הציבור .  המשנה ליועץ המשפטי לממשלה נדרש כעת להכריע האם ההליך הזה כשר או לא והאם כוונת הממשלה היא תקינה או לא ".  
בתוך כך ,  בסביבת יו"ר סיעת  " יהדות התורה ",  סגן שר הבריאות יעקב ליצמן ,  אמרו אמש כי צפויה פשרה בעניין דרישתם של נתניהו ושר האוצר כחלון לקצץ בסכומים שעליהם החליטו בהסכמים הקואליציוניים ,  לקראת הדיונים על תקציב המדינה המתגבש לשנים 2016-2015 .  לטענת אותם גורמים ,  ההצעה האחרונה שקיבלו מהאוצר  " אינה מופרכת "  והדיונים נמשכים .  עם זאת ,  הם הדגישו כי החלטה סופית תתקבל בידי מועצת גדולי התורה של אגודת ישראל ,  הסמכות הרוחנית העליונה של הציבור החרדי-חסידי והנהגת חלק מחברי הכנסת בסיעה .
 ח"כ משה גפני נפגש אמש עם נציגי משרד האוצר בניסיון לפתור את המשבר סביב התקציב .  גורמים ביהדות התורה לוואלה ! NEWS כי הצעת האוצר לתכנית חיסכון במקום העלאה גדולה בקצבאות הילדים כנראה תתקבל . " גפני מסרב לאשר קיצוץ בתקציבי חינוך ורווחה ,  ועל כך עיקר הדיונים כעת ",  הוסיפו .
 לפניות לכתבת דנה ירקצי :  danayark@walla.com 

מתווה הגז לא יעלה מחר להצבעה בממשלה ובכנסת
בתום דיון לילי שכינס ראש הממשלה יחד עם השר שטייניץ ובכירים נוספים ,  הודיע האחרון כי  " על מנת לאפשר הליך סדור "  לא יעלה המתווה לאישור מחר ,  וכך ההצבעה תידחה למועד שטרם נקבע

