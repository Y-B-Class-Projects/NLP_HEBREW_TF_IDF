אחד במאי 2009 - ארבע שאלות וחמש תשובות
התעצמות ההפגנות ב-1 במאי השנה היא אינדיקציה לכישלונו של הקפיטליזם .  במדינה שבה הממשלה דואגת רק לבעלי ההון בתמיכת יו"ר ההסתדרות ,  חייב מעמד העובדים לשינוי תודעתי עמוק
ההפגנות יתחילו ביום חמישי הקרוב בשעות הערב בכפר יאסיף שבגליל המערבי .  למחרת ,  ביום ששי ,  יפגינו בערים תל-אביב ,  ירושלים ,  חיפה ,  עכו וטייבה .  ובשבת :  ברחוב המרכזי של נצרת .  מי יפגין ?  מה יפגין ?  אלה יהיו הפגנות ה-1 במאי ,  יום העובד הבינלאומי ,  שחוזרות ובגדול .  כמד חום הבודק את מצבו של המשטר הקפיטליסטי ,  כך תחיית ה-1 במאי היא האינדיקציה הטובה ביותר שהמשטר חולה - ויש הטוענים שהוא חולה מאוד .  
סביר להניח שהפגנות הימים הקרובים לא ישנו את הסדר החברתי מן היסוד .  אבל לכל הפחות הן יציבו כמה סימני שאלה לסימני הקריאה בכותרות העיתונים ובהן מככבת המילה  " משבר !  ".  זאת ,  ימים ספורים לאחר שהוצגה תכנית ההפרטות המסיבית ושל הקלות על ההון  ( ועל בעלי ההון )  מבית מדרשה של הממשלה הימנית ביותר בתולדות המדינה .  כן ,  אותה ממשלה ,  שהוקמה תודות לפועלו של מי שאמור היה להנהיג את העובדים באחד במאי :  יו"ר ההסתדרות ,  שמסיבותיו שלו החליט לתת יד דווקא לעושקי העובדים .
 ומה לנו וליום העובד הבינלאומי ?  בימים בהם נאבקים מנחי האוניברסיטה הפתוחה להכרתם כעובדים בעלי זכויות ,  ואף דורשים חתימה על הסכם קיבוצי ,  לשאלה זו תשובה ברורה :  כולנו מנחי האוניברסיטה הפתוחה .  קרי :  רוב העובדים בישראל אינם מאורגנים בוועדים או באיגודים וכך גורלם הוא להפוך לקורבנות המשבר הכלכלי .  זהו סודם של יחסי הכוחות החברתיים הלא שוויוניים בחברה הישראלית .  למעלה :  הם מאורגנים היטב ויש ממשלה שלמה הדואגת לאינטרסים שלהם .  למטה :  רק אחד מכל חמישה או שישה מאורגן .  
ומדוע חשוב להבין את יחסי הכוחות החברתיים ?  כי ה-1 במאי הוא יום הכיפורים של מעמד העובדים .  או במלים אחרות - זהו יום של מאבק ,  אבל גם של חשבון נפש .  חשבון נפש שכה חסר בארגוני העובדים ,  וההסתדרות בראשם .  
ומה בדיוק רוצה הממשלה ?  כאמור ממשלה זו משקפת נאמנה את האינטרסים של השכבה העליונה של בעלי ההון ,  בייחוד בעלי ההון הפיננסי ,  הקשורים בקשר אמיץ עם הקפיטליזם האמריקאי .  צו השעה של הקפיטליזם האמריקאי בעולם ,  שצלל אל משבר כלכלי עמוק ,  הוא להבטיח שליטה על שווקים ולהבטיח רווחים .  האינטרס המשותף של הקפיטליסטים משם ומכאן הוא  " הגמשת שוק העבודה ",   " הוזלת עלויות הייצור "  ו"התייעלות ".  כל אלה הגדרות הבאות להסתיר מציאות עגומה של העמקת ניצול העובדים כדי להמשיך ולהרוויח .  
אז מהי בדיוק מדיניות הממשלה ?  הממשלה חותרת ,  דווקא בעת משבר ,  להוזיל את שכר העובדים על מנת להבטיח שמירת שיעורי הרווח של בעלי ההון במערכת הפיננסית  ( בנקים וחברות ביטוח )  ,  המונופולים הפרטיים הגדולים  ( בבעלות מקומית וזרה )  וחברות היצוא  ( אף הן בבעלות מקומית וזרה )  .  בשם  " הוזלת העבודה "  ניתן לנקוט באין ספור צעדים :  פיטורי עובדים המוניים והעמקת האבטלה  ( על מנת שהיצע העבודה יגבר על ביקוש לעובדים וכך יגרום לירידת השכר )  ,  הפרטות מסיביות ,  פגיעה נוספת בקצבאות וה"רפורמות "  למיניהן :  רפורמה במיסים ,  רפורמה בנמלים ,  רפורמה בשירות התעסוקה ,  רפורמה בחברת החשמל ,  רפורמה בפנסיה ..  .
 עד כאן ארבע הקושיות ותשובותיהן .  אבל תשובה החשובה היא החמישית - המענה החברתי למתקפה הבלתי מרוסנת של בעלי ההון וממשלתם .  ובמרכזה של התשובה החברתית הסוגיה :  איך לשנות את יחסי הכוחות .  
כוחו של מעמד העובדים לא נמדד רק במשקלם של העובדים ,  המובטלים ,  הגמלאים ובני משפחותיהם בחברה הישראלית .  כי במונחים מספריים ,  מעמד העובדים הוא המעמד הגדול בישראל .  כוחו נמדד בעיקר בתודעתו המעמדית .  וכאן טמונה הבעיה .  התודעה הרווחת בקרב העובדים איננה התודעה המעמדית - אלא אי שביעות רצון מהמצב הכלכלי והחברתי ,  יחד עם נכונות למאבק  ( ולפעמים מעבר לכך - גם הרצון לצאת למאבק )  אבל ללא אסטרטגיה כוללת לשינוי חברתי מן היסוד .
 שלושה הם המכשולים העומדים בפני התעצמות התודעה המעמדית :  חלקים גדולים של המעמד אינם מאורגנים והם טרף קל לניצול בידי בעלי ההון המקומיים והזרים ,  רוב העובדים מעצבים את התודעה  " תודות "  לאמצעי התקשורת שבבעלות פרטית או ממלכתית השטופים מסרים לאומנים ,  גזעניים וניאו ליברליים והמכשול השלישי הוא היעדר הנהגה מעמדית .  אם לשפוט על פי העמדות הננקטות בשאלות יסוד על ידי האיגודים המקצועיים הגדולים  ( ההסתדרות הכללית ,  הסתדרות המורים וארגון המורים העל-יסודיים )  התודעה המעמדית רחוקה מהם כמזרח ממערב .
 לכן ,  בפני אלה הדוגלים בחיזוקם של ארגוני העובדים ,  העמקת התודעה המעמדית והשינוי החברתי מן היסוד  ( שלילת הקפיטליזם וקידום החלופה הסוציאליסטית )  עומדות שלוש משימות עיקריות :  לארגן את העובדים ולהתארגן כעובדים ,  להסביר את עיקרי הפוליטיקה המעמדית ולהנהיג בכל מקום בו העובדים מתארגנים ונלחמים על זכויותיהם .  חג 1 במאי שמח ! 
ד"ר אפרים דוידי הוא המנהל האקדמי של המכללה החברתית-כלכלית .
 
אחד במאי 2009 - ארבע שאלות וחמש תשובות
התעצמות ההפגנות ב-1 במאי השנה היא אינדיקציה לכישלונו של הקפיטליזם .  במדינה שבה הממשלה דואגת רק לבעלי ההון בתמיכת יו"ר ההסתדרות ,  חייב מעמד העובדים לשינוי תודעתי עמוק

