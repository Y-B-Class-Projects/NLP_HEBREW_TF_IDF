קלף הסיפוח עשוי להציל את נתניהו מתבוסה בקרב - אך ההפסד יגיע במלחמה
לנוכח החוזקות המדיניות שבהן מתהדר ראש הממשלה ,  הוא ודאי יודע שההבטחה לספח את יו"ש אווילית - ואם תקוים ,  תהפוך כנראה למרחץ דמים .  אך ההטיה הנוספת של השיח ממצבו המשפטי לא תקנה לו אשראי נוסף במחנה הימין ,  והעוינות כלפיו תכה עם סגירת הקלפיות
ראש הממשלה בנימין נתניהו אוהב ערבים .  ככל שירבו ,  כן ייטב ,  רצוי פלסטינים .  הוא מסרב לוותר עליהם ,  להוט להוסיף אותם למצבת אזרחי ישראל .  כך בירושלים ,  שם הוא נאחז ב-300 עד 400 אלף ,  תלוי היכן יעבור הגבול ,  כדי  " לא לחלק את ירושלים ".  עכשיו מתברר שתאבונו גדל והוא משתוקק למיליונים שנמצאים ביהודה ושומרון .  הרי זו משמעות הסיפוח של הגדה המערבית - אין שטחים בין אנשים .  
אילו הסכימו העולם והפלסטינים עצמם לסיפוח ,  המאזן הדמוגרפי בישראל היה מוטה באחת לכיוון תיקו בשלב זה ,  ולקראת רוב ערבי באחד העשורים הקרובים .  סיפוח הוא ניפוח הוא קיפוח .  לא שיש חשש להסכמה כזו ,  לנשיא האמריקני דונלד טראמפ אמנם לא אכפת ,  תומכיו האוונגליסטים ישמחו על התקרבות מלחמת גוג ומגוג ושובו של משיחם .  יש רק בעיה קטנה :  לפני תחיית המתים תהיה מיתת החיים .  חללי חינם ,  שדמם בראש פוליטיקאים מופקרים .
 שאר העולם ימשיך להתנגד בחריפות לכל מהלך חד-צדדי של הרחבת גבולות ישראל .  לא רק לסיפוח עצמו ,  אלא למה שמשתמע ממנו - שצדקו החושדים בישראל ,  שהכחשותיה הקבועות  ( כמו של משה דיין ,  ב-5 ביוני 1967 : " חיילי צה"ל ,  לנו אין מטרות כיבוש ")  היו רק מסווה לתאוות התפשטות .
 בחירות 2019 - סיקור מיוחד בוואלה !  NEWSהמטרה - להוציא כמה שיותר בוחרים מהבית :  48 שעות לפתיחת הקלפיותלנצח את גנץ - ולשמור על הימין מקריסה :  המלכוד של נתניהוטראמפ על הבחירות בישראל : " המרוץ צמוד ,  נתניהו וגנץ אנשים טובים "  
לא כדאי לזלזל בהשפעתו של רושם זה .  אנואר סאדאת ,  עוד לפני מלחמת ששת הימים ובהיותו מחוץ לחוג הפנימי של ההחלטות בקהיר ,  סיפר לאמריקנים שנאומו של דוד בן גוריון על  " מלכות ישראל השלישית "  בתום מבצע קדש שיקף את שאיפותיו האמיתיות להשתלטות על סיני .  לכן ,  אילוץ ישראל לפנות את חצי-האי בלחץ המעצמות רק גרם לה להמתין להזדמנות אחרת .  כנשיא ,  השתכנע סאדאת בקיץ 1973 שהחלטת מפלגת העבודה להקים עיירת נמל בימית היא הקדמה לסיפוח פתחת רפיח ,  כלומר סירוב סופי להחזרת כל סיני תמורת שלום - ומכאן ,  הכרזת מלחמה .
 חתירה ישראלית לסיפוח הגדה ,  או נתחים ממנה ,  אינה רק מודעת אבל על תהליך אוסלו והרשות הפלסטינית שנוצרה בו ,  אלא הזמנה למלחמה .  קהילה נואשת ,  שכל אופק מדיני חסום בפניה ,  תעלה מתוכה את חסידי הקו הכוחני ותעלה לשני הצדדים בהרג המוני .  זאת ,  מפני שעלולים להאמין לנתניהו ,  אם יגיח מהבחירות כשעודנו בשלטון ,  ובהתחשב בלוח הזמנים הכופה עליו מנדלבליט - מהלך בזק שנועד להקדים את הכרעת היועץ המשפטי לממשלה בעקבות השימוע .  מנחם בגין זירז את חקיקת סיפוח הגולן ביום אחד ,  ונתניהו יכול לנסות לספח את הגדה בשבוע ,  לפני תחילת משפטו ובחלון הזמנים שלקראת התלהטות התמודדותו של טראמפ על כהונה שנייה .
 העניין כולו מופרך כשלעצמו ולנוכח עמדותיו הקודמות של נתניהו ,  שנבחר ב-1996 כי הבטיח להמשיך את אוסלו ,  אם גם בסגנון אחר ,  ושהביע ב-2009 את רצונו בהקמת מדינה פלסטינית ,  כדי שלא להתעמת עם הנשיא האמריקני דאז ברק אובמה .  קבילותה של ההחזקה הישראלית בשטחים נשענת זה יובל שנים על ארעיותה ,  רק עד להסכם שלום .  ביטול ממד הזמן ומהלך סיפוח הם מתכון לפיצוץ .  למילים יש כוח - והוא יופנה נגד ישראל .  טראמפ ,  מפורר הבריתות ,  לא יוכל להושיע ,  אם בכלל ירצה - או שמא יראה בסיפוח אתגר לתכניתו .  גם אם נתניהו בקי בתוכנית לפרטיה ורוצה להמתיק בסיפוח ויתורים שיידרשו ממנו ,  הפלסטינים יוכלו להשתמש באותו סיפוח להנמקת סירובם לדון בתכנית ,  ובכך תסוכל היוזמה ותיפגע יוקרת טראמפ .  החשבון יוגש והמחיר ישולם .  
מאחר שנתניהו מתהדר בניסיונו המדיני ,  מהשגרירויות בוושינגטון ובאו"ם ועד לארבע כהונותיו בראשות הממשלה  ( לא נכון שבחמישית ישבור שיא - רק ישווה את זה של בן גוריון )  ,  הוא אמור לדעת שזה רעיון אווילי ,  שישבור את הסטטוס קוו לרעת ישראל .  שליפתו של רעיון זה ברגע האחרון של מערכת הבחירות מראה עד כמה הוא נואש .  הוא מוכן לטמון מוקשים כדי להרוויח מהקפיצה עליהם ארבע שניות ,  לפני הפיצוץ .
 רשימת הליכוד בראשות נתניהו תזכה ,  פחות או יותר ,  ברבע מהקולות ומחברי הכנסת .  זה ורק זה יהיה רצון הבוחר .  להשגת שאר הח"כים הנחוצים לרוב המבסס ממשלה ,  דרוש משהו אחר לחלוטין - רצון הנבחר ,  הסכמות בין רשימות שונות .  הבחירה אינה אישית ואינה גושית - היא סיעתית .  כל טענה אחרת מסלפת את מבנה הממשל בישראל ,  שהוא ספורט קבוצתי ולא ענף ליחידים .  נתניהו נמאס גם על רבים מחברי מפלגתו ,  המעוניינים להשתמש בו להישארות בשררה ולהיפטר ממנו .  הם ישמחו אם בג"ץ ,  במענה לעתירות ,  יפסול אותו בגלל מצבו המשפטי להרכבת ממשלה - אך לא נציג אחר כלשהו של הליכוד .
 בני גנץ הגיע לגמר הפוליטיקה משום-מקום .  לא מתחתית הטבלה ,  אלא מחוץ לליגה .  כששמעון פרס התבכיין , " אני לוזר ?  ",  השתמע מכך שגם המקום השני המכובד לכמעט-מנצח ייחשב .  זו הייתה הונאה עצמית ,  אחרי שפע מאמציו של פרס .  לגנץ ,  שעשה יש מאין - יש עתיד מראש העין - ושתוחלת חייו הפוליטיים ארוכה מזו של יריבו ,  נזקף הישג בעצם יתרונו על נתניהו ערב ההצבעה ,  אף שנותר עניין פעוט של שלשול הפתקים לתיבות .  כבוגר קורס תובעני בחטיבת הריינג'רס ,  עם  " שבוע גיהנום "  כמקובל ביחידות הקשוחות של הצבא האמריקני ,  עמד גנץ היטב ,  בסך הכול ולמרות שגיאות של מתחילים ,  בטירונות הפוליטית המרוכזת שהביאה אותו במאה יום מטוראי עד אלוף ,  ואולי לרמטכ"ל .  
גנץ מתרעם כשמציינים זאת ,  אך המנוע העיקרי להצלחתו הוא קודמו בצבא ,  גבי אשכנזי .  כרמטכ"ל ,  היו לאשכנזי מועדפים אחרים .  לתפקיד סגנו מינה תחילה - והביא לשם כך מהנספחות בוושינגטון - את דן הראל .  כשהראל הודיע ,  לאחר שנתיים ,  שקנה כרטיסי טיסה ובדעתו לפנות את סגנות הרמטכ"ל גם אם אשכנזי ושר הביטחון אהוד ברק לא יסכימו על הסגן הבא ,  ויתר אשכנזי על מינוי גדי איזנקוט וניאות למינוי גנץ ,  אף הוא כייבוא מוושינגטון .  גנץ נעלב מהערכת החסר .  אילו היה נכנס אשכנזי לזירה הפוליטית בתום תקופת הצינון שלו ,  ובעוד גנץ רמטכ"ל ובהמשך מצטנן ,  לא היה די מקום גם לגנץ .  אבל אשכנזי נשאר בחוץ והתגייס לשדך בין גנץ לבין יאיר לפיד .  הוא לא ביקש דמי תיווך .  עוד יהיו מחלוקות רעיוניות ואישיות במפלגתם המשותפת ,  אך ניכר בהם שהפנימו מה שנכתב בשורה העליונה בכרזה שהייתה תלויה לשמאלם בשבתם בראש דיוני המטכ"ל  - " דבקות במשימה לאור המטרה ".  השאיפות הפרטיות נסוגו מפני מטרת העל ,  הקמת ממשלה אחרת ,  שתטהר את הרוח הרעה של נתניהו .
 מן הדין ,  פשוטו כמשמעו ,  היה שתיקיו הפליליים של נתניהו יעמדו במוקד מערכת הבחירות .  באדיבות מנדלבליט ,  שעיכב את מסירת חומרי החקירה לחשודים ובכך גם את השימוע מיוני ליולי ,  פעל להשהיית משפט שרה נתניהו ,  והתנזר מפתיחת תיק בפרשת העסקים עם הדודן הנדיב מיליקובסקי והדיווחים המפוקפקים למבקר המדינה ,  שכמו חקירות קודמות שתחילתן אצל מבקרים  ( אליעזר גולדברג נגד אריאל שרון ,  מיכה לינדנשטראוס נגד אהוד אולמרט )  כופה את עצמה על היועמ"ש לבלי חמוק - הטה נתניהו את סדר היום לכיוון גנץ .  ואם בכל זאת דיברו על נתניהו ,  זה היה בהקשרי טראמפ ופוטין ,  עזה וסיפוח ,  יותר מאשר שחיתות .
 בקרב התקשורתי הזה ניצל נתניהו מתבוסה מוחצת ,  אבל במערכה הכוללת ,  רוויית וקטורים משפטיים ופוליטיים גם יחד ,  הוא יפסיד ומהר .  האשראי שבזבז ברבע מאה של פוליטיקת איבה ,  במפלגתו ובכלל ,  אזל לבלי שוב .  העוינות שצבר אצל אלו שנפגעו ממנו תכה בו כשהקלפיות ייסגרו והתחפושות יאופסנו .  המגמה ברורה - נשארו רק שאלות העוצמה ,  העיתוי והעונש .  

קלף הסיפוח עשוי להציל את נתניהו מתבוסה בקרב - אך ההפסד יגיע במלחמה
לנוכח החוזקות המדיניות שבהן מתהדר ראש הממשלה ,  הוא ודאי יודע שההבטחה לספח את יו"ש אווילית - ואם תקוים ,  תהפוך כנראה למרחץ דמים .  אך ההטיה הנוספת של השיח ממצבו המשפטי לא תקנה לו אשראי נוסף במחנה הימין ,  והעוינות כלפיו תכה עם סגירת הקלפיות

