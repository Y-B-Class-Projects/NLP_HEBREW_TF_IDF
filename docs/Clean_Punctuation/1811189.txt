בין קיפאון מדיני ליציבות :  ממשלת נתניהו חוגגת שנתיים
למרות נבואות האופוזיציה עם הקמתה ,  הממשלה ה-32 החזיקה מעמד שנתיים ולטענת יו"ר הקואליציה ,  היא יציבה מתמיד .  יו"ר סיעת קדימה ,  ח"כ דליה איציק ,  חושבת שאנחנו בשנת בחירות
הבוקר  ( חמישי )  מלאו שנתיים לכהונת ממשלת בנימין נתניהו השנייה ;  למרות הקיפאון המדיני ,  נראה כי לפחות לעת עתה הקואליציה יציבה .  בקואליציה טוענים במרץ שפירוק הממשלה איננו קרוב ,  אך באופוזיציה טוענים ,  מנגד ,  כי כדאי לממשלת נתניהו להתכונן :  אנחנו בפתחה של שנת בחירות .
 יו"ר הקואליציה ,  ח"כ זאב אלקין ,  לא מתרשם מהנבואות על סוף כהונת הממשלה הממשמש ובא .  לדבריו , " כשהוקמה הממשלה הזאת ,  הרבה חברי קדימה רצו להיכנס אליה .  ציפי לבני אמרה להם שלא יעשו את זה ,  ושהיא הבטיחה להם שעד סוף שנת 2009 הקואליציה תתפרק ויהיו בחירות ".  אלקין הוסיף  " עברנו את שנת 2009 ,  אז אמרו בקדימה שאין מצב שהממשלה תשרוד עד 2010 ,  או בגלל כתב האישום נגד אביגדור ליברמן ,  או בגלל שמפלגת העבודה תפרוש ,  או בגלל מתחים של דת ומדינה ". 
בנוגע לאפשרות שיוגש כתב אישום נגד שר החוץ ,  אמר אלקין כי הוא מאחל שלא יוגש כתב אישום . " אביגדור ליברמן הוא פוליטיקאי חשוב .  וגם הוא אמר בקולו שאם חס וחלילה יוגש כתב אישום ,  הוא לא מתכוון להוציא את 'ישראל ביתנו' מהקואליציה ,  כי זו הקואליציה הטובה ביותר שיכולה להיות בעת הזאת .  הקואליציה לא הפסידה אף הצבעה לא במליאה ולא בוועדות .  העובדות מדברות בעד עצמן .  הממשלה היום יותר יציבה ממה שהיתה לפני שנתיים ". 
לדברי יו"ר סיעת קדימה ,  דליה איציק ,  המצב שונה בתכלית . " אני חושבת שזו שנת בחירות ",  היא קובעת . " זה באמת רע לישראל ,  אבל בסיטואציה שנוצרה אין ברירה ,  זו ממשלה גרועה .  הסיבה היחידה שהממשלה רחבה ,  היא משום שכל פעם מישהו אחר סוחט את ראש הממשלה ,  שנסחט מאוד בקלות .  אחד מסימני אי המשילות של הממשלה הוא הקמת ועדות ,  וגם דפוס קבוע של זגזוגים מבית החולים ברזילי ועד המע"מ על הפירות והירקות ". 
איציק הוסיפה כי  " בדרך כלל אומרים על ממשלה :  בשנה הראשונה היא מושלת ,  בשנה השנייה היא מתנדנדת ובשנה השלישית היא נופלת .  קרה כאן תהליך מוזר שבמהלכו גם בשנה הראשונה הממשלה לא משלה .  אתה לא מרגיש שיש כאן בעל בית .  זה שלא הפילו אף הצבעה זה קשקוש ,  כי כשמישהו מאיים על הצבעה ואתה נכנע ,  יוצא שאתה קונה כל הזמן אנשים בתפקידים .  מעבר לזה ,  צריך לזכור שיש לקואליציה פחות שמונה חברי כנסת ". 
בתחילת הקדנציה הנוכחית ,  איציק הובילה קו מאוד ברור לפיו יש להקים ממשלת אחדות לאומית .  ציפי לבני ,  יו"ר האופוזיציה ,  הייתה בצד השני של המתרס והתנגדה נחרצות .  גם בשנה הראשונה לכהונת הממשלה ,  איציק עוד ניסתה לנהל מגעים עם נתניהו לכניסת קדימה לממשלה .  היום היא כועסת על נתניהו . 
" מאוד תמכתי בהתחלה בכניסה לממשלה ",  היא מסבירה . " עמדתי מול המפלגה שלי ודיברתי עם ראש הממשלה מספר פעמים ,  אבל אני מרגישה שמשהו עובר עליו .  אני לא יודעת להסביר אותו .  משהו לא זז ,  לא מתפקד .  מה הוא יכתוב בספר הזיכרונות שלו ?  זה מדהים כמה יש לו פוטנציאל להיות האיש החזק שמוביל דברים ,  ובסוף הוא מתברר כאיש הכי חלש ". 
לעומת  " האיש החלש "  שאיציק מדברת עליו ,  אלקין בוחר להדגיש את הרפורמות שהממשלה ביצעה . " כשאתה משווה איפה המדינה היתה לפני שנתיים ואיפה היא היום ,  אתה רואה איזו כברת דרך ארוכה עברנו ,  ואתה מבין איפה אנחנו ",  הוא אומר .  
אלא שאת כברת הדרך כל אחד רואה לפי עמדותיו .  אלקין מציג דוגמאות מהתחום המדיני ,  הביטחוני והכלכלי ,  שמוכיחות לטענתו את הצלחת הממשלה .  בנושא המדיני ,  הוא אומר ,  ממשלת נתניהו הצילה את מדינת ישראל רגע לפני הנפילה לתהום .  
לדבריו , " הממשלה הקודמת שמה על השולחן הצעה ישראלית לחזור פחות או יותר לגבולות 67' וחלוקת ירושלים .  הממשלה הנוכחית עצרה את ההידרדרות .  אם היינו ממשיכים במסלול בו אולמרט ולבני הובילו אותנו ,  המדינה הייתה משלמת על כך מחירים מאוד כבדים ". 
גם הישגים בנושא הכלכלי-חברתי מהווים דוגמא להצלחת הממשלה . " כותרות העיתונים בישרו לפני שנתיים על מאות אלפי מובטלים בתוך חודש ",  אמר אלקין . " היה רגע שראש הממשלה שאל אם אולי כל זה לא כדאי .  אם זה לא הולך ,  ניתן לציפי לבני .  בואו נראה אותה מתמודדת עם זה .  בסוף אמרנו שכמובן שלא נעשה זאת ,  ושהאחריות מחייבת שניקח על עצמנו את המלאכה ,  ולא רק שהאבטלה לא גדלה ,  היא קטנה ",  מוסיף אלקין .
 איציק מעלה סוגיה שפחות אוהבים לשמוע בממשלה  עליות המחירים .  אומנם אלקין אומר שעליות המחירים נבעו מסיבות שאינן תלויות בישראל ,  אולם איציק מזכירה כי עליית המסים דווקא קשורה להחלטות הממשלה . " נתניהו הוא היחיד שהעז לומר לפני הבחירות 'אני לא אעלה מסים' .  ולמרות זאת ,  מה שמאפיין את הממשלה זה שנתניהו הוא 'ראש ממשלת המסים' ,  ואין סיבה לכך .  זה נובע מכך שאין מדיניות כלכלית מרסנת .  כל אחד בא ודוחף ולוקח ,  ומישהו צריך לשלם את זה - האזרח .  לכן אין כמעט מקום שלא נכנסו לתוך הכיס שלנו :  תחבורה ציבורית ,  דיור ,  מים ,  ארנונה ". 

בין קיפאון מדיני ליציבות :  ממשלת נתניהו חוגגת שנתיים
למרות נבואות האופוזיציה עם הקמתה ,  הממשלה ה-32 החזיקה מעמד שנתיים ולטענת יו"ר הקואליציה ,  היא יציבה מתמיד .  יו"ר סיעת קדימה ,  ח"כ דליה איציק ,  חושבת שאנחנו בשנת בחירות

