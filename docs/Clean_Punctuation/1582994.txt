 " מדענים רוסים סייעו לפתח פצצה אירנית "
 עיתון ה"טיימס "  הלונדוני דיווח כי ראש הממשלה בנימין נתניהו העביר לרוסים בזמן ביקורו הסודי בחודש שעבר מידע בדבר מדענים רוסים המסייעים לאירן לפתח פצצה גרעינית
ראש הממשלה בנימין נתניהו העביר לקרמלין רשימה של מדענים רוסיים שעל פי החשד סייעו לאירן לפתח ראשי נפץ גרעיניים ,  כך דיווח אמש  ( שבת )  ב"טיימס "  הלונדוני .  על פי הטיימס ,  העביר נתניהו את החומר במהלך ביקורו החשאי ברוסיה בחודש שעבר . " זאת הסיבה שהביקור נשמר בסוד .  לא היתה כוונה לבייש את מוסקבה אלא להתניע אותה לפעולה ",  אמר מקור המקורב לשר ההגנה הרוסי .  בלשכת נתניהו סירבו להתייחס לדיווח .
 בכירים אמריקאים הביעו כבר לפני שנה חשש כי אירן מקבלת סיוע ממומחים רוסים הפועלים ללא אישור . " היתה לאירן עזרה רוסית .  זאת לא הממשלה אלא לפחות בן אדם פרטי אחד שמסייע לאירנים בפיתוח הנשק ",  אמר אז דיוויד אולברייט ,  פקח נשק לשעבר .
 אתמול דווח ב"ניו יורק טיימס "  כי בכירים בסוכנות לאנרגיה אטומית של האו"ם מדווחים בדו"ח מסווג כי אירן השיגה מספיק מידע בשביל לפתח ולייצר פצצה גרעינית .  הדו"ח מדגיש כי המסקנות הן ראשוניות ועדיין נחוצות הוכחות נוספות על מנת לאמתן .
 לפי הדו"ח השיגה אירן את המידע הדרוש על מנת לייצר פצצת אטום ממומחים לאנרגיה אטומית הפועלים עצמאית ברחבי העולם כמו גם על ידי מחקר עצמאי .  מהדו"ח עולה כי לאירן תכנית מורכבת המנוהלת על ידי משרד ההגנה המיועדת לפיתוח נשק אטומי שיותאם לשיגור על ידי טילי השיהאב 3 .  התכנית פועלת לפי הדו"ח מאז שנת 2002 .
 ראש הסוכנות הבינלאומית לאנרגיה אטומית  ( סבא"א )  ,  מוחמד אל ברדעי ביקש ככל הנראה לעכב את פרסום הדו"ח במסגרת דיונים בינו לבין אנשי הסוכנות בחודשים האחרונים .  אל ברדעי נוקט בקו המתנגד לעימות חזיתי עם אירן ואף אמר לאחרונה כי  " אין שום הוכחה קונקרטית לכך שאירן מתכוונת לפתח נשק גרעיני ". 
ביום חמישי הודיע האחראי על מדיניות החוץ של האיחוד האירופי ,  חאוויר סולאנה ,  במסיבת עיתונאים שקיים בז'נבה כי נציגי אירן אמרו במהלך השיחות שנערכו עימם כי מדינתם מתכוונת לשתף פעולה באופן מלא עם הסוכנות הבינלאומית לאנרגיה אטומית ולאפשר לפקחים לבקר במתקן הגרעיני שנחשף לאחרונה סמוך לעיר קום .
 בתוך כך ,  הגיע מוחמד אל ברדעי לטהרן .  סוכנות הידיעות הצרפתית דיווחה שאל ברדעי ייפגש עם עלי אכבר סלאחי ,  ראש סוכנות האטום האירנית .  הביקור מתרחש יומיים לאחר שנערכו שיחות הגרעין בין נציגי האירנים לשש המעצמות .

" מדענים רוסים סייעו לפתח פצצה אירנית "
 עיתון ה"טיימס "  הלונדוני דיווח כי ראש הממשלה בנימין נתניהו העביר לרוסים בזמן ביקורו הסודי בחודש שעבר מידע בדבר מדענים רוסים המסייעים לאירן לפתח פצצה גרעינית

