נתניהו ,  ג'וליאני אתה לא
תפקידו של ראש הממשלה אינו רק להגיב לקטסטרופה ,  אלא למנוע אותה .  אסור שהפוזות הפיקודיות שלו מול המצלמה ישכיחו זאת
ביום שישי ניסה ראש הממשלה להציג לעולם חידוש מסעיר בתחום כיבוי השריפות :  לא היערכות דקדקנית של שנים מראש ,  לא אגירת חומרים מתאימים ,  לא רכישת מטוסים  ( אף שנתניהו ,  לטענתו ,  הבין את חשיבות הכיבוי מהאוויר בביקורו ביוון באוגוסט האחרון - ולמרבה הצער השריפה לא התחשבה בכך )  ,  אלא חשיפה מוחלטת של עבודת ראש הממשלה לעין המצלמות .  האיש שאובססיית החשאיות שלו נהפכה לאגדה מפטפט את עצמו לדעת :  מורה בתקיפות לשר אהרונוביץ' לפנות אזרחים ,  מארח צלמים במסוקו ,  מחלק פקודות למזכירו הצבאי ,  מבקר פצועים ומלטף ילדים .  אזרחים יקרים ,  אתם יכולים לישון בשקט .  ג'וליאני הישראלי בשטח .
 ההשוואה הכמעט מתבקשת לראש עיריית ניו יורק לשעבר ,  שנהפך לגיבור לאומי בעקבות תפקודו מעורר ההשראה עת קרסו מגדלי התאומים ,  היא אינטרס ברור של נתניהו .  לפתע ירדה מסדר היום ההקפאה המעיקה ,  לאיש אין פנאי לעסוק בחיכוכים בלשכתו ובמעלליה של זוגתו ,  ותחת זאת הוא יכול להצטייר כמנהיג לאומי קר רוח ,  שמנווט את מדינתו בעת משבר .  מרבית חצי האשמה מופנים בינתיים לעבר שר הפנים ,  אלי ישי .  איש ש"ס הוא מטרה נוחה :  ישי מצטייר בעיני הציבור החילוני כטפיל שגוזל את כספנו ,  מוקיע את חיים אמסלם הנאור ממפלגתו החשוכה ובוחש בעניינים פוליטיים במקום לעסוק בענייני משרדו ולקדם את שירותי הכבאות בישראל .  אלא שלישי יש בוס .  לא ,  אין הכוונה לעובדיה יוסף ,  אלא לראש הממשלה .  
גם אם נתניהו כריזמטי ,  רגוע ומלא פאתוס מול המצלמה ,  אין פירוש הדבר שהוא משקיף חיצוני על האירוע .  תפקידו בשתי הקדנציות שלו כראש ממשלה וגם כשר אוצר לשעבר היה להיערך לקטסטרופה מראש ,  בטח לאור אמונתו שישראל נועדה לחיות על חרבה .  נתניהו ודובריו מנופפים בתגובתו המהירה ובזיהוי הצורך בסיוע אווירי ,  אבל הכנה מוקדמת הייתה מונעת את הצורך ברכבת האווירית המבישה ,  שנרשמת בפנקסי המדינות השכנות .  כך שגם אם ראש הממשלה איננו בוש חסר האונים של הוריקן קתרינה ,  הוא בוודאי לא ג'וליאני של התאומים .  גם אלף צילומים בפוזות מחמיאות לא יוכלו לכבות את אחריותו .
 או שאולי כן .  נתניהו יודע עם מי יש לו עסק .  המצביע הישראלי לא מתעניין בפרטים הקטנים .  מרבית המצביעים הפוטנציאליים זיפזפו כשנתקלו בכתבה על שביתת הכבאים באוגוסט-ספטמבר 2009 .  שריפות ענק קודמות ,  שלמרבה המזל לא עלו בנפגעים בנפש ,  כמעט לא משכו תשומת לב ציבורית .  הנתונים על מספר הכבאים והכבאיות פשוט מתישים אותנו ,  במיוחד לאור עילגות הדוברים שמציגים את המצוקה .  אנחנו מבינים הרבה יותר טוב מסרים קליטים ונגטיביים ,  שבוקעים מפיהם של אנשים פוטוגניים וכריזמטיים .  מפלגה של פקידים חרוצים ,  שתצהיר מראש שענייני שלום וביטחון לא מעניינים אותה ,  ותעסוק רק בפרטים המשמימים שמרכיבים את חיי היום יום שלנו ,  החל מתקציבי הכבאות והמשטרה ועד לאותיות הזעירות ביותר בחוק ההסדרים ,  לא תעבור את אחוז החסימה .  
כך שמעל לכל מילת ביקורת שמופנית לעבר נתניהו צריכה להתנוסס כוכבית ,  כי בוחריו אחראים למחדל לא פחות ממנו .  הרוח והאש אולי לא מתרשמות מהשטיקים של נתניהו ,  אבל אנחנו כנראה הרבה יותר קלים להשגה .
 
נתניהו ,  ג'וליאני אתה לא
תפקידו של ראש הממשלה אינו רק להגיב לקטסטרופה ,  אלא למנוע אותה .  אסור שהפוזות הפיקודיות שלו מול המצלמה ישכיחו זאת

