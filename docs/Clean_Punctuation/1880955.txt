הזרמת הכסף - אינטרס ישראלי
הפעילות הפלסטינית באו"ם ובמוסדותיו גרמה לכעס מובן בישראל .  אבל חרון הוא יועץ רע בבחירת התגובה .  אבו מאזן פנה לעצרת ולמועצת הביטחון ולאונסק"ו וישראל עצרה את הכספים המגיעים לרשות הפלשתינית כדת וכדין .  לא על טרור .  לא עקב עליית חמאס לשלטון ברמאללה אלא כפעולת גמול על מהלך מדיני .  ד"ר יובל שטייניץ ואביגדור ליברמן חברו יחדיו ובנימין נתניהו נתן את האות לאחסן 100 מיליון דולרים בבנקים הישראליים .  המהלך לווה בסיפוק רגשי .  לימדו לקח את בני בגין אהוד ברק ודן מרידור ושאר  " אוהבי הערבים "  שסברו אחרת .  אבל הכתובת היתה על הקיר והיא קבעה באורח ברור כי החרמת הכסף לא תצלח .
 שכן הוא קניין של הרשות הפלסטינית ;  והיא הבטיחה לחדול בעתיד הנראה לעין ממהלכים מדיניים חד צדדיים ;  והילארי קלינטון לא תניח לנתניהו ועימה אנגלה מרקל ומי לא מבין מנהיגי אירופה ?  
גם היה ברור כי החלופה רעה יותר .  היא תזרז את הפלת ממשלתם של אבו מאזן וסאלם פיאד וכל מי שיבוא במקומם יהיה רע מהם למרות שראש הרשות הפלסטינית הוא סרבן שלום כפייתי .  
אתמול טען ליברמן כי לא נכון שהכסף מממן את מנגנוני הביטחון של אבו מאזן .  אך נכון גם נכון .  לדברי ראש ישראל ביתנו התכוון ראש הרשות הפלסטינית לממן בו את המענקים למחבלים שהשתחררו בעיסקה הכרוכה בשמו של גלעד שליט הנשכח .  בפועל סדרי העדיפות הם של הרשות הפלסטינית וכשהיא תקדים את המענק למחבלים לא יהיה כסף לממן את שירותי הביטחון שלה שמונעים את מעשי החבלה היום ומחר .  
המהלך משרת היטב את ישראל ביתנו .  היא נתפסת כמי שהובילה מהלך לעצור את הכסף וגם כמי שמטיפה עתה לא לשחררו וכך נוסק הפופוליזם בסקרי דעת הקהל .  אך ישראל יוצאת נפסדת .  אתמול נאלץ נתניהו לרמוז לוועדת החוץ והביטחון כי הכסף החסום יזרום למקומו הטבעי - לרשות הפלסטינית .  זה אינטרס ישראלי .  זו מחויבות ישראלית .  חבל שנגרם צורך למסור הודעה כזאת .  ישראל לא סתם אכלה את הדג העבש וגורשה מן העיר .  היא נראית כמי שאכלה שני דגים וגורשה משתי ערים - וושינגטון וברלין - ולא לצורך .  שוב מבצבץ הכלל המשנאי : " איזהו חכם ?  הרואה את הנולד ."  

הזרמת הכסף - אינטרס ישראלי
nan
