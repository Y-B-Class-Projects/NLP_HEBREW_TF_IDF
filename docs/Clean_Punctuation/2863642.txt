הקבינט יכריע :  מי ישלוט באוצר הגז הטבעי של ישראל ? 
למרות שייצוא הגז הטבעי נחשב לסוגיה כלכלית ,  הדיון יתקיים דווקא בקבינט המדיני-ביטחוני .  בלשכת ראש הממשלה מסבירים כי זו  " סוגיה אסטרטגית ",  אך המתנגדים מזהירים ממחטף .  היום ייפגש ראש הממשלה עם נשיא קפריסין כדי לדון בשיתוף פעולה בתחום
הקבינט המדיני-ביטחוני ידון השבוע במתווה לייצוא הגז הטבעי מחופי ישראל ,  או כפי שכינה אותו ראש הממשלה בנימין נתניהו אתמול  ( ראשון )  בישיבת הממשלה , " תכנית הגז הלאומית שלנו ".  הדיון נקבע במקור להיום ,  אולם ההערכה העדכנית בירושלים היא שקיומו יידחה ליום רביעי ,  או אולי אף מאוחר יותר .  עצם קיומו של הדיון דווקא בקבינט המדיני-ביטחוני ,  ולא למשל בוועדת השרים לנושא יוקר המחיה ,  מעורר שאלות רבות .
 למרות שסוגיית הגז נתפסת כסוגיה כלכלית בעיקרה ,  בלשכת ראש הממשלה הסבירו בתגובה לפניית וואלה ! NEWS כי הוחלט לקיים את הדיון בנושא דווקא בקבינט מכיוון שמדובר בסוגיה בעלת השלכות אסטרטגיות מרחיקות לכת על יחסי החוץ של ישראל ועל מעמדה הבינלאומי .  מתווה הגז שיוצג לשרים שם דגש על ייצוא הגז ,  וראש הממשלה נתניהו סבור כי מעבר לתועלת הכלכלית שתצמח מכך ,  הגז יכול לשמש להידוק יחסיה של ישראל עם מדינות באזור שעם חלקן כבר התקיימו בשנים האחרונות מגעים מתקדמים בנושא ,  בהן ירדן ,  מצרים ,  קפריסין ויוון .
 עוד בוואלה חדשות:ניצחון גודל לנתניהו :  מרבית חברי מרכז הליכוד תמכו בהצעתוכך נראה קו ההגנה של ישראל לדוח ועדת החקירה של  " צוק איתן"פעילים הפגינו מחוץ לוועידת האנרגיה : " הגז שלנו בן ערובה " 
" אנחנו לא ניפול למלכודת שנפלו אליה מדינות רבות שהתווכחו בנושא הזה ויכוחים אין קץ ,  והגז נשאר מתחת לאדמה .  זה לא יקרה פה ",  הבהיר אתמול נתניהו בתגובה לביקורת שנשמעה מצד חברי כנסת על ההחלטה לקיים את הדיון בקבינט .  לדבריו , " אנחנו מתעכבים שנים ,  ואפשר לאחר את הרכבת הזאת - זה לא יקרה .  אנחנו חייבים להחליט החלטות ,  גם אם יש מתקפה פופוליסטית - זה לא מרשים אותי כהוא זה .  הבאתי מספיק רפורמות לכלכלת ישראל שנתקלו בהתקפות פופוליסטיות וערכן מוכח היום ,  כשישראל עברה מדינות רבות באירופה בהכנסה לנפש ,  ברמת חיים ,  בהרבה דברים אחרים .  כך יהיה גם בגז ".  
בפועל ,  מלבד הטענה בדבר חשיבותה המדינית של סוגיית הגז ,  מאחורי ההחלטה לקיים את הדיון דווקא בקבינט המדיני-ביטחוני עומדים גם שיקולים נוספים .  המרכזי שבהם הוא רצונו של נתניהו להעביר את מתווה הגז במהירות ,  תוך נטרול התנגדותו של הממונה על ההגבלים העסקיים ,  דיוויד גילה .  
סעיף 52 בחוק ההגבלים העסקיים ,  הקובע כי שיקולים אסטרטגיים מתחום החוץ והביטחון גוברים על שיקולים של תחרות מקומית במשק ,  הוא הדרך הטובה ביותר עבור ראש הממשלה לעשות זאת .  גילה מתנגד למתווה הגז של נתניהו ,  ושוקל להכריז עליו  " הסדר כובל ",  כלומר כזה שפוגע בתחרות במשק הגז .  
גילה אמנם הודיע לאחרונה על התפטרותו במחאה על מתווה הגז ,  אולם עד שההתפטרות תיכנס לתוקף ,  נתניהו רוצה להבטיח שהוא לא יוכל לחבל במתווה המועדף עליו .  העברת הדיון לקבינט המדיני-ביטחוני תהפוך את מתווה הגז ל"סוגיה אסטרטגית "  מבחינת הגדרתה החוקית ,  וכך תתאפשר הפעלתו של אותו סעיף שעוקף את שיקולי הממונה על ההגבלים העסקיים ומכפיף אותם לשיקולי החוץ והביטחון של המדינה  שנקבעים ,  כמובן ,  על ידי הקבינט המדיני-ביטחוני .  
על פי המתווה המוצע ,  לשוק הגז בישראל  בו שולטות כיום החברות דלק ונובל אנרג'י  ייכנס שחקן נוסף ,  שיקבל את השליטה במאגרים  " כריש "  ו"תנין ".  המתנגדים טוענים כי הכנסת רק שחקן נוסף אחד לשוק אינה יוצרת מספיק תחרות ,  ובפועל שתי החברות הגדולות ייהנו ממעמד של מונופולים .  בנוסף ,  מבקרי המתווה טוענים כי הוא אינו כולל פיקוח ממשלתי על מחיר הגז שיימכר לציבור בישראל ,  אלא רק הגבלה זמנית ,  עד שייכנס לשוק השחקן הנוסף .  במצב כזה ,  לטענת המתנגדים ,  חברות הגז ירוויחו הון מייצוא הגז אך הציבור הישראלי לא בהכרח ייהנה מגז במחיר זול יותר .  
ח"כ איתן כבל  ( המחנה הציוני )  ,  העומד בראש ועדת הכלכלה של הכנסת ,  שלח אתמול מכתב לשר הכלכלה אריה דרעי ,  שאמור להיות זה שיפעיל את סעיף 52 ,  ודרש ממנו לא לעשות זאת על סמך החלטת הקבינט בלבד . " מנוסחו של הסעיף עולה כי קבלת החלטה על ידך מותנית בהיוועצות בוועדת הכלכלה של הכנסת ",  כתב כבל . " אני מצפה ,  אפוא שככל שהנך שוקל קבלת החלטה ליטול לידיך מסמכויות הממונה על ההגבלים העסקיים ,  תקיים את הוראות החוק כלשונן ,  ותיוועץ עם ועדת הכלכלה ".  
גם ח"כ שלי יחימוביץ'  ( המחנה הציוני )  הפצירה בדרעי שלא להפעיל את סעיף 52 .  היא פנתה לדרעי בהודעה שפורסמה בעמוד הפייסבוק שלה וכתבה : " הקבינט מתכנס בשבילך ,  אריה .  כדי לספק לך תירוץ לפגוע בציבור ולתת לך גושפנקא ועלה תאנה להפעיל את סעיף 52 נגד הממונה .  איש מהשקופים לא יידע מה היה שם .  זה קבינט סודי .  הוא סודי כדי להסתיר את הגזל מהציבור ואת כריעת הברך והכניעה המוחלטת לטייקונים ".  
למעט הדלפות בלתי רשמיות ,  דיוני הקבינט המדיני-ביטחוני סודיים לחלוטין  בניגוד לדיוני הפורומים הכלכליים בממשלה  ולציבור אין כל דרך מסודרת לדעת מה נאמר במסגרתם .  הפרוטוקולים של דיוני הקבינט נשארים חסויים למשך עשרות שנים ,  כך שלא רק שהדיון יהיה חשאי ,  אלא שהציבור גם לא יוכל לדעת כיצד הצביעו ומה אמרו במהלך הדיון פוליטיקאים שמתיימרים לייצג סדר יום של צדק חברתי .  
עוד לפני הדיון בקבינט ,  נתניהו ייפגש היום בלשכתו בירושלים עם נשיא קפריסין ,  ניקוס אנסטסיאדיס ,  המבקר בישראל כדי לדון בשיתוף פעולה בין המדינות בתחום הגז הטבעי .  חברות דלק ונובל אנרג'י הודיעו בשבוע שעבר כי הגישו לממשלת קפריסין תכנית להקמת מתקן הפקה עצמאי צף במאגר  " אפרודיטה ",  שנמצא במים הטריטוריאליים של קפריסין ,  כמו גם להעברת הגז בצינורות לקפריסין ולמצרים .  
מדובר בתכנית משמעותית לא רק בהיבט הכלכלי ,  אלא גם ברמה הגיאו-פוליטית ,  שכן היא תחזק את הברית הנרקמת בשנתיים האחרונות בין ישראל ,  קפריסין ומצרים  ציר אזורי חדש הניצב אל מול טורקיה של רג'פ טייפ ארדואן .  התכנית אמנם אינה כרוכה ישירות במתווה הגז שיובא לדיון הקבינט ,  אבל יש מי שמפרשים את פירסומה בסמוך למועד הדיון בקבינט כניסיון של חברות הגז לסמן לממשלה כי אם היא לא תפעל לאישור מתווה הגז במהירות ,  הן יסתמכו על מאגרים אחרים והגז הישראלי ייפגע .
 אפשרות מעניינת לא פחות בהקשר לביקורו של הנשיא הקפריסאי היא שראש הממשלה נתניהו ידון איתו בקידום שיתופי פעולה שונים סביב הגז הישראלי ,  ולאחר מכן ירמוז לשרים בקבינט כי אם הם ידחו את מתווה הגז ,  הדבר יגרום למשבר ביחסים עם קפריסין ואולי גם עם מדינות נוספות .  בעבר ,  למשל ,  נידונה יוזמה להקמת צינור גז שייצא ממאגרי הגז של ישראל ויעבור דרך קפריסין ויוון בדרך לאירופה .  
במהלך מבצע  " צוק איתן ",  נתניהו הביא לקבינט הצעות להפסקת אש אחרי שכבר סיכם עליהן בעל פה עם נשיא מצרים ,  עבד אל-פתאח א-סיסי .  אם הקבינט היה דוחה את הפסקת האש ,  הייתה נוצרה מבוכה גדולה ופגיעה ביחסים עם מצרים .  אם נשווה את ההתנהלות הזו למצב בנושא הגז ,  הרי שבסיטואציה בה הדיון מתנהל בחשאיות ,  השיקולים המדיניים-ביטחוניים מוצגים כחשובים יותר משיקולי התחרות במשק ,  והממונה על ההגבלים העיסקיים בכל מקרה כבר הודיע על התפטרותו ,  לנתניהו יהיה קל יחסית לבקש מהשרים להפגין גמישות ולמנוע משבר עם אחת הידידות האחרונות שנותרו לישראל באירופה .
 לפניות לכתב :  amir.tibon@walla.co.il 

הקבינט יכריע :  מי ישלוט באוצר הגז הטבעי של ישראל ? 
למרות שייצוא הגז הטבעי נחשב לסוגיה כלכלית ,  הדיון יתקיים דווקא בקבינט המדיני-ביטחוני .  בלשכת ראש הממשלה מסבירים כי זו  " סוגיה אסטרטגית ",  אך המתנגדים מזהירים ממחטף .  היום ייפגש ראש הממשלה עם נשיא קפריסין כדי לדון בשיתוף פעולה בתחום

