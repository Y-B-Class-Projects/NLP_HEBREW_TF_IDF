נתניהו ממריא לאו"ם :  צפוי להציג  " קו אדום "  לאירן
ראש הממשלה נתניהו ינאם בעצרת הכללית ,  בניסיון לשכנע את באיה כי אוזל הזמן לבלימת תכנית הגרעין בטהרן .  בביקורו ייפגש עם קלינטון ,  אך לא עם הנשיא אובמה
פגישה עם אובמה - אין ,  אבל נאום דרמטי - יש ;  ראש הממשלה ,  בנימין נתניהו ,  המריא הלילה  ( חמישי )  לביקור מדיני בן שלושה ימים בארצות הברית ,  שבמרכזו יישא דברים בעצרת הכללית של האו"ם . " אסור שהמדינה המסוכנת ביותר בעולם תתחמש בנשק המסוכן ביותר בעולם ",  צפוי נתניהו להטיח בפני באי העצרת ,  ולהתריע כי הזמן הולך ואוזל לעצירת תכנית הגרעין האירנית ,  תוך שהוא מציג  " קו אדום "  לתקיפה באירן .  הנאום ישמש כתב אישום נוקב נגד טהרן ,  אך גם נגד אזלת היד של הקהילה הבינלאומית ,  שאינה נוקטת בצעדים חריפים וברורים מספיק לעצירת אירן וגרורותיה ,  ואינה נענית לדרישתו של נתניהו להצבת  " קווים אדומים ". 
בימים האחרונים עמלו בלשכת ראש הממשלה בקדחתנות על תוכן הנאום - אותו יישא ראש הממשלה בצהריים  ( בסביבות 20:00 שעון ישראל )  ,  ועקבו בדריכות אחר נאומיהם של נשיא ארה"ב ,  ברק אובמה ,  ונשיא אירן מחמוד אחמדינג'ד ,  שנשאו דברים בערב יום כיפור ובמהלך החג .  טרם צאתו ,  פרסם ראש הממשלה איגרת לאזרחי ישראל . " אני ממריא הלילה לניו יורק לייצג את מדינת ישראל ",  כתב נתניהו . " בשאלת אירן כולנו מאוחדים במטרה למנוע ממנה להשיג נשק גרעיני ".  נתניהו התייחס באיגרת לנאומו של נשיא אירן ,  מחמוד אחמדינג'ד ,  מוקדם יותר ,  וכתב כי  " ביום בו אנו מתפללים להיכתב בספר החיים ,  ניתנה במה למשטר הרודנות באירן שחותר בכל הזדמנות לדון אותנו למוות .  ביום הכיפורים ,  הקדוש לעם היהודי ,  בחר הצורר האירני לקרוא בפומבי מול פני כל העולם להיעלמותנו .  זהו יום שחור לאלה שבחרו להישאר באולם ולשמוע את דברי השטנה הללו ",  תקף נתניהו את נציגי הקהילה הבינלאומית שהאזינו לנאומו של אחמדינג'ד .  
עיקר נאומו של נשיא ארה"ב עסק במתח עם העולם המוסלמי ,  והנושא האירני תפס רק חלק קטן מהנאום ;  אובמה עמד בסירובו לדרישת הקווים האדומים של נתניהו ,  ובכל זאת ,  הציג ניסוח חדש הצהיר בתקיפות כי  " ארה"ב תעשה מה שצריך כדי למנוע אירן גרעינית ".  לדברי אובמה , " אמריקה רוצה לפתור את הנושא בדרך דיפלומטית ,  ואנחנו מאמינים שיש עדיין זמן ומרחב לעשות זאת ,  אבל הזמן אינו בלתי מוגבל ",  תוך שהוא חוזר ומדגיש כי  " אירן עם נשק גרעיני אינה אתגר שניתן להכיל אותו ".  
נתניהו עצמו ,  ששימש בתחילת דרכו הפוליטית שגריר ישראל באו"ם ,  נחשב למתורגל היטב בבמה זו ,  ובשנים האחרונות משכו יכולותיו הרטוריות בעצרת הכללית תשומת לב לא מעטה ;  ב-2009 נופף בפרטוקולים מוועידת ואנזה כדי להתריע על הסכנה האירנית ,  ובשנה שעברה - כשהנושא הפלסטיני היה על סדר היום - צרב בתודעה את הביטוי  " lets talk דוגרי ".  עם זאת ,  העימות הפומבי המתוקשר עם הנשיא אובמה בסוגיית הקווים האדומים פגע במעמדו של נתניהו בארה"ב ,  והוא נוחת בניו יורק לאחר שבשבועות האחרונים ספג מתקפה חריפה מכיוונם של פרשנים בכירים ,  פוליטיקאים דמוקרטים ופקידים בממשל אובמה ,  שהאשימו אותו ביחס מזלזל ולא מכבד לנשיא ארה"ב ,  ובהתערבות פוליטית חסרת תקדים בקמפיין הבחירות ,  על רקע ידידותו ארוכת השנים של נתניהו עם יריבו של אובמה ,  מיט רומני .  הסגנון הבוטה והתדרוכים הרבים שיצאו מירושלים גרמו אפילו לבכירים ביהדות ארה"ב להרים גבה ,  ובראש השנה הלובי היהודי-אמריקאי אייפא"ק אף הוציא הודעה בה בלטו השבחים למחויבותו של אובמה לביטחון ישראל .  
בעקבות המתיחות ,  אובמה סירב לפגוש את נתניהו ,  וזה ייאלץ להסתפק בפגישה עם שרת החוץ הילרי קלינטון מחר בערב ;  גם פגישה זו צפויה להיות מתוחה ,  שכן ההתקפה הפומבית החריפה ביותר שהשמיע נתניהו בחודש האחרון הופנתה דווקא כלפי קלינטון ,  לאחר שזו דחתה את דרישות הקוים האדומים ואמרה שארה"ב אינה מציבה  " מועדי סף "  לאירן .  נתניהו ,  בתגובה ,  תקף במסיבת עיתונאים את קלינטון ,  ואמר כי  " לאלה בקהילה הבינלאומית שמסרבים לשים קו אדום בפני אירן ,  אין זכות מוסרית לשים קו אדום בפני ישראל ".  
בעוד הנשיא אובמה חטף לא מעט ביקורת על כך שוויתר על פגישות מדיניות בשולי עצרת האו"ם לטובת שיקולי קמפיין ,  קלינטון קיימה במהלך השבוע מרתון פגישות עם מנהיגי העולם שהגיעו לניו יורק ;  בין היתר ,  נפגשה גם עם נשיא מצרים ,  מוחמד מורסי ,  ועם יו"ר הרשות הפלסטינית ,  אבו מאזן .  כך ,  מלבד הנושא האירני צפויה פגישתה עם נתניהו לעסוק גם באי-היציבות הביטחונית בסיני ובשמירה על הסכמי  " קמפ דייויד ",  וכן בקיפאון המדיני עם הפלסטינים .  אבו מאזן עצמו ינאם מחר לפני נתניהו ,  והוא צפוי להודיע על הבקשה לשדרוג מעמד הרשות למדינה משקיפה באו"ם .  בניגוד לשנה שעברה ,  הנושא הפלסטיני אינו תופס מקום מרכזי בעצרת ,  ואבו מאזן אף נענה ללחץ האמריקאי והסכים להשהות את הגשת הבקשה עד לאחר הבחירות לנשיאות .  
נתניהו ייפגש במהלך הביקור גם עם מזכ"ל האו"ם ,  באן קי מון ,  ועם שרת החוץ של האיחוד האירופי ,  קתרין אשטון - המובילה את המשא ומתן של קבוצת שש המעצמות עם אירן - וכן עם ראש ממשלת קנדה ,  סטיבן הארפר ,  שהורה החודש על ניתוק היחסים הדיפלומטיים של ארצו עם אירן והיה למנהיג הבינלאומי היחיד שזכה לשבחים - ולא להכפשות - מפיו של נתניהו .  במקביל ,  שר החוץ אביגדור ליברמן ,  שמתלווה לנתניהו ,  יקיים גם הוא שורה של פגישות עם עמיתיו בשולי העצרת ,  שצפויות גם הן להעמיד בראשן את המאבק בגרעין האירני והקריאה הישראלית להחרפה נוספת של הסנקציות והעיצומים המוטלים על אירן - ובין היתר ייפגש עם שר החוץ הצרפתי ,  לורן פביוס ,  ועם שר החוץ הרוסי ,  סרגיי לברוב .  

נתניהו ממריא לאו"ם :  צפוי להציג  " קו אדום "  לאירן
ראש הממשלה נתניהו ינאם בעצרת הכללית ,  בניסיון לשכנע את באיה כי אוזל הזמן לבלימת תכנית הגרעין בטהרן .  בביקורו ייפגש עם קלינטון ,  אך לא עם הנשיא אובמה

