נתניהו כבר מבין :  גם בחוק הלאום ,  בסוף לבני תתקפל
אמנם לפיד ולבני לא ששים לצאת לבחירות ,  אך ההתנגשויות בינם לבין נתניהו יובילו לשם במוקדם או במאוחר .  ראש הממשלה ,  מצדו ,  הבהיר השבוע כי הוא לא מפחד מהאפשרות הזו ,  וכך עיקר את האיומים של השניים
בשבוע החולף חזינו גם בספין על בחירות וגם בספין על ממשלת אחדות .  שניהם ,  כמובן ,  לא יתרחשו ,  משום שבסופו של דבר ,  האינטרסים גוברים על האיומים .  כאשר רוב ראשי המפלגות חוששים מבחירות ,  וקואליציה חלופית היא אופציה לא ריאלית  על כך יעידו ראש הממשלה בנימין נתניהו ושר האוצר יאיר לפיד ,  שבדקו ,  כל אחד בתורו ,  הקמת קואליציה ללא הסיעה האחרת - הרי שהשלמנו סיבוב של 360 מעלות וחזרנו לאותה הנקודה :  קואליציה של שחקנים שתקועים האחד עם השני ,  בניגוד לרצונם .
 המשבר הנוכחי פתיר .  כמו שמשברי הגיור ,  הפונדקאות והחוק לחנינות מחבלים נפתרו בעבר ,  גם משבר התקציב ומע"מ אפס פתירים .  אין כאן התנגשות עקרונות ,  אלא רצון לגרוף הישגים בשנה שברור לכל שהיא שנת בחירות .  ההחלטה של ליברמן ,  לבני ולפיד לתמוך בשבוע שעבר בחוק  " ישראל היום ",  פרצה את הסכר .  מעכשיו ,  לא נמנעים ממשברים ,  אלא מייצרים אותם .  לכן ,  החליט השבוע נתניהו לתמוך בחוק הלאום ולהעביר אותו מעל הראש של שרת המשפטים שלו .  אולי ,  מבחינת אינטרסים ,  אף אחד לא רוצה בחירות ואף אחד לא מכוון לשם ,  אבל העלייה בהתנגשויות היזומות בין הסיעות בקואליציה עוד תוליד אותן  במוקדם או במאוחר .  
ללפיד ולבני יש ריטואל קבוע בשנתיים האחרונות בכל פעם שהקואליציה מגיעה לצומת דרכים :  הם מטפסים על העץ הכי גבוה בסביבה ,  מאיימים בפירוק הממשלה ,  ומניחים שחששו המוצדק של נתניהו מהליכה לבחירות ישחק לידיהם .  במשברים מסוימים זה הצליח להם ,  ובאחרים פחות .  אלא שנתניהו כבר למד לקרוא את המהלך ,  ובמשבר האחרון סובב את האיום בחזרה אליהם .  ראש הממשלה החליט לקבוע דיון על הקדמת הבחירות ,  והוציא את ההודעה בתפוצה רחבה כל כך ,  עד שהתקשורת ידעה עליו עוד לפני שחלק מהמוזמנים למדו על קיומו .  המסר היה ברור ,  ראש הממשלה לא מפחד מבחירות .  
זה הספיק כדי לגרום ללפיד ,  שיומיים קודם לכן ניסה באמצעות מקורביו לארגן קואליציה חלופית ,  להצהיר בפתח ישיבת הסיעה שלו כי  " רעיון הקואליציה החלופית הוא קשקוש ".  כך ,  הוא סתר הלכה למעשה את כל האיומים שהופנו מכיוונו לעבר הליכוד ,  בתקווה שיעזרו לקדם את חוק מע"מ אפס ,  שנמצא עמוק במקפיא .
 במקביל ,  איימה לבני כי לא תסכים לשום נוסח של חוק הלאום שלא יכלול שוויון זכויות מלא לאזרחי ישראל הערבים .  אז אתמול נתניהו פרסם את הנוסח שלו ,  ולמרבה ההפתעה הוא לא כלל את המילים הללו .  הנוסח של נתניהו קרוב הרבה יותר לנוסח של אלקין ולוין מאשר לנוסח שהציעה לבני .  אבל אם הייתה מודה בכך ,  היא הייתה צריכה לנמק מדוע היא ממשיכה לשבת בממשלה חרף האיומים .  
המסרים שנתנה סביבתה של שרת המשפטים היו כי הצעת החוק בנוסח של נתניהו בכלל מתואמת איתה ונכתבה על דעתה .  לא הדרך האלגנטית ביותר ליישב סתירה לוגית ,  אבל העיקר שתוכל להצדיק את המשך הישיבה בממשלה .  בשבוע הבא יעלה החוק למליאת הכנסת בקריאה טרומית .  כיצד תצביע לבני וכיצד יצביעו חברי התנועה ?  מה יעשו אנשי יש עתיד שבינתיים מילאו פיהם מים ?  לא ברור .  מה שבטוח ,  זה שברור שגם על זה הם לא יפרקו את הממשלה .  
הידרדרות המצב הביטחוני והפיגוע המחריד שאירע ביום שלישי בירושלים ,  גרמו לכל הסיעות בקואליציה לעצור לרגע ולקחת את משחקי האגו בפרופורציה .  זה לא זמן טוב לקרבות אגו על התקציב .  ההבנה מצד כל הסיעות ,  היא כי צריך לנסות ולמצוא דרך ליישר את ההדורים  אלא שבינתיים זה לא קורה .  הנתק בין יש עתיד והליכוד עומד בעינו ,  וכיוון שיש עוד די זמן להעביר את התקציב בקריאה שניה ושלישית ,  נראה כי הקרב הזה ילווה אותנו שבועות ארוכים .  
התקשורת היחידה בין ראשי הסיעות זאב אלקין ועפר שלח נרשמה השבוע בפינת הקפה מחוץ למליאת הכנסת כשהשניים התווכחו סביב  " גיוס "  חברי כנסת להצבעה על חוק השביתות של איילת שקד ,  שעפר שלח היה בין יוזמיו ומהותו היא איסור שביתות על רקע פוליטי . " למה אני עובד בשבילך ,  שיבואו חברי כנסת להצביע על החוק שלך ,  כשאתה בעצמך לא מגייס חברי כנסת ?  ",  זעם אלקין .  לפיד ,  שעמד בסמוך לשלח ,  פנה לאלקין ותהה : " האם המצב כל כך גרוע עד שאתה לא אומר לי שלום ?  ",  והוסיף , " אני מבקש לרשום בפרוטוקול שאני פניתי אלייך ראשון ".  אלקין לא התבלבל : " אני מבקש שיירשם בפרוטוקול שאני אמרתי לעפר שלח 'אני עובד אצלך' ",  והשלושה פרצו בצחוק גדול וחד-פעמי ,  אחרי ימים ארוכים של נתק .
 אז ברור שבסופו של דבר תהיה פה פשרה על התקציב ,  תהיה פשרה על מע"מ אפס ,  וגם המשבר הזה ייגמר בלי בחירות ,  בינתיים .  את הפרשנות התמציתית ביותר למצב סיפק שר החוץ ליברמן ,  בישיבת סיעת ישראל ביתנו ביום שני .  אחד העיתונאים שאל אותו ,  למה בניגוד ללפיד ונתניהו ,  הוא בחר להיעדר ממשחק הכדורגל של נבחרת ישראל נגד נבחרת בוסניה . " ראיתי את המשחק בטלוויזיה ",  ענה ליברמן . " לא באתי למגרש כי אני לא חושב שהבחירות בפתח ".  
הטבח שאירע בבית הכנסת בירושלים ביום שלישי הביא את נתניהו להציע לראשי הסיעות היהודיות באופוזיציה להצטרף לממשלה .  במהלך ישנה מידה לא מבוטלת של ציניות ,  משום שלצד ההיבט הממלכתי של איחוד הסיעות בעת גל פיגועי טרור ,  טמונה בו השאיפה הפוליטית הגדולה של ראש הממשלה :  להוציא את לפיד מהקואליציה ,  ולהכניס במקומו את החרדים .  נתניהו יודע דבר או שניים על מהלכים פוליטיים חשאיים .  בקדנציה הקודמת פיצל את העבודה ,  הכניס את קדימה לממשלה באישון לילה ,  ואחרי שמופז פרש מהקואליציה היה נתניהו רחוק צעד אחד מלפצל גם את קדימה .  למהלך הנוכחי ,  מספר גורם שעודכן בפרטים ,  הוא מראש לא נתן הרבה סיכויים .  לכן ,  החליט לעשות את הפנייה באופן פומבי ולא חשאי .  
יצחק הרצוג ,  בניגוד לתחזיות מוקדמות לפיהן ידהר לקואליציית נתניהו ,  לא מצמץ והיה הראשון להוריד את האופציה מסדר היום .  גם מרצ ,  כצפוי ,  דחתה את ההצעה על הסף .  ש"ס טרם החזירה תשובה רשמית ,  אבל כניסה לממשלה עם לפיד ,  ללא הישגים ,  תיקים או תקציבים היא לא בדיוק משאת הלב של דרעי בעת הזו .  זאת ועוד ,  האפשרות שבעקבות כניסה של הסיעות החרדיות לפיד ייצא מהממשלה ויהפוך לגיבור החילונים .  מה ייצא להם מזה ?  נראה שהיוזמה ,  שנראתה בעיקר כמו בלון ניסוי ,  הגיעה לסופה .  לפחות בסיבוב הזה .
 לפניות לכתב עמרי נחמיאס :  omri_n@walla.net.il 

נתניהו כבר מבין :  גם בחוק הלאום ,  בסוף לבני תתקפל
אמנם לפיד ולבני לא ששים לצאת לבחירות ,  אך ההתנגשויות בינם לבין נתניהו יובילו לשם במוקדם או במאוחר .  ראש הממשלה ,  מצדו ,  הבהיר השבוע כי הוא לא מפחד מהאפשרות הזו ,  וכך עיקר את האיומים של השניים

