 " מטרה אבודה ":  מסעות שרת החוץ של האיחוד בארץ הקודש
ישראל והפלסטינים הגיבו באדישות לביקור שרת החוץ של האיחוד האירופי בישראל ,  שכן ברור לכל כי אבו מאזן ונתניהו לא ישובו בקרוב לשולחן המשא ומתן . " אם היא תשקיע בכך אנרגיות ,  יש לה כנראה יותר מדי זמן פנוי ",  אמר דיפלומט אירופי
שרת החוץ של האיחוד האירופי ,  פדריקה מוגריני ,  עזבה אתמול  ( חמישי )  את ישראל לאחר ביקור בזק של 24 שעות ,  שבמהלכו ניסתה לקדם את חידוש המשא ומתן בין ישראל לפלסטינים .  הביקור שלה היה מתקבל באדישות מוחלטת בירושלים וברמאללה ,  אלמלא החלטתו של שר הביטחון ,  משה יעלון ,  להציג דווקא ערב הגעתה לאזור את תכניתו להפרדה בין ישראלים לפלסטינים באוטובוסים ,  מה שיצר לפתע עניין בינלאומי מסוים בביקור .  אלא שראש הממשלה ,  בנימין נתניהו ,  השכיל לכבות את השריפה הזו במהרה ולהחזיר את שליחותה של מוגריני לגודלה הטבעי .  
הסיבה לאדישות סביב הביקור מובנת לכל ,  מלבד אולי למוגריני עצמה .  עצם המחשבה על חידוש המשא ומתן הישראלי-פלסטיני בעת הזו נראה מופרך לחלוטין למקבלי ההחלטות בירושלים ,  ברמאללה ובקהילה הבינלאומית .  ראש הממשלה נתניהו ויו"ר הרשות אבו מאזן שיתפו פעולה עם מוגריני ושחררו הצהרות ריקות מתוכן על משא ומתן ועל פתרון שתי המדינות ,  בעיקר כדי לא להעליב את האורחת .
 עם זאת ,  שניהם לא באמת מאמינים שיחזרו בקרוב לשולחן המשא ומתן .  בפעם האחרונה שהם עשו את זה ,  בעקבות שכנועיו הנמרצים של שר החוץ של ארצות הברית ,  ג'ון קרי ,  העסק נגמר בפיצוץ דיפלומטי ,  שתרם תרומה מכרעת לפיצוצים של ממש בחודשי הקיץ .  שני המנהיגים לא ממש מעוניינים לחזור על החוויה הזו .  
עוד בוואלה חדשות:בעקבות חשיפת וואלה ! NEWS :  פנייה לביטול מינוי ראש המטה של לויןלשכת נתניהו :  ירידה של 19% בהוצאות מעון ראש הממשלהבלי רכב ונהג פרטי :  השר בני בגין תועד נוסע ברכבת הקלה 
ב-2013 ניהלו השניים במקביל למשא ומתן הרשמי של קרי גם ערוץ משא ומתן חשאי ,  שבמסגרתו בחנו לעומק את הקווים האדומים זה של זה .  התוצאה הסופית של הערוץ הזה הייתה חד-משמעית :  המקסימום של נתניהו לא פוגש את המינימום של אבו מאזן ,  ולהיפך .  הדברים הללו פורסמו בהרחבה בישראל ובתקשורת הבינלאומית ,  והם ידועים למוגריני בדיוק כפי שהם ידועים לנשיא ברק אובמה ,  שהודיע כבר לפני כמה חודשים כי עידן המשא ומתן במזרח התיכון הגיע לסיומו ,  וכעת על ארצות הברית לבחון דרכי פעולה חלופיות .
 העובדה שמוגריני הגיעה לישראל כדי לדבר על משא ומתן ,  כאילו הכישלונות המהדהדים של ג'ון קרי ושל ג'ורג' מיטשל - השליח המיוחד של ארצות הברית למזרח התיכון בין השנים 2009 ו-2011 ,  שאותו כבר הספקנו לשכוח - מעולם לא התרחשו ,  הצליחה לעורר תמיהה אצל כמה מהדיפלומטים האירופים הבכירים ביותר המוצבים בתל אביב ובירושלים .  
אחד מאותם דיפלומטים ,  שביקש לשמור על אנונימיות ,  אמר השבוע בשיחה עם וואלה ! NEWS : " אם היא באה לפה כדי לסמן וי בפרוטוקול ולומר 'נתתי לנתניהו ולאבו מאזן הזדמנות לחדש את המשא ומתן ,  הם לא לקחו אותה ,  וכעת הגיעה העת לצעדים נחרצים מצד אירופה' - אני יכול להבין זאת .  אבל אם היא באמת מתכוונת להשקיע עכשיו אנרגיות בניסיון לחדש את המשא ומתן ,  יש לה כנראה יותר מדי זמן פנוי להשקיע במטרות אבודות ".  
כאילו כדי להוכיח את דבריו של הדיפלומט הזה ,  סיפרה אתמול סגנית שר החוץ ,  ציפי חוטובלי ,  כי בפגישתה עם מוגריני הוקדש חלק גדול מהשיחה לנושאים אישיים ומשפחתיים ,  והשתיים שוחחו על האתגרים של שילוב קריירה פוליטית-דיפלומטית וחיי משפחה .  זה דיון חשוב בפני עצמו ,  אבל אין לו שום קשר למצב בין ישראל לפלסטינים .  חוטובלי העבירה למוגריני בפגישה את  " דף המסרים "  של נתניהו על כך שישראל מעוניינת לשוב לשולחן המשא ומתן ,  בלי להאמין למילה אחת שנאלצה לומר בנושא .  סביר להניח שאם הייתה הבחירה בידיה ,  היא הייתה מעדיפה להציג למוגריני את תכניתה החלופית לסיפוח הגדה המערבית .  
מוגריני מינתה לאחרונה  " שליח מיוחד לתהליך השלום "  - דיפלומט איטלקי בשם פרננדו ג'נטליני ,  שעסק בעבר בדיפלומטיה בבלקן ,  ואין לו שום ניסיון רלוונטי במזרח התיכון .  מאז מינויו לתפקיד ג'נטליני לא הוזכר בחדשות בישראל או ברשות הפלסטינית ,  וגורמים מדיניים בירושלים אומרים כי הסיבה לכך אינה חשאיות יוצאת דופן מצדו .  הדבר המסעיר ביותר שהתרחש מאז כניסתו לתפקיד היה ויכוח בינו לבין אנשי הקונסוליה של האיחוד האירופי בירושלים על שימושו במשרדים של הקונסוליה .  לאיחוד האירופי יש בישראל שגרירות הממוקמת ברמת גן וקונסוליה בירושלים ,  ובשתיהן לא ממש מבינים את הצורך במינוי של שליח מיוחד נוסף על כך ,  בייחוד כאשר אין שום סימן המעיד על חידוש המשא ומתן בזמן הקרוב .  
יש באיחוד גם מי שחוששים כי עצם הצעתה של מוגריני לחדש את מסלול המשא ומתן תשמש את שני הצדדים כדי לפגוע במהלך שצרפת מעוניינת להוביל במועצת הביטחון של האו"ם ,  להעלות הצעת החלטה בנושא מדינה פלסטינית .  נתניהו מתנגד בתוקף להצעה הצרפתית ,  ואילו אבו מאזן חושש מסעיפים מסוימים שכנראה ייכללו בה ,  כגון הכרה בישראל כמדינה יהודית .  הדרך הטובה ביותר להרוג את המהלך הצרפתי ,  שיכול לראשונה מתחילת  " תהליך השלום "  לקבוע גבולות גזרה קשיחים לשני הצדדים ,  יהיה תהליך עקר של  " שיחות קרבה "  בניסיון לחדש משא ומתן שאין לו סיכוי להצליח .  
כל זה אינו אומר שמוגריני צריכה לנטוש לחלוטין את הנושא הישראלי-פלסטיני .  בהיעדר תנאים למשא ומתן ,  יש דברים אחרים שאפשר לעשות - החל מצעדים בוני אמון בתחום הכלכלי והביטחוני ,  דרך מחוות מדיניות סמליות אך לא דרמטיות ועד לקידום מהלכים אירופיים בנושא ההתנחלויות .  כל אחד מהדברים הללו ,  ואולי דווקא שילוב של כולם יחדיו ,  צפוי להצליח יותר מסבב נוסף של משא ומתן .  מוגריני אולי מאמינה שיש לה באופן אישי את היכולת לקרב בין הצדדים ,  אבל אמונה כזו ביכולת האישית של הדיפלומט המוביל הנחתה גם את ג'ון קרי ואת ג'ורג' מיטשל .  כולנו זוכרים איך זה נגמר במשמרות שלהם .  
לפניות לכתב אמיר תיבון :  amir.tibon@walla.co.il  

" מטרה אבודה ":  מסעות שרת החוץ של האיחוד בארץ הקודש
ישראל והפלסטינים הגיבו באדישות לביקור שרת החוץ של האיחוד האירופי בישראל ,  שכן ברור לכל כי אבו מאזן ונתניהו לא ישובו בקרוב לשולחן המשא ומתן . " אם היא תשקיע בכך אנרגיות ,  יש לה כנראה יותר מדי זמן פנוי ",  אמר דיפלומט אירופי

