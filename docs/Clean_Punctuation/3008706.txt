 " חשוב לנתניהו ":  ראשי הקואליציה ידונו בהצעה לסגירת התאגיד
ראש הממשלה יציג לראשי המפלגות בישיבתם השבועית את הצעתו של ח"כ ביטן לסגירת הגוף החדש ונציגי האוצר יראו כי התחשיבים הכלכליים שבבסיס ההצעה שגויים .  אהוד ברק : " המכשול העיקרי בפני התאגיד הוא אישיותו המפוחדת והאובססיבית של נתניהו "
 סימן השאלה מעל עתיד תאגיד השידור הציבורי צפוי לעמוד היום  ( ראשון )  במרכז ישיבת ראשי הקואליציה השבועית ,  שתתכנס בצהריים לאחר ישיבת הממשלה .  ראש הממשלה בנימין נתניהו יציג בפני ראשי המפלגות את הצעתו של יו"ר הקואליציה דוד ביטן לסגירת הגוף החדש ,  ומנגד משרד האוצר יציג מסמך כלכלי מפורט ,  שיראה כי התחשיבים הכלכליים שבבסיס הצעת החוק של ביטן אינם נכונים .  
זו הפעם הראשונה שבה מכנס נתניהו דיון רשמי בנושא ,  אך לאור ההתנגדויות למהלך בקואליציה ,  בסיומו לא צפויה להתקיים הצבעה וההכרעה הסופית ככל הנראה תידחה .  ראש הממשלה ,  כך מתרשמים רבים במערכת הפוליטית ,  נחוש לסגור את התאגיד . " מדובר במשימה לא פחות חשובה עבורו מהמאבק בגרעין האיראני ,  אפילו יותר ",  אמר גורם פוליטי בכיר לוואלה !  NEWS .  
עוד כתבות בנושא :  המכון הדמוקרטי לנתניהו :  סגירת התאגיד - פגיעה בתקשורת החופשיתראשי הקואליציה ידונו בסגירת התאגיד : " נשמיע לנתניהו את ההתנגדות"מימין ומשמאל :  הכנסת קוראת לח"כ אורן חזן להשעות את עצמו 
למרות הנחישות של נתניהו ,  במהלך סוף השבוע התחדדה ההתנגדות הקואליציונית למהלך ,  ונראה כי גיוס תמיכה להצעת החוק של ביטן תהיה משימה לא פשוטה .  יו"ר כולנו ושר האוצר משה כחלון הבהיר כי הוא מתנגד לסגירת התאגיד ,  והצטרף ליו"ר הבית היהודי נפתלי בנט ויו"ר שס אריה דרעי שהביעו את התנגדותם למהלך בשבועות האחרונים .  מנגד ,  יו"ר יהדות התורה יעקב ליצמן הצהיר בשבוע שעבר כי יתמוך במהלכים של נתניהו ,  לאור ההסכמים הקואליציונים ,  ואילו יו"ר ישראל ביתנו אביגדור ליברמן טרם הביע עמדה בנושא .  
לפי סעיף בהסכמים הקואליציוניים שנחתמו עם הרכבת הממשלה ,  כל השותפות בקואליציה מחויבות לתמוך בכל רפורמה בתחום התקשורת שתצביע בממשלה .  אך במקביל ,  סעיף בהסכם עם כולנו קובע כי לשר האוצר יש זכות וטו על כל מהלך שעלותו מעל לעשרה מיליון שקלים .  כחלון הבהיר כי הסיבה להתנגדותו נובעת משיקולי תקציב ,  והמסמך שהאוצר יציג צפוי לחזק את הטיעון הכלכלי ולהצביע על פער של כמה מאות מיליוני שקלים בין המשך הקמת התאגיד כמתוכנן לבין ההצעה לסגירת התאגיד והמשך פעולת רשות השידור .  יו"ר סיעת כולנו ,  רועי פולקמן ,  אף הבהיר בסוף השבוע כי מדובר ב"קו אדום מבחינתה של כולנו ". 
גם מחוץ לישיבת ראשי הקואליציה צפויים להישמע מחר קולות נגד סגירת התאגיד .  במקביל לישיבה יערוך המכון הישראלי לדמוקרטיה כינוס מחאה בהשתתפות ח"כים ועיתונאים ,  ובהמשך השבוע גם ועדת הכלכלה של הכנסת תדון בהצעת החוק של ביטן ,  ובמסמך המוכנות שהגישו אנשי התאגיד בשבוע שעבר ,  שבו הודיעו כי יהיו מוכנים לשידור כבר ב-1 בינואר .  לפי ההערכה ,  נתניהו יסרב לבקשה .  
ראש הממשלה לשעבר אהוד ברק התייחס הבוקר לסערת תאגיד השידור הציבורי בעמוד הפייסבוק שלו ,  ואמר כי  " ההכרעה על עתיד התאגיד 'כאן' בימים האלה ממש ,  תקבע אם תהיה או לא תהיה תקשורת חופשית בישראל .  רק עיוור או מתקרנף לא יזהה שמתחת לכל ההסברים המפותלים הנזרקים לעברנו חדשות לבקרים - זוהי ליבת המאבק ",  אמר . " ללא תקשורת עצמאית ,  זקופת קומה ו'נושכת' כשצריך - אין דמוקרטיה ". 
לדברי ברק , " ‫המכשול העיקרי בפני פתרון שאלת ה'תאגיד' על פי השכל הישר והאינטרס הציבורי הוא אישיותו המסוכסכת ,  מפוחדת ,  אובססיבית ומפותלת של נתניהו .  מדובר בגחמה פרטית .  אנטי-מנהיגות שאין בינה לבין טובת הציבור - דבר .  עובדת היותו ראש הממשלה ושר התקשורת כאחת ,  מקרינה מימד של דחיפות לפעולה נחרצת להחזרת נתניהו וה'תאגיד' לפסים ".  
ביטן ,  בינתיים ,  המשיך בסוף השבוע לקדם את הצעת החוק ולתקוף את מתנגדיו . " התאגיד נחטף על ידי אנשים שהאג'נדה שלהם שמאלנית ואנטי-ממשלתית ",  אמר בריאיון לדנה וייס בחדשות 2 ,  שבו האשים את השרים המתנגדים לסגירת התאגיד בניסיון לשאת חן בעיני התקשורת . " כחלון מפחד מהתקשורת .  כל הפוליטיקאים מפחדים מהתקשורת ורוצים אווירה טובה מולם ולכן הם נכנעים מולה כל הזמן בכל הרפורמות ". 
יו"ר הקואליציה תקף גם את חבר מפלגתו גלעד ארדן ,  שיזם בממשלה הקודמת את חוק תאגיד השידור הציבורי . " הוא לא פיקח נכון ,  עשה טעויות בדרך ",  טען . " יש אנשי ימין שבשביל האינטרס האישי שלהם ,  בשביל לקבל כתבות נוחות בתקשורת הם הולכים נגד הימין .  שימי לב שתמיד שיש משבר עם בנט ושקד זה על התקשורת ".  
ארדן ,  שנבחר במקום הראשון בפריימריז בליכוד ,  אמר בתגובה כי מדובר ב"טענה יותר ממגוחכת ".  לדבריו , " אין חבר או תומך ליכוד שאינו יודע עד כמה אני נאבק כבר שנים רבות בכל במה אפשרית כדי להגן על הליכוד ועל עמדותיו ,  בין אם התקשורת אוהבת זאת או לא .  ביטן שוב טועה ובאופן קיצוני .  כל תהליך יישום ובניית התאגיד התבצע בשנה וחצי האחרונות בממשלה הנוכחית ,  כאשר אני מכהן כשר לביטחון פנים ולא כשר התקשורת ".  
הראיון של ביטן עורר גם את זעמה של ש"ס .  ח"כ יגאל גואטה אמר : " דוד ביטן ,  נהפכת לבדיחה ,  שלא תמצא את עצמך לבד .  של נעליך מעל רגליך כשאתה מדבר על השר דרעי .  הלוואי והיית מתנהג בממלכתיות ובאחריות ציבורית כמוהו ". 
אך על אף הדיון הסוער שמעורר הנושא הטעון ,  לפי ההערכה הרווחת בקואליציה ,  לא ראש הממשלה ולא השרים המתנגדים מעוניינים במשבר קואליציוני בנושא התאגיד ,  ואף אחד מהם לא מעונין בפירוק הממשלה .  גורמים פוליטיים העריכו כי ההכרעה בנושא עשויה להידחות עד שיושגו דילים לקידומו ,  על ידי שימוש בנושאים אחרים היקרים ללבם של השותפים הקואליציונים כקלפי מיקוח ,  כמו סוגיית פינוי עמונה עבור הבית היהודי והצעת החוק למיסוי דירה שלישית עבור כחלון .  
במקביל לישיבת ראשי הקואליציה ,  מחר עשויה להגיע גם הפצצה הפוליטית המתקתקת של עמונה ,  שבג"ץ הורה על פינויה עד סוף השנה ,  לפתחה של ועדת שרים לחקיקה .  יו"ר סיעת הבית היהודי ,  שולי מועלם ,  הניחה בשבוע שעבר את הצעתה על סדר היום בניסיון ללחוץ על ראש הממשלה להתקדם במציאת פתרון בנושא ,  ושרת המשפטים איילת שקד אמרה בסוף השבוע כי היא מתכוונת לאפשר את הדיון בהצעה ,  המסדירה את מעמדם המשפטי של אלפי בתים בהתנחלויות שנבנו בעידוד הממשלה בעשרות השנים האחרונות ,  על קרקע שהתבררה בדיעבד כקרקע בבעלות פלסטינית פרטית .  
אמש הפגין מטה המאבק של תושבי עמונה מול בתיהם של שרי הממשלה ,  בהם שקד ,  בנט ,  ושרי הליכוד מירי רגב ,  יריב לוין ,  יובל שטייניץ וזאב אלקין .  בנט אמר למפגינים כי בליכוד מתכננים להפיל את החוק ,  אך לוין ורגב ציינו כי הם תומכים בחוק ההסדרה ,  ואלקין ושטייניץ אמרו שההצבעה תתקיים .  
עם זאת ,  כמו בגלגולים קודמים של הצעת החוק השנויה במחלוקת ,  ראש הממשלה צפוי להוריד את ההצעה מסדר היום מחשש לביקורת בינלאומית .  ביולי האחרון ,  הצעת החוק ירדה מסדר היום של ועדת השרים לחקיקה לאחר שהיועץ המשפטי לממשלה הבהיר לראשי הקואליציה שהחוק אינו חוקתי ,  לא יעמוד במבחן בג"ץ ויזיק ליתר ההתיישבות ביהודה ושומרון .  
גורמים בלשכת נתניהו הוסיפו בשבוע שעבר כי המדינה החליטה בשבועות האחרונים להגיש בקשת דחייה לבג"ץ על ביצוע פסק הדין לפינוי עמונה ,  ועל כן יש להמתין עד שבג"ץ יכריע בנושא לפני ההצבעה על החוק .  מועלם אמרה אתמול כי לחוק  " יש רוב מכובד בתוך סיעתו של ראש הממשלה ",  והוסיפה כי  " אם הוא רוצה לטרפד את חוק ההסדרה מבלי לשרוף את עצמו בימין ובהתיישבות ,  הוא יכול פשוט להשקיע על עמונה 10% מהמאמץ שהוא משקיע על תאגיד השידור .  במצב כזה אני אמשוך את החוק ". 
 ( עדכון ראשון :  07:30 )   

" חשוב לנתניהו ":  ראשי הקואליציה ידונו בהצעה לסגירת התאגיד
ראש הממשלה יציג לראשי המפלגות בישיבתם השבועית את הצעתו של ח"כ ביטן לסגירת הגוף החדש ונציגי האוצר יראו כי התחשיבים הכלכליים שבבסיס ההצעה שגויים .  אהוד ברק : " המכשול העיקרי בפני התאגיד הוא אישיותו המפוחדת והאובססיבית של נתניהו "
 
