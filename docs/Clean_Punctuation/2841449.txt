אחרי כמעט שלושה חודשים :  ישראל תעביר את כספי המסים לפלסטינים
ראש הממשלה נתניהו ביטל את ההחלטה שהתקבלה לאחר שהרשות הצטרפה לבית הדין בהאג בתחילת ינואר .  זאת ,  בהמלצת הדרג הביטחוני .  נתניהו : " במצבו המידרדר של האזור ,  נדרש לפעול באחריות ובשיקול דעת ,  לצד מאבק נחוש בגורמים הקיצוניים "
 ראש הממשלה בנימין נתניהו אישר היום  ( שישי )  להעביר את כספי המסים שנגבו עבור הרשות הפלסטינית והוקפאו מאז הצטרפה הרשות לבית הדין הבינלאומי בהאג בינואר האחרון .  זאת ,  בהמלצת שר הביטחון משה יעלון ,  צה"ל והשב"כ .  
כספי המסים שנצברו עד לחודש פברואר יועברו בקיזוז תשלומים עבור שירותים שניתנו לאוכלוסייה הפלסטינית ,  ובהם חשמל ,  מים ובתי חולים .  מלשכת ראש הממשלה נמסר כי ההחלטה התקבלה בין השאר מתוך שיקולים הומניטריים ובראייה כוללת של האינטרסים של ישראל .  
נתניהו מסר בתגובה : " במצבו המידרדר של המזרח התיכון ,  נדרש לפעול באחריות ובשיקול דעת ,  לצד מאבק נחוש בגורמים הקיצוניים ". 
דובר מחלקת המדינה האמריקנית ,  ג'ף ראתקה ,  מסר כי וושינגטון מברכת על ההחלטה .  
הפלסטינים החליטו לפנות לבית הדין ולחתום על אמנות בינלאומיות נוספות לאחר שהצעת החלטה שהועלתה במועצת הביטחון של האו"ם על הקמת מדינה פלסטינית תוך שנתיים נכשלה .  מאז הידרדרו עוד יותר היחסים המתוחים ממילא בין ישראל לפלסטינים ,  כשברשות איימו אף להפסיק את התיאום הביטחוני עם ישראל .  
הוועד הפועל של אש"ף כבר החליט על ביטול שיתוף הפעולה בין מנגנוני הביטחון לצה"ל ,  אולם הקביעה הסופית נמצאת בידיו של אבו מאזן .  יו"ר הרשות צפוי לקבל הכרעה בנושא לאחר הקמת הממשלה החדשה בישראל ,  אך ייתכן שהפשרת הכספים תסייע להרגעת הרוחות בין הצדדים .  
בעקבות הקפאת כספי המסים ,  החליט אבו מאזן החליט לקצץ 40% ממשכורתם של עשרות אלפי עובדים ברשות הפלסטינית .  במערכת הביטחון חששו כי הלחץ הכלכלי ישפיע לאורך זמן על היציבות הביטחונית .  
בדרג המדיני הוחלט בהמלצת הצבא לאפשר כניסה של 10,000 פועלים פלסטינים נוספים מדי יום מהגדה לישראל ,  על מנת למנוע תסיסה ברחוב הערבי .  מדי יום עובדים בישראל 120 אלף עובדים פלסטינים :  60 אלף מתוכם בתוך גבולות הקו הירוק ,  30 אלף בהתנחלויות ובאזורי תעשייה בבעלות יהודים ו-30 אלף שוהים בלתי-חוקיים העובדים בישראל .  

אחרי כמעט שלושה חודשים :  ישראל תעביר את כספי המסים לפלסטינים
ראש הממשלה נתניהו ביטל את ההחלטה שהתקבלה לאחר שהרשות הצטרפה לבית הדין בהאג בתחילת ינואר .  זאת ,  בהמלצת הדרג הביטחוני .  נתניהו : " במצבו המידרדר של האזור ,  נדרש לפעול באחריות ובשיקול דעת ,  לצד מאבק נחוש בגורמים הקיצוניים "
 
