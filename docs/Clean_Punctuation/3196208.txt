הראשון לזהות :  ליברמן הריח את חולשת נתניהו ועקץ אותו במתפרצת
הודעת שר הביטחון על מינוי אביב כוכבי לרמטכ"ל ,  בסמכותו העצמאית ובלי אשרור מלמעלה ,  לא הייתה גחמה פזיזה .  ליברמן הבין שמצבו המשפטי של נתניהו עומד לשים קץ לתקופתו בראשות הממשלה - וקיבל החלטה שקולה להתגרות ביריבו ושותפו לשעבר
העובדה המרכזית בסיפור מינוי הרמטכ"ל הבא ,  הבחירה הנכונה באלוף אביב כוכבי ,  הפכה להערת שוליים בעלילה יצרית ומרתקת עוד יותר :  מלחמת אביגדור ליברמן בבנימין נתניהו .  שניים שהגיעו יחד באמצע שנות ה-90 לצמרת הליכוד ,  כיו"ר וכמנכ"ל ,  לקחו בהשאלה מתוך כוונה להחזיר  ( לא יפה לומר  " גנבו ")  סוסים פוליטיים למכביר ,  נפרדו ,  התמזגו ומקיימים יחסי שותפות-טינה .
 כוכבי הוא קצין מצוין ובעל רקע מרשים ,  שיצלח בקלות את ועדת המינויים הבכירים - אותה ועדה שמחדלי נתניהו בשנה האחרונה גרמו לכך שפעולתה תתחיל חודשיים בלבד לפני סיום כהונתו של הרמטכ"ל היוצא .  לא רק שלכוכבי אין שלדים בארון - אין לו בכלל ארון .  המשוכה הגבוהה ביותר שעמדה בפניו הייתה החלטת שר הביטחון .  הודעת נתניהו בחצי-פה  ( "המועמד הראוי ")  ,  לאחר שעות שתיקה ,  אף שנוסח מוסכם ונלהב אפשר להכין מראש ולשחרר בירושלים גם בעת הביקור בעומאן ,  בעקבות יצחק רבין שהגיע לשם בזכות תהליך אוסלו ,  מלמדת שליברמן חישב היטב את יחסי הכוחות .
 ליברמן בז זה שנים לרפיונו של נתניהו ושואף לרשת אותו .  לפני שנתיים וחצי איתר את חולשתו והשיג לעצמו ,  כראש סיעה קטנה ,  אך נחוצה להבטחת רוב יציב ,  את התיק החשוב ביותר בממשלה ,  משאת נפשו .  שם נתקל בתופעה משונה ביחסי ראש הממשלה עם שר הביטחון :  בהחלטות של מלחמה ושלום ,  ראש הממשלה מכריע ,  גם בניגוד קוטבי לדעת שר הביטחון ,  אבל בהחלטת האיוש החשובה ביותר שבסמכות הממשלה ,  מינוי רמטכ"ל ,  שר הביטחון משפיע יותר מראש הממשלה .  
אם שר הביטחון מתעקש שהרמטכ"ל יהיה המועמד שלו ,  ולא המועמד של ראש הממשלה ,  פתוחות בפני ראש הממשלה רק שתי חלופות - לרכז רוב בהצבעה נגד המועמד של השר ,  מה שייתפס ציבורית כשלילה של האלוף על לא עוול בכפו ולא של השר ,  או לפטר את שר הביטחון לפני הבאת הנושא לדיון ,  מה שייתפס שוב כשלילת האלוף ובנוסף יחולל משבר פוליטי .  בחלופה הראשונה נכלל גם שלב מקדים ,  כי הפעולה לגיוס הרוב עשויה להרתיע את השר מהצגת מועמד שאינו מקובל על ראש הממשלה ,  אך גלום בה גם אותו סיכון הכרוך בחלופה השנייה - משבר פוליטי שייגרם בעקבות התפטרות  ( ולא פיטורים )  של השר .
 זאת אינה תיאוריה ,  אלא תמצית האירועים שהתרחשו לפני 20 שנה ,  כשנתניהו רצה במינוי האלוף מתן וילנאי לרמטכ"ל ,  ושר הביטחון איציק מרדכי התחפר מאחורי מועמדו ,  סגן הרמטכ"ל שאול מופז .  השר לביטחון הפנים ,  אביגדור קהלני ,  פעל בקרב השרים לחסימת מועמדות מופז ולקידום מינויו של וילנאי .  הכוח שנצבר נגד מרדכי לא הספיק לבלימתו .  מרדכי היה רק חבר ,  אמנם בכיר ,  במפלגתו של נתניהו ,  לא ראש סיעה שקולות חבריה חיוניים להצבעות בכנסת ,  אבל נתניהו נכנע לו .  אחרי חצי שנה התגרשו ,  ונתניהו ניסה לפתות את וילנאי לקחת את תיק הביטחון שהתפנה ,  לחודשים המעטים שנותרו עד לבחירות .
 לקח חולשתו של נתניהו נשמר ,  אף שליברמן כבר לא היה באותה עת מנכ"ל משרד ראש הממשלה ,  תפקיד שממנו התפטר ושהעביר לסגנו ומקורבו משה ליאון ,  אלא בעסקיו הפרטיים ובהכנות לפוליטיקה .  גם שר הביטחון שסולק כדי לפנות את מקומו לליברמן ,  משה  ( בוגי )  יעלון ,  הכניע את נתניהו כאשר יעלון רצה בגדי איזנקוט כרמטכ"ל ונתניהו בכל מי שאינו איזנקוט .  המועמד שלו היה לכאורה יאיר גולן ,  שעדיין לא כיהן אז כסגן הרמטכ"ל ,  אך המשמעות הייתה פסילת איזנקוט .  
בכורת שר הביטחון בהחלטות על מינוי רמטכ"ל היא תוצאה של מלחמת יום הכיפורים .  עד אז ,  בהגיע מועד המינוי ,  היה שר הביטחון גם ראש הממשלה ,  רוב שנותיהם של דוד בן-גוריון ולוי אשכול ;  ובמחצית השנה של כהונת שר הביטחון משה דיין בממשלת אשכול ,  לפני תום ארבע השנים של הרמטכ"ל רבין ,  עדיין קבע אשכול ,  יריב פוליטי של דיין .  אשכול החליט שהרמטכ"ל יהיה חיים בר-לב ודיין לא ערער .  כשגולדה מאיר הייתה לראשת הממשלה והגיע זמן מינוי יורשו של בר-לב ,  כפתה גולדה על דיין ,  בעידוד יריביו האחרים ובראשם יגאל אלון ,  את מינוי האלוף דוד  ( דדו )  אלעזר .  לימים ,  ימי ועדת אגרנט ,  ניתלה דיין בכך כאחד מתירוציו למעמדו הרופף במערכת הביטחון ,  כביכול יועץ חסר אונים .
 יחד עם התמרמרות הדרג הצבאי הבכיר על אפלייתו לרעה לעומת השרים ,  הביאה טענה זו של דיין למיקוד האחריות להצעת המועמד לרמטכ"ל ,  בחוק יסוד הצבא ,  בשר הביטחון .  רק הוא ,  ולא ראש הממשלה ,  מוסמך להביא את שמו של הרמטכ"ל הבא להצבעה .
 המסקנה מכך פשוטה :  אם לראש הממשלה כה חשוב לשלוט במינוי הרמטכ"ל ,  עליו להחזיק גם בתיק הביטחון .  למעט מנחם בגין ,  בשנה שבין התפטרות עזר ויצמן לבין בחירות 1981 ,  שום ראש ממשלה מהליכוד לא עשה זאת .  זאת ,  מלבד יצחק שמיר שנאלץ לכהן ב-1990 בתפקיד כממלא מקום ארעי ,  ברבעון שבין התפטרותו המאולצת של רבין ב"תרגיל המסריח "  ושובו של משה ארנס למשרד הביטחון .  רק ראשי ממשלה ממפלגת העבודה - רבין ,  שמעון פרס ואהוד ברק - הקפידו לחקות את הדגם של בן-גוריון ,  ומשלושתם הזדמן רק לרבין ,  בתפקידו הכפול ,  למנות רמטכ"ל ,  אמנון ליפקין-שחק .  
ראש הממשלה האחרון שהכתיב לשר הביטחון את זהות הרמטכ"ל היה אריאל שרון ,  ב-2005 ,  וגם זאת רק כשתיק הביטחון הוחזק בידי עושה דברו נטול הכוח הפוליטי ,  מופז .  שרון רצה במינוי מפקד חיל האוויר לשעבר דני חלוץ ומופז חתם על הטופס .  קודמו של מופז ,  פואד בן אליעזר ,  אילץ את שרון לוותר על מינוי חלוץ ב-2002 ,  ויורשו עמיר פרץ קבע ,  הוא ולא אהוד אולמרט ,  שגבי אשכנזי יהיה הרמטכ"ל שלאחר חלוץ .  נתניהו ,  בעדותו  ( שצוטטה בוואלה !  NEWS )  בפני אנשי משרד מבקר המדינה על פרשת הרפז ,  הודה שמעורבותו במינוי הכושל של יואב גלנט לרמטכ"ל לאחר אשכנזי הייתה משנית וסבילה ,  לעומת פעלתנותו של שר הביטחון ברק .  ליברמן נהג הפעם כברק ,  לפני שמונה שנים ,  שבאדיבותו כי רבה טילפן לנתניהו וגילה לו את סוד החלטתו טרם פרסומה ברבים .
 הודעת ליברמן ,  שהחלטתו להציע לממשלה למנות את כוכבי נשענה על תהליך ממושך ,  מסודר ועתיר התייעצויות ,  סיכלה למעשה כל אפשרות שנתניהו - שלא נהג כך - ינמק העדפת אלוף אחר .  זאת כבר התוצאה של התעלמות ליברמן מרצונו של נתניהו ,  אבל כדי להבין אותה יש לחזור לסיבה ,  ואולי שתי סיבות .  
הראשונה ,  שהייתה בשליטת נתניהו ,  היא רתיעתו מלהחזיק בתיק הביטחון .  נתניהו פוחד לכהן בתפקיד שר הביטחון .  אילו חשק בכך ,  היה ביכולתו להחזיק בתיק כשנבחר אישית לראשות הממשלה ,  ב-1996 .  איש לא היה מפריע לו לעשות זאת ולשלוט בצה"ל במישרין ,  אחרי ארבע השנים של רבין ופרס  ( שסירב לוותר עליו לטובת ברק ,  בתקופה שבין רצח רבין לבחירות )  ;  אבל הוא חשש מהאחריות . " רשום את זה בסעיף חוסר הניסיון ",  השיב לאחר שנים - אך לפני שובו לראשות הממשלה - לתהייה מדוע מסר את הביטחון למרדכי ולא השאירו בידיו .  התשובה הייתה אולי כנה ,  אך לא מלאה .  גם כשהוא מנוסה מאד ,  עומד כמעט 10 שנים רצופות בראשות שלוש ממשלות ויכול לקחת לעצמו כל תיק ,  הוא מצמיד אליו את החוץ והתקשורת - אבל לא את הביטחון .  לאיש שהיה שר חוץ ואוצר בממשלת שרון אך לא ביקש מעולם את תיק הביטחון אין ,  כנראה ,  די ביטחון להיות אחראי לביטחון .  עניין של מיבנה אישיות ,  או של בלהות ועדת חקירה .  ביבי בלי ביטחון .
 ועם כל זה ,  ליברמן לא היה מתגרה בו חזיתית לולא הריח דם .  אין זאת ,  אלא שליברמן מבין שמצבו המשפטי של נתניהו עומד לשים קץ לתקופתו בראשות הממשלה ,  בבוא הבחירות לכנסת .  בהודעה על מינוי כוכבי ,  בסמכותו העצמית ובלי אשרור נתניהו ,  צד ליברמן שני עופות באבן אחת - קיבל החלטה שקולה ,  שלא מתוך גחמה פזיזה שלו או של זולתו ,  ושיקף את חולשתו הגוברת של נתניהו .  עופות ולא ציפורים ,  כי נתניהו יוצא מליברמן בסיפור כוכבי כברווז חיגר ומרוט נוצות .  

הראשון לזהות :  ליברמן הריח את חולשת נתניהו ועקץ אותו במתפרצת
הודעת שר הביטחון על מינוי אביב כוכבי לרמטכ"ל ,  בסמכותו העצמאית ובלי אשרור מלמעלה ,  לא הייתה גחמה פזיזה .  ליברמן הבין שמצבו המשפטי של נתניהו עומד לשים קץ לתקופתו בראשות הממשלה - וקיבל החלטה שקולה להתגרות ביריבו ושותפו לשעבר

