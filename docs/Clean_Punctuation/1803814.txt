נתניהו :  אין תירוץ ואין מחילה לרצח תינוקות
במסיבת עיתונאים מיוחדת ,  התייחס ראש הממשלה לטבח חמשת בני המשפחה באיתמר .  נתניהו הביע אכזבה מההתייחסות של הקהילה הבינ"ל למקרה ,  תקף את הרשות וביקש להימנע מאירועי  " תג מחיר "
  ( באדיבות הערוץ הראשון ) 
יממה לאחר שמספר מחבלים רצחו חמישה בני משפחה בהתנחלות איתמר ,  כינס הערב  ( שבת )  ראש הממשלה בנימין נתניהו מסיבת עיתונאים מיוחדת ,  שבה התייחס לנושא .  נתניהו פנה לאזרחי ישראל ואמר כי  " אני מבקש להביע זעזוע עמוק ,  זעזוע שבוודאי מרגישים כל אזרחי ישראל על רצח של משפחה צעירה ". 
נתניהו הוסיף כי  " מהמשפחה הזאת נותרו שלושה ילדים ,  יתומים .  אחת הבנות ראתה את הוריה ואת אחיה דקורים מתים במיטותיהם .  משפחה שנרצחה בצורה אכזרית ,  בליל שבת בשנתם .  אנחנו מחזקים ומחבקים את היתומים ,  את שאר בני המשפחה ,  מחבקים ומחזקים את אחינו ,  המתיישבים ביהודה ושומרון .  אני אומר לכם ,  בל תיפול רוחכם .  אני יודע שאנחנו עוברים רגע קשה ,  אבל כל האומה עמכם ".  
עוד אמר ראש הממשלה כי  " מאז היוודע אסון הרצח הנורא ,  אני מקיים דיונים משותפים עם שר הביטחון ,  עם הרמטכ"ל ועם ראש השב"כ .  הנחיתי את גורמי הביטחון לעשות כל מאמץ כדי למצוא את הרוצחים ,  לא ננוח עד שנמצא אותם ונמצה עמם את הדין .  אני מצפה מהקהילה הבינלאומית שתגנה את הרצח הזה .  שמתי לב שכמה מהמדינות שמיהרו מיד למועצת הביטחון כדי לגנות את ישראל ,  מדינת היהודים ,  על כך שהיא תכננה בית או שהיא הניחה אריח ,  שמתי לב שכמה מהמדינות מתמהמהות בהוצאת גינוי חריף לרצח תינוקות יהודים ואני מצפה מהן שהן יתנו את הגינוי הזה מיד .  אין שום תירוץ ואין שום מחילה לרצח תינוקות ". 
ראש הממשלה גם דרש הסברים מהרשות הפלסטינית .  לדבריו , " אני מצפה לגינוי דומה ואני דורש גינוי דומה מהרשות הפלסטינית .  אני מאוכזב מהאמירות המגומגמות ,  ככה לא נלחמים בטרור .  אני מציע שתראו כיצד הגיבו ראשי ממשלה בישראל ,  אבל לא היה מקרה כזה .  מקרה כזה של כניסה לבית ושיסוף גרונות ,  דבר כזה מחייב גינוי וחד משמעי ,  וזה מחייב משהו נוסף ,  זה מחייב את הפסקת ההסתה .  אני דורש מהם להפסיק את ההסתה ,  יום יום במסגדים ,  באמצעי התקשורת .  להפסיק את כפל הלשון .  הרשות מדברת שלום כלפי חוץ אבל מובילה הסתה כלפי פנים .  הגיע הזמן שיפסיקו את ההסתה ". 
נתניהו פנה אל המתנחלים בדרישה להימנע מאירועי  " תג מחיר ":   " עם כל הכאב הנורא ,  אני קורא לכל אזרחי ישראל לנהוג באיפוק ובאחריות ולא לקחת את החוק לידיים .  צה"ל וכוחות הביטחון יעשו את המוטל עליהם ,  רק הם .  ודבר אחרון ,  לא ניתן לטרור לקבוע את מפת ההתיישבות ,  היא תיקבע על ידי מדיניות הממשלה ,  שמונחית על פי האינטרסים שלנו ". 
החקירה הראשונית של האירוע העלתה כי פלסטיני אחד או שניים חדרו אל ההתנחלות איתמר ונכנסו לבית בו מתגוררים חמשת הנרצחים .  המחבלים דקרו למוות את שני ההורים וכן שלושה מילדיהם :  ילד בן 11 ,  פעוט בן שלוש ותינוקת בת ארבעה חודשים .  צוותים של מגן דוד אדום ממרחב ירקון שהגיעו למקום ,  קבעו את מותם של החמישה .  
לפי דיווחים מהמקום ,  אחת מששת ילדי המשפחה ,  בת 12 ,  לקחה שניים מאחיה הקטנים ונמלטה עמם לעבר בית שכנים סמוך וזאת בזמן שהמחבלים דקרו את בני המשפחה האחרים .  השכנים הזעיקו את כוחות הביטחון ואת כוחות ההצלה .
 
נתניהו :  אין תירוץ ואין מחילה לרצח תינוקות
במסיבת עיתונאים מיוחדת ,  התייחס ראש הממשלה לטבח חמשת בני המשפחה באיתמר .  נתניהו הביע אכזבה מההתייחסות של הקהילה הבינ"ל למקרה ,  תקף את הרשות וביקש להימנע מאירועי  " תג מחיר "
 
