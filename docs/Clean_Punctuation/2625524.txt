הכותרות המרכזיות שעשו את סוף השבוע
15 פלסטינים נהרגו בהתהפכות אוטובוס בירדן ;  ההסכם בין נתניהו ולפיד מרמז על מהפכה במשרד החינוך ;  תמיכת האמריקאים בישראל בשיא ;  השופט לשעבר דן כהן יוסגר לישראל
ההסכם הקואליציוני עליו חתמה אתמול בצהריים  ( שישי )  מפלגת יש עתיד עם הליכוד ,  חושף טפח מהמהפכה הצפויה במשרד החינוך ,  שבראשו צפוי לעמוד מספר 2 במפלגה ,  ח"כ שי פירון .  בתוך חצי שנה יגבש פירון תכנית לימודי ליבה שתחייב את כלל התלמידים בישראל ,  לרבות אלה בחינוך החרדי ,  ואשר תופעל שנתיים מיום אישורה .  עוד עולה מההסכם הקואליציוני ,  כי בתוך 45 ימים מכינון הממשלה ,  תועבר הצעת חוק לשוויון בנטל מצד ועדת שרים שבראשה יעמוד שר מיש עתיד .
 עם כינון הממשלה ,  הסכימו הצדדים ,  תפעל הממשלה גם לחידוש השיחות עם הפלסטינים .  נציג מטעם יש עתיד יצטרף לצוות השרים לעניין תהליך השלום ,  שבראשו יעמוד ראש הממשלה בנימין נתניהו ,  ואשר הוקם כחלק מההסכם הקואליציוני של הליכוד-ביתנו עם התנועה ,  בראשות ציפי לבני .  
בממשלה הקרובה ,  לפי ההסכם ,  תביא הממשלה לאישור הכנסת את שינוי שיטת הממשל החל מהממשלה הבאה .  לפי השינויים במסמך עליו חתמו הצדדים ,  בממשלה ה-34 של ישראל יכהנו 18 שרים בלבד ולא יהיו שרים בלי תיק .  אחוז החסימה ,  כפי שכבר פורסם ,  יעמוד על 4% .  שינוי הסעיף יחייב הסכמה ברוב של 70 חברי כנסת .  
תמיכת האמריקנים בישראל הגיעה לשיא של 22 שנים ,  כך על פי סקר שהתפרסם אמש  ( שישי )  בארצות הברית .  הסקר ,  אותו ערך מכון הסקרים האמריקני  " גאלופ ",  מתפרסם ימים ספורים בלבד לפני נחיתתו הצפויה של נשיא ארצות הברית ,  ברק אובמה ,  בישראל .  מממצאי הסקר שנערך בחודש שעבר עולה כי 64% ענו כי בנוגע ל"מצב במזרח התיכון ",  הם רוחשים יותר סימפטיה לצד הישראלי .  זאת לעומת 12% שהעידו על תמיכתם בפלסטינים .
 הפעם האחרונה שאחוזי התמיכה בישראל היו כה גבוהים ,  נראתה בסקר שערך מכון הסקרים בעיצומה של מלחמת המפרץ הראשונה ב-1991 ,  בתקופה בה התחוללה גם האינתיפאדה הראשונה .  במהלך שנות ה-90 חלה מגמת ירידה בתמיכה בישראל ,  אך החל מ-2005 חלה עלייה הדרגתית ,  כאשר ב-2010 התקרב אחוז התמיכה לשיאו והגיע ל-63% .  בשנה שעברה עמד אחוז התמיכה בישראל על 61% .  
צעיר בשנות ה-20 לחייו נהרג ואחר נפצע באורח קשה בהתהפכות מכוניתם הלילה  ( שבת )  בכניסה לקיבוץ גלאון בחבל לכיש ,  סמוך לקריית גת .  צוותי מגן דוד אדום חילצו אותם ,  וקבעו את מותו של הנהג .  הפצוע פונה במסוק לבית החולים סורוקה בבאר שבע כשהוא סובל מפגיעה רב-מערכתית .  המשטרה חוקרת את נסיבות התאונה .  
15 פלסטינים נהרגו הבוקר  ( שבת )  בהתהפכות אוטובוס ליד גשר אלנבי בירדן .  42 בני אדם נוספים נפצעו בתאונה הקטלנית שאירעה באזור אל-עדסייה ,  חמישה מתוכם באורח קשה .  הפצועים הועברו לקבלת טיפול בבתי החולים בבירה עמאן .  מנהל בית החולים א-שונה שבירדן אישר את מספר הנפגעים .  
התאונה התרחשה כאשר אוטובוס שבו עולי רגל ששבו מביקור בערים מכה ומדינה שבערב הסעודית ,  המקודשות לאיסלם ,  התנגש במשאית ובכלי רכב פרטי לא הרחק מגשר אלנבי .  האוטובוס עשה דרכו אל הגשר כדי לחזור לשטחי יהודה ושומרון .  שר הדתות הפלסטיני מחמוד אל-הבאש אמר כי הרשות עוקבת יחד עם שלטונות ירדן אחר ההתפתחויות .  סוכנות הידיעות הפלסטינית  " מען "  דיווחה כי בין ההרוגים גם נהג האוטובוס .  
ממשלת פרו אישרה השבוע את הבקשה להסגרתו של השופט דן כהן שהואשם בעבירות שונות של שחיתות בתקופה בה היה חבר דירקטוריון חברת החשמל .  כהן בן ה-70 ,  אשר נמלט לפרו בשנת 2005 בעקבות החשדות שהתעוררו נגדו ,  צפוי להגיע לישראל בשעות הבוקר .
 עם הגשת כתב האישום נגדו ,  ביקשה ישראל את הסגרתו מפרו ,  ולמרות שבית המשפט המקומי אישר את ההסגרה ,  הדרג המדיני סירב לחתום עליה .  במרבית המדינות ,  כולל ישראל ,  צריך אישור של הדרג המדיני .  השבוע ,  כאמור ,  ניאות הדרג המדיני לחתום על הסכם ההסגרה .  מזה כמה חודשים מתקיים משא ומתן בין פרקליטיו לבין הפרקליטות בניסיון להגיע להסדר טיעון בין הצדדים .  לפי דיווחים שהתקבלו לאחרונה ,  דובר על כך שכהן יודה בקבלת שוחד ,  יחזיר כספים שקיבל וייגזר עליו עונש מאסר של ארבע שנים .  לפי שעה ,  לא נחתם הסדר כזה .  

הכותרות המרכזיות שעשו את סוף השבוע
15 פלסטינים נהרגו בהתהפכות אוטובוס בירדן ;  ההסכם בין נתניהו ולפיד מרמז על מהפכה במשרד החינוך ;  תמיכת האמריקאים בישראל בשיא ;  השופט לשעבר דן כהן יוסגר לישראל

