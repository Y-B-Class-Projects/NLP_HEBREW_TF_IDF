מו"מ במשבר ?  קרי ואובמה אופטימיים - והם יודעים למה
שר החוץ האמריקני סיים עוד ביקור באזור ,  ולפי דברי אובמה אמש , " ברור איך ייראה ההסכם ".  ישראלים שפגשו את אבו מאזן השבוע מזדהים עם ההרגשה : " הראיס מת להגיע להסדר "
  ( צפו בדברי אובמה בפורום סבן ,  אמש )  
לא מעט אנשים בישראל מרימים גבה לאור האופטימיות שנשמעת ביממה האחרונה מארה"ב בסוגיית המשא ומתן .  זה התחיל עם שר החוץ האמריקני ,  ג'ון קרי ,  שהודיע ביום שישי בבוקר כי ישראל והפלסטינים  " קרובים להסכם שלום "  יותר מאשר בכל נקודת זמן אחרת בשנים האחרונות ,  והמשיך הערב עם הנשיא ברק אובמה ,  שאמר כי ניתן להגיע להסכם בתוך כמה חודשים .  אובמה אף אמר כי  " אין הרבה סודות ,  ברור לנו איך ייראה ההסכם "   מה שמציב באור מגוחך את המשברים הבלתי פוסקים במשא ומתן הישראלי-פלסטיני המדשדש .
 תהליך השלום - כותרות נוספות:קרי : " ישראל והפלסטינים הכי קרובים לשלום זה שנים"ליברמן :  אין סיכוי להסכם עם הפלסטינים בשנה הקרובהדיסקין מזהיר : " הסכסוך עם הפלסטינים קריטי יותר מאיראן "  
בתקשורת הישראלית והפלסטינית מופיעים מדי שבוע דיווחים פסימיים על המשבר והקיפאון בשיחות השלום ,  ורוב הציבור  בשני הצדדים  סבור שלא יכול לצאת מהן דבר .  קרי האופטימי מוצג על ידי חלקים מהתקשורת הישראלית כאדם הזוי ומנותק מהמציאות  אותן  " מחמאות "  שהורעפו השבוע על ידי מקורבי ראש הממשלה בנימין נתניהו גם על ראש השב"כ לשעבר ,  יובל דיסקין ,  שהזהיר מפני ההשלכות החמורות של כישלון המשא ומתן .  על אובמה נאמרות בחדרים סגורים אמירות קשות לא פחות .  
אלא שהאופטימיות המתפרצת של קרי ,  וגם זו הזהירה יותר של אובמה ,  אינה העמדת פנים .  היא מבוססת על הדברים ששמע שר החוץ האמריקני בפגישותיו עם נתניהו ואבו מאזן ב-24 השעות שבמהלכן דילג בין ירושלים לרמאללה .  קרי הציג לשני המנהיגים את התכנית האמריקנית להסדרי ביטחון בבקעת הירדן ,  שכוללת ככל הנראה תפעול ישראלי-פלסטיני משותף של מעברי הגבול ,  נוכחות צבאית ישראלית מוגבלת בזמן ובהיקף סמוך לגדר הגבול עם ירדן ושלל אמצעים טכנולוגיים ,  מתוצרת ארה"ב וישראל ,  שיאפשרו לצה"ל לאסוף מודיעין מעולה על ההתרחשויות בגבול .  נתניהו ואבו מאזן הגישו שניהם הסתייגויות לתכנית ,  אבל לא דחו אותה על הסף .  קרי יצא מהפגישות בתחושה שיש על מה לדבר .  
גורם אמריקני שמעורב במגעים אמר לוואלה !  חדשות כי את התכנית ,  שאותה ניסח הגנרל האמריקני ג'ון אלן ,  גיבשו האמריקנים לאחר  " התייעצויות ארוכות ומפורטות "  עם גורמי ביטחון בכירים בהווה ובעבר בישראל ,  ברשות הפלסטינית ובירדן . " זו לא תכנית אמריקנית שקרי הגיע כדי לכפות על נתניהו ואבו מאזן ",  הסביר הגורם . " זו תכנית שלצורך כתיבתה שוחחנו עם גורמים מכל המדינות הרלוונטיות ,  וכעת אנחנו מעלים אותה לדיון מול הצדדים .  נושא הביטחון הוא קריטי לצורך הגעה להסכם ,  ולכן צריך לקיים עליו דיון מעמיק ורציני ".  
מעניין לציין שהתכנית האמריקנית שקרי הציג לנתניהו ואבו מאזן הינה מחמירה יותר מנייר העמדה בנושא הבקעה שגיבשה  " המועצה לשלום וביטחון ",  עמותה שמאגדת מאות בכירים לשעבר במערכת הביטחון ועוסקת בניתוח אסטרטגי בתחום המדיני-ביטחוני .  נייר העמדה של המועצה ,  שהופץ בחודש שעבר ,  קובע כי במסגרת הסכם מדיני עם הפלסטינים ,  ניתן לקיים הסדרי ביטחון קשיחים גם ללא נוכחות פיזית של צה"ל לאורך הבקעה .  
נשיא העמותה ,  תא"ל  ( מיל' )  גדי זוהר ,  לשעבר ראש זירת טרור באמ"ן ,  מסביר כי  " האיום של טנקים שידהרו לעבר ישראל דרך ירדן אינו עומד על הפרק ,  ובכל מקרה ,  במצב כזה אין שום יתרון אסטרטגי לישיבה בבקעה הנמוכה  כוח כזה צריך לעצור בקו הרכס ".  האיום המרכזי שכן צריך להטריד את ישראל ,  אומר זוהר ,  הוא איום הטרור  שהמענה אליו צריך להתבסס על הסדרי ביטחון בגיבוי אמריקני ,  מערכות מעולות לאיסוף מודיעין ובנוסף לכך ,  תיאום ביטחוני הדוק עם ירדן והפלסטינים . " גם להם יש אינטרס מובהק למנוע פעילות טרור משני צדי הגבול ",  הוא מבהיר .  
תא"ל זוהר היה שותף לדיונים שנערכו בין ישראל לפלסטינים על הסדרי הביטחון בבקעת הירדן עוד בשנות ה-90 .  את הרעיון האמריקני על ניהול משותף של מעברי הגבול בין ירדן למדינה הפלסטינית הוא זוכר היטב ,  שכן הרעיון עלה לדיון גם בתקופה ההיא . " באותה תקופה התווכחנו עם הפלסטינים על המבנה הפיזי של המעבר ,  כי הם לא רצו שחייל ישראלי יבדוק דרכונים למי שנכנס .  כיום ,  ישנם פתרונות טכנולוגיים שמשנים את כל ההתייחסות לנושא ,  הכול ממוחשב .  יש פתרונות יצירתיים ,  צריך רק להחליט שמוכנים לדון בהם ".  
לא ברור מהן בדיוק ההסתייגויות שהגישו ישראל והפלסטינים לקרי על התכנית האמריקנית ,  אבל בשורה התחתונה ,  שר החוץ האמריקני חזר לארה"ב במצב רוח מרומם .  הוא לא היחיד שחזר השבוע מרמאללה עם אופטימיות מפתיעה .  ביום שלישי הגיעה לעיר קבוצה של כ-20 אנשי עסקים ישראלים ,  מנהלי איגוד התעשייה הקיבוצית .  הפרופיל שלהם שונה מזה של פעילי השלום ה"שמאלנים "  שמגיעים לעיר בדרך כלל :  מדובר על תעשיינים ומנהלים ,  רובם הגדול גברים יוצאי שירות קרבי ,  שהגיעו לעיר במסגרת סיור עסקי ברשות הפלסטינית .  את הקבוצה הוביל עורך דין דב וייסגלס ,  לשעבר ראש לשכתו של ראש הממשלה ,  אריאל שרון .  
וייסגלס תיאם מול הפלסטינים סיור שיוקדש לתעשייה הפלסטינית ,  מתוך מחשבה להדק את הקשרים הכלכליים בין התעשייה הקיבוצית לבין מפעלים ועסקים בינוניים בשטחים .  הדגש היה כלכלי ,  לא מדיני .  שלושה ימים לפני שהביקור יצא לדרך ,  הגיעה פנייה מפתיעה מלשכתו של אבו מאזן :  הראיס רוצה לפגוש את אנשי העסקים הישראלים .  תוך זמן קצר נעשו התיאומים הדרושים ,  והקבוצה התקבלה באירוח רשמי במוקטעה .  מלבד אבו מאזן ,  נכחו בפגישה גם הנציג הפלסטיני במשא ומתן ,  סאיב עריקאת ,  ובכירי הרשות יאסר עבד רבו וג'יבריל רג'וב .  
אחד המשתתפים בסיור היה ניר מאיר ,  שעומד בראש התאחדות הארגונים הכלכליים האזוריים . " הגעתי למוקטעה ימני ויצאתי משם שמאלני ",  סיפר לחבריו במייל רחב תפוצה ששלח לאחר הביקור .  בשיחה עם וואלה !  חדשות הסביר : " הפגישה עם אבו מאזן הפתיעה אותי בענק .  הוא ביקש להיפגש איתנו כדי להפיל את חומת החשדנות באמצעות גילוי לב ושיחה בגובה העיניים .  השורה התחתונה של הפגישה הייתה שהוא באמת מעוניין להגיע להסכם .  הוא לא מנסה למשוך זמן ולא מנסה לתעתע ".   
" המסר הכי מעניין שהועבר לנו בפגישה היה שהפלסטינים הם עם צעיר יחסית ",  מרחיב מאיר . " הגיל הממוצע שם יחסית נמוך .  יש הרבה צעירים מתוסכלים ,  והבכירים מבינים היטב שאם לא יוכלו להבטיח לאנשים האלה עתיד טוב יותר מבחינה כלכלית ,  הם יפנו לדרך הטרור .  זה יהיה רע לנו ,  ורע גם להם .  צריך לעשות מאמץ משותף כדי למנוע זאת .  אחרי ששמעתי את הדברים האלה ,  הבנתי שהמשא ומתן הוא הכדור הלפני אחרון ברובה של אבו מאזן .  אין לו אפשרות אחרת לשנות את המציאות בשטחים ".  הכדור האחרון ,  שאותו מאיר לא מזכיר ,  הוא פנייה פלסטינית לאו"ם וכפיית מדינה פלסטינית על ישראל .  
אירוח משלחת אנשי העסקים במוקטעה אינו מקרה בודד :  בקרוב מתכוון אבו מאזן לארח גם משלחת של מאות סטודנטים מישראל .  בשבוע שעבר הוא אף נפגש מול המצלמות עם יו"ר האופוזיציה החדש ,  יצחק  ( בוז'י )  הרצוג .  אבו מאזן לא מוכן ליפול למלכודת של הכשלת המשא ומתן ,  ופועל כדי להבהיר לישראלים שהוא רוצה הסכם .  את הרצוג הוא שכנע ,  וגם את התעשיינים מהתנועה הקיבוצית .  האתגר האמיתי שלו יהיה לשכנע בכך גם פוליטיקאים כמו יאיר לפיד ואריה דרעי ,  שאיתו שוחח בטלפון לאחרונה כדי להביע תנחומים על פטירתו של הרב עובדיה יוסף .  
הדברים שנאמרו בפגישה ברמאללה לגבי הדור הצעיר הפלסטיני ,  שזקוק לתקווה כדי למנוע פיצוץ ,  זהים לחלוטין לדבריו של דיסקין ,  שנאמרו ערב למחרת בכנס יוזמת ז'נבה .  ראש השב"כ לעבר הזהיר מניצוץ קטן שיכול להדליק בשטחים תבערה גדולה . " אירועים כאלה נוטים לצאת משליטה ",  הזכיר מי שהוביל את המאבק בטרור בתקופת האינתיפאדה השנייה .  זה גם המסר אותו רצה להעביר קרי בראיון שהעניק בחודש שעבר לאודי סגל מערוץ 2 ,  כאשר הזהיר מפני אינתיפאדה שלישית במקרה של כישלון המשא ומתן .  
עוד בכיר בדימוס שהזהיר לאחרונה מפני ההשלכות של כישלון המשא ומתן הוא היועץ לביטחון לאומי לשעבר ,  אלוף  ( מיל' )  יעקב עמידרור .  בתדרוך פרידה שערך לשרי הממשלה אמר עמידרור כי אם המשא ומתן ייכשל ,  ישראל צפויה לסבול מנזק מדיני חסר תקדים .  עמידרור לא שותף לעמדתו של דיסקין לפיה האיום הפלסטיני קריטי יותר מהנושא האיראני ,  אבל הוא שותף לאזהרה הברורה מכך שכישלון המשא ומתן מסוכן לישראל .  אם עמידרור יציג לציבור את הערכתו האסטרטגית בנושא הפלסטיני ,  מעניין יהיה לראות כיצד יגיבו אותם  " גורמים בסביבת ראש הממשלה ",  שהאשימו כי דיסקין מנותק מהמציאות וחסר ראייה אסטרטגית .
  ( עדכון ראשון :  23:12 ) 
לפניות לכתב אמיר תיבון :  amir.tibon@walla.co.il 

מו"מ במשבר ?  קרי ואובמה אופטימיים - והם יודעים למה
שר החוץ האמריקני סיים עוד ביקור באזור ,  ולפי דברי אובמה אמש , " ברור איך ייראה ההסכם ".  ישראלים שפגשו את אבו מאזן השבוע מזדהים עם ההרגשה : " הראיס מת להגיע להסדר "
 
