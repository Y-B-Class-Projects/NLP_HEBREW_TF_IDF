המשבר הבא שמאיים על הקואליציה כבר בפתח
בשבוע הבא תתעורר מליאת הכנסת מתרדמת החורף לדיון על חוק מע"מ אפס .  הדיון על חוק הדגל של לפיד יקבע את הכיוון שאליו הולכת הקואליציה .  וגם :  כיצד ויתרה לבני על חוק הגיור ?  ומתי פורש גדעון סער ? 
המשבר הקואליציוני השבוע לא נגע להרכב הממשלה הנוכחית ,  אלא להרכב הממשלה הבאה .  בשתי הזדמנויות בלבד העדיפה מפלגת הליכוד לזנוח את החרדים ולהקים קואליציה בלעדיהם :  ב-2003 רצה ראש הממשלה שרון ללכת לתכנית כלכלית של קיצוצים כואבים ,  והעדיף את לפיד האב ,  שהחזיק ב-15 מנדטים ,  על פני הסיעות החרדיות שזכו ל-16 מושבים בכנסת .  הפעם השנייה הייתה ב-2013 ,  כאשר ברית האחים של בנט ולפיד לא הותירה לנתניהו ברירה אלא להעדיף את לפיד הבן עם 19 המנדטים שלו על פני החרדים עם 18 המנדטים שלהם .
 נתניהו ,  כך עושה רושם ,  מאותת ללפיד - ובמידה פחותה גם ללבני - שכל עוד זה תלוי בו ,  לא תהיה פעם שלישית .  זה לא עניין של אידיאולוגיה ,  אלא של מתמטיקה - ראש הממשלה קורא את הסקרים ,  ורואה את  " יש עתיד "  נחתכת בחצי ואת  " התנועה "  הולכת ונמוגה ,  בעוד הסיעות החרדיות שומרות על כוחן .  לפיכך ,  מדוע שיעשה צעד נועז כמו לקדם את חוק הגיור שיביא הישג לשותפיו החלשים ,  במקום לטפח כבר מעכשיו את מערכת היחסים הקואליציונית הבאה שלו ? 
סיעת יחיד - לכל הטורים של עמרי נחמיאס 
לפיד ולבני יכלו לאיים בפרישה סביב חוק הגיור אבל מיהרו ,  כמה מפתיע ,  להבהיר כי לא יחוללו משבר עקב ביטול החוק שאמור להעביר את סמכות הגיור לרבני הערים ,  באופן שיקל על עשרות אלפי אנשים את הליך הגיור .  החוק כבר עבר בקריאה ראשונה ,  השותפות הקואליציוניות הסכימו לקדמו ,  אבל בנט ונתניהו חזרו בהם ,  ביודעם כי איום הפרישה הוא אקדח ריק ,  ולאור התגובה הרפה של לבני ולפיד ,  לא בטוח עד כמה יתייחס ראש הממשלה ברצינות לאיומים מצדם בעתיד .  לבני יושבת כבר חצי שנה בממשלה שלא מקיימת משא ומתן מדיני .  עכשיו אנחנו יודעים שגם סוגיית הגיור לא עקרונית מבחינתה .  אם לא לשבת ב"חדר ",  אז לפחות להישאר על הכיסא .  
אמנם היה ברור כבר שלשום כי משבר אמיתי אין פה ,  אבל נתניהו ניצל בכל זאת את ההזדמנות לקרוא לראשי הסיעות לפגישת חירום ליישור ההדורים .  האווירה המשברית המאולצת הזו אמורה לעזור לו לשכנע את חברי מרכז הליכוד כי חייבים להקדים את הפריימריז לראשות המפלגה ולקיים אותן מיד ,  ללא שהות וללא דיחוי ,  כי הבחירות אוטוטו בפתח .  בישיבה אתמול הוא הציע לראשי המפלגות  " להפסיק להתכסח ולהתחיל לעבוד ביחד ".  יתר המשתתפים הנהנו בהסכמה .  בסוף סיכמו הנוכחים על הפתרון החביב תמיד על נתניהו - להקים צוות .  המטרה :  למפות את נקודות המחלוקת ולהבין מהם המטענים הנפיצים שצפויים לקואליציה במושב הקרוב ,  כדי לנסות להגיע להסכמות מראש .  
בין המשברים שאורבים מעבר לפינה :  הרחבת הבניה בהתנחלויות אותה דורשים בבית היהודי מצד אחד ,  וחוק הפונדקאות מצד שני ,  אותו מתכוונים ב"יש עתיד "  לשלוף עם החזרה ממושב החורף .  גם נושא ברית הזוגיות ,  התחבורה הציבורית בשבת ומע"מ אפס ייצרו זעזועים .  את נתניהו ייצגו בצוות היועצת הבכירה פרח לרנר ויו"ר הקואליציה הנכנס זאב אלקין .  בנט שלח את היועץ הפוליטי שלום שלמה ואת יו"ר הסיעה איילת שקד .  מטעם לבני הגיעו המשפטן הושע גוטליב והיועצת מיה בנגל ,  ואת לפיד ייצגו יו"ר הסיעה עפר שלח ויועצו הילל קוברינסקי .  
יו"ר הקואליציה היוצא ,  יריב לוין ,  שיתחלף עם אלקין בהתאם לסיכום מוקדם ביניהם ,  לא מביט לאחור בצער . " עכשיו ,  כשאני מסיים את התפקיד אני לא יודע איך אפתח את הבוקר בלי שמישהו יאיים עליי במשבר ",  הוא אומר ,  ספק בהומור וספק במרירות . " במקום לקדם דברים אתה עסוק כל היום בנטרול איומים .  מה שקורה בקואליציה הזו זה גן ילדים אחד גדול ".  
מי שכן  " קנה "  את האווירה המשברית שנוצרה עם שתי ההחלטות של נתניהו ,  להקדים את הפריימריז ולהתנגד לחוק הגיור ,  הוא משה כחלון ,  שמיהר להודיע - שוב - כי הוא נכנס לחיים הפוליטיים .  הפעם הוא הוסיף לכך גם צעד סמלי בעל משמעות ,  בדמות ביטול חברותו בליכוד - צעד שעושה אדם שמתכוון לרשום מפלגה חדשה בהערכה שהבחירות קרובות .  ספק אם היה עושה זאת בעיתוי הזה ,  לו היה יודע שהמשבר הסנסציוני הזה יסתיים בקול ענות חלושה .  
ביום שני הקרוב ,  בשעה ארבע אחר הצהריים ,  תתעורר מליאת הכנסת באופן רשמי מתרדמת החורף .  המושב ייפתח בטקס חגיגי בהשתתפות הנשיא וראש הממשלה .  אבל מי שמחפש חותמת רשמית שתבשר על סיום המשבר הקואליציוני ,  יוכל לקבל אותה עוד קודם להצבעות אי האמון במליאה .  בשעות הבוקר תתכנס ועדת הכנסת לדיון טכני הנוגע לקידום חוק מע"מ אפס ,  שם יהיה המבחן .  גיבוי מצד יתר חברי הקואליציה לחוק הדגל של לפיד יבשר כי החריקות הסתיימו לפי שעה ,  והעגלה ממשיכה לנסוע .  כל תוצאה אחרת תלמד על הכיוון שאליו הולכת הקואליציה .  
שר הפנים גדעון סער כבר מתכונן לאזרחות .  אקורד הסיום שלו הוא גיבוש חוק חדש למניעת הסתננות במקום זה שנפסל בבג"ץ .  הוא מתכוון להביא אותו לישיבת הממשלה האחרונה שבה ישתתף ב-2 בנובמבר ,  ואם לא יהיה עיכוב הקשור במועד הגשת החוק ,  גם יתפטר יממה לאחר מכן מהכנסת .  

המשבר הבא שמאיים על הקואליציה כבר בפתח
בשבוע הבא תתעורר מליאת הכנסת מתרדמת החורף לדיון על חוק מע"מ אפס .  הדיון על חוק הדגל של לפיד יקבע את הכיוון שאליו הולכת הקואליציה .  וגם :  כיצד ויתרה לבני על חוק הגיור ?  ומתי פורש גדעון סער ? 

