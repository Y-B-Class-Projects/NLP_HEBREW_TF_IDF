נתניהו : " בנייה בי-ם היא כמו בנייה בת"א "
 לקראת יציאתו לארצות הברית הבהיר ראש הממשלה בנימין נתניהו כי בכוונתו להדגיש בפני הממשל האמריקאי שישראל בונה בירושלים כפי שעשו ממשלות ישראל מאז מלחמת ששת הימים . " מדיניות הממשלה בנושא הבנייה בירושלים היא אותה מדיניות של כל ממשלות ישראל ב-42 השנים האחרונות "
  ( צילום :  גדעון צנטנר ,  עריכת וידאו :  גדי וינסטוק ) 
ראש הממשלה בנימין נתניהו אמר הבוקר  ( ראשון )  בפתח ישיבת הממשלה כי בכוונתו להבהיר לממשל האמריקאי כי ממשלתו תמשיך לבנות בירושלים כפי שעשו כל ממשלות ישראל הקודמות מאז מלחמת ששת הימים .  נתניהו צפוי לצאת לארה"ב בליווי שר הביטחון אהוד ברק ושר התשתיות עוזי לנדאו .  לדברי נתניהו , " הערב אצא לארצות הברית לנאום בוועידת איפא"ק בפני סנאטורים וחברי קונגרס רבים ,  אדבר שם על מדיניות ישראל בנושאי השלום ,  הביטחון ,  אירן וירושלים .  מדיניות הממשלה בנושא הבנייה בירושלים היא אותה מדיניות של כל ממשלות ישראל ב-42 השנים האחרונות ולא השתנתה .  בנייה בירושלים היא כמו בנייה בתל אביב ". 
עוד אמר נתניהו כי  " הבהרנו זאת לממשל האמריקאי ואמרנו גם שבשיחות הקרבה ,  כל צד יוכל להעלות את עמדותיו בנושאים שחשובים לו  ( כולל נושא הליבה .  פ.ו )  ,  אך להסכמות נוכל להגיע רק במשא ומתן רציני ,  רק כך אפשר יהיה להגיע לשלום אמיתי .  יש חשיבות לכך שהדברים לא יהיו בגדר ספקולציות ולכן יזמתי מכתב למזכירת המדינה הילרי קלינטון ,  כדי שהדברים יהיו ברורים וחדים .  זאת לאחר שנועצתי עם חברינו ב'שביעייה' .  עמדת ישראל ברורה והיא תהיה ברורה גם במהלך ביקורי בארצות הברית ".  
שר הביטחון אהוד ברק אמר לפני ישיבת הממשלה כי הוא מקווה שישראל נמצאת בפתח שבוע שיוביל לעלייה לנתיב של משא ומתן מדיני . " אתמול בערב פגשתי את עוזרו של השליח האמריקאי מיטשל פרד הוף ושוחחתי על רשמיו מביקורו באזור .  הבוקר פגשתי את שליח הקוורטט למזרח התיכון טוני בלייר ,  בצהריים אפגוש את מזכ"ל האו"ם באן קי מון ולאחר מכן את השליח האמריקאי ג'ורג' מיטשל ",  אמר ברק .  הוא הוסיף כי  " בלילה אצטרף לראש הממשלה לנסיעה לוושינגטון .  זוהי נסיעה חשובה מאוד ואני מקווה שבזה אנחנו תורמים לעלייה של ישראל על נתיב שיוביל למשא ומתן עמוק ולא רק שיחות קרבה ". 
ראש הממשלה בנימין נתניהו ייפגש היום לאחר נאומו בכנסת ג'ורג' מיטשל ועם באן קי-מון במהלך ביקורם של השנים בישראל .  לפנות ערב ימריא ראש הממשלה לוושינגטון .  ההערכה היא כי נתניהו ביקש מברק להצטרף אליו לנסיעה כדי לסייע בסיום המשבר עם האמריקאים שהתחיל לאחר אישור בניית 1,600 יחידות דיור בשכונת רמת שלמה בצפון ירושלים .
 ראש הממשלה ייפגש בארצות הברית עם שר ההגנה רוברט גייטס ועם מזכירת המדינה הילרי קלינטון .  גורמים בארה"ב דיווחו בשבוע האחרון כי ייתכן שתתקיים גם פגישה בין נתניהו לנשיא ארה"ב ברק אובמה ,  אשר עשויה לבשר על סיום המשבר בין שתי המדינות .  כמו כן ,  ינאם נתניהו בוועידת השדולה הפרו ישראלית - איפא"ק .  מארצות הברית ישוב נתניהו לישראל ביום חמישי בלילה ,  לאחר ביקור מדיני קצר בבריסל .
 
נתניהו : " בנייה בי-ם היא כמו בנייה בת"א "
 לקראת יציאתו לארצות הברית הבהיר ראש הממשלה בנימין נתניהו כי בכוונתו להדגיש בפני הממשל האמריקאי שישראל בונה בירושלים כפי שעשו ממשלות ישראל מאז מלחמת ששת הימים . " מדיניות הממשלה בנושא הבנייה בירושלים היא אותה מדיניות של כל ממשלות ישראל ב-42 השנים האחרונות "
 
