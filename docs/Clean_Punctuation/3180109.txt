מנהרות ,  עבודות בגדר ושיחות :  כולם חופרים - אבל השקט בעזה רק מתרחק
התשובה לשאלה  " מי ניצח "  בסבב האחרון מול חמאס תלויה במה שעתיד לבוא :  המשך חילופי האש שכמו הסלע של סיזיפוס מגיעים לשיא ושוככים רק כדי לטפס שוב - או שינוי גישה מדינית ופילוס דרך בסבך האזורי .  בין מאמצי השלום של טראמפ למצוקת העזתים ,  ייתכן שמצרים תוכל להציע פתרון
זהו יום המנוחה - השבועי או החודשי ,  עוד יתברר - של סיזיפוס ,  ההוא שדחף את האבן במעלה המיתולוגיה .  לזמן-מה אבדו עקבותיו ,  אך בשנים האחרונות ניתן להשיגו באזור חיוג 08 ,  המשותף לנגב הישראלי ולרצועת עזה ,  אם כי בקידומות מדינה שונות .  עד אמש עסק סיזיפוס ,  דחוף ונפול ודחוף שוב וחוזר חלילה ,  בשינוע סלע שגודלו כצוק איתן וצפיפותו כעופרת יצוקה .  עכשיו הוא בהפסקה .  
כך גם התושבים משני עברי הגדר ,  החולקים תחושות מצור ומצוקה .  ממש כמו בעזה העטופה ,  גם בעוטף עזה משוכנעים שאילו בבאר שבע ובתל אביב חוו מה שעובר עליהם ,  האדישות הציבורית הייתה הופכת לפעילות החלטית לפתרון הבעיה ,  כך או אחרת .
 בעיצומו של משבר ,  או אירוע חריג ,  דומה שלעולם לא יסתיים ,  ורגע לאחר סופו הוא מצטרף לשורה שקדמה לו ורישומו הולך ומיטשטש .  חילופי האש השבוע ,  מופע אור-קולי עם נפגעים ,  נפסקו כמו שהתחילו וכמו שיתחדשו אם המצב לא ישתנה מיסודו .
 לקריאה נוספת:ראשי רשויות בעוטף עזה נגד הפסקת האש : " בושה .  מזלזלים בתושבים"הפסקת אש במבחן :  אחרי לילה שקט ,  בעוטף עזה שומרים על דריכותהיערכות בחיל האוויר אחרי התקיפה הנרחבת : " מוכנים להמשך פעילות 
והמצב הולך ורע .  עזה מצטיינת בייצור פלסטינים ,  שני מיליון ברצועה צרה וקצרה .  זה מתכון לפיצוץ אטומי :  החלקיקים מתרוצצים בין הדפנות במהירות גוברת וצוברת ,  מתנגשים ופולטים אנרגיה .  כדי להרגיע אותם ,  מגוחך להגדיר כמטרה  " שקט תמורת שקט ".  זה נשמע כמו תלונה למשטרה על שכן המתעלם להכעיס מתקנות מפגעי רעש ,  או בהתחשב בנסיבות האישיות של המחליטים בישראל ,  כמו יוזמת חוק המואזין מפני שהסלסול מג'סר-א-זרקא מפריע לאוזניים אנינות בקיסריה .  
ממשלה המספרת לעצמה - כי איש משומעיה אינו מאמין לה - שהפעילות הצבאית הצליחה ,  משום שהסבב נפסק עד להודעה חדשה על תחילת הסבב הבא ,  מבטיחה בכך שהסבב הבא אכן יבוא .  המדד אינו תרגול מהוקצע של חיל האוויר בהטלת פצצות כבדות  - " איך הורסים בטון ?  בטון "  - ואימון בתנאי אמת של בעלי התפקידים הבכירים במנגנון הביטחוני ,  שנכנסו לתפקידיהם בחודשים האחרונים - ראש אמ"ן ,  אלוף פיקוד הדרום ,  מתאם הפעולות בשטחים - אך היכן  " פולי "  מרדכי כשזקוקים לו ולקשריו במצרים ,  במפרץ ובזירה הפלסטינית ?  
המנהרה נחפרת עכשיו משני קצותיה ,  ללא ודאות שייפגשו .  משפחת טראמפ-קושנר חופרת מוושינגטון את העסקה המרהיבה שלה ,  מול החפירות של ישראל ,  חמאס והרשות הפלסטינית מתחת לציר  " הוברס "  הנמתח לאורך הגדר .  מעמד חמאס בהסדר בין ישראל והרשות ,  כשיחסי הארגון עם שתיהן סבוכים ועויינים ,  הוא אחד המכשולים הקשים בדרך להחתמת ישראלים ופלסטינים על נוסחה מחייבת .
 טראמפ יכול לנהוג כרונלד רייגן בספטמבר 1982 ,  כשהנחית על ישראל תכנית שלום בלי להתייעץ תחילה עם מנחם בגין .  אבל כוחו הפוליטי של טראמפ דל ודועך .  בתוך ממשלו מתעלמים ממנו ,  כשאינו מבחין בכך .  בשבוע שעבר חזר משרד החוץ שלו וקבע ,  בטבלת תשלומי האכילה-שתייה-לינה של הדיפלומטים האמריקנים ,  שירושלים היא יישות נפרדת מישראל .  

המאמץ המתבקש הוא לגיוס מצרים ,  סעודיה ,  ירדן ואיחוד האמירויות למהלך גדול של החכרת שטחים ל-99 שנה  ( מה שיצדיק את הכותרת  " עסקת המאה ")  .  האחריות העיקרית מוטלת על מצרים .  היא שיצרה את בעיית עזה ,  כשצבאה פלש לארץ-ישראל ונבלם בגבול הצפוני והמזרחי של פיסת דרום לכיש או מערב הנגב שהייתה לרצועה ,  מבית לאהיה ובית חנון עד חאן-יונס ורפיח .  אם מצרים תחכיר בצפון סיני שטח לעזה ,  תקבל מערב הסעודית שטח דומה בגדה המערבית של ים סוף וכך הלאה - האמירויות ייתנו כסף ,  לא שטח - יבוא קץ למחנק .  נדרשת מנהיגות מצרית ,  מהסוג שגילו ,  לא באותו כיוון ,  נאצר וסאדאת ,  אך לא מובארק .  אולי א-סיסי יעזור לסיזיפוס .
 התמונות בשידורים והכותרות בעיתונים ובאתרים מטעות .  זאת אינה מלחמה .  די בדור וחצי מאז מלחמת יום הכיפורים ומלחמת לבנון להשכיח את ההבדל שבין מלחמה לבין מערכה ,  מבצע ,  יום קרב ,  סבב וחלל אחד בארבע שנים .
 אבל היעדרה של מלחמה אינו שלום ,  ולא יהיה שקט בקווי המגע של ישראל עם הפלסטינים - ועם הסורים - עד שמיקוח השלום ימוצה .  הציבור שאינו מרוצה ממהלכיה של ממשלת נתניהו-ליברמן לא יוכל להסתפק באשליה שמדיניותה תשתנה .  היא אינה יכולה להשתנות ,  בגלל עולם המושגים הרעיוניים והמאפיינים האישיותיים של המחליטים .  באותו הרכב אישי ,  תתקבל גם להבא אותה תוצאה הרסנית .  
כמו ארגונים דומים בעולם השלישי ,  אש"ף יצא לדרכו כחיקוי של חזית השחרור הלאומית האלג'ירית ,  FLN .  אלא שה-FLN רצה לגרש את צרפת מאלג'יריה ,  לא מצרפת .  כל עוד אש"ף נתפס כחותר להשמדת ישראל ,  ולא רק להקמת מדינה פלסטינית נפרדת מישראל ומירדן ,  לא היה לו סיכוי להצלחה מדינית ;  וזאת עתה הברירה העומדת בפני חמאס .  אם ראשיו יחליטו לתפוס מרובה ,  ולא להסתפק במועט ,  הם ימשיכו לעזור לסרבני פשרה-רבתי בישראל לגייס רוב בבחירות . 
" חירות "  של מנחם בגין התחילה את מסעה מהאופוזיציה הנצחית לעבר הכשר ולבסוף שלטון כאשר ויתרה ,  למען הקמת גוש עם הליברלים ,  על עבר הירדן .  לא משנה אם כיום בנימין נתניהו אינו רוצה שלום או רק לא יכול ,  כי הוא שבוי בידי קיצוניים ממנו .  התוצאה המעשית זהה ,  ובמצב של אין-מדיניות ,  אין-יוזמה ,  אין הצבת יעד שלום ותנועה אליו - אין כלום ולא יהיה כלום - הזמן פועל לרעת ישראל ,  כפי שאבחנה לפני שנים ציפי לבני ,  האישיות הפוליטית המרשימה ביותר כיום בזירה הישראלית .
 ומכאן שהתשובה לשאלה המידית ,  מי ניצח בהתנגשות החולפת בעזה השבוע ,  תלויה במה שיקרה מכאן ואילך :  שיתוק שפירושו עוד מאותו דבר ,  תעסוקה מובטחת לסיזיפוס ,  או מדינאות אחרת ,  שתפלס דרך בסבך .  המבחן אינו מי מהצדדים מצמץ ראשון ,  אלא מתי שניהם יפקחו עיניים .  

מנהרות ,  עבודות בגדר ושיחות :  כולם חופרים - אבל השקט בעזה רק מתרחק
התשובה לשאלה  " מי ניצח "  בסבב האחרון מול חמאס תלויה במה שעתיד לבוא :  המשך חילופי האש שכמו הסלע של סיזיפוס מגיעים לשיא ושוככים רק כדי לטפס שוב - או שינוי גישה מדינית ופילוס דרך בסבך האזורי .  בין מאמצי השלום של טראמפ למצוקת העזתים ,  ייתכן שמצרים תוכל להציע פתרון

