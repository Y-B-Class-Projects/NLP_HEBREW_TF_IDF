64 אצבעות של משת"פים צייתנים :  נתניהו מגייס את הכנסת לקרב חייו
הסכמתו הנדיבה של עו"ד חדד לקבל לידיו את חומרי החקירה ,  נועדה למנוע הגשת כתב אישום נגד נתניהו טרם הקמת הממשלה .  התרחישים שנשמעו עד לאחרונה בדיוניים ונעשו מציאותיים צופנים לישראל עתיד קודר ,  של רודנות המנסה לדכא מיליונים המתנגדים לה
המשבר החוקתי שלתוכו מדהיר את ישראל ראש ממשלת המעבר ,  עלול להגיע בהמשכו ההגיוני לעימות פנימי ,  פוליטי וחברתי ,  עד כדי מלחמת אזרחים .  זאת ,  במאמץ להימנע מהגשת כתבי האישום שבראשם מתנוססת שורת המחץ  " מדינת ישראל נגד בנימין נתניהו ".  הסכמתו הנדיבה של עו"ד עמית חדד לקבל את חומרי החקירה נגד לקוחו נועדה לסכל הגשת כתב אישום עוד לפני הצגת הממשלה החדשה בכנסת ,  מה שהיה מאפשר עתירה לבג"ץ נגד הכנסת  ( ולא נגד הנשיא שהטיל על נתניהו להרכיב ממשלה ,  מה שגרם לדחיית עתירתו של עו"ד שחר בן מאיר בלי התייחסות לגוף טיעוניו )  .  
כך ,  הכנסת שבה להיות הזירה הלוהטת .  התרחישים שנשמעו עד לאחרונה בדיוניים ונעשו מציאותיים מאוד צופנים לישראל עתיד קודר ,  של רודנות המנסה לדכא מיליונים המתנגדים לה .
 חישוביו של נתניהו מבוססים על ההנחה ,  שטרם הופרכה ,  שבהקימו ממשלה יעמדו לרשותו 64 אצבעות של משת"פים צייתניים ,  בנוסף לאצבעו-הוא .  הממשלה קום תקום ,  בעוד שבועיים ,  כי כל רכיביה יקבלו את מבוקשם ,  למעט כשהדרישות סותרות ,  למשל בנושאי גיוס וגיור - ואז תורכב ועדת שרים שתוסמך לפתור את המחלוקות בתוך חודש .  העיקר ,  ממשלה תחילה .  
לקריאה נוספת:לאחר הסדר על התשלום :  פרקליטו של נתניהו קיבל את חומרי החקירההיועמ"ש :  שלחנו את חומר החקירה לסנגורי רה"מ - שסירבו לקבלו 

ראוי לזכור ,  לדיראון עולם ,  את כל חברי-הכנסת של הליכוד ושות' ,  מגדעון סער ומטה ,  הנותנים ידם לתעלולי נתניהו .  השותקים עכשיו ,  מי שאינם מתייצבים בפומבי להכריז כי יצביעו נגד תרגילי העריצות ,  לא יינקו מקלון גם לאחר מפלת נתניהו .
 בכתב החשדות נגדו מוזהר נתניהו שהיועץ המשפטי לממשלה שוקל להעמידו לדין באשמת פעולות שלטוניות שביצע שלא כדין ובהיותו בניגוד עניינים .  כדי להתחמק מבירור אישומים אלה ,  מבצע נתניהו פעולות שלטוניות ,  בהיותו בניגוד עניינים .  זה שרשור אינסופי של עבירות לכאורה .  במסדרון שבין כתב החשדות לכתב האישום יש רק תחנה אחת ,  השימוע .  כביכול ,  אם לא יגיע לתחנה ,  יישאר לנצח חשוד שאינו בבחינת נאשם .  בתחילת השבוע הגיע שליח החוק ,  נושא דיסקית חומרי החקירה ,  למשרד עו"ד רם כספי ושות' ,  כשבמקרה זה שות' הוא עו"ד נבות תל-צור .  כספי נודע בתחבולותיו היצירתיות .  בשנות ה-80' רקח את החנינה לאנשי השב"כ בפרשת קו 300 והיה מעורב בפרשת  " הפגישה הלילית ",  שכונסה כדי להשפיע על עדות נגד ח"כ שלמה עמר .  לפני בחירתו של שמעון פרס לנשיא המדינה התעורר אצל מבקר המדינה מיכה לינדנשטראוס ספק ,  שמא בגיוס התרומות להתמודדות פרס מול עמיר פרץ על ראשות מפלגת העבודה נחצה קו הזמן המותר .  כספי בא אצל לינדנשטראוס וגינה את נוקשותו כלפי פרס ,  כדי כך שהמבקר לא ישבע נחת עד שפרס ישכב ללא נוע לצד אריק שרון שבתרדמת .  הלהט המיס את לינדנשטראוס .  במעלית חגג כספי את נצחונו ושחזר את התרגיל ,  אדיש לנוכחות נהגו של לינדנשטראוס ,  ששרד לספר .  

מעלית הבניין שברחוב יעבץ 33 בתל אביב ,  הגולש אל דרום שוק הכרמל ,  נפתחת כמקובל אצל הכבודים שבעורכי-הדין הישר לתוך משרד כספי ,  בשלוש הקומות העליונות .  אפשר ,  לפיכך ,  שהשליח התבלבל בין הקומה השביעית לשמינית לתשיעית ,  ולכן לא מצא את תל צור ,  שכל כך השתוקק לצפות סוף-סוף בחומרים .  לראייה ,  התגובה הציבורית על תרגיל ההשתמטות מהשליח - ההלעגה על היועץ שהיה למרמס - הביאה את פמליית נתניהו להעריך מחדש את סבלנותו של אביחי מנדלבליט .  הגשה מיידית של כתב אישום בתיק 1000 ,  אם גם בסעיף הפרת אמונים ולא שוחד כבתיק 4000 ,  איימה לשבש את התוכנית להקדים ממשלה לאישום .  לפתע ,  כמו אל מתוך מכונת הכסף ,  נפתחה ידו הקפוצה של הלקוח ,  זמנית ולסנגור אחד ,  ושעון השימוע אופס מחדש ,  כדי להגיע בשלום לסוף מאי ותחילת יוני ,  כי עד 10 ביולי ,  מועד השימוע שבוודאי יידחה ,  ביבי גדול .  
ולכן ,  אם מנדלבליט או בג"ץ לא יתערבו למנוע מנתניהו לשרבב את ענייניו הפרטיים כחשוד למיקוח על הרכבת הממשלה ,  הסיפור הוא שוב העימות שבין שלטון החוק ,  בדמות המשטרה ,  הפרקליטות ,  היועמ"ש ובג"ץ ,  לבין חוק השלטון ,  בגילומם של נתניהו והעונים אחריו אמן .
 במצב זה ,  כשצה"ל נתון למרותה של ממשלה שהעומד בראשה חשוד בקבלת שוחד ,  במרמה ובהפרת אמונים ,  ואינו בוחל בכל תכסיס ותמרון כדי שלא לתת את הדין ככל אזרח  ( וחייל )  ,  גם הוראותיה של הממשלה לצבא חשודות כנגועות .  כל הוראה כזו עלולה להיות פקודה בלתי-חוקית בעליל ,  מתוקף זהותה של המפקדת ,  הממשלה ,  שאיבדה את סמכותה המוסרית ;  מה גם שסעיף 40 לחוק יסוד הממשלה מאפשר לראש הממשלה להשיג רוב לפעולה מלחמתית בוועדת שרים מצומצמת  ( ורק בזכות הרמטכ"ל הקודם גדי איזנקוט נמנע כוח כזה מראש הממשלה ושר הביטחון לבדם ,  או כרגע לבדו )  .  לא ייפלא אם יימצאו ,  איש-איש ולא בפעולה קבוצתית אסורה של התמרדות ,  חיילים - במיוחד במילואים - שיסרבו לבצע פקודות .  
ראש הממשלה עלול גם להחתים את עמיתיו על מצב חירום ,  כדי להפעיל תקנות שעת חירום ,  כולל מעצרים מנהליים .  אומנם כוונתו הברורה של המונח  " שעת חירום ",  קבע היועץ המשפטי חיים כהן ,  היא  " שעת לחימה ",  אך אין בודקים בשעת הסכנה - ומי שיגדיר את שעת הסכנה הוא מי שיחוקק את פסקת ההתגברות .  

אבל לאתגר שמציב נתניהו בפני החוק יש פתרון חוקי .  תהליך החקיקה מתנהל ברובו בכנסת אך אינו מסתיים בה .  השלב האחרון ,  הנותן לחוק תוקף ,  הוא פרסום ב"רשומות ".  השלב הלפני אחרון - חתימת הנשיא .  אם ראובן ריבלין לא יחתום על חוקי החסינות ,  ההתגברות או החנינה שנתניהו מסוגל להרעיף על עצמו ,  הם לא יהיו תקפים .  יישאר בעינו המצב העכשווי ,  זה שמאיים על נתניהו בשפיטה ,  הרשעה וכליאה .
 האמנם יכול ריבלין שלא לממש את החובה הנשיאותית לחתום על חוקים ?  לשון חוק יסוד הנשיא קמצנית כמעט כזוג נתניהו .  נאמר בה רק  " הנשיא יחתום ".  ציווי ,  לכאורה ללא שיקול דעת .  אבל אם חתימתו היא רק פעולה ממוחשבת ,  ללא מגע יד - או מוח - אדם ,  אין תכלית לסעיף .  די היה בקביעת המחוקק שמעשה החקיקה יושלם בהצבעת הכנסת ובמעבר ישיר ממנה ל"רשומות ". 
ובניגוד לחובות אחרות של הנשיא ,  שזמנן נקוב ,  כגון אלה הקשורות בהרכבת הממשלה ,  החתימה על החוקים תלושה ממועד כלשהו .  הנשיא יכול לשקול ,  להתלבט ,  להתייעץ - עם היועמ"ש - ולהשהות את חתימתו .  עד אז ,  אין חסינות ואין התגברות .  
לעתור נגד הנשיא אין נתניהו יכול .  הכנסת עשויה להתקומם ולנסות להדיח את הנשיא ,  כעונש על סרבנותו ,  אך לכך נחוצים 90 ח"כים .  הכי יפה ,  ששינוי חוק יסוד הנשיא ,  כדי לעקוף את המכשול ,  ייתקע גם הוא בסירוב לחתום עליו .
 פתרון כזה ראוי להישלף רק במקרים נדירים ובנסיבות חריגות .  מנוסת נתניהו מהחוק ,  החצופה ביותר מאז בריחתו של אלוף הבריחות נחמן פרקש ,  נופלת לתחום מצומצם זה ,  כאיום כוחני על הדמוקרטיה ,  מוסדותיה וערכיה .  עצומות רבבות והפגנות המונים יועילו ,  אך לא יספיקו .  הכדור אצל ראובן ריבלין ,  ואולי די יהיה בהבנה שניתן להחזיק בו בבית הנשיא עד לשריקת השופטים למניעת הצורך לעשות בו שימוש .  

64 אצבעות של משת"פים צייתנים :  נתניהו מגייס את הכנסת לקרב חייו
הסכמתו הנדיבה של עו"ד חדד לקבל לידיו את חומרי החקירה ,  נועדה למנוע הגשת כתב אישום נגד נתניהו טרם הקמת הממשלה .  התרחישים שנשמעו עד לאחרונה בדיוניים ונעשו מציאותיים צופנים לישראל עתיד קודר ,  של רודנות המנסה לדכא מיליונים המתנגדים לה

