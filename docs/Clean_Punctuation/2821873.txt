נתניהו : " הפיגוע  תוצאה של הסתת הרשות הפלסטינית "
 ראש הממשלה הגיב על פיגוע הדקירה בתל אביב והאשים את יו"ר הרשות אבו מאזן ב"הסתה ארסית "  נגד ישראל . " נמשיך לפעול בעוצמה נגד הטרור ונדאג שלא ישיג את מטרתו ".  הרצוג : " אין תחושת ביטחון לאזרחי ישראל "
 ראש הממשלה בנימין נתניהו הגיב על פיגוע הדקירה הבוקר  ( רביעי )  במרכז תל אביב ,  שבו נפגעו 12 בני אדם ,  ואמר כי מדובר בתוצאה ישירה של ההסתה הארסית שמופצת ברשות הפלסטינית כלפי היהודים וכלפי מדינתם . " זה אותו טרור מנסה לפגע בנו בפריז ,  בבריסל ובכל מקום ",  אמר נתניהו . " מי שמיהר לברך על המעשה הזה הוא חמאס ,  שותפיו של אבו מאזן לממשלת האחדות .  זה אותו חמאס שהודיע שיתבע את ישראל בבית הדין הבינלאומי בהאג .  הן להסתה והן למהלך המסוכן בבית הדין בהאג אחראי אבו מאזן ". 
נתניהו ציין כי שוחח עם מפקד יחידת נחשון של שירות בתי הסוהר ,  תת-גונדר מנשה גניש ,  ושיבח את הפעולה הנחושה של לוחמי היחידה על כך שהצילה חיים רבים ,  ומנעה פיגוע גדול יותר . " נמשיך לפעול בעוצמה נגד הטרור שמנסה לפגוע בנו מאז קום המדינה ,  ונדאג שלא ישיג את מטרתו ",  הוא הוסיף .
 עוד על הפיגוע בתל אביב :" רדפנו אחרי המחבל ,  ירינו בו ברגליים - ונטרלנו אותו"עד ראייה לפיגוע :  המחבל התנפל על הנהג ,  כולם ברחו בצרחות 
מוקדם יותר הגיב יו"ר האופוזיציה ,  ח"כ יצחק הרצוג ,  על האירוע ואמר : " לא נקבל מצב שבו אזרחי ישראל לא יוכלו לנסוע בבטחה בתחבורה ציבורית ".  בדברים שנשא בכנס של נציגי התנועה הקיבוצית ,  הוסיף הרצוג כי צה"ל ,  השב"כ והמשטרה יקבלו גיבוי מלא ל"מלחמה חסרת פשרות "  בטרור בכל מקום שבו יש איום על ישראלים ,  בגבולות המדינה ומחוץ להן . " אין היום תחושת ביטחון לאזרחי ישראל ,  לא בירושלים ,  לא בעוטף עזה ולא בתל אביב ,  ואנחנו נשנה זאת בהתנהלות תקיפה ונחושה נגד ארגוני הטרור וראשיהם ". 
שר החוץ אביגדור ליברמן אמר : " מי שעומד מאחורי הפיגוע הבוקר בתל אביב הם גם מי שעומדים מאחורי המהומות ברהט ועמדו מאחורי גל הפיגועים בירושלים :  אבו מאזן ,  הנייה ,  ראאד סאלח ,  חנין זועבי ,  אחמד טיבי ושותפיהם ".  לדבריו , " הם כולם חלק מאותו מהלך של ערעור על זכותה של מדינת ישראל להתקיים כמדינה יהודית ,  וזה לא משנה מבחינתם אם זה ביהודה ,  בשומרון ,  בנגב ,  בגליל ,  בתל אביב או בירושלים .  כולם חלק מאותה זרוע שמטרתה לחסל את המדינה היהודית .  לכן חייבים לפעול בצורה נחושה נגד כל אותם אנשים ,  שפועלים תחת שמות שונים ובמישורים שונים ,  אבל לכולם אותה מטרה :  להרוג יהודים ולחסל את ישראל ". 
שר הכלכלה נפתלי בנט הגיב ברוח דומה והאשים גם הוא את יו"ר הרשות הפלסטינית אבו מאזן . " האחראי לפיגוע הוא אותו אדם שנצפה צועד בחברת מנהיגי העולם רק לפני שבוע בפריז ",  אמר בנט . " כשאבו מאזן מסית יומם וליל בטלוויזיה נגד היהודים ,  קורא לכיכרות על שם רוצחים ונותן פרסים כספיים לרוצחי יהודים ,  הוא הופך עצמו לדילר של הסכינים והמחבלים הם רק שלוחיו .  ממשלת ישראל חייבת לעצור כל הזרמת כספים לטרוריסט אבו מאזן כל עוד הוא ממשיך למממן משפחות מחבלים .  מילים לא מספיקות ".  
הפיגוע אירע בשעות הבוקר המוקדמות ,  בעת שאוטובוס קו 40 של חברת  " דן "  היה בדרכו מבת ים לאוניברסיטת תל אביב .  מחקירת האירוע עולה כי המחבל ,  שוהה בלתי-חוקי בן 23 מטול כרם ,  עלה על האוטובוס וכעבור זמן קצר החל לדקור את נהג האוטובוס וכמה בני אדם נוספים .  
הוא נמלט מהאוטובוס ותוך כדי כך הספיק לדקור אישה נוספת .  צוות של יחידת  " נחשון "  של שירות בתי הסוהר ,  שחלף במקום במקרה ,  זיהה את המחבל ,  ירה בו ופצע אותו באורח קל .  הוא נלכד והועבר לחקירה .  12 פצועים ,  ובהם לפחות שלושה במצב קשה ,  הועברו לבתי החולים איכילוב ושיבא בתל השומר .  

נתניהו : " הפיגוע  תוצאה של הסתת הרשות הפלסטינית "
 ראש הממשלה הגיב על פיגוע הדקירה בתל אביב והאשים את יו"ר הרשות אבו מאזן ב"הסתה ארסית "  נגד ישראל . " נמשיך לפעול בעוצמה נגד הטרור ונדאג שלא ישיג את מטרתו ".  הרצוג : " אין תחושת ביטחון לאזרחי ישראל "
 
