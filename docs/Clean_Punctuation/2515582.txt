איך לפרש את הבטחת אובאמה ? 
ביקורו של ראש הממשלה בנימין נתניהו בוושינגטון מספק לנו סיבות לאופטימיות .  מאז קום המדינה היהודית לא זכורה תמיכה איתנה כזו בישראל מצד העם האמריקני והקונגרס ,  על שתי מפלגותיו .
 מגמה זו הודגשה בהצהרות החיוביות בנוגע לישראל ,  שנכללו בנאום אובאמה לאיפא"ק .  אמנם נכון ,  במהלך קדחת הבחירות ניתנות הבטחות שלעיתים קרובות מתכחשים להן לאחר מכן ,  ואנו זוכרים כי אובאמה גם מסר הצהרות חמות בנוגע לירושלים לפני שנבחר לנשיא ולאחר מכן המיר את עמדתו .  היינו שמחים לו הנשיא היה ספציפי יותר באשר לנכונותו לפנות לפעולה צבאית .
 ברור כי כעת הוא מפציר בישראל להימנע מפעולה ומבקש להקציב זמן להפעלת הסנקציות .  אך הוא הביע הכרה באיום הקיומי  " הבלתי מתקבל על הדעת "  שאיראן מציבה בפני ישראל והעולם החופשי כולו .  בין שהיתה זו כוונתו ובין שלא ,  הוא התנער בבירור ממדיניות ההכלה והביע נכונות רבה יותר מאשר בעבר בנוגע להפעלת כוח במקרה שהסנקציות ייכשלו .  הסכמתו המרומזת לכך שישראל תנקוט את כל הצעדים שהיא רואה לנכון כדי להגן על עצמה היתה שינוי משמעותי ,  לעומת האזהרות שכוונו אלינו מצד גורמים שונים בממשל במהלך החודשים האחרונים .  
בהימנעותו מפירוט מסגרת זמן או תאריך יעד אשר בהם ייחשבו הסנקציות והדיפלומטיה לכישלון ,  אובאמה מעודד את ישראל לבטוח בו ולהמתין לתוצאת הסנקציות - ייתכן שלא תינקט פעולה צבאית כלשהי טרם הבחירות ,  ולאחר שייבחר מחדש אובאמה לא יעמוד יותר בפני הלחצים הפוליטיים הנוכחיים .
 נתניהו מבין את זה ותופס כי בהיעדר קווים אדומים מוסכמים עלולה ישראל ,  כברירת מחדל ,  להיוותר עם מדיניות  " הכלה ".  על כן עליו להכין את העם למה שנחשב חיוני להישרדותנו .  בעוד אנו רוצים להאמין שארה"ב והמערב יתמכו בנו אם נמצא עצמנו מעורבים בעימות צבאי עם האיראנים - כאשר אנו צופים באדישותו של העולם המתורבת כלפי הטבח בסוריה אנו יודעים שעלינו לסמוך רק על עצמנו .  
בנסיבות האלו נתניהו השיג את התוצאה האפשרית הטובה ביותר .  כעת עליו להמשיך להפעיל לחץ על הממשל כדי שלכל הפחות יחריף את הסנקציות .  עלינו להגביר את המאמצים להשיג הבהרות בנוגע לכוונותיו העתידיות של אובאמה .  אפילו אם ייבחר מחדש ,  יהיה עליו להתחשב בדעת הקהל בארה"ב ובקונגרס .
 אובאמה לא הגזים כאשר התגאה בפני איפא"ק כי נאומו האחרון באומות המאוחדות היה הנאום הפרו-ישראלי ביותר שנישא מאז ומעולם על ידי נשיא אמריקני בפורום גלובלי .  כמו כן ,  לא ניתן למצוא כל רבב ביחסים הביטחוניים עם ארה"ב ,  אשר נותרים בשיא של כל הזמנים .  אך ביטויים של אהבה אינם מספקים .
 למרות שנים ארוכות של התעמרות דיפלומטית בנו ,  אובאמה טרם גינה את הפלשתינים על ההסתה ועל סירובם להשתתף במשא ומתן .  אנו זקוקים גם להבהרות בנוגע לתמיכה בגושי ההתנחלויות העיקריים ובגבולות הניתנים להגנה ,  מכיוון שברור כי נוסחת אובאמה לשימור קווי 1967 ,  נוסף על חילופי שטחים ,  לעולם לא תתגשם תחת ההנהגה הפלשתינית .  מעל לכל ,  על אובאמה לדחות באופן נחרץ את  " זכות השיבה "  אשר תוביל לסוף קיומנו .  אם יתקדם בכיוון הזה ,  נוכל להיות בטוחים כי על אף גילויי העוינות והאובססיה שלו לריצוי העולם המוסלמי ,  למילותיו יש משמעות מעבר לרטוריקת בחירות .
 למרבה הצער ,  חלק גדול מדרכי פעולתנו העתידיות לוט בערפל .  אך עלינו להזכיר לעצמנו כי יכולותינו הצבאיות מעולם לא היו חזקות יותר .  ולמרות האזהרות ,  שלפיהן מתקפה מוקדמת  " תוביל לתוצאות קשות עבור ארה"ב וגם עבור ישראל ",  הנשיא אובאמה סיפק לישראל הלכה למעשה אור ירוק לפעול על פי ראות עיניה כדי להגן על האינטרסים הביטחוניים החיוניים שלה .  

איך לפרש את הבטחת אובאמה ? 
nan
