חקירת נתניהו :  שני אנשי עסקים הודו שהעניקו מתנות לראש הממשלה
לוואלה !  NEWS נודע כי במהלך הבדיקה בעניינו של נתניהו ,  העידו השניים על מתנות שהוענקו לראש הממשלה ולבנו יאיר ,  במסגרת מערכת יחסים חברית .  לשכת נתניהו : " כרגיל לא יהיה כלום ,  כי אין כלום "
  ( בווידאו :  נתניהו עונה בכנסת על שאלה בעניין הבדיקה בעניינו )  
שני אנשי עסקים הודו בפני חוקרי היחידה הארצית לחקירות הונאה  ( יאח"ה )  כי העניקו בכמה הזדמנויות מתנות לראש הממשלה בנימין נתניהו ולבנו יאיר  כך נודע לוואלה !  NEWS .  השניים תושאלו על ידי החוקרים במהלך בדיקת החשדות נגד נתניהו ,  שתהפוך השבוע לחקירה פלילית .  
שני אנשי העסקים ,  שביניהם אין קשר ,  טענו בחיקור כי המתנות שנתנו הוענקו במסגרת מערכת יחסים חברית בינם לבין משפחת נתניהו ולא הייתה להם כוונה לקבל טובות הונאה בתמורה להן .  אחד מאנשי העסקים ,  שמרכז פעילותו בחו"ל ,  העניק למשפחת נתניהו את המתנות בחו"ל .  ערך המתנות נחשב לגבוה במיוחד ולכן מחייב חקירת משטרה .  החשד שאותו חוקרת המשטרה הוא מתן שוחד ,  תחת ההגדרה של  " שלח לחמך ".  לדברי גורם במערכת אכיפת החוק ,  החוקרים טרם גייסו עד מדינה ובידם רק העדויות של נותני המתנות .  הערב פורסם בחדשות 2 כי המיליארדר רון לאודר הוא אחד העדים בתיק החקירה .   לקריאה נוספת :" מנדלבליט נפגש עם נתניהו והודיע לו כי הבדיקה תהפוך לחקירה"ייחקר בימים הקרובים :  במשטרה כבר מתרגלים את חקירת נתניהונתניהו מגיב לחקירה הצפויה נגדו : " לא יהיה כלום  כי אין כלום "  
ראש הממשלה בנימין נתניהו אמור להיחקר בגין חשד זה בתחילת השבוע .  החוקרים ,  בפיקודו של מפקד יאח"ה ,  תנ"צ כורש ברנור ,  מתוכננים להגיע לביתו של ראש הממשלה ברחוב בלפור בירושלים .  במקביל ,  אמור למסור עדות גם בנו יאיר וייתכן שבן משפחה נוסף .  במשטרה מעריכים כי יידרשו כמה ימי חקירה של ראש הממשלה .
 ביום רביעי האחרון אישר היועץ המשפטי לממשלה ,  אביחי מנדלבליט ,  לפתוח בחקירה פלילית נגד נתניהו ,  בתום סיום הליך הבדיקה .  לוואלה !  NEWS נודע כי החוקרים שעתידים לחקור את נתניהו ערכו בימים האחרונים סימולציות חקירה .
 ביום חמישי פורסם בחדשות 2 כי הפרשה המרכזית בעניינו של נתניהו מכונה  " תיק 1000 "  והיא נבדקת זה שנה ותשעה חודשים .  פרשה נוספת  - " תיק 2000 "  - מסתמכת על חומרים חדשים שהגיעו למשטרה בשבועות האחרונים .
 מטעמו של ראש הממשלה נמסר בתגובה : " לא ראינו שמחה כזאת באולפני הטלוויזיה וברוב כלי התקשורת כשהודיעו על חקירתה של יו"ר מרצ ,  זהבה גלאון ,  ולא כשיו"ר האופוזיציה ,  בוז'י הרצוג ,  נחקר פעמיים השנה לאחר שבעבר שמר על זכות השתיקה בחקירתו בפרשת העמותות של אהוד ברק .  לצערנו תיאלצו להתאכזב גם הפעם ,  כפי שהתאכזבתם בפרשות מופרכות קודמות .  כרגיל לא יהיה כלום כי אין כלום !  נסו להחליף את ראש הממשלה בקלפי - כמקובל במדינות דמוקרטיות ".  

חקירת נתניהו :  שני אנשי עסקים הודו שהעניקו מתנות לראש הממשלה
לוואלה !  NEWS נודע כי במהלך הבדיקה בעניינו של נתניהו ,  העידו השניים על מתנות שהוענקו לראש הממשלה ולבנו יאיר ,  במסגרת מערכת יחסים חברית .  לשכת נתניהו : " כרגיל לא יהיה כלום ,  כי אין כלום "
 
