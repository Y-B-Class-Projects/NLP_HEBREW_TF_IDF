איראן :  השיקולים של נתניהו ושל בגין
שיקולי בחירות ואגו - זוהי רוח הדברים העולה מהביקורת על ראש הממשלה בנימין נתניהו לגבי כוונתו לתקוף באיראן .  המסר המרכזי החבוי בטיעון הוא שנתניהו כשל בתפקידו וכדי להסיט את תשומת הלב מצא לו מטרה נוחה לעסוק בה .
 שיקולי בחירות ואגו - זוהי גם רוח הדברים שעלתה מהביקורת שהושמעה על ראש הממשלה מנחם בגין לאחר שהחליט לתקוף בעיראק .  עיון בכלי התקשורת של אז וכן בקטעים מצולמים ,  שבבולט שבהם נראה יו"ר האופוזיציה שמעון פרס מאשים את בגין בהפצצה  " רק בשביל בחירות ",  נותן ביטוי מובהק לעניין .  
הבעיה העיקרית בטיעון של המתנגדים לבגין אז ולנתניהו היום היא התעלמותם מעניין תום הלב והאמונה השורשית בצורך שבדבר .  זאת ועוד ,  הטיעון הוא טיעון חלול .  מדוע ?  מפני שהוא מעלים את העובדה שכישלון בתקיפה עלול להביא לכישלון בבחירות .
 אם נתניהו היה ציניקן ותועלתן ,  הרי היה נמנע מעיסוק בבעיה ודוחה אותה עד אין קץ .  ובדומה ,  הטענה שמדובר בשיקול פוליטי מצידו של בגין נראתה כבר באותה עת מופרכת ,  שכן זמן קצר לפני הפעולה בעיראק הפסיד ג'ימי קרטר בבחירות בארה"ב ,  על רקע הפעולה הכושלת של צבאו להצלת 52 בני ערובה שהוחזקו בטהרן .  בגין ,  שראה את הדוגמה של קרטר ,  לא נרתע אף על פי שנאמר לו במפורש שיש סיכוי שהפעולה תיכשל וששני טייסים לפחות לא יחזרו - אחד מהם היה אמור להיות אילן רמון .  
הנה כי כן ,  השיקולים בעד ונגד דומים אם לא זהים .  גם הנסיבות הפוליטיות .  שכן ,  גם אז היה עימות עם הממשל האמריקני ,  גם אז ראשי הממסד הביטחוני התנגדו וגם אז טען השמאל שמדובר בשיקולי בחירות .
 ראוי לבחון שוב את ההתנגדות מצידו של השמאל .  מדוע ?  משום שכאשר השמאל תוקף צבאית - המוזות שותקות .  ונשאלת השאלה :  מדוע כאשר השמאל תוקף צבאית זה מהלך ענייני ולא פוליטי ?  שהרי הסיכונים הם אותם סיכונים ,  אבל השתיקה התקשורתית ולעיתים התמיכה המתלווה לעניין - רועמת .  ולא רק היא רועמת ,  אלא שגם מנהיגי המחנה הלאומי אינם יוצרים דמורליזציה .  
כך היה למשל כאשר פרס ורבין הובילו את מבצע יונתן שהיו בו סיכונים רבים .  בגין תמך בהם כשאמר : " בעניין הזה אנחנו יחד ,  גם אם חלילה המבצע ייכשל ".  כך היה כאשר שמעון פרס ,  כן ההוא ,  יצא למבצע הצבאי  " ענבי זעם ",  חודש וחצי לפני בחירות 96' בהיותו מועמד מוביל לראשות הממשלה .  אז לא נטען כי מדובר בשיקולי בחירות .  נתניהו ,  ראש האופוזיציה דאז ,  תמך בפרס אף שידע שתמיכה שכזאת עלולה לעלות לו בבחירות .  נתניהו תמך גם באולמרט כאשר האחרון הפציץ את הכור הסורי בספטמבר 2007 .  מיותר לציין כי במקרים המדוברים קולם של המבקרים היום לא נשמע למרחוק .
 פרס והמתנגדים טעו לפני 31 שנים .  הם טועים גם היום .  נתניהו מוכרח לבחור אם הוא מיישם את  " דוקטרינת בגין "  ברוחם של צ'רצ'יל ,  תאצ'ר ורייגן ,  או שהוא ייזכר מבלי משים כממשיכו של צ'מברלין והמדיניות הפייסנית של המערב .  

איראן :  השיקולים של נתניהו ושל בגין
nan
