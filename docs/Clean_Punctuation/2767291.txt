ההזדמנות הגדולה של נתניהו
עם פילוג בין הגושים ובלבול בשטח ,  ראש הממשלה צריך לנטוש את הקלישאות הרגילות על צדקת דרכנו ולפצוח בנאומים סובלניים שיהפכו אותו ל"אבי האומה ".  עדיין יש תקווה לשינוי
אנחנו נמצאים בימים של בלבול מדיני ,  שעשוי להביא לרעידת אדמה פוליטית בסדר גודל טקטוני .  החמאס הצליח להביא אפילו שמאלנים אדוקים למחשבות קיומיות לגבי האפשרות של הגעה להסדר עם הפלסטינים .  גם אנשי המרכז המסורתי ,  הקוראים להיפרדות ושעמדו בראש התומכים בהתנתקות ,  עומדים נבוכים לאור מצבורי הנשק האדירים שיש ברצועת עזה פוסט ההתנתקות ,  עובדה שמעלה ספקות רציניים לגבי מה שיכול לקרות במהלך דומה בגדה המערבית .  
גם הנעשה בצפון ובמזרח ,  עם הסערה הכמעט מושלמת בעולם המוסלמי - מסוריה של מלחמת האזרחים ועד עיראק הנקרעת לחמולות - מחייב כל אדם עם יושר אינטלקטואלי לשאול עצמו מה היה קורה לתושבי טבריה ,  אם היינו נסוגים מהגולן כפי שהטיפו בשמאל במשך עשרות שנים .  ובינתיים ,  בימין המתון אתה שומע יותר ויותר אנשים שנמאס להם ממצב הלוחמה הבלתי פוסק ,  ואומרים כי אם היה עם מי לדבר על הסדר מדיני ,  הדבר עדיף על האידיאולוגיה הבסיסית של  " זו שלנו וזו גם כן ".  אנשי הימין המתון מסתכלים עם תחושת גועל נפש קשה למה שקרה למה שמוגדר  " ימין "   דנוניזם ,  רגביזם ולהבדיל אלף אלפי הבדלות  - " הצל ",  שמכה שמאלנים ,  וחרדים בני עוולה השורפים נער ערבי חי .  
וכל הבלבול הזה מחפש מנהיג .  מנהיג פוליטי שיידע להוביל אותנו למקום אחר ,  אם במעשה ואם ברוח .  כאן נמצא הפספוס הגדול ביותר של בנימין נתניהו .  ראש הממשלה ,  שמקפיד לשוחח אל העם מדי ערב ,  מתמיד בקלישאות הרגילות על צדקת דרכנו .  אך מה חסר לנתניהו ?  חסר בו ולו האלמנט הזה אשר יכול להפוך אותו ל"אבי האומה ",  למנהיג המורם מעל היום יום .  נתניהו יכול היה לנצל את ההזדמנות לדבר אל עם ישראל כמנהיג אשר רוצה לחולל שינוי .  איזה שינוי ?  שינוי בתוכנו ,  לדבר כנגד הגזענות ,  כנגד האלימות ,  לצאת נגד הטוקבקים המתלהמים ,  נגד ההסתה .  נתניהו צריך לדבר עכשיו על יחסי היהודים והערבים בתוך ישראל ,  לדבר על אחדות המטרה ,  על שמאלנים הנמצאים בצו שמונה בשטחים ,  על ימנים אשר עושים הכל כדי שלא לפגוע בחפים מפשע - על עם ישראל כמו שאנחנו רוצים לראות אותו .
 מבצע  " צוק איתן ":  כל המהלכים ,  הפרשנויות והכתבות 
בשל העובדה שנתניהו הוא המנהיג היחידי כיום  ( למעט שמעון פרס )  עם תפיסה של ניסיון בינלאומי-מדיני וביטחוני ,  הוא יכול להתעלות ולהיות במקום אחר לחלוטין .  במקום המנהיג החבוט מימין ומשמאל ,  במקום המנהיג עם סיעה מתפוררת ומפלגה מתרחקת ,  הוא יכול לנצל את הסיטואציה .  לנתניהו יש היום יותר קשר בשמאל המתון משהיה לו אי פעם ,  ובימין המתון הוא נשאר ללא אלטרנטיבה כאשר מימינו מתנפצים על גלי הפופוליזם כל משיח תורן .  המבצע הזה יכול להסתיים עם נתניהו שאחרי עמוד ענן ,  ויכול להסתיים עם נתניהו אחר ,  מנהיג לאומי אשר מנצל את הבלבול הקיים בכדי לפרוץ נתיב חדש ולייסד זרם פוליטי חדש ,  כאשר המסגרת הפוליטית שלו פחות חשובה .  
בישראל המודרנית מחפשים אנשים וערכים ,  המסגרות הקיימות פחות חשובות .  האם נתניהו יעשה זאת ?  אני בספק ,  בשל ההיסטוריה השמרנית והכבדות שלו .  אך ייתכן שדווקא בשל המצוקה הפוליטית הוא יפרוץ לאזורים שעד היום נמנע מהם באדיקות .  
הכותב הוא יועץ אסטרטגי
מעוניינים לפרסם מאמר במדור הדעות ?  כתבו לנו למייל op-ed@walla.net.il
המאמרים המתפרסמים במדור הדעות משקפים את עמדת הכותבים בלבד 

ההזדמנות הגדולה של נתניהו
עם פילוג בין הגושים ובלבול בשטח ,  ראש הממשלה צריך לנטוש את הקלישאות הרגילות על צדקת דרכנו ולפצוח בנאומים סובלניים שיהפכו אותו ל"אבי האומה ".  עדיין יש תקווה לשינוי

