נתניהו :  לפי הערכה מוצקה ,  שגרירות ארה"ב תעבור לי-ם בתוך שנה
ראש הממשלה אמר את הדברים בעקבות הקיצוץ הדרמטי בתקציב האמריקני לאונר"א ,  וטען כי  " קורים בארה"ב דברים שלא קרו מעולם ".  לדבריו , " טוב שמשהו מאתגר את הגוף שמנציח את הנרטיב הפלסטיני ומבטל את הציונות "
 ראש הממשלה בנימין נתניהו העריך היום  ( רביעי )  כי שגרירות ארצות הברית תעבור מתל אביב לירושלים בתוך שנה .  בדברים שאמר בעקבות הודעת ארצות הברית על הקפאה של מחצית מהתקציב השנתי לאונר"א ,  טען כי  " קורים בארצות הברית דברים שלא קרו מעולם .  ההערכה שלי היא שהשגרירות תעבור הרבה יותר מהר ממה שאנחנו חושבים .  בטווח של שנה - זו הערכה מוצקה שלי ". 
עוד אמר נתניהו לכתבים בפמלייתו בביקור בהודו ,  כי הוא מעריך את ההחלטה להקפיא מחצית מהתקציב לאונר"א . " אחרי 70 שנה ,  טוב שעושים משהו שמאתגר את הגוף הזה ,  שמנציח את הנרטיב הפלסטיני וביטול הציונות ושפעם ראשונה שמאתגרים את הדבר הזה ",  אמר . " טוב שהם מתקדמים ".  
אתמול הודיעה מחלקת המדינה של ארצות הברית כי הוקפאו 65 מיליון דולר שהיו אמורים לעבור לסוכנות הסעד והתעסוקה של האו"ם לפליטים פלסטינים במזרח התיכון ,  ויועברו רק 60 מיליון .  המהלך מגיע לאחר איומיו של נשיא ארצות הברית דונלד טראמפ ,  ולפיהם יקצץ מתקציב הסוכנות אם הפלסטינים לא ישובו לשולחן המשא ומתן .  בתגובה להודעה הזהירו באונר"א כי המהלך יפגע ביציבות האזורית וכי ימנע ממנה למלא את משימתה במזרח התיכון .  
דוברת מחלקת המדינה נשאלה אמש אם המצרים והירדנים עודכנו ,  והשיבה : " שר החוץ עשה שורה של שיחות בעשרת הימים האחרונים בנושאים רבים .  הוא דיבר עם הירדנים ועם אחרים באזור .  ראיתי דיווחים שנבטל את כל המימון אבל בסופו של דבר חשבנו שלצעד כזה יהיו השלכות שליליות .  לכן בתור התחלה קיצצנו 65 מיליון ,  ולגבי העתיד - זה יישקל ". 
לפי בכירים בממשל ,  הכסף שיעבור אמור לשמש לתכניות חיוניות כמו הפעלת בתי ספר ותכניות בריאות ,  ואילו יתר הכסף יושהה עד לבחינה מעמיקה של התנהלות אונר"א . " יש צורך לבחון בצורה מעמיקה את אונר"א ,  את האופן שבו היא פועלת וממומנת ",  אמרה דוברת מחלקת המדינה .  
ארצות הברית התורמת הגדולה ביותר לארגון במשך עשרות שנים ,  כאשר בשנים האחרונות 30% מתקציב הארגון הגיעו ממנה .  פקיד אמריקני אמר אמש כי  " ארצות הברית לא צריכה לשאת בעלויות אלה בצורה לא פרופורציונליות .  הגיע הזמן שמדינות אחרות ,  חלקן עשירות מאוד ,  יתנו את חלקן בקידום ביטחון ויציבות ".  לדברי הפקיד : " אנחנו נפנה לצדדים הנוגעים בדבר לגבי הצורך לבחון רפורמה בארגון ולדון שוב על חלוקת הנטל .  הגיע הזמן לשינוי .  ארצות הברית נותרת מחויבת לתת מענה לצרכים של הנזקקים ,  כפי שהוכח בהתחייבות להעביר את הכסף לבתי הספר ולמערכת הבריאות .  ככל שישנם צרכים דחופים נוספים ,  אנחנו קוראים גם לאחרים לתת את חלקם ,  לא רק ל-50 המדינות שתרמו בעבר ,  אלא גם לאלה שטרם תרמו ".  

נתניהו :  לפי הערכה מוצקה ,  שגרירות ארה"ב תעבור לי-ם בתוך שנה
ראש הממשלה אמר את הדברים בעקבות הקיצוץ הדרמטי בתקציב האמריקני לאונר"א ,  וטען כי  " קורים בארה"ב דברים שלא קרו מעולם ".  לדבריו , " טוב שמשהו מאתגר את הגוף שמנציח את הנרטיב הפלסטיני ומבטל את הציונות "
 
