בעקבות הפיגוע קבע הקבינט :  מעצר מנהלי למי שמזדהה עם דאעש
הקבינט המדיני-ביטחוני החליט על שורת צעדים הכוללים קידום הריסת בית המחבל ומניעת את העברת גופתו למשפחתו .  מוקדם יותר הוטל כתר על ג'בל מוכבר ,  המקום שבו התגורר ,  ונעצרו 9 חשודים ,  בהם 5 מקרובי המחבל .  נתניהו :  המחבל תומך דאעש
הקבינט המדיני-ביטחוני דן היום  ( ראשון )  בצעדים בתגובה לפיגוע בירושלים .  לדברי גורמים מדיניים ,  במהלך הדיון גורמי הביטחון עדכנו על הצעדים שכבר ננקטו כמו הטלת כתר על הכפר ג'בל מוכבר .  בדיון הוחלט לפעול להריסת בית המחבל בהקדם האפשרי ,  לדחות בקשות לאיחוד של בני משפחת המחבל עם בני אדם מעזה ויהודה ושומרון ולמנוע את העברת גופת המחבל למשפחתו .  בנוסף לכך ,  הוחלט לעצור מנהלית אנשים שמביעים הזדהות עם ארגון  " המדינה האסלאמית "   ( דאעש )  ,  שכן מוקדם יותר הודיע ראש הממשלה בנימין נתניהו כי לפי כל הסימנים ,  המחבל היה תומך דאעש .
 ראש הממשלה גם הנחה לבדוק את הדיווחים ,  שלפיהם היו במקום כאלה שהביעו שמחה על הפיגוע ,  ואם קיימים כאלה יש למצות עמם את הדין .  בביקורו בזירת הפיגוע ,  שבו נרצחו קצינה ,  שתי צוערות וצוער ,  אמר נתניהו כי  " אנחנו פה לאחר פיגוע טרור אכזרי וטרגי שבו נרצחו ארבעה חיילי צה"ל ,  שלוש חיילות וחייל .  הטלנו כתר על ג'בל מוכבר ,  השכונה שממנה הוא יצא ,  ואנחנו עושים פעולות אחרות שאני לא אפרט כאן .  אני בא עכשיו מדיון עם שר הביטחון ,  הרמטכ"ל ,  ראש השב"כ ואחרים ,  לגבי הפעולות המתבקשות .  אנחנו יודעים שיש פה רצף של פיגועים ,  ובהחלט יכול להיות שיש גם קשר ביניהם ,  מצרפת וברלין ,  ועכשיו ירושלים .  אנחנו נלחמים בנגע הזה ,  ואנחנו נוכל לו ".  
מיד לאחר הפיגוע פשטו כוחות משטרה ומג"ב על בית המחבל בג'בל מוכבר .  הם אספו ממצאים הדרושים לחקירת הפיגוע ועצרו לחקירה תשעה חשודים ,  חמישה מהם בני משפחתו .  כלל החשודים שהובאו לחקירה ביחידה המרכזית של המשטרה .
 עוד על הפיגוע בירושלים:האיש שירה במחבל : " המשאית העיפה אותי ,  הוצאתי את האקדח - ויריתי"הפיגוע בירושלים :  בצה"ל בודקים מדוע חיילים חמושים נמלטו מהזירה 
נתניהו סייר עם שר הביטחון אביגדור ליברמן בזירה ,  שם קיבלו סקירות ממפקד מחוז ירושלים במשטרה ,  ניצב יורם הלוי .  נתניהו ביקש למסור תנחומים למשפחות ,  ואיחולי החלמה לפצועים . " אנחנו נתגבר על הטרור הזה כפי שהתגברנו על פיגועים אחרים .  יש שורה של פעולות שאנחנו לא נפרט אותן כרגע ,  שאנחנו נצטרך לעשות כדי להבטיח שמקרים כאלה לא יישנו ,  שנוכל להם למקרה שיהיו ניסיונות כאלה ",  אמר ראש הממשלה .
 שר הביטחון ליברמן הביע את תנחומיו למשפחות ,  וציין גם הוא כי הפיגוע הוצא לפועל בהשראת דאעש . " ברור שהפיגוע האכזרי הזה הוא רק בגלל סיבה אחת :  בגלל שאנחנו יהודים ואנחנו חיים כאן במדינת ישראל ",  ציין . " לא הייתה לזה שום סיבה אחרת ולא צריך לחפש לזה שום הצדקה - לא ההתיישבות היהודית ולא משא ומתן אלא פיגוע נטו ,  בהשראה של דאעש .  ראינו את זה בצרפת ,  ראינו את זה בברלין ,  ולצערי ראינו את זה היום בירושלים .  אנחנו נילחם בטרור הזה בכל הכלים העומדים לרשותנו ואני בטוח שגם יהיו תוצאות ושננצח ". 
בתוך כך ,  השר לביטחון הפנים גלעד ארדן הנחה את משטרת ישראל שלא להחזיר את גופת המחבל למשפחתו . " מדובר בפיגוע נפשע ,  כואב וחמור במיוחד שעלול להוביל לפיגועי חיקוי נוספים ",  אמר ארדן והוסיף : " לא נאפשר למחבל הנתעב ולמשפחתו לקיים הלוויה שבה הוא יזכה לכבוד שיעודד מפגעים נוספים .  יש לקבור את גופתו אך ורק על ידי כוחות הביטחון ובמקום ללא נגישות למשפחתו ולתומכיו ".  
סמוך לשעה 13:30 עלה המחבל ,  פאדי אל-קנבר ,  עם משאיתו על טיילת ארמון הנציב בבירה ושעט לעבר קבוצה של צוערים ממגמת נחשון בבה"ד 1 שירדה מאוטובוס .  הוא דרס למוות שלוש חיילות וחייל ופגע ב-17 נוספים ,  בהם שלושה באורח קשה .  חיילים שהיו במקום ירו עשרות קליעים לעבר כלי הרכב ואל-קנבר נורה ונהרג במקום .
 לאחר שהוכרז אירוע רב-נפגעים ,  הוזעקו לזירה צוותי מד"א רבים .  הם העניקו טיפול לפצועים בשנות ה-20 לחייהם ופינו אותם לבתי החולים בעיר .  חמישה מהפצועים  שניים קשה ,  אחד בינוני קשה ושניים קל - פונו להדסה עין כרם .  עוד חמישה - אחד קשה וארבעה קל - פונו לשערי צדק .  שלושה פצועים קל פונו להדסה הר הצופים .  
הפיגוע הקטלני עורר תגובות קשות במערכת הפוליטית .  שרת התרבות והספורט ,  מירי רגב  ( הליכוד )  התייחסה לפיגוע ,  ואמרה כי  " בטרור המוסלמי המתחדש ,  אין הבדל בין תושב מזרח ירושלים לתושב רמאללה או טהרן ".  עוד הוסיפה רגב כי  " אין גם הבדל בין נשק חם למשאית או סכין מטבח .  אנחנו נתמודד עם השורשים של הטרור הזה ,  בהסתה במערכת החינוך ,  בתקשורת הפלשתינית ובמאבק בלתי מתפשר למיגור קיני הטרור האסלמי ". 
ראש העיר ירושלים ,  ניר ברקת ,  הגיב גם הוא לאירוע . " לצערנו אין גבול לאכזריותם של המחבלים אשר לא בוחלים בשום אמצעי כדי לרצוח יהודים ולפגוע בשגרת החיים בבירת ישראל ",  אמר ברקת ,  והוסיף כי"אלו שמסיתים ומלבים ואלו שתומכים בטרור חייבים לשלם מחיר כבד ".  ברקת קרא לתושבי ירושלים ולכל אזרחי המדינה  " לגלות ערנות ולמרות הפיגוע הקשה להמשיך בשגרת החיים ולא לתת לטרור לנצח ". 
סגנית שר החוץ ,  ציפי חוטובלי  ( הליכוד )  גינתה בחריפות את הפיגוע בירושלים ואמרה : " העולם מקבל תשובה ברורה מצד הפלשתינים לוועידת השלום הצפויה בפריז :  עוד טרור .  אני חוזרת ואומרת שעל הקהילה הבינלאומית לדרוש את הפסקת הטרור והפסקת תעשיית החינוך לטרור ".  
ח"כ בצלאל סמוטריץ'  ( הבית היהודי )  אמר כי על מנת למנוע פיגועים דומים בעתיד יש להחיל את הריבונות על יהודה ושומרון . " הפיגוע הקשה שאירע היום הוא מסוג הפיגועים שאין שום סיכוי בעולם למנוע מראש מבלי לגדוע את התקווה שמניעה אותו ",  אמר . " כל עוד המוטיבציה לפגע קיימת יימצא נהג המשאית שיחליט ברגע וללא התראה מוקדמת לרצוח יהודים .  את המוטיבציה גודעים באמצעות גדיעת התקווה שעליה נשען הכול .  הדרך היחידה למגר את הטרור היא לגדוע את התקווה שמניעה אותו ,  להחיל את הריבונות הישראלית על כל שטחי יהודה ושומרון ולהבהיר שלא תקום מדינה פלסטינית ". 
אלוף במיל' איתן דנגוט ,  לשעבר מתאם הפעולות בשטחים ,  אמר במשדר וואלה !  NEWS כי קשה מאוד למנוע פעולות מסוג זה . " בירושלים קיים מעין דו-קיום שבו קל יותר לבצע פיגועים כאלה ",  אמר דנגוט והוסיף : " מה שיש לעשות זה להגביר את הביטחון בעזרת הגעה לכמה שיותר מודיעין ,  למרות שמדובר בטרור אינדיבידואלי .  אותה החלטה של מפגע בודד היא בעייתית מבחינת הסיכול .  אינני חושב שכרגע זה המקום להגיע להפרדה פיזית בעיר ירושלים .  כרגע המסר שלנו צריך להיות פגיעה במסיתים ".  
בצה"ל החלו לבדוק היום מדוע חיילים חמושים בנשק שהיו בזירת הפיגוע בירושלים לא חתרו למגע עם המחבל מיד לאחר שפגע בקבוצת הצעירים שהתאספה באזור .  בתיעוד פיגוע הדריסה שגבה את חייהם של ארבעה חיילים נראו עשרות חיילים נמלטים מהמקום .  מפקד בה"ד 1 ,  אלוף-משנה יניב אלאלוף ,  שהגיע לזירת הפיגוע בטיילת ארמון הנציב בירושלים תחקר את החיילים והקצינים על נסיבות האירוע .
 איתן ,  אחד מאלה שירו במחבל למוות ,  אמר כי  " במחשבה לאחור אני מתוסכל ואני מרגיש מיומן ומתחרט שלא לקחתי את הנשק מאחד החיילים כי האקדח לא היה אפקטיבי ",  סיפר . " הרגשתי תסכול שלא הצלחתי לעשות יותר .  יש פה עשרות אם לא מאות חיילים עם נשק ואני לא יכול לקשור את זה לפחד של החיילים ממה שיעשו להם ,  אם הם ירו .  אני עפתי שם ובכאבים שלא הרגשתי אז ".  
" אני פגעתי במחבל וירו בו גם אחריי ,  אז אני לא יודע אם אני הרגתי אותו .  בתור מי שרק אחר כך להגיש עזרה לפצועים ,  אם היו עוד שתי שניות של חתירה למגע יכול להיות שהיו איתנו עוד אנשים וזה כואב לי לומר את זה ",  הוסיף .
  ( עדכון ראשון :  17:15 )  

בעקבות הפיגוע קבע הקבינט :  מעצר מנהלי למי שמזדהה עם דאעש
הקבינט המדיני-ביטחוני החליט על שורת צעדים הכוללים קידום הריסת בית המחבל ומניעת את העברת גופתו למשפחתו .  מוקדם יותר הוטל כתר על ג'בל מוכבר ,  המקום שבו התגורר ,  ונעצרו 9 חשודים ,  בהם 5 מקרובי המחבל .  נתניהו :  המחבל תומך דאעש

