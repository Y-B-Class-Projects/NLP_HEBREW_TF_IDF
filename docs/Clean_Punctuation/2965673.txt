כחלון ,  קבל החלטה נכונה - ופרוש מהממשלה
די בעזיבתו האמיצה של השר אבי גבאי כדי להבהיר לשר האוצר שבעת הזו ,  אין מקומו בממשלה הנוכחית .  מליברמן לא צריך לדאוג ,  שהרי הוא לחוד והבטחותיו לחוד ,  אבל הממשלה הזו לא תיפול בידי החרדים ובנט ,  והמחויבות של כחלון בפני העם מחייבת אותו לומר  " עד כאן "
 התפטרותו של השר אבי גבאי יכולה לשמש אמתלה מצוינת לשר האוצר ויו"ר כולנו ,  משה כחלון ,  לגאול את ישראל מממשלת נתניהו הנוכחית .  ישנן מספיק סיבות טובות לעשות זאת ,  אלא שלשם כך דרוש אומץ פוליטי ,  שאר רוח והתעלות מעל שיקולים אלקטורליים צרים .  האם משה כחלון בשל לכך ?  האם הוא מוכן לשים קץ לממשלת הימין הקיצונית ,  ההזויה והפונדמנטליסטית ?  בכך אין שום ודאות .  
ככלות הכל ,  כחלון פוליטיקאי ,  אך מי שבנה לעצמו תדמית של אדם ישר ,  בעל ערכים ועקרונות נעלים ,  אינו יכול להשקיף מהצד ולהשלים עם ממשלה אווילית ,  צינית עד כאב ,  שבראשה עומד אדם המודרך על ידי אינטרסים זרים לחלוטין .  מינוי ליברמן לשר ביטחון והדחתו של יעלון הם מעשים ציניים ,  בלתי ראויים ,  ומעל הכול ,  מעשים המסכנים את ביטחון אזרחי ישראל .  
בקונסטלציה הפוליטית הנוכחית ,  אין אפשרויות רבות להפיל את הממשלה ;  כל מפלגות הקואליציה מעולם לא שבעו נחת כמו בממשלה הנוכחית .  המפלגות החרדיות הצליחו להשיג את המיטב והמרב - ביטול החוק לשווין בנטל ,  קצבאות ומה לא .  אין להן סיבה אמיתית לעזוב את הקואליציה המיטיבה עמן כפי שמעולם לא היטיבו .  
גם מפלגת הבית היהודי לא תמהר לעזוב את הקואליציה .  הקולות המאיימים הנשמעים מפיהם של בנט וחבריו נועדו לצרכים אלקטורליים מובהקים .  שר החינוך צודק מאוד בביקורתו על תפקוד הקבינט המדיני-ביטחוני .  כל מי שחקר את הנושא יסכים עם בנט .  כל מי שהיה חבר קבינט יכול לאשר שבנט צודק .  כל ועדות החקירה הצביעו על ליקויים חמורים בתפקוד הקבינט הביטחוני לדורותיו .  
התעקשותו של בנט לתקן את הפגמים צודקת לחלוטין ,  גם אם הצעתו לתיקון אינה הטובה ביותר ,  בלשון המעטה .  מה שמדאיג הוא שגם בנט יודע שנתניהו לא ישנה את מהות עבודתו ,  גם אם שיטת העבודה תשונה .  גם בנט יודע היטב הממשלה הנוכחית היא הרע במיעוטו .  לא בנט ולא מפלגתו יעזבו את הקואליציה ויפילו את הממשלה .  לבסוף ,  תימצא הנוסחה להוריד את בנט מן העץ ונתניהו יוכל לומר שביטחון ישראל מובטח עתה כפי שמעולם לא היה כי הרי נמצאה הנוסחה הגואלת .  המצער הוא ,  שמה שהיה הוא שיהיה .  
ליברמן ,  בניגוד למומחים ומעריכים אחרים ,  לא יפציץ את סכר אסואן וגם לא ימוטט את שלטון חמאס .  ליברמן בונה על העתיד ,  והעתיד הוא לכבוש את בוחרי הימין .  ליברמן רוצה להיות ראש ממשלה .  ברזומה שלו חסר הניסיון הצבאי .  כשר ביטחון ליברמן ינסה ללמוד את המטריה .  יש לו מספיק זמן .  בבוא היום ,  יוכל ליברמן לטעון שהוא מוכן לקחת על עצמו את תפקיד ראש הממשלה .  זו מטרתו ובעבורה הוא מוכן לבלוע הרבה צפרדעים בדרך .  
מישהו זוכר מה קרה להבטחתו של ליברמן לגבי השוויון בנטל ?  הנה תזכורת מלפני כחצי שנה ,  והיא מובאת כאן כלשונה : 
" אי אפשר להתעלם מהעיתוי האומלל שדווקא בשבוע הבא ממשלת ישראל מביאה חוק שמבטל את השוויון בנטל ",  אמר אז ליברמן . " בכלל ,  מה שעובר על הליכוד - הכניעה המוחלטת שלו למפלגות חרדיות ,  נוגדת את כל הרוח של הציונות .  כל ההתנהלות פה של משרד הביטחון היא בלתי סבירה בעליל .  כל העיתונאים כאן כותבים ששר הביטחון דיבר בהתלהבות רבה בקבינט על מחוות לפלסטינים .  הייתי מצפה משר הביטחון שידבר קודם כל על ביטחון ישראל ורק אז על מחוות לפלסטינים ,  לא הפוך .  בנושא ביטול השוויון בנטל ,  בעיתוי הזה ,  שבו אנחנו מתמודדים עם אינספור אתגרים ביטחוניים - אנחנו רואים מה קורה ביו"ש ,  בירושלים ,  יש איומים מעזה כל שבוע ,  או ירי טילים על ישראל ,  אנחנו רואים מה קורה בצפון ,  מה קורה בסיני ,  מה קרה עם המטוס הרוסי ,  כמה המצב מסובך בסוריה ולבנון .  בעיתוי הזה ,  לבטל את השוויון בנטל זו פגיעה באותם אנשים שכל הנטל נופל עליהם .  גם שירות פעיל ,  גם עבודה וגם תשלום מסים ?  אין לזה שום הצדקה הלכתית ".  
דברים כדורבנות .  עתה ,  כשליברמן שר ביטחון ,  לבטח ישנה את המצב הזה מן היסוד .  ובכן ,  זה לא יקרה כי ליברמן יודע מה התוצאה .  מה אכפת לו מהבטחות ?  כאלה היו הרבה ,  החל מברית הזוגיות ,  גיור קל ,  וכן הלאה .  כל ההבטחות נותרו על הנייר .  
כחלון יודע מיהו ראש הממשלה ,  מיהו ליברמן ,  ומה מטרותיהם .  כחלון יודע היטב שהימין הקיצוני בממשלת נתניהו מבקש להפוך את ישראל למעוז של דיקטטורה בזויה .  בגלל כל אלה ועוד סיבות אחרות ,  על כחלון לעשות מעשה ,  להפיל את הממשלה הרעה הזו ,  ולגאול את עם ישראל ממנה .
 צ'לו רוזנברג הוא פרופסור ,  היסטוריון ומתמחה בביטחון לאומי 

כחלון ,  קבל החלטה נכונה - ופרוש מהממשלה
די בעזיבתו האמיצה של השר אבי גבאי כדי להבהיר לשר האוצר שבעת הזו ,  אין מקומו בממשלה הנוכחית .  מליברמן לא צריך לדאוג ,  שהרי הוא לחוד והבטחותיו לחוד ,  אבל הממשלה הזו לא תיפול בידי החרדים ובנט ,  והמחויבות של כחלון בפני העם מחייבת אותו לומר  " עד כאן "
 
