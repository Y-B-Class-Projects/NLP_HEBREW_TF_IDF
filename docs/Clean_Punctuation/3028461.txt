הירייה הגורלית ,  הפגנות התמיכה והמשפט המטלטל :  גלגולה של פרשת אזריה
בבוקר פורים ,  אחרי פיגוע דקירה שבו נפצע חברו ,  הגיע סמל אלאור אזריה לזירה בחברון וירה למוות במחבל ששכב פצוע על הקרקע .  הירי תועד ,  הופץ - והשאר היסטוריה .  משפט ארוך שאליו זומנו 52 עדים התנהל ,  והיום יגיע שיא נוסף בפרשה :  השופטים יכריעו האם הוא אשם בהריגה
ירייה אחת ,  11 דקות לאחר פיגוע דקירה שאירע במרץ האחרון ,  טלטלה את החברה הישראלית ואף הכניסה לסחרור את היחסים שבין צה"ל לממשלה .  מאז אותה ירייה במחבל המנוטרל שגרמה למותו ,  התנהל משפט ארוך שבו כל צד ניסה להוכיח את גרסתו .  הבוקר בשעה 10:00 ,  חודשיים מתום המשפט ,  יכריע הרכב השופטים אם סמל אלאור אזריה אשם בהריגה או לא .  
רגע לפני ההכרעה ,  נחזור ליום שבו הכול התחיל - 24 במרץ ,  8:10 ,  בוקר חג פורים .  שני מחבלים ,  עבד אל-פתאח א-שריף ורמזי עזיז א-קסראווי תמימי ,  מגיעים לחסם ז'ילבר בשכונת תל רומיידה בחברון ומנסים לדקור חייל וקצין מגדוד שמשון שהיו באותה עת בעמדה .  החייל נדקר בכתפו ונפצע באורח קל ,  אך הוא והקצין מצליחים לירות בשני המחבלים .  מהירי נהרג תמימי ונפצע באורח קשה א-שריף .  כמה דקות לאחר מכן מגיע לזירה מפקד הפלוגה ,  רס"ן תום נעמן ,  עם החפ"ק שלו ,  בהם החובש הפלוגתי ,  סמל אלאור אזריה .  8:21 ,  11 דקות אחרי הפיגוע ,  ולאחר שטיפל בחברו שנדקר ,  פונה אזריה לעבר המחבל ,  יורה בראשו של א-שריף ,  וגורם בכך למותו .  
בסביבות השעה 15:00 מפיץ ארגון  " בצלם "  סרטון המתעד את הירי בראשו של המחבל .  מדובר צה"ל נמסר בעקבות פרסום הסרטון : " מתחקיר ראשוני עולה כי מדובר באירוע חמור הנוגד את רוח צה"ל ואת המצופה מחיילי צה"ל ומפקדיו .  לאור ממצאי התחקיר הראשוני שבוצע על ידי המפקדים נפתחה חקירת מצ"ח .  החייל הושעה מתפקידו עד לסיום החקירה ". 
לקריאה נוספת:לצמצם את התחום האפור :  כך שינתה הירייה של אזריה את צה"ל מבפניםהקריה תחת אבטחה :  המשטרה נערכת להפגנות אחרי הכרעת הדין של אזריהאיזנקוט יממה לפני הכרעת משפט אזריה : " גבר בן 18 הוא לא הילדון של כולנו "  
הדיווח על הירי מועבר למפקדי הגזרה הבכירים יותר וכן למפקד חטיבת כפיר ,  אל"מ גיא חזות ,  שהגיע למקום האירוע כארבע שעות לאחר מכן ,  לצורך קיום תחקיר ראשוני .  הוא זה שמורה להשעות את אזריה .  חזות מעביר דיווח על הירי לפרקליט הצבאי ,  תא"ל שרון אפק ,  והאחרון מחליט על פתיחת חקירה במצ"ח .  האירוע מדווח גם לרמטכ"ל ,  רב-אלוף גדי איזנקוט ,  והוא מעביר את הפרטים על המקרה לשר הביטחון לשעבר משה יעלון וראש הממשלה בנימין נתניהו .  
בהתחלה נתניהו הסתייג מהירי . " מה שהתרחש בחברון אינו מייצג את ערכי צה"ל .  צה"ל מצפה מחייליו לנהוג בקור רוח בהתאם להוראות הפתיחה באש ",  אמר ביום האירוע .  אך ימים ספורים לאחר מכן ,  ריכך נתניהו את הטון ואמר : " חיילי צה"ל ,  הילדים שלנו ,  עומדים בפני התקפות טרור רצחניות מצד מחבלים שבאים להרוג אותם .  בתנאי שטח בתנאי לחץ ואי-ודאות ". 
שר הביטחון דאז יעלון טען כי  " האירוע שבו מתועד חייל צה"ל מגיע לשטח הפיגוע בחברון ,  יורה במחבל דקות לאחר שכבר נוטרל ושוכב על הקרקע ,  הוא חמור ביותר ומנוגד באופן מוחלט לערכי צה"ל ולמוסר הלחימה שלו .  אסור לנו לאפשר ,  גם בשעה שהדם רותח ,  אובדן עשתונות שכזה ואובדן שליטה שכזה .  האירוע הזה יטופל במלוא החומרה ".  דובר צה"ל ,  תת-אלוף מוטי אלמוז ,  התייחס בשעתו באופן פומבי לירי בעמוד הפייסבוק הרשמי שלו . " זה לא צה"ל ,  אלו לא ערכי צה"ל וזו לא תרבות צה"ל ",  כתב .  בהמשך ציין איזנקוט כי לחייל עומדת חזקת החפות .  
באותו הלילה נחקר אזריה לראשונה במצ"ח ולמחרת הוא מובא לדיון בהארכת מעצר בבית הדין הצבאי ביפו .  מעצרו מוארך בארבעה ימים .  אזריה חשוד כעת בעבירת רצח .  ארבעה ימים לאחר מכן מתייחס יעלון במליאת הכנסת לפרשת החייל היורה ואומר : " המפקדים בשטח הבינו שיש פה אירוע חריג של חייל שסרח ולא של גיבור .  מה אתם רוצים ?  צבא מתבהם ?  !  מה שקרה בחברון וגרם לחקירת האירוע זה לא סרטון 'בצלם' .  כבר מיד ברמת הפלוגה ,  הגדוד ,  החטיבה ,  נערך תחקיר ראשוני ביום חמישי ,  שהשורה התחתונה היה דיווח לרמות הממונות של חייל שסרח ולא של גיבור ".  הוא הדגיש כי ההחלטה להעביר את הנושא לטיפול מצ"ח התקבלה טרם פרסום הסרטון .  
בסוף החודש מובא אזריה לדיון בהארכת מעצר נוספת בבית הדין הצבאי בקסטינה ,  שם הופכים השופטים את מעצרו למעצר פתוח במחנה נחשונים .  במהלך הדיון מפגינים מאות מחוץ לשערי בית הדין בקריאה לשחררו .  אחד האורחים באולם בית הדין הצבאי הוא שר הביטחון לעתיד ,  אביגדור ליברמן ,  שהיה אז ח"כ באופוזיציה .  בסיום הדיון הוא יוצא נגד דברי ראש הממשלה ושר הביטחון . " באנו לכאן על מנת לתמוך בחייל ולפחות לאזן את ההתערבות הבוטה של ראש הממשלה ושר הביטחון .  לי ברור שאני מעדיף חייל שטועה בשיקול הדעת ובחיים מאשר חייל מהסס וחס וחלילה קורה לו משהו ".  
לנוכח הלחץ הציבורי והפוליטי ,  מתקשר באותו הערב ראש הממשלה לצ'רלי ,  אביו של אזריה . " שמעתי את הדברים שאמרת ,  אני אב לחייל ,  אני מבין את המצוקה שאתם מצויים בה ",  אומר לו נתניהו . " אני בטוח שהבדיקה מתחשבת במכלול הנסיבות הללו ואני משוכנע שהיא תהיה מקצועית והוגנת כלפי הבן שלך ".  
ב-14 באפריל מגישה התביעה הצבאית הצהרת תובע נגד החייל אזריה ,  ובה מוסב החשד מרצח להריגה .  כמה ימים לאחר מכן מותר שמו של אזריה לפרסום וכתב אישום מוגש נגדו בבית הדין ביפו באשמת הריגה והתנהגות שאינה הולמת .  השיח הציבורי סביב הפרשה הולך ומתלהט ויועץ התקשורת של המשפחה והעיתונאי שרון גל מחליט לארגן הפגנת תמיכה בחייל .  בהפגנה שהתקיימה בכיכר רבין בתל אביב השתתפו כאלפיים מפגינים .  לקראת ההפגנה אמר שר הביטחון דאז יעלון כי ההתארגנות מטרידה אותו : " אנחנו לא דאעש ".  
בתחילת מאי נערך דיון בהקראת כתב האישום נגד אזריה בפני חבר השופטים אל"מ מאיה הלר ,  סא"ל ירון סיטבון וסא"ל כרמל והבי .  הדיון מתקיים לאחר שהציעו השופטים לצדדים לפנות להליך גישור ,  שבו תמכה ההגנה אך סירבה לו התביעה .  אזריה כופר באישומים וסנגוריו מבטיחים כי יילחמו עד לזיכויו המוחלט .  
במהלך אחד הדיונים במשפט הציגה התביעה בראשותו של עו"ד נדב ויסמן ,  סא"ל במילואים ,  שגויס לצורך הובלת התיק הודעות ששלח אזריה לאביו ,  שבהן הוא מספר לו כי הרג מחבל .  בנוסף לכך ,  הציגה התביעה תיעוד המראה את איש מד"א והצלה יו"ש ,  עופר אוחנה ,  בועט ומקרב את הסכין לעבר גופת המחבל .  נציג מצ"ח אף טוען במהלך עדותו כי המשטרה הייתה צריכה לחקור את אוחנה בחשד לשיבוש הליכים .  
לדיון אחר מזומן צלם  " בצלם ",  עימאד אבו שמסייה ,  שתיעד את הירי להעיד בפני בית הדין .  לפני עדותו נפוצו איומים נגדו ונגד שני תחקירני  " בצלם "  נוספים שנקראו לעדות . " ביום רביעי יגיע לבית הדין הצבאי ביפו המחבל שצילם את אלאור אזריה .  האם אנחנו העם היהודי ניתן לו לעבור ?  ניתן לו להגיע ולהעיד נגד הלוחם שלנו ?  כולנו באים וחוסמים בגופנו את הכניסה לבית הדין של המחבל ",  נכתב באחד הסטטוסים בפייסבוק .  אחת המגיבות כתבה : " ביזיון למדינת ישראל שיש בן זונה ערבי מסריח שמצלם בשטח של הפיגוע ובשטח צבאי ".  עו"ד גבי לסקי פנתה לצה"ל בדרישה לדאוג לאבטחתם ושלומם של השלושה .  
באחד מרגעי השיא במשפט מגיע מפקד פלוגתו של אזריה ,  רס"ן נעמן ,  אחד העדים המרכזיים של התביעה ,  להעיד בפני בית הדין .  בין היתר נעמן אומר כי הסכין הייתה רחוקה מהמחבל .  הוא מוסיף כי אזריה השיב לו כששאל אותו מדוע ירה כי היה  " מגיע למחבל למות ".  בהמשך הדיון ,  מציינת הפתולוגית שניתחה את גופת המחבל כי ללא הירי של הנאשם ,  המחבל עשוי היה להמשיך לחיות .  עדותו של רס"ן נעמן נגד אזריה מובילה לפוסטים חריפים בגנותו ברשת .  בין היתר הוא מכונה  " בוגד ארור ",  אך שר הביטחון והמפקדים האחרים מביעים בו תמיכה .  
אחרי רס"ן נעמן עולים להעיד במשפט מח"ט חברון דאז ,  אל"מ יריב בן עזרא ,  ומפקד הגדוד של אזריה ,  סא"ל דוד שפירא .  בן עזרא טוען כי הוא לא  " לא רואה הצדקה לירי הנאשם ".  סא"ל שפירא מעיד כי ניסה להבין מדוע אזריה ירה . " אלאור אמר לי שהוא זיהה את המחבל זז ולידו סכין .  שאלתי אותו 'למה לא התקרבת ובעטת בסכין וירית' ,  והוא ענה שחש סכנה .  אמרתי לו שאני חש שהוא לא דובר אמת כי לתום הוא אמר משהו אחר ".  לשאלת התובע אם בשיחה עם אזריה הוא דיבר על חשש ממטען ,  השיב שפיר : " הוא לא דיבר על חשש ממטען ,  רק מסכין שהייתה בסמוך למחבל ".  יומיים לאחר מכן המג"ד ,  שקיבל צל"ש על נטרול מחבלים בפיגוע בישיבת מרכז הרב כמה שנים קודם לכן ,  מתחיל גם הוא לקבל איומים ברשת בעקבות עדותו .  בין השאר נכתב עליו  " שימות בקרב ". 
לפני תחילת עדותו של אזריה ,  טוענים סנגוריו כי המ"פ נעמן סטר לו בזירה לאחר הירי ,  טענה שלא הובררה ולא ניתן לה שום הוכחה עד כה .  בעדותו ב-24 ביולי ,  פרס אזריה את גרסתו לאירוע .  הוא סיפר שחש סכנה מוחשית ומידית ולכן החליט לירות .  עיקר חששו נבע מהמעיל שלבש המחבל במזג אוויר חם יחסית ,  שגרם לו לחשוד כי הוא מסתיר מטען וכן בגלל קרבתו של המחבל לסכין .  אזריה טען כי הוא נרדף ונבגד על ידי מפקדיו ומפקדי צה"ל . " שר הביטחון והרמטכ"ל הוציאו גינוי לפני ששמעו אותי .  נטרלתי את המחבל כדי להציל את כל מי שהיה בזירה ",  אמר .
 אזריה נחקר במשך שני ימי דיונים על ידי התביעה .  במהלך עדותו טען כי החליט לירות בשבריר שנייה ומתח ביקורת על מפקדיו הישירים שמשיקולי פגיעה בקידומם מעידים לדבריו עדות שקר נגדו .  למרות ניסיונות התביעה וחבר השופטים לקבל הסבר על כמה נקודות לא ברורות בעדותו ,  כמו העובדה שהוא ירה כשתי דקות אחרי ששמע צעקות על הסכנה ,  או שלא הזהיר את חבריו לאחר הירי ממטען בזמן שהם פינו את גופת המחבל ,  תשובותיו לא נתנו מענה שישלים לגמרי את גרסתו .  על כך הוא אמר : " הראיות לא משנות את מה שראיתי ".  בנוגע למתועד בסרטון  " בצלם "  ציין : " הוא מציג את מה שהם רצו להציג ".  
באוגוסט לוקה צ'רלי אזריה ,  אביו של החייל ,  באירוע מוחי ומאושפז בבית החולים .  לאחר שהוא מתאושש הוא חוזר לפקוד את אולם הדיונים .  בספטמבר מוגשת מטעם ההגנה חוות דעת חדשה של פרופ' יהודה היס ,  ראש המכון הפתולוגי לשעבר .  לפי חוות דעתו ,  אזריה ככל הנראה ירה במחבל מת .  בהמשך הוא העיד במשפט כעד מומחה מטעם ההגנה .  
מטעם ההגנה מזומן גם האלוף במיל' עוזי דיין ,  המעיד לטובת אזריה .  לדבריו , " דינם של מחבלים למות ,  מצ"ח לא יכולה לחקור אירוע מבצעי ".  אחריו עלה להעיד גם מטעם ההגנה אלוף במיל' דן ביטון . " היה צורך לערוך תחקיר מבצעי ,  אבל המפקדים ברחו וזרקו אחריות ",  טען ביטון .  קצין בכיר נוסף ,  תא"ל במיל שמואל זכאי ,  המעיד לטובת החייל אומר בדיון : " ירי ללא סיבה רק כדי להרוג ,  הוא פסול ואני מתנגד לו בכל תוקף ".  עם זאת ,  הוא מוסיף : " הנאשם טען שהוא ירה במחבל משום שחושב שהוא נושא על גופו מטען ,  וזו סיבה סבירה בנסיבות העניין לפתיחה באש ". 
חודש אחרי קורא שר החינוך נפתלי בנט להעניק חנינה לסמל אזריה .  לדבריו ,  יש להעניק לו חנינה משום שתהליך החקירה  " זוהם באופן חמור כאשר ראש הממשלה ושר הביטחון חרצו את גורלו בטרם נשפט ".  כמו כן ,  הוא מנמק את קריאתו בכך שמשפחתו  " שילמה מחיר כבד מנשוא ".  

רגע לפני שמסתיים שלב ההוכחות נחשף בבית הדין במהלך עדותו של רכז הביטחון של היישוב היהודי בחברון ,  יוני בלייכברד ,  כי סנגורו של אזריה ,  עו"ד אייל בסרגליק ,  כתב לו במהלך הניסיון לגייסו להעיד : " אתה יכול לסייע בחיסול מפקד החטיבה ".  אחרי 52 עדים ,  21 מטעם התביעה ו-31 מטעם ההגנה ,  מסתיים השלב .  
ב-7 בנובמבר מוגשים סיכומי התביעה בכתב בפני בית הדין ביפו .  בסיכומים חזרה התביעה על עמדתה כי אזריה ירה מתוך נקמנות לאחר שחברו נדקר .  עוד טענה ההגנה כי אזריה שיקר ושינה את גרסתו כמה פעמים כדי לחלץ אותו מאשמה .  ימים לאחר מכן מגישה ההגנה את סיכומיה ,  שבהם טענה כי אזריה ירה בשל חשש ממשי ומידי ומתחה ביקורת גם על מפקדיו וכן על שר הביטחון והרמטכ"ל שזיהמו את ההליך .
  ( עדכון ראשון :  22:16 )  

הירייה הגורלית ,  הפגנות התמיכה והמשפט המטלטל :  גלגולה של פרשת אזריה
בבוקר פורים ,  אחרי פיגוע דקירה שבו נפצע חברו ,  הגיע סמל אלאור אזריה לזירה בחברון וירה למוות במחבל ששכב פצוע על הקרקע .  הירי תועד ,  הופץ - והשאר היסטוריה .  משפט ארוך שאליו זומנו 52 עדים התנהל ,  והיום יגיע שיא נוסף בפרשה :  השופטים יכריעו האם הוא אשם בהריגה

