השימוע של ביבי והגישור של שרה :  גם מנדלבליט לא רוצה כתב אישום
ייתכן שעד אמצע ספטמבר כבר לא יכהן בתפקידו אחד משני האישים החשובים בישראל - מנדלבליט .  אם רוצים ,  מוצאים עילת אי-התאמה ומפטרים אותו ,  או שגורמים לו להתפטר בגלל פסקת ההתגברות .  אך אין צורך לרחם על היועמ"ש ,  שבחולשתו יעניק לזוג נתניהו הנחה גדולה
המכנה המשותף לשני האירועים המשפטיים הקשורים בשרה ובנימין נתניהו הוא מנהגו של היועץ המשפטי לממשלה אביחי מנדלבליט לברוח מאחריות ,  ככל שעליו לקדם הליכים הנוגעים בבני הזוג .  
דחיית השימוע ,  בניגוד להצהרות החגיגיות על כך ש-10 ביולי הוא המועד הסופי ,  המוחלט והאחרון שאין בלתו ,  קראו את שפתיו ,  עושה את מנדלבליט לפוליטיקאי מסוגו של החשוד נתניהו ,  שאין להאמין למילתו ושכדאי להתמקח איתו משל היה רוכל בשוק - מאחר שהוא להוט להיפטר מהסחורה ,  יישבר בחולשתו הגלויה ויעניק הנחה גדולה .  זאת לא נדיבות ,  אלא רכרוכיות .  
כך גם הגישור הפלילי שיחסוך לשרה משפט :  התובע מתבייש כל כך בעדויות שיושמעו בבית משפט השלום בירושלים ,  בקלונה של ההתנהגות במעון ראש הממשלה ,  שהוא מוכן לפטור את הנאשמת בזיל הזול .  זאת ,  על חשבון אזרחי המדינה שכספם בוזבז בידה והוסווה בקבלות מזויפות .
 לקריאה נוספת בנושאפרשת המעונות :  מגעים מתקדמים לקראת הסדר עם שרה נתניהו"מוותרים על החסינות שלנו ":  יוזמת הח"כים נגד החוק למען נתניהוח"כ זוהר הגיש מחדש לכנסת הצעה לתיקון חוק החסינות 
אילו התכוון מנדלבליט ברצינות להעמיד את נתניהו לדין ,  היה עושה זאת בשבוע הבא ,  בדיוק שלושה חודשים לאחר פרסום כתב החשדות ו-42 יום לאחר הבחירות לכנסת - היום האחרון להרכבת ממשלה בידי נתניהו .  זה היה משנה את המצב המשפטי .  נתניהו היה מנוע מלהחזיק בתיק נוסף ,  כגון הביטחון ,  כי שר אינו יכול לכהן תחת כתב אישום ,  ולעותרים לבג"ץ נגד השבעת ממשלה שבראשה נאשם - להבדיל מראש ממשלה שהמשך כהונתו מוגן בחוק גם כאשר הוא עומד לדין - היה נוסף טיעון חזק .  
המחוקק לא רק התכוון בעליל להצמיד את אפשרות משפט ראש הממשלה להגבלת הכהונה לשבע שנים  ( ושכח למחוק את הראשונה כשמחק את השנייה )  ,  אלא גם לא חזה מצב של הסכמת רוב חברי הכנסת למועמד לראשות הממשלה בתקופת הביניים ,  לאחר כתב החשדות ולפני כתב האישום .  עמדתו הערכית של מנדלבליט בעניין זה לא נשמעה .
 מנדלבליט ,  בשיטת אוי לי מיוצרי  ( נתניהו )  ואוי לי מיצרי  ( לעשות צדק ולהתקדם לבית המשפט העליון )  ,  נותן לעצמו עוד רבעון .  אולי קביעת השימוע לצום גדליה תביא את נתניהו להודות בחטאיו ולהתחנן להסדר טיעון ;  הרי מדובר ביהודי הגון ,  בסך הכול ,  פה ושם סטה קצת מדרך הישר אך תיקיו הקודמים נסגרו ורישומיו הפליליים מתו בשיבה רעה בגלל סגירה בהיעדר ראיות .  כך שבעשרת ימי תשובה בוודאי יודה ,  יעזוב וירוחם .  
לפי מכתב יועצו הבכיר של מנדלבליט גיל לימון לפרקליטו של נתניהו עמית חדד ,  השימוע למעשה מיותר .  לא יתווכחו שם על פרטי פרטים ואף לא על העובדות .  כתב האישום יישאר בעינו ,  למעט אם בפי חדד - ומי מעמיתיו שאינם חדד ושאינם בטוחים כמותו ששכרם ישולם - תהיה תגלית מדהימה ,  מהפכנית ,  איינשטיינית ,  תורת יחסות חדשה .  בשימוע שאלוהים ערך לקין עלתה שאלת האחריות העקיפה ,  השומר אחי אנוכי ,  אך לנוכח הראיות לא הוכחשה העבירה .  
שום שימוע לא היה מאפשר ליגאל עמיר לטעון שפעל נגד יצחק רבין מתוך הגנה עצמית .  זאת יציאה מידי חובה בגלל הסטטיסטיקה ,  המלמדת שהסיכוי לביטול טיוטת האישום בעקבות השימוע ,  שיהוי מופרז נוסף וערעור ביטחונם של עדים קיים ואף גבוה ,  אך רק בתנאי ששמו של החשוד אביגדור ליברמן .
 בעצם ,  כותב לימון לחדד ,  אם יש לך קלף חדש בחפיסה ,  ג'וקר שהתביעה לא ראתה כשהשוותה את גרסאות נתניהו בחקירותיו לחומר האחר שהשיגה ,  שלוף אותו עכשיו ,  למה לחכות ,  ולכל המאוחר באמצע ספטמבר - מועד ההגשה בכתב של הטיעונים שיידונו בעל פה בתחילת אוקטובר .  זה משכנע מאוד .  חבל שמנדלבליט עצמו לא השתכנע ממה שהכתיב לעוזרו .  
ובינתיים ,  במגרש הרוסים ,  נמשכת הטרגיקומדיה  " ייסורי שרה ".  לחתום או לא לחתום ?  להודות ולשלם ,  עם תספורת של עשרות אחוזים ?  מעט ,  אבל תקדימי .  אז כן או לא ?  תם ?  ישולם ? 
גורמים משפטיים רמי-מעלה דיברו לאחרונה בשבחו העקרוני של הגישור הפלילי כאמצעי החוסך בזמנו היקר של בית המשפט ,  ואף טענו שגישורים רבים כאלה הוכתרו בהצלחה ,  ולפיכך אין להפלות לרעה נאשמת רק מפני שהיא שרה נתניהו .  למרבה הבושה ,  כשהתבקשו נתונים לאישוש התחושה ,  הסתבר שאין במאגר רישומים כלשהם של שיעור הגישורים מכלל המשפטים ושל שיעור ההצלחות בהם ;  מה גם שהשופט שאמור לחסוך בגישור את זמנו של השופט היושב בדין כבר השקיע זמן נכבד בגישור .  זה בעליל גישור אחד רחוק מדי .
 אדם אחר היה קופץ על ההצעה ולא מרפה ממנה ,  שמא המדינה תתחרט ,  אבל קל להבין את רתיעתה של שרה מהסדר ,  קליל ככל שהינו במונחים כספיים לעומת ההוצאה שגרמה .  הרגילו אותה ליחס אחר .  בפרקים הקודמים של הסדרה ,  במשטרה ,  בפרקליטות ובבית הדין לעבודה ,  יצאה חינם אין כסף או שילמה לכל היותר 4,000 שקלים ,  תמורת בקבוקי המחזור שפדיונם נמסר לה ושהמדינה הוציאה על הטיפול בהם הרבה יותר .  
עכשיו נתקלה במג"ד קשוח במילואים ,  עו"ד ארז פדן מפרקליטות מחוז ירושלים ,  המצדיע לאלוף מנדלבליט ומציית להנחיותיו אך אינו מוכן להתבזות לחלוטין .  מה גם ,  שלאחר גישור שרה ולפי נוסחו יבוא גישור עושה דברה עזרא סיידוף ,  במגעי פדן עם סנגורו ,  עו"ד יהושע רזניק .  

ברגע שתורשע ,  תיחשף שרה נתניהו לשתי תוצאות קשות .  נכון יותר ,  אדם אחר במצבה היה נענש פעמיים .  ראשית ,  פיטורים מעבודתה כפסיכולוגית ילדים במינהל החינוך של עיריית ירושלים .  לא יעלה על הדעת שראש העירייה משה ליאון ,  איש חינוך וערכים ,  לפנים מנהל משרד ראש הממשלה שנחלץ בקושי מפרשת עמדי ,  ישאיר עבריינית מורשעת בתפקידה הרגיש ,  הנוגע בנפשות רכות ,  מרצונו או בהחלטת בג"ץ במענה לעתירה .  
שנית ,  212 .  מה אומר מספר זה לשרה נתניהו ,  אם להתעלם מיחידת מגלן של חביבה נפתלי בנט ?  נכון ,  קידומת הטלפון באזור מנהטן .  זה יעד קבוע של משפחת נתניהו ,  במיוחד בזמן העצרת הכללית של האו"ם ,  הנפתחת השנה בדיוק ביום שקבע מנדלבליט לחדד למסירת התורה שבכתב לקראת השימוע .  אבל אם שרה תורשע כעבריינית ,  היא תהיה פסולה לקבלת אשרת כניסה לארצות הברית .  האשרה שבדרכונה ,  רגיל או דיפלומטי ,  תבוטל .  
זה החוק ,  התקנון והנוהג - בעלי עבר פלילי אינם רצויים בניו יורק ,  או בכל עיר אמריקנית אחרת .  אבל לא הכול אבוד .  יש מוצא - סעיף שמספרו גם הוא 212 מאפשר לבקש פטור ,  בנימוקים שונים ,  כגון שלביקור המבוקש תכלית מוצדקת ושהתיירת אינה מסוכנת לציבור ,  והקונסול האמריקני רשאי להעניק אותו .  טראמפ אמנם מרבה לגנות עבריינים זרים החודרים לארצו ,  אך ייתכן שבמקרה זה יסביר ,  הוא או שגרירו דיוויד פרידמן ,  שלא ככל העבריינים שרה .  ותמיד ,  בשם ההדדיות ,  אפשר לבקש גם מארנון מילצ'ן ,  שישדל את מכריו בממשל לתת אשרה .  
כך ,  ייתכן שעד אמצע ספטמבר ,  לפני החגים ,  כבר לא יכהן בתפקידו אחד משני האישים החשובים ביותר בישראל .  לא נתניהו - מנדלבליט .  כפי שכבר תואר כאן אשתקד ,  בלי יועץ משפטי לממשלה אין מי שיחתום על כתב אישום נגד ראש ממשלה ,  ואם מאד רוצים ,  מוצאים עילת אי-התאמה ומפטרים את היועמ"ש ,  בלי למנות לו ממלא מקום ,  או שמציעים את התפקיד למשנה ליועץ רז נזרי .  
לחילופין ,  גורמים לו להתפטר ,  בגלל מחלוקת מהותית עמוקה .  הסוגיה :  פסקת ההתגברות .  מנדלבליט ייאלץ להגן על עמדת הממשלה בבג"ץ ,  ולהסתכן בבושת פנים מקצועית ובזעם עמיתיו לעתיד ,  או לסרב להגן ולספק בכך לנתניהו נימוק לפיטוריו .  לא תהיה אז סיבה לרחם עליו :  לו ולנתניהו רצון משותף שלא יהיה כתב אישום והוא ישמח להצטייר כקדוש מעונה ,  היורד לזמן מה מהבמה ,  לקול תשואות הקהל שאינו מבין ששיטו בו .  

השימוע של ביבי והגישור של שרה :  גם מנדלבליט לא רוצה כתב אישום
ייתכן שעד אמצע ספטמבר כבר לא יכהן בתפקידו אחד משני האישים החשובים בישראל - מנדלבליט .  אם רוצים ,  מוצאים עילת אי-התאמה ומפטרים אותו ,  או שגורמים לו להתפטר בגלל פסקת ההתגברות .  אך אין צורך לרחם על היועמ"ש ,  שבחולשתו יעניק לזוג נתניהו הנחה גדולה

