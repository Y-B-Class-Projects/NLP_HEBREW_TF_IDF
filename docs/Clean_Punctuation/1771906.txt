המאבק נמשך :  מטה שליט עושה שבת מול בית נתניהו
מטה המאבק למען החייל החטוף יעשה את השבת מול בית ראש הממשלה בקיסריה .  למקום הגיעו עשרות פעילים ,  וגם סבו של גלעד ,  צבי שליט ,  מיקי גולדווסר ועמי איילון
1,643 ימים נמצא גלעד שליט בשבי חמאס ,  ושחרורו עדיין לא נראה באופק .  מטה המאבק להשבת גלעד שליט הגיע אמש  ( שישי )  להעביר את השבת מול בית ראש הממשלה בנימין נתניהו בקיסריה .  קבלת השבת נערכה בבית הצמוד לבית נתניהו בקיסריה .  המשפחה המתגוררת בבית תרמה אותו לפעילים כדי לעקוף את איסורי השב"כ על הפגנות מול בית ראש הממשלה למקום הגיעו עשרות פעילים ,  בהם גם סבו של גלעד ,  צבי שליט ,  מיקי ושלמה גולדווסר ועמי איילון .  האירוע לווה באבטחה מוגברת של אנשי שב"כ .
 מיקי גולדווסר אמרה באירוע כי  " ראש הממשלה הצהיר השבוע שייעשה הכול לשחרור ג'ונתן פולארד .  אין ספק שזה דבר חשוב .  אני לא יודעת עם פולארד ביצע את מעשיו על רקע ציונות או על רקע בצע כסף ,  אבל ברור לכולם שגלעד שליט נשלח למשימה צבאית ומשלם על כך את המחיר ". 
עמי איילון שסירב השבוע לקבל את אות הגבורה כאות מחאה על כך ששליט עדיין בשבי אמר : " אני בדרך כלל לא מאלה שמוחים ,  אני שייך לקונצנזוס .  אבל הפעם בדקתי מה זה עיטור הגבורה וראיתי שהעיטור הוא הגבוה ביותר והוא ניתן על אומץ ,  על מנת להציל חברים בקרב .  מה שאנחנו עושים עכשיו זה להפקיר חייל ".  לדברי איילון , " מבחינתי גלעד עדיין לא סיים את הקרב .  אני שואל ,  מה כל אחד מאתנו עושה היום על מנת להחזיר אותו ?  בסופו של דבר נגיע למצב שאף חייל או לוחם לא יסתכן בשבילנו וכל הערכים שמבדילים אותנו ממתאבד שיעי נשחקים .  
ביום שני נשא נעם שליט ,  אביו של גלעד ,  נאום חריף בכנס ארגון יד לבנים במלון דן-פנורמה בתל אביב .  שליט תקף את הממשלה על אזלת ידה בכל הנוגע להשבת בנו ,  ואמר כי  " מדינת ישראל מפקירה את בני ,  אין מילה או פועל מכובסים אחרים על מנת לתאר זאת ".  שליט ,  שהשתתף באירוע בהיותו אח שכול ,  הטיל את האחריות למצב על ראש הממשלה בנימין נתניהו .  לדבריו , " מדינת ישראל והעומד בראשה אינם מגלים אומץ להודות באי הצלחתם לשחרר את גלעד על ידי חלופות אחרות ,  ואינם מגלים את היושרה לשלם את המחיר שנדרש היום עבור חייל צה"ל חי ". 
לשכת ראש הממשלה בנימין נתניהו מיהרה להגיב לדברים . " ראש הממשלה בנימין נתניהו מוביל מאמצים בלתי פוסקים להשבת גלעד שליט ",  נמסר בהודעת הלשכה , " מאמצים אלה נשאו פרי כאשר הוכנס ציר התיווך הגרמני-מצרי ,  כאשר השגנו קלטת וידיאו ראשונה של גלעד וכאשר ישראל השיבה בחיוב להצעת המתווך הגרמני לעסקה שכוללת שחרור מאות אסירי חמאס שהיו מעורבים ברצח של יותר מ-600 ישראלים ". 

המאבק נמשך :  מטה שליט עושה שבת מול בית נתניהו
מטה המאבק למען החייל החטוף יעשה את השבת מול בית ראש הממשלה בקיסריה .  למקום הגיעו עשרות פעילים ,  וגם סבו של גלעד ,  צבי שליט ,  מיקי גולדווסר ועמי איילון

