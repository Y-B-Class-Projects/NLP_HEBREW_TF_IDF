דיווח :  נתניהו והמלך עבדאללה נפגשו ודנו במצב בירושלים
לפי דיווח שמהימנותו אינה ברורה בעיתון כווייתי ,  ראש הממשלה והמלך הירדני נועדו בעמאן שלשום ,  ודנו בהרגעת הרוחות בירושלים ,  כמו גם בתוכניות הבנייה הישראליות בעיר
ראש הממשלה בנימין נתניהו ומלך ירדן עבדאללה נועדו שלשום  ( שבת )  בחשאיות בעמאן ,  כדי לדון בהרגעת המתיחות בירושלים  כך לפי העיתון הכווייתי  " אל-ג'רידה ",  בדיווח שמהימנותו אינה ברורה .  גורמים בישראל טרם הגיבו לדברים .
 לפי הדיווח ,  הפגישה עסקה באירועי הימים האחרונים בבירה ,  ובתוכניות הבנייה של ישראל בעיר ,  והוסכם בה על חיזוק התיאום בין ישראל לבין הווקף המוסלמי לשם שמירה על הרגיעה באזור הר הבית .  עוד דווח כי נתניהו מתכוון לאסור בתקופה הקרובה כניסת יהודים להר הבית באופן מוחלט ,  ובהמשך לקבוע נהלים חדשים לביקורים אלה .  לפי הדיווח ,  המלך עבדאללה עדכן את יו"ר הרשות הפלסטינית אבו מאזן בדבר הפגישה .  
ירדן לא שמרה על ניטרליות ביחס לאירועים האחרונים בבירה ובשבוע שעבר מימשה את בקשתו של ריאד מנסור ,  נציג הרשות הפלסטינית באו"ם ,  לדיון חירום בעקבות הודעתה של ישראל כי היא מתכננת לבנות יותר מאלף יחידות דיור בשכונות הירושלים שמעבר לקו הירוק .
 בפנייתו ,  הפציר מנסור במועצה לדרוש מישראל לבטל את התכניות באופן מידי ו"להתחייב לתהליך השלום שאותו זנחה בצורה ברורה וחסרת אחריות ".  על פי התכנית החדשה ,  ייבנו 660 יחידות דיור בשכונת רמת שלמה ועוד כ-400 יחידות דיור בשכונת הר חומה .  
כמו כן ,  שר ההקדשים והמקומות הקדושים של ירדן ,  האיל עבד אל-חפיז דאווד ,  גינה בשבוע שעבר את החלטת ישראל לסגור את מסגד אל-אקצא בירושלים ולמנוע כניסת מתפללים מוסלמים  כך דיווחה סוכנות הידיעות הירדנית פטרה .  הוא הוסיף כי  " זאת הסלמה חמורה מצד השלטונות הישראלים "  ואמר כי אין לסגור את המסגד משום סיבה ביטחונית או כל תירוץ אחר .  דאווד קרא לעולם האסלאמי והערבי ולארגונים בין לאומיים לסייע לירדן להפעיל לחץ על ישראל כדי  " שתסיר את המצור על המסגד ".  
יומיים לאחר מכן אמר דובר הממשלה הירדנית ,  מוחמד אל-מומני ,  כי מאמציו של מלך ירדן עבדאללה הובילו לשינוי החלטתה של ישראל ולפתיחת הר הבית בירושלים ביום שישי האחרון למתפללים מוסלמים .  אל-מומני הוסיף כי  " המלך הורה לשלוח מסרים תקיפים לקהילה הבינלאומית בנושא ואלה תרמו לשינוי ההחלטה הישראלית ".  
בתוך כך ,  יו"ר הרשות הפלסטינית אבו מאזן ככל הנראה העביר אתמול מלשכתו מכתב רשמי למשפחתו של מועתז חיג'אזי ,  בן 32 מסילוואן ,  שניסה להתנקש בפעיל הימין יהודה גליק ,  ונהרג יום לאחר מכן על ידי כוחות הביטחון . " בכעס ובגינוי רב קיבלנו את הידיעה על פשע ההתנקשות הנפשע שביצעו כנופיות ההרג והטרור של צבא הכיבוש הישראלי השנוא ,  נגד מועתז חיג'אזי ,  שמת כשהיד בהגנה על זכויות עמנו ,  ועל מקומותינו הקדושים ",  כתב אבו מאזן במכתבו וציטט בפתיח פסוק מהקוראן המהלל את האנשים שנהרגו על מנת ללכת בדרכו של אללה .
 בהמשך כתב אבו מאזן ,  כי הפעולה אינה אלא עוד אחת מיני רבות שנמנות על  " פשעי הכיבוש הישראלי הנתעב ".   " אנו מביעים בפניכם את תנחומינו הכנים על מותו ,  ומביעים גינוי על הפעולה הברברית והנתעבת הזו ,  שמתווספת לפשעי הכיבוש הישראלי בקרב עמנו מאז הנכבה ,  וממשיכה את העוול בכל מקום בו עמנו נמצא ".  
אבו מאזן המשיך וכתב כי ההרג של חיג'אזי אינו מחליש מכוחם של הפלסטינים מול ישראל . " אנו מדגישים כי פעולות אלו לא מאיימות על עמנו הפלסטיני ,  אלא מוסיפות לעמידתו האיתנה ולאחיזתנו בארץ מולדתנו ",  כתב .  הוא חתם את המכתב בקריאה כללית לבני העם הפלסטיני : " אנו קוראים לכל בני העם הפלסטיני לדבוק באחדות הלאומית ,  להגן על רכוש העם ועל הישגיו ולהקדיש את כל הכוח למאבק בתוקפנות הישראלית ובהכשלת מאמצינו להשגת זכויות ,  בהן הגדרה עצמית והקמת מדינה עצמאית שבירתה ירושלים הקדושה ". 
ראש הממשלה ,  בנימין נתניהו ,  גינה את מכתב התנחומים של אבו מאזן . " בשעה שאנו מנסים להרגיע את הרוחות ,  אבו מאזן שולח מכתבי תנחומים על מותו של מי שניסה לבצע רצח נתעב ",  טען נתניהו . " הגיע הזמן שהקהילה הבינלאומית תגנה אותו על מעשיו אלה ". 
חיג'אזי נקבר ביום חמישי תחת אבטחה כבדה ובהלווייתו נכחו 45 בני אדם בלבד ,  לפי מגבלות משטרת מחוז ירושלים .  יום לפני כן ,  בפעילות משותפת של השב"כ ,  הימ"מ ומשטרת ירושלים ,  הרגו כוחות הביטחון את חיג'אזי ,  שהיה כלוא בישראל במשך 11 שנים ,  לאחר שירה בגליק בערב לפני כן ופצע אותו באורח קשה .  ברגע שהחל שלב הכיתור של המבנה שבו הסתתר חיג'אזי הוא הבחין בכוחות ,  עלה לגג ופתח בירי לכל עבר . " הוא לא התכוון להסגיר את עצמו ",  אמר גורם ביטחוני . " הוא פעל כמתאבד באירוע הזה ,  ולא הרים ידיים .  לא התכוון להיכנע ".  

דיווח :  נתניהו והמלך עבדאללה נפגשו ודנו במצב בירושלים
לפי דיווח שמהימנותו אינה ברורה בעיתון כווייתי ,  ראש הממשלה והמלך הירדני נועדו בעמאן שלשום ,  ודנו בהרגעת הרוחות בירושלים ,  כמו גם בתוכניות הבנייה הישראליות בעיר

