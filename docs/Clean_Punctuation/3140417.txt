בין החבר טראמפ לעד חפץ - כאוס משבר הגיוס עדיין מחכה לנתניהו
רה"מ ורעייתו עושים הכול כדי לשמור על האווירה המחויכת ,  אבל ינחתו בעוד כמה ימים בחזרה למשבר הגיוס .  גם אם תימצא נוסחת קסם שתוריד את ליצמן מהעץ ,  כחלון וליברמן מטפסים בינתיים על ענפים גבוהים יותר .  בכיר בקואליציה : " אף לא רוצה לצאת פראייר .  מחכים לשמוע מביבי "
 ביום ראשון בערב ,  כמה שעות אחרי שנחת בוושינגטון ,  ראש הממשלה לקח את עוקביו באינסטגרם לסיור וירטואלי מודרך בבלייר האוס ,  מעון ההארחה הרשמי בבית הלבן .  בין תבליט של ג'ורג' וושינגטון לזכרונות מנאום גטיסברג של אברהם לינקולן ,  נתניהו השוויץ בידע המקיף שלו על הנשיאים האמריקנים ועשה מעין שיעור היסטוריה וירטואלי .  
הוא היה במיטבו .  אחרי כמה שנות גלות בממשל אובמה הצונן ,  בני הזוג נתניהו שבו להתארח בבית ששמור לאורחים הקרובים ,  ובסרטון נראה שהם מתמוגגים מכל רגע .  מחויכים ומדושנים .  בדיוק כפי שנראו בחגיגת יום הנישואים המצולמת על מטוס אל על ערב קודם ,  לפני שהמריאו מנתב"ג .  נתניהו קרא ל"שרהל'ה "  והגיש לה זר פרחים בהפתעה ,  וזכה בתגובה לשתי נשיקות קצרות וחיוך מאוזן לאוזן .  27 שנות נישואים .  הכול נראה אידילי ,  סוג של נופת צופים .  
לא ניתן היה לראות שום שינוי על פניהם של בני הזוג נתניהו כשהם הגיעו אתמול בפעם השנייה לבית הלבן והתקבלו בחיבוק חם מדונלד ומלאניה טראמפ בשעות שלפני הפגישה לשכת נתניהו עשתה כל מאמץ כדי לשדר עסקים כרגיל ,  כולל התמונה המסורתית של נתניהו מוקף ביועצים הקרובים מתכונן לפגישה .  אבל הדרמה שפתחה את הבוקר - הסכם עד המדינה עם ניר חפץ ,  אחד מהאישים המקורבים ביותר למשפחה בשנים האחרונות - היא דרמה אמיתית .  גם אם בסופו של דבר לא יהיה כלום כי אין כלום ,  ברמה הכי אנושית ובסיסית ,  מדובר בהתפתחות מטלטלת בעלילה :  מבין אלו המגדירים עצמם כמקורבים למשפחת נתניהו בשנים האחרונות ,  חפץ הוא כנראה  " המקורב "  האולטימטיבי .  אחרי ארי הרו ומומו פילבר ,  גם הוא התהפך על הבוס והבוסית לשעבר .  אחד מאנשי נתניהו בעבר הגדיר את האירוע אתמול כלא פחות מסרט של אלפרד היצ'קוק .
 במהלך היום כבר הסבירו  " מקורביו "  של חפץ עצמו שהחליט לעבור צד כשהבין שמעסיקיו לשעבר מתכוונים לזרוק אותו לגוב האריות ולהפיל עליו את תיקיהם הפליליים ,  ובערב כבר התחילו להיחשף קטעים מעדותו עם גילויים מביכים על מעורבותם של בני משפחת נתניהו בקבלת ההחלטות ,  אפילו בנושאים גורליים כמו ביטחון המדינה .  גם אם נקבל את גרסת מקורבי נתניהו שחפץ מודר ממידע מודיעיני וביטחוני ,  חפץ הוא האיש שראה הכול - בעיקר בתוך בית ראש הממשלה .  וזו רק טעימה ראשונה ממה שעשוי לצאת מהעדות שהוא ימסור בשבועות הקרובים .  
אמש ,  סעדו נתניהו ורעייתו כהרגלם במסעדה מפורסמת בג'ורג'טאון ,  במאמץ כביר לא לתת לשום דבר להפריע לשגרת הביקור בארצות הברית ,  שנועד ,  בין היתר ,  לספק בריחה אלגנטית מהתסבוכות הפליליות שרק הולכות ומתעצמות ולהסית את הכותרות לאיראן ופלסטינים .  החיבוקים החמים של טראמפ והקהל האוהד שיקבל את פניו של נתניהו היום באיפא"ק הם באמת שינוי מרענן באווירה ,  אבל בעוד כמה ימים נתניהו ינחת חזרה בארץ ,  וממשמעויות הפיכתו של חפץ לעד מדינה יהיה קשה ,  אולי אפילו בלתי אפשרי ,  לברוח .
 בינתיים ,  אלפי קילומטרים מוושינגטון ,  נתניהו הותיר כאוס קואליציוני ,  והמהפך של חפץ ערער עוד יותר את היכולת לחזות את סופו של משבר הגיוס שמתנהל בזמן שראש הממשלה נופש בחו"ל .  סימן השאלה הגדול שמרחף בראשי השותפים בקואליציה בימים האחרונים - האם גמלה בלבו ההחלטה של נתניהו ללכת לבחירות בכל מקרה ומשבר הגיוס הוא רק תירוץ - הפך לגדול עוד יותר ,  כשבכנסת יש תזזית של גישושים ופגישות שמנסה לקרב את המשבר לקצו עוד לפני שהוא חוזר לארץ ולמנוע בחירות מוקדמות .  נתניהו עצמו לא נשמע אופטימי במיוחד אתמול בשיחה עם כתבים ,  למרות שהוא מתעקש שהוא מעוניין שהממשלה תכלה את ימיה .
 ראשי הבית היהודי ,  נפתלי בנט ואיילת שקד ,  ששוהים גם הם בוושינגטון בוועידת איפא"ק ,  עסוקים בשיחות טרנס-אטלנטיות עם יו"ר ש"ס אריה דרעי ,  ראש לשכת ראש הממשלה יואב הורוביץ והשר יריב לוין .  יו"ר הקואליציה הקודם דוד ביטן מנהל בירכתי המליאה שיחות ערות עם הח"כים החרדים ;  ערוצים רבים מתנהלים במקביל בניסיון לפתור את המשבר ,  אבל אין עדיין נוסחה שתוריד את כל הצדדים מהעץ ,  ויש לעץ הזה לפחות שלושה ענפים .  על ענף אחד יושב יו"ר יהדות התורה ,  יעקב ליצמן ,  שדורש להעביר חוק גיוס - בשלוש קריאות - לפני התקציב .  על ענף אחר יושב שר האוצר משה כחלון - שמאיים לפרק את הממשלה אם התקציב לא יעבור עד סוף המושב ,  משמע ,  בשבועיים הקרובים ,  ועל הענף השלישי יושב שר הביטחון אביגדור ליברמן - שלא מוכן לתמוך בשום חוק גיוס שאינו מבית היוצר שלו עצמו ,  שינוסח על ידי ועדה מקצועית במשרד הביטחון .  
הפלונטר שנוצר בעץ הקואליציוני הוא רב שלבי ,  ונכון לעכשיו גם השלב הראשון רחוק מלהיפרם :  קודם כל צריך למצוא נוסח מוסכם לחוק גיוס ,  ואפילו כזה טרם אותר .  אם באורח פלא יימצא כזה ,  זה עדיין לא מבטיח שזה מאחורינו ,  כי כל שלושת הקודקודים - ליצמן ,  ליברמן וכחלון - צריכים להתפשר .  גם אם החרדים יסתפקו בחקיקה ראשונית בלבד ,  אישור בוועדת שרים לחקיקה או בקריאה טרומית לפני הדד ליין של התקציב ,  זה עדיין לא מתיר את הסבך .  ליברמן אמנם הבהיר אתמול שיוכל לחיות בשתיקה עם חוק גיוס שאינו שלו כל עוד הוא לא עובר בקריאה שנייה ושלישית ,  אבל גם שישראל ביתנו  " תילחם מבפנים ",  כלומר תצביע נגד ,  אם נגיע לשם .  כחלון ,  על הענף ממול ,  לא מוכן לראות שידור חוזר של חוק המרכולים ,  ולא יסכים לתמוך בחקיקה אם לליברמן מותר להתנגד אליה .
 ביממה האחרונה ,  בזמן שנתניהו מבלה בוושינגטון ומנהל את משבר ניר חפץ ,  כל הצדדים מנסים לכאורה להגיע לפשרות ,  אבל בינתיים רק מטפסים גבוה יותר על הענפים של העץ .  והפתרון יכול לבוא רק מהשורש - כי הוא תלוי בראש הממשלה .  כל עוד יש סימני שאלה לגבי רצונותיו האמיתיים של נתניהו אין לאף אחד אינטרס להתגמש או להתפשר ,  והדרמה של ניר חפץ ייצרה מערך ספקולציות מחודש אם כדאי לו עכשיו ללכת לבחירות מוקדמות ,  כן או לא . " אם בגלל שיקולי חקירות נתניהו בכל מקרה רוצה ללכת לבחירות עכשיו ,  אף אחד מהשותפים לא רוצה לצאת פראייר ציבורית ,  ולכן כולם מחכים לשמוע מביבי ",  אמר בכיר בקואליציה .  לכן ,  למרות שעון החול האוזל לקראת הדד-ליין של התקציב ,  לפי ההערכה הרווחת ,  שום משבר לא יגיע לפתרונו לפני שובו של נתניהו לישראל בסוף השבוע ,  וזה עשוי אפילו להיגרר לתחילת שבוע הבא .  בין הבלגנים של חפץ לבלגנים בקואליציה ,  זו תהיה כנראה נחיתה לא קלה לקרקע המציאות ,  ואולי זו רק תחילתה של הדרמה .  

בין החבר טראמפ לעד חפץ - כאוס משבר הגיוס עדיין מחכה לנתניהו
רה"מ ורעייתו עושים הכול כדי לשמור על האווירה המחויכת ,  אבל ינחתו בעוד כמה ימים בחזרה למשבר הגיוס .  גם אם תימצא נוסחת קסם שתוריד את ליצמן מהעץ ,  כחלון וליברמן מטפסים בינתיים על ענפים גבוהים יותר .  בכיר בקואליציה : " אף לא רוצה לצאת פראייר .  מחכים לשמוע מביבי "
 
