נתניהו ופוטין נפגשו במוסקבה ;  גורמים מדיניים :  רוסיה פועלת להרחקת איראן
ראש הממשלה נועד עם נשיא רוסיה במוסקבה ואמר כי  " איראן צריכה לעזוב את סוריה ".  הוא גם התייחס לחדירת המל"ט הסורי שיורט מעל הכנרת : " נמשיך לפעול בתקיפות נגד כל חדירה לשטחנו ".  פוטין הבהיר לנתניהו - מצפים שלא תפגעו במשטר אסד
ראש הממשלה בנימין נתניהו אמר הערב  ( רביעי )  לנשיא רוסיה ולדימיר פוטין כי ישראל תמשיך לפעול בתקיפות  " נגד כל זליגה וכל חדירה ,  לשטחה האווירי או הקרקעי של ישראל ".  במהלך הפגישה בין המנהיגים ,  שהתקיימה בקרמלין במוסקבה ,  התייחס נתניהו לחדירת המל"ט הסורי היום לישראל ויירוטו על ידי צה"ל . " אנחנו מצפים שכולם יכבדו את הריבונות הזאת ושסוריה תשמור בקפדנות על הסכמי ההפרדה ",  אמר ראש הממשלה .
 בנוסף לכך ,  נתניהו התייחס להתבססותה של איראן וסוריה שלדבריו נמצאת במוקד הדברים . " דעתנו ידועה שאיראן צריכה לעזוב את סוריה ,  זה לא דבר חדש עבורך ",  הוסיף .  
גורמים מדיניים מסרו אחרי פגישתם של נתניהו ופוטין כי  " רוסיה פועלת כעת להרחקת הכוחות האיראניים מקרבת הגבול עם ישראל .  יש אינטרסים הן לישראל והן לרוסיה בהתפתחויות השונות בסוריה - ויש ניסיון למצוא את המכנה המשותף בין המדינות ".  
נתניהו ופוטין דנו בהרחבה במאמץ של משטר אסד להשתלט מחדש על דרום רמת הגולן .  פוטין הבהיר כי רוסיה מצפה שישראל לא תפעל נגד משטר אסד ותימנע מפגיעה בכוחותיו .  נתניהו ,  מצדו ,  אמר כי ישראל דורשת שמשטר אסד ימלא אחר הסכמי ההפרדה מ-1974 .  
במהלך הפגישה נשיא רוסיה ציין כי הקשרים הכלכליים והצבאיים בין רוסיה לבין ישראל מתפתחים בכיוון חיובי .  נתניהו אמר לו כי  " כל ביקור כזה הוא הזדמנות בינינו לפעול במשותף לנסות לייצב את המצב באזורנו ולהגביר את הביטחון ולהגביר את היציבות ".  
נתניהו החמיא לפוטין על הישגיה של רוסיה במשחקי המונדיאל והודה לו על הזמנתו לצפות במשחק הערב יחד ברוסיה .  הוא גם ביקש להודות על פגישתם ,  וזאת משום ש"שיתוף הפעולה בינינו הוא מרכיב מרכזי במניעת התקלחות במצבים כאלה ואחרים ". 
לאחר הפגישה ,  התייחס נתניהו לתכניה בשיחה עם כתבים . " הפגישה באה כמה ימים לפני הפגישה של הנשיא פוטין עם טראמפ .  אנחנו פועלים במקום מאוד צפוף .  פועלים ,  ואנחנו לא רק שלא מתנגשים עם הרוסים ,  אנחנו ,  הייתי אומר ,  מתאמים בין הצבאות ,  כולל בשעות האלה ובימים האלה ",  אמר נתניהו .
 ראש הממשלה הוסיף כי  " אנחנו פועלים נגד מטרות איראניות ונגד מטרות של חיזבאללה ואנחנו שומרים על חופש הפעולה שלנו .  דיברנו על כל השאלה של סוריה ,  בכללותה ,  ושאלת איראן לקראת הפסגה הצפויה ,  ועל זה אני פשוט לא חושב שכדאי שארחיב עכשיו ". 
מוקדם יותר הערב צה"ל יירט באמצעות טיל פטריוט כלי טיס בלתי מאויש שחדר מסוריה .  כלי הטיס חדר כעשרה קילומטרים לתוך שטח ישראל ויורט מעל הכנרת .  בעקבות החדירה אזעקה נשמעה בכמה מיישובי רמת הגולן ועמק הירדן .  דובר צה"ל רונן מנליס העריך כי מדובר במל"ט סורי לצרכי איסוף .  
נתניהו נחת היום במוסקבה על רקע המגעים לסיום מלחמת האזרחים בסוריה וההיערכות לכיבוש מחדש של דרום סוריה על ידי משטר אסד .  ירושלים דורשת שמשטר אסד גם  " ישמור בקפדנות "  על הסכם הפרדת הכוחות מ-1974 ויבלום את המאמץ האיראני להתבססות בדרום סוריה עם חזרתו לשלוט באזור .
 הפגישה עם פוטין נועדה בין היתר לאפשר לישראל לתאם עמדות עם ארצות הברית לקראת הפסגה האמריקנית-רוסית שתיערך כמה ימים לאחר מכן ,  אשר במסגרתה ייפגש פוטין עם נשיא ארצות הברית ,  דונלד טראמפ ,  והשניים צפויים לדון גם באיראן ובסוריה .  
זוהי הפגישה השלישית של נתניהו ופוטין בחצי השנה האחרונה ,  כחלק מדיאלוג קבוע ורצוף בין שני המנהיגים מאז שרוסיה הגבירה את נוכחותה הצבאית בסוריה לפני כשלוש שנים .  הקשר האינטימי ,  שכולל גם תיאום צבאי הדוק בין צה"ל והכוחות הרוסיים המוצבים באזור ,  הוביל לכך שמוסקבה השלימה עם התקיפות נגד יעדים איראניים בסוריה המיוחסות לצה"ל ,  אשר האחרונה שבהן אירעה בתחילת השבוע בבסיס חיל האוויר הסורי T-4 .
 בשבועות האחרונים ירושלים מובילה מאמץ מדיני מוגבר בניסיון להשפיע על ההבנות של המעצמות בדבר סיום מלחמת האזרחים בסוריה ובמיוחד כחלק מההיערכות לקראת כיבוש דרום סוריה מחדש על ידי צבא אסד .  לקראת הפגישה ,  נתניהו קיים התייעצות עם נציגי הנשיא פוטין ,  השליח המיוחד אלכסנדר לברנטייב וסגן שר החוץ סרגיי ורשינין ,  בה השתתף גם ראש המל"ל מאיר בן שבת שיתלווה לפגישה בקרמלין ,  וכן המזכיר הצבאי אליעזר טולדנו .  בשונה מביקורים קודמים של נתניהו במוסקבה ,  בהם השר זאב אלקין התלווה לנתניהו ושימש כמתורגמן ,  הפעם נתניהו ייעזר במתורגמן מקומי .  
שר הביטחון אביגדור ליברמן ,  שנמצא אף הוא בקשר שוטף והדוק עם מקבילו הרוסי שר ההגנה סרגיי שויקו ,  אמר אתמול ש"זה לא משנה "  אם הכוחות האיראניים יורחקו 40 או 80 קילומטר מהגבול עם ישראל ,  כפי שהרוסים הציעו לפי חלק מהדיווחים האחרונים ,  והדגיש כי ישראל תמשיך לפעול נגד הנוכחות האיראנית בכל האזור .  
לדברי ליברמן ,  שביקר ברמת הגולן ,  ישראל מזהה מאמץ של כוחות איראניים להקים תשתית טרור בדרום סוריה - בחסות משטר אסד . " מבחינתנו זה דבר בלתי מתקבל על הדעת .  המשטר הוא האחראי והוא גם יישא באחריות וגם ישלם מחיר כבד על עצם שיתוף הפעולה ",  אמר ליברמן והוסיף כי ישראל תקפיד  " על קוצו של יוד "  על היקף הכוחות הצבאיים שיהיו באזור בהתאם להסכם ההפרדה מ-1974 . " כל כניסה של כוח סורי לאזור החיץ ,  כל חייל סורי שימצא באזור החיץ ,  מסכן את נפשו ",  ליברמן אמר .  
בסיום הפגישה צפוי נתניהו לנסוע לאצטדיון במוסקבה ולצפות במשחק חצי הגמר של המונדיאל בו משחקות אנגליה וקרואטיה .  ככל הנראה ,  פוטין לא יתלווה אליו .  ביום ראשון ,  במשחק הגמר ,  יגיע למוסקבה יו"ר הרשות הפלסטינית אבו מאזן שהוזמן למשחק כאורחו של נשיא פיפ"א .  נתניהו נשאל בתחילת השבוע בישיבת ראשי הקואליציה מדוע לא העדיף לנסוע לגמר המונדיאל והוא השיב כי  " האירועים מחייבים .  צריכים להיפגש בהקדם ".  נתניהו ייסע לרוסיה מלווה ברעייתו ,  שרה .  את מקומו כראש ממשלה ימלא שר התחבורה ישראל כץ .
  ( עדכון ראשון :  8:04 )  

נתניהו ופוטין נפגשו במוסקבה ;  גורמים מדיניים :  רוסיה פועלת להרחקת איראן
ראש הממשלה נועד עם נשיא רוסיה במוסקבה ואמר כי  " איראן צריכה לעזוב את סוריה ".  הוא גם התייחס לחדירת המל"ט הסורי שיורט מעל הכנרת : " נמשיך לפעול בתקיפות נגד כל חדירה לשטחנו ".  פוטין הבהיר לנתניהו - מצפים שלא תפגעו במשטר אסד

