נתניהו הורה לקדם את חוק ההסדרה :  יובא לקריאה שנייה ושלישית השבוע
ראש הממשלה הנחה את יו"ר הקואליציה ביטן להביא את החוק השנוי במחלוקת להצבעה במליאת הכנסת ,  בהמשך לוועדה שאמורה לדון בנושא ותתכנס ביום שני .  ראש הסגל בלשכתו נועד עם אנשי ההתנחלות עפרה בפעם השנייה
ראש הממשלה בנימין נתניהו הנחה הערב  ( שבת )  את יו"ר הקואליציה דוד ביטן  ( הליכוד )  להביא השבוע את חוק ההסדרה להצבעה בקריאה שנייה ושלישית במליאת הכנסת ,  בהמשך להצבעה בוועדה המיוחדת שהוקמה לדון בנושא שצפויה להתקיים ביום שני בבוקר .  בפגישה שקיים הערב ראש הסגל במשרד ראש הממשלה ,  יואב הורביץ ,  עם אנשי ההתנחלות עפרה ,  סיפר הורביץ לתושבים על תמיכתו של ראש הממשלה בקידום חוק ההסדרה ,  בהמשך להחלטת יו"ר הבית היהודי נפתלי בנט להחזיר את החוק לסדר היום של ועדת חוקה .
 מדובר בפגישה שניה שמקיים הורביץ עם אנשי עפרה ,  בניסיון למנוע עימות אלים בעת פינוי תשעת הבתים שבג"ץ קבע שיש להרוס עד תחילת פברואר .  בפגישה הקודמת עדכן הורביץ כי נתניהו הנחה לקדם תוכנית בנייה ל-68 יחידות דיור בעפרה במקום הבתים שייהרסו .  
חוק ההסדרה נועד להכשיר בדיעבד מאות בתים בהתנחלויות ,  הבנויים על קרקע פלסטינית פרטית ,  ובמקור הוא נולד כדי לייצר אפשרות משפטית שתמנע את פינוי עמונה ותשעת הבתים בעפרה .  עם זאת ,  בגרסתו הנוכחית הוא אינו חל על מאחזים ובתים שיש לגביהם פסקי דין חלוטים של בית המשפט העליון ,  לנוכח התנגדותו של יו"ר כולנו ,  משה כחלון ,  לסעיף הרטרואקטיבי בחוק ,  מחשש לפגיעה ברשות השיפוטית .  
הנהגת עפרה קראה לפני כשבוע לשביתת רעב מול הכנסת מחר ,  בדרישה כי הממשלה תימנע מהרס הבתים ,  מהלך המתוכנן לצאת לפועל עד ל-8 בפברואר .  בהודעה מטעם ההתנחלות נמסר כי על אף שהצהרתו של ראש הממשלה בנושא מחוייבותו להתיישבות ביהודה ושומרון התקבלה בברכה ,  יש להעדיף מעשים על פני הצהרות .  
ההודעה מגיעה גם על רקע הכרזתם של תושבי המאחז עמונה השבוע על חידוש מאבקם הציבורי למנוע את פינויים ,  לאחר שהמתווה החלופי להעתקת מבני המאחז לגבעה סמוכה לא יצא לפועל .  יו"ר מטה המאבק של תושבי המאחז ,  אביחי בוארון ,  קרא : " לא נותר לנו אלא להודיע על חידוש המאבק למנוע את הריסת היישוב עמונה ". 
לדבריו ,  ההחלטה התקבלה  " לאחר לבטים רבים ",  ולאחר ש"ההסכם עם תושבי עמונה הופר ".  בוארון התייחס למתווה החלופי ,  ואמר : " היום ,  36 ימים לאחר החתימה על ההסכם ו-14 ימים לפני המועד לפינוי עמונה ,  בניגוד למה שנאמר בהסכם ,  נכון לעכשיו לא החלו העבודות .  הדרג המדיני כשל במימוש ההסכם הזה ולא עמד בהתחייבויות שלו ".  

נתניהו הורה לקדם את חוק ההסדרה :  יובא לקריאה שנייה ושלישית השבוע
ראש הממשלה הנחה את יו"ר הקואליציה ביטן להביא את החוק השנוי במחלוקת להצבעה במליאת הכנסת ,  בהמשך לוועדה שאמורה לדון בנושא ותתכנס ביום שני .  ראש הסגל בלשכתו נועד עם אנשי ההתנחלות עפרה בפעם השנייה

