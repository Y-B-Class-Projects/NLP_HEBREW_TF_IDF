רוחאני בדאבוס :  נכנסים לעידן חדש של יחסים עם ארה"ב
רוחאני נאם בכינוס שבוע אחרי שכמה מהסנקציות הוסרו מארצו .  הוא הדגיש שטהראן מתנגדת לנשק גרעיני וחמק בחיוך משאלה על ישראל
נשיא איראן ,  חסן רוחאני ,  היה הנואם המרכזי במושב הבוקר בפורום הכלכלי .  בנאומו ,  אמר רוחאני כי טהראן נכנסה לעידן חדש של יחסים עם ארה"ב ועם אירופה ,  המהווה התפתחות חשובה משמעותית ביותר .  הוא הדגיש שאיראן שואפת להיעזר באנרגיה גרעינית למטרות אזרחיות ,  והבהיר כי  " אין מקום לנשק גרעיני בתפיסת הביטחון שלנו ".  
רוחאני אמר לקהל כי מדיניותו מבוססת על  " מודרניזציה זהירה ",  המתבססת על האיסלאם . " זה הסוד להצלחתה של איראן לאורך ההיסטוריה ".  הוא אמר כי הכלכלה האיראנית היא אחת החשובות בעולם ויש לה מקום מרכזי בעיצוב העתיד .  
בהתייחסו למשטר העיצומים ,  אמר רוחאני כי  " שש השנים האחרונות לימדו אותנו שאין מדינה שיכולה להצליח לבדה .  כולנו קשורים אלה לאלה דרך הגלובליזציה .  אם לא נבחר את רבי-החובל הנבונים ,  הסערה תטביע את כולנו ". 
בנאומו ,  אמר רוחאני כי הוא שואף לקיים יחסי שלום עם כל מדינות העולם .  כשנשאל על כך בתום הנאום ,  התחמק רוחאני מלהבהיר עם מדובר גם בישראל : " יש לנו חילוקי דעות עם כמה מדינות .  אך אנו שואפים לעתיד טוב יותר ולשלום עם כולם ".  כשנשאל שוב האם מדובר אכן ב"כל המדינות ",  השיב רוחאני בחיוך : " רק עם המדינות שאנו מכירים בהן באופן רשמי ". 
בהתייחסו למלחמת האזרחים בסוריה ,  אמר רוחאני כי מדובר בקטסטרופה . " מיליונים נהרגו ,  נעקרו מבתיהם ונפצעו .  החורף הקר רק מוסיף לאומללותם .  יש רוצחים חסרי רחמים שנוהרים לסוריה ונלחמים זה בזה .  עלינו לעבוד יחד כדי לעזור לסוריה ולסלק את הרוצחים ממנה ".  
בתגובה לנאום ,  אמר ראש הממשלה נתניהו כי  " רוחאני ממשיך במופע ההונאה האיראני ,  וסירב גם היום להכיר בקיומה של מדינת ישראל  (  ..  .)  בזמן שרוחאני טוען שאיראן אינה מעוניינת בגרעין לצרכים צבאיים ,  איראן ממשיכה להחזיק בצנטריפוגות וכור מים כבדים ,  ולהתחמש בטילים בין יבשתיים שכל תכליתם הם נשק גרעיני ". 
בשבוע שעבר ,  איראן החלה ליישם את החלק הראשון של הסכם הגרעין ,  ובתמורה קיבלה הקלה בעיצומים הבינלאומיים שהטילו עליה ארה"ב והאיחוד האירופי .  אתמול ,  עם נחיתתו בשוויץ ,  הביע רוחאני אופטימיות בנוגע לאפשרות של חידוש היחסים הכלכליים עם המערב .  לדבריו ,  אחרי שלושה עשורים של עוינות ,  תיתכן אפילו אפשרות לקיים קשרי ידידות בין טהראן לארה"ב .  
רוחאני בא לדאבוס בעיקר כדי לנצל את הסרת העיצומים לקשירת קשרים מחודשים עם ענקיות האנרגיה הבינלאומיות .  סוכנויות הידיעות באיראן דיווחו כי רוחאני קבע פגישות עם בכירים במגזר הנפט ,  אך שמם לא נמסר .  ואולם ,  מנהלים של כמה מחברות האנרגיה הגדולות בעולם ,  בהן Eni ,  BP וחברת  " של ",  הוזמנו לנאומו של רוחאני .
 העיצומים שהוטלו על איראן ,  כדי למנוע ממנה לפתח תכנית גרעין צבאית ,  גרמו לה לצמצם את ייצוא הנפט שלה באופן משמעותי .  לפי סוכנות בלומברג ,  המשטר האיראני הפסיד מדי יום ב-2013 סכום של 133 מיליון דולרים  ( כחצי מיליארד שקלים )  בשל אמברגו הנפט הבינלאומי .  

רוחאני בדאבוס :  נכנסים לעידן חדש של יחסים עם ארה"ב
רוחאני נאם בכינוס שבוע אחרי שכמה מהסנקציות הוסרו מארצו .  הוא הדגיש שטהראן מתנגדת לנשק גרעיני וחמק בחיוך משאלה על ישראל

