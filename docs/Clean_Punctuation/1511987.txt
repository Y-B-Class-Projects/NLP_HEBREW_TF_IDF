נתניהו : " יש לי אמון מלא בליברמן "
 ראש הממשלה יצא שוב להגנת שר החוץ לאחר פרסום התבטאותו של נשיא צרפת ניקולא סרקוזי .  נתניהו ציין כי ליברמן היה שותף בקביעת התכנים בנאום בר אילן
ראש הממשלה בנימין נתניהו יצא היום  ( שלישי )  שוב להגנת שר החוץ אביגדור ליברמן לאחר פרסום התבטאותו של נשיא צרפת ניקולא סרקוזי .  בפגישה עם למעלה מ- 20 שגרירי מדינת האיחוד האירופי במלון המלך דוד בירושלים ,  נתניהו אמר כי , " חשוב לי להדגיש שיש לי אמון מלא בשר החוץ אביגדור ליברמן .  אני יודע שלשר החוץ יש מחויבות מלאה לשלום ולביטחון והוא מהווה חלק חשוב מהממשלה הנבחרת של מדינת ישראל הדמוקרטית ". 
נתניהו ציין כי לפני נאום בר אילן הוא נועץ בליברמן לגבי תוכן הנאום .  לדברי נתניהו , " שר החוץ ליברמן ימלא תפקיד חשוב במימוש המדיניות שהוצגה בנאום בר אילן ". 
במהלך פגישתו של נתניהו עם סרקוזי ,  הביע הנשיא הצרפתי ביקורת קשה נגד שר החוץ הישראלי ,  אביגדור ליברמן .  לפי הפרסומים ,  אמר סרקוזי לנתניהו בעת פגישתם : " תמיד קיבלתי שרי חוץ ישראלים ,  אהבתי להיפגש עם השרה לבני ,  אבל עם זה  ( ליברמן )  אני לא יכול ".  
סרקוזי הוסיף ואמר לנתניהו : " אתה צריך להיפטר מהאדם הזה ,  תוציא אותו ותכניס את לבני - איתה ועם ברק אתה יכול לעשות היסטוריה ".  נתניהו השיב לו בתגובה כי  " בשיחות פרטיות נשמע ליברמן אחרת ".  בתגובה לכך השיב לו נשיא צרפת : " בשיחות פרטיות גם ז'אן מארי לה פן  ( מנהיג החזית הלאומנית הצרפתית )  הוא אדם נחמד מאוד ".  כפי הנראה נתניהו אמר בתגובה ,  כי  " ליברמן הוא לא לה פן ואין מקום להשוואה ". 
חבר הכנסת מיכאל בן ארי  ( האיחוד הלאומי )  אמר בתגובה לדבריו של סרקוזי כי  " הבעיה היא לא רק החוצפה הצרפתית ,  אלא חוסר הבנתו של נתניהו שסרקוזי ואובמה לא רק מתכוונים להחליף את ליברמן בלבני ,  אלא להפוך את נתניהו ללבני .  ראש הממשלה היה חייב להבהיר שלא כל אוכל צפרדעים יפגע בריבונות ישראל ". 

נתניהו : " יש לי אמון מלא בליברמן "
 ראש הממשלה יצא שוב להגנת שר החוץ לאחר פרסום התבטאותו של נשיא צרפת ניקולא סרקוזי .  נתניהו ציין כי ליברמן היה שותף בקביעת התכנים בנאום בר אילן

