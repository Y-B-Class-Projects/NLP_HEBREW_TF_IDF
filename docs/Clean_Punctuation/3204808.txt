לא מתרגש מההשמצות ונחוש לחזור להנהגה :  מפגן הכוח של גדעון סער
בכיר הליכוד הדליק נרות באור יהודה עם פעילי המפלגה וזכה לתמיכה רבה . " מאז שחזרתי אני חשוף להשמצות והכפשות אבל אני לא מתרגש מזה ,  ונחוש לחזור לצמרת קבלת ההחלטות ",  אמר לנוכחים בנאום ממלכתי .  על ההמלצות נגד נתניהו בתיק 4000 אמר :  אין לפגוע בחזקת החפות העומדת לו
בצל המתיחות הקשה עם ראש הממשלה בנימין נתניהו ,  בכיר הליכוד סער אירח הערב  ( שני )  הדלקת נר חנוכה עם מאות פעילים ותומכים באור יהודה במה שנראה כמפגן כוח .  במהלך נאום שנשא מול הנוכחים התייחס להשמצות ולהכפשות שספג לטענתו מאז שהודיע על חזרתו לפעילות ציבורית ופוליטית . " ליוויתם אותי בכל מקום ,  תמכתם אותי ,  חיזקתם אותי .  אני רואה שאתם נפגעים כשמנסים לפגוע בי ",  פנה לפעילים .  
לדבריו , " מאז שחזרתי אני חשוף להשמצות והכפשות ואתם רואים את זה בקבוצות הווטסאפ ומסרונים אנונימיים .  אבל אני לא מתרגש מזה ".  בכיר הליכוד פנה לקהל והוסיף : " אני מציע גם לכם לא להתייחס להשמצות ,  להתעלם מלשון הרע ,  כשאתם רואים שנאת חינם תשתדלו להרבות באהבת חינם כי זו הרוח שאנחנו רוצים להביא ".  סער ביקש מהנוכחים שלא להיגרר לשיח הכפשות והצהיר על כוונתו לשוב לצמרת קבלת ההחלטות במדינה . " יש לדבר רק חיובי כי ברוח החג מעט מן האור דוחה הרבה מן החושך .  את התשובה להשמצות נתן בקלפיות בבוא העת .  אני נחוש לחזור לצמרת קבלת ההחלטות במדינה ". 
בנאום ממלכתי גיבה סער את נתניהו בצל המלצות המשטרה נגדו על שוחד בתיק 4000 . " אלה אינם ימים קלים .  פרסום המלצות המשטרה מחייב להזכיר כי חזקת החפות הקיימת לכל אזרח עומדת גם לראש הממשלה בנימין נתניהו .  אין לפגוע בזכות זו .  כמו גם בזכות להליך הוגן על ידי חריצת דין מוקדמת בתקשורת או בכיכר העיר ".  
בפתח דבריו הודה סער לחברי הליכוד שהגיעו לתמוך בו .  בהם שר העבודה ,  הרווחה והשירותים החברתיים ,  חיים כץ וח"כים נוספים . " ריגשתם אותי הערב .  אין לי לשכת שר ועוזרים .  יש לי רק חברים ",  אמר .  לפניו עלה לנאום באירוע השר כץ שפנה לסער ואמר : " חזרת הביתה לחזק את נבחרת הליכוד .  אתה כוח משמעותי ".  
למרות העוינות המופגנת מצד נתניהו הגיעו לאירוע כאמור שורה של חברי כנסת מהמפלגה בהם :  שרן השכל ,  מיקי זוהר ,  יואב קיש ,  ענת ברקו ,  אבי דיכטר ,  אורן חזן ,  נורית קורן ויהודה גליק .  עוד משתתפים ראשי רשויות מהליכוד :  ראש עיריית בת ים הנכנס צביקה ברוט וראש עיריית מעלה אדומים בני כשריאל וכן נציגי המתנחלים בליכוד ועשרות פעילים בכירים במפלגה .  מי שהנחה את הערב היה ראש עיריית בת ים הנכנס צביקה ברוט ,  שסער תמך במועמדותו לראשות העיר לעומת נתניהו שתמך בראש העיר היוצא יוסי בכר בניגוד לעמדת הליכוד .  
סער נשא נאום מדיני ימני במיוחד ואמר כי הרשות הפלסטינית  " צריכה בעתיד להיות קשורה בירדן ".  הוא גיבה את ממשלות הליכוד בראשות נתניהו ואמר כי יש להן זכויות גדולות בשמירה על ארץ ישראל וביטחון ישראל . " צריך לבנות את העתיד .  יש לנו הזדמנות להציע כיוונים חדשים - לבנות בירושלים היהודית ,  לחתור להטלת הריבונות שלנו על אזורי ההתיישבות ביהודה ושומרון ובקעת הירדן ,  יש להוריד מהפרק הקמת מדינה ערבית נוספת בלבה של ארץ ישראל ,  יש להציג מתווה מדיני אזורי ".  
על ממשל נשיא ארצות הברית דונלד טראמפ אמר כי הוא  " גילה בשנתיים האחרונות תפיסה מפוכחת לסכסוך וידידות אמת למדינת ישראל .  אני מקווה ואני משוכנע בשם כולנו שהממשל הנוכחי לא יחזור על שגיאות של ממשלים קודמים וילך בדרך אחרת .  הפתרון אינו יכול לכלול הקמת מדינה ערבית נוספת בלב ארצנו .  מדינה כזאת רק תרחיק את השלום תערער את הביטחון ותפגע ביציבות .  מדינה פלסטינית היא הבעיה .  היא לא הפתרון .  וזאת רק אחת הסיבות מדוע חשוב שהליכוד ימשיך להוביל את מדינת ישראל ". 
סער התייחס להחלטה של ממשלת ישראל למנוע את ההתבססות האירנית בסוריה וכינה אותה  " נכונה ונבונה ".  הוא הוסיף כי  " אין לאפשר לחיזבאללה לייצר או לצבור מלאי של טילים מדויקים שישנו את פניו של העימות הבא .  אני שב וקורא למהלומת מנע על מפעלי הטילים המדויקים של חיזבאללה בלבנון .  אם נאחר לפעול - חלון ההזדמנויות עלול להיסגר .  לכן אתמוך ואגבה החלטה חיונית כזו אם תתקבל ".  
בכיר הליכוד הואשם בחודש שעבר על ידי ראש הממשלה נתניהו ב"פוטש " " קנוניה "  ו"מזימה "  להדחתו .  נתניהו טען כי קיבל מידע לפיו סער דן עם הנשיא ריבלין באפשרות להשתמש בחקירות הפליליות של נתניהו כעילה להדחתו ולהטלת הרכבת הממשלה על מישהו אחר .  סער הכחיש בתוקף את טענות נתניהו ומקורביו אך ראש הממשלה החל לקדם בעקבות הדברים את מה שמכונה  " חוק גדעון סער ".  תיקון חקיקה שנועד להגביל את שיקול דעתו של הנשיא ולחייב אותו להטיל את הרכבת הממשלה על ראש מפלגה ולא ח"כ ,  ולחסום את האפשרות שסער ימונה במקומו .  

לא מתרגש מההשמצות ונחוש לחזור להנהגה :  מפגן הכוח של גדעון סער
בכיר הליכוד הדליק נרות באור יהודה עם פעילי המפלגה וזכה לתמיכה רבה . " מאז שחזרתי אני חשוף להשמצות והכפשות אבל אני לא מתרגש מזה ,  ונחוש לחזור לצמרת קבלת ההחלטות ",  אמר לנוכחים בנאום ממלכתי .  על ההמלצות נגד נתניהו בתיק 4000 אמר :  אין לפגוע בחזקת החפות העומדת לו

