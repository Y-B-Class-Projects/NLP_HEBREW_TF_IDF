הם מפחדים - מהאמת ומתהליך השלום
השבוע כינס הדיפלומט מספר אחת שלנו מסיבת עיתונאים ,  וכיוון שככל הנראה הגיע למסקנה שעדיין לא הפחיד את הערבים כפי שצריך ,  החליט לעלות מדרגה : " הפלשתינים ",  כך הסביר , " היו רוצים לקיים משא ומתן עם יוסי שריד ועם יוסי ביילין ,  אבל הם יצטרכו לנהל מו"מ איתי ועם נתניהו ".  אני מניח שהפלשתינים קיבלו את המסר .  אני אפילו מניח שלא נבהלו כל כך משום שהם מבינים מה בדיוק יתרחש במשא ומתן עם הניצים :  או שיוכח שאי אפשר להגיע איתם להסדר ,  ובמצב זה נטיית העולם תהיה להאשים את ישראל בכישלון השיחות ,  או שיוכח שהפתרון היחיד שניתן להגיע אליו הוא הפתרון שהוצע בפרמטרים של קלינטון וביוזמת ז'נבה .
 ליברמן ונתניהו אינם מפחידים את הערבים כפי שאולי נדמה להם .  האמת היא שלפלשתינים נוח יותר לקיים משא ומתן עם בגין או עם אולמרט או כל איש ימין ,  משום שהתוצאה היא ,  בדרך כלל ,  הוכחה שהאישים הללו דיברו דברי רהב באופוזיציה ,  ואימצו ,  בהיותם בשלטון ,  את מדיניות השמאל .  
ההבדל הוא שכאשר המשא ומתן התנהל עם השמאל ולא עלה יפה ,  נטה העולם לקבל את גרסת ישראל ולא את גרסת הפלשתינים .  מבחינה היסטורית ,  הפלשתינים חששו יותר לקיים מו"מ עם שמאל ציוני מאשר עם ימין מתלהם .
 ליברמן יכול לפרסם ספר על תפיסתו המדינית המעמיקה ,  ולשכנע 15 מנדטים שהוא צודק .  אבל אם מישהו ירשה לו להיכנס לחדר המשא ומתן - מה שלא קרה עד כה ,  משום שסביר להניח שיעדיפו לתת ל"מקצוענים "  לנהל את המו"מ האמיתי ולהשאיר אותו בתפקיד  " בכיר "  יותר של היגוי עליון - ואם יחליט שהוא רוצה באמת להגיע לפתרון ,  הוא יבין שאין ולא היה ולא יהיה שותף להזיותיו .  
וכמו שנתניהו התנגד בספריו למו"מ עם טרוריסטים חוטפי ישראלים ומצא עצמו נושא ונותן עם הטרוריסטים על מחירים מופקעים ,  כך גם ליברמן - אם יחליט שהוא באמת רוצה להגיע להסכם - יצטרך לחלק את ירושלים המזרחית ולחזור לקווי 67' עם תיקונים הדדיים ,  קטנים וצנועים .
 אז מי שצריך באמת לפחד מן המשא והמתן עם הפלשתינים זו הממשלה הניצית ביותר שהנפיקה לנו ההיסטוריה ב ? 62 השנים האחרונות .  זאת משום שאו שתואשם בשבירת המו"מ או שתקבל פרס נובל על התפשטות מלאה מכל אמונותיה והתחייבויותיה המדיניות .  
זו הסיבה לכך שלא התנהל מו"מ על הסדר הקבע בתקופת כהונתו הראשונה של נתניהו ,  וזו גם הסיבה העיקרית לכך שמו"מ כזה לא התקיים עד כה  ( לצד הטעויות של הממשל האמריקני ולצד המתנתו של אבו מאזן לסולם שיוריד אותו מהעץ שעליו טיפס )  .  
האם משהו ישתנה עכשיו ?  האם בשיטה הפתטית של שיחות ק ? רבה יהיה מוכן ראש הממשלה להפשיל שרוולים ולקיים את המסע שלו אל פתרון הקבע ?  קשה לדעת .  אבל כדי לעשות זאת ,  הוא וממשלתו יצטרכו להתגבר על פחד אמיתי .
 
הם מפחדים - מהאמת ומתהליך השלום
nan
