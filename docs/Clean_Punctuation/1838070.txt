ראש בראש :  חופש בראשון ,  או פחות שעות עבודה ? 
ראש הממשלה בנימין נתניהו הודיע כי הקים ועדה שתיבחן את קיצור שבוע העבודה בישראל .  אוריאל לין סבור שהמהלך מבורך ויתרום לגידול בתוצר .  אפרים דוידי סבור שמדובר בכסת"ח
שינוי מבנה שבוע העבודה בישראל במסגרתו יעבוד כלל המשק באופן מלא ביום שישי עד השעה 14:00 אחה"צ ויום ראשון יהפוך ליום שבתון לפעילות של נופש קניות וספורט - הוא מהלך שיכול לתרום למשק ולחברה אם הוא אכן יעשה נכונה .  אם יבוצע המהלך בתבונה ,  הדבר יביא לגידול בתוצר ,  ליצירת מקומות עבודה נוספים וגם לשיפור באיכות החיים בישראל .  
לצורך ביצוע השינוי ,  יש לבחון את הדברים בצורה מקיפה ולהבטיח תנאי יסוד חשובים .  בי היתר יש לוודא כי העבודה ביום שישי תהיה עבודה מלאה בכל מגזרי המשק ,  ושיהיה ברור שאין מכרסמים בעבודה ביום שישי כתוצאה מלחצים שיוצרו בעתיד .  כלל האוכלוסייה ללא יוצא מהכלל תצטרך לעבוד באופן מלא עד השעה 14:00 אחה"צ .
 יש לבחון את כלל מערך ימי החופש לעובדים בישראל אל מול הרחבת סוף השבוע ולתאם זאת עם מערכת החינוך בישראל .  כך ,  מול יצירת סופשבוע של יומיים פלוס יש לצמצם במקביל את מספר ימי החופשה המקובלים ובעיקר יש לבטל את ימי חול המועד המקוצרים בתקופת חגי פסח וסוכות .  ביום ראשון יתקיים מתן שירותי תשתית מלאים כמו שירותי רפואה ,  תחבורה ציבורית ,  נמלי הים ,  ושדות התעופה .  עסקים המעניקים שירותים אישיים ומעוניינים בכך יוכלו לפתוח את עסקיהם ביום זה .  וכך גם כל ענפי המסחר דוגמת הסעדה ,  בידור ,  תרבות וספורט שיהיו מעוניינים בכך .
 ב-10 השנים האחרונות מגזר המסחר והשירותים יצר תוספת של 430 אלף מקומות עבודה ,  לעומת זאת לא יותר מ-20 אלף מקומות עבודה חדשים התווספו למגזר התעשייה .  מגזר המסחר והשירותים הוא בית היוצר העיקרי של מקומות עבודה חדשים .  זאת בדומה למדינות המפותחות בעולם המערבי .  
שינוי שבוע העבודה כך שיום ראשון יהווה יום של פעילות מסחרית ועסקית מואצת ,  יחייב תוספת עובדים מול גידול בנפח המכירות כאשר חלק מהעובדים יועסקו בעבודה חלקית - כתוצאה מכך יווצרו עשרות אלפי מקומות עבודה חדשים .  אין ספק שגם הפעילות המשפחתית המשותפת ,  ופעילויות הבידור והתרבות יתפתחו מאד .
  ( צילום :  יח"צ ) 
ראש הממשלה בנימין נתניהו הטיל על הפרופסור יוג'ין קנדל לבחון את האפשרות לביטול יום ראשון כיום עבודה והפיכתו ליום חופש נוסף .  נתניהו הודיע כי ביקש מפרופ' קנדל ,  ראש המועצה הלאומית לכלכלה ,  להקים ועדה מיוחדת שבה יישבו נציגים של כל משרדי הממשלה הנוגעים בדבר ואשר תבחן את ההשלכות השונות של ההצעה .  הוועדה תכלול נציגיהם של משרדי האוצר ,  החינוך ומשרדים רלוונטיים נוספים .  
ראש הממשלה ציין כי  " מדובר בנושא מורכב שדורש בדיקה רצינית ממספר רב של זוויות ,  הן כלכליות והן חברתיות ,  דתיות ,  ערכיות ועוד .  המלצות הוועדה יובאו לדיון הממשלה ".  לדבריו ,  ניתן יהיה לבצע את השינוי ללא ירידה במספר שעות העבודה - הן כיוון שיום שישי יהפוך ליום עבודה בן 6 שעות והן משום שבכל אחד מימי החול תתווסף כמחצית שעת עבודה .  עד כאן ,  דבריו של נתניהו שנאמרו על רקע המחאה החברתית הגוברת .  נתניהו מנסה  " לזרוק סוכריה "  לכיוונם של העובדות והעובדים בגלל החשש הקיים בממשלת ההון בשלטון שמחאת הקוטג' תהפוך למחאה נגד שוכני בקוטג'ים והווילות .  
מעבר לדמגוגיה הממשלתית ,  הרעיון לקיצור שבוע העבודה הוא מבורך .  אבל הוא אינו שלם ללא קיצוץ בשעות העבודה .  וכאן קבור הכלב .  ללא הורדת שעות העבודה ,  שבישראל הן בין הגבוהות שבמדינות הקפיטליסטיות הגדולות ,  לא יהיה שינוי של ממש .  וקיים החשש ,  שקיצור שבוע העבודה יהיה אך ורק על הנייר .  בפועל העובדים יאלצו לעבוד שש שעות ביום ששי ולהמשיך לעבוד ביום ראשון במסגרת  " שעות נוספות "   כדי לנסות ולהגיע עם שכרם הדל לסוף החודש .  כך ,  מי שבא לברך יוצא מקלל .
 הרי שעות העבודה המרובות אינן מחויבות המציאות .  השכירים נאלצים לעבוד יותר שעות כי מיום עבודה  " רגיל "  לא ניתן להתקיים .  רק השעות הנוספות ,  או לפעמים חצי משרה נוספת ,  יכולות להוסיף ולו מעט פרנסה לרמות השכר הירודות הקיימות במשק .  זאת ,  יחד יוקר מחיה מהגבוהים בעולם .  את מחיר הקוטג' ,  הזכרנו ? 
קרל מרקס כבר עמד על משמעות יום העבודה עבור העובדים .  לדידו ,  ניתן להעמיק את ניצולם של העובדים בשלוש דרכים :  באמצעות הארכת שעות העבודה ;  שחיקת השכר באיטיות אך בהתמדה או הכנסת טכנולוגיות חדשות ומכונות חדישות להעמקת פריון העבודה .  במשק הישראלי ,  מתקיימות כל שלושת התופעות .  כך שקיצור שבוע העבודה ללא קיצוץ בשעות העבודה ,  זו אותה הגברת וללא שינוי אדרת .
  ( צילום :  יח"צ ) 

ראש בראש :  חופש בראשון ,  או פחות שעות עבודה ? 
ראש הממשלה בנימין נתניהו הודיע כי הקים ועדה שתיבחן את קיצור שבוע העבודה בישראל .  אוריאל לין סבור שהמהלך מבורך ויתרום לגידול בתוצר .  אפרים דוידי סבור שמדובר בכסת"ח

