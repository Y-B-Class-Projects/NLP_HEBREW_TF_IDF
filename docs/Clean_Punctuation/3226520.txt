היועמ"ש :  לוועדת הבחירות אין סמכות לפסילת הסרטון של חזן | עדכוני בחירות
מנדלבליט פרסם את חוות דעתו בעקבות סרטון המערבון של יו"ר צומת .  במערכת הפוליטית מגיבים בעקבות ההסלמה הביטחונית .  עדכונים שוטפים
- רקטה ששוגרה מרצועת עזה פגעה בבית במושב משמרת שבשרון- שתי נשים נפצעו באורח בינוני ,  חמישה נוספים נפצעו באורח קל- ראש הממשלה נתניהו עודכן בפרטי האירוע ויקצר את ביקורו בארה"ב : " התקפה נפשעת ,  נגיב בעוצמה "-  גנץ : " נתניהו איבד את הביטחון "-  שר הכלכלה אלי כהן קרא לחזור לסיכולים הממוקדים- כחלון :  נדון בקבינט ונשנה גישה ,  התגובה תהיה כואבת- בנט :  התפקיד של מנהיג ישראל הוא לתת ביטחון לתושבים 
יו"ר האיחוד הלאומי ומראשי איחוד מפלגות הימין בצלאל סמוטריץ' קרא להחמרת תנאי כליאתם של אסירי חמאס בהתאם למינימום המתחייב ,  זאת בעקבות ההסלמה בדרום .  הוא אף קרא להחזרת מדיניות הסיכולים הממוקדים והזהיר מפני הפסקת אש  " זו תהיה כניעה לארגון טרור שתוביל רק לדחיית הסבב הבא בלי שחמאס הורתע .  רק אנחנו צריכים להחליט איך ,  כמה ,  מתי ובאילו תנאים תהיה הפסקת אש "  
יו"ר הימין החדש נפתלי בנט הביע התנגדות לכינון הפסקת אש מול חמאס . " ברגעים אלה הדבר יהיה רוח גבית לטרור ",  אמר . " אין מדינה בעולם שלא תגבה מחיר על טילים על אזרחיה ,  ואין מדינה בעולם שדם אזרחיה הפקר כפי שאנו חווים בימים האחרונים .  הפצצת מבנים ריקים מסכנת את הרתעת ישראל ומביאה עלינו את הטילים הבאים .  אני נמצא הלילה עם תושבי עוטף עזה ,  ואעשה הכל כדי לא לאפשר לביזיון כזה לקרות ".  
היועץ המשפטי אביחי מנדלבליט מסר הערב ליו"ר ועדת הבחירות המרכזית ,  השופט חנן מלצר ,  את עמדתו בנוגע לעתירה שדרשה להוציא צו מניעה כנגד הסרטון של אורן חזן בו הוא נראה יורה בח"כ ג'מאל זחאלקה .  היועמ"ש סבור כי ליו"ר ועדת הבחירות אין סמכות להוציא צו מניעה כנגד הפצת הסרטון ,  שכן סמכותו מוגבלת להפרה של חוקי הבחירות .
 עם זאת ,  היועמ"ש הבהיר כי הוא ופרקליט המדינה שי ניצן  " מסתייגים בחריפות מתוכן הסרטון ,  וסבורים כי אין כל מקום לביטויים בעלי תוכן אלים תעמולת הבחירות ".  עוד נכתב בעמדת היועמ"ש כי בהנחייתו פנתה מחלקת הסייבר בפרקליטות המדינה לפייסבוק ,  אינסטגרם וטוויטר ,  וביקשה להסיר את הסרטון ואת התגובות אליו ,  וכי לפי שעה פייסבוק ואינסטגרם נענו לבקשה .  בנוסף ,  לדבריו ,  הוא בוחן פתיחה בחקירה פלילית בשל הסרטון .  
שליח ארצות הברית למזרח התיכון ,  ג'ייסון גרינבלט ,  גינה את שיגור הרקטה לעבר מושב משמרת שבשרון . " שוב ישראל מותקפת מעזה .  שוב נורתה רקטה לעבר אזור עירוני גדול בישראל ,  שפגע בבית וגרם לקריסתו ולשישה פצועים .  אנו מגנים את האלימות הזו מעזה ועומדים על זכותה של ישראל להגן על עצמה ",  מסר גרינבלט .   ( טל שלו )  
השר לביטחון הפנים גלעד ארדן הגיב לפגיעת הרקטה בבית בשרון במהלך ביקור בבית החולים סורוקה . " אנו שומעים בשעות האחרונות כל מיני תירוצים והסברים מצד ארגוני הטרור בעזה ,  וצריך להבהיר - אנו רואים בחמאס כארחאי על כל מה שקורה ברצועת עזה ",  אמר . " זו פעולה מאוד חמורה ואני מעריך שתהיה תגובה קשה ועוצמתית שתיראה ותורגש ,  וחמאס ישלם מחיר כבד מאוד על מה שקרה ".   ( יניר יגנה )  
שר החינוך ויו"ר הימין החדש נפתלי בנט הגיע גם הוא לזירת פגיעת הרקטה במושב משמרת ,  ואמר כי  " אם יתנו לי את המפתחות ,  אני יודע לטפל בעזה ".  לדבריו , " מה שצריך לעשות כבר היום - להרוס את כל בתי המחבלים ביהודה ושומרון שרצחו בשנתיים האחרונות .  צריך לטפל גם בהנהגה בצורה תקיפה .  לבטל את ההוראה השערורייתית שלא יורים על משגרי עפיפונים .  אם היו מקשיבים לי לפני שנה ,  משגרי העפיפונים לא היו מגיעים לרמות האלה ,  ולא לרקטות על תל אביב ועל משמרת ".  עוד הוסיף בנט כי  " התפקיד של מנהיג מדינת ישראל הוא לתת ביטחון לתושבי מדינת ישראל ,  אני מוכן לקחת על עצמי את פרויקט חמאס ".   ( דנה ירקצי )  
שר האוצר משה כחלון ביקר במקום פגיעת הרקטה במושב משמרת שבשרון ,  ואמר כי  " הקבינט ידון במתן תגובה כואבת ,  נשנה את הגישה .  גם אם הם טעו ,  על טעויות משלמים ".  כחלון התייחס להרס הבית ומסר כי כבר בזמן הקרוב תוכל המשפחה שביתה נפגע להשתכן במלון או לשכור בית באזור ,  וכי הנזקים יוערכו על מנת שיוכלו לקבל סיוע ופיצוי .   ( דנה ירקצי )  
שר הכלכלה אלי כהן הגיע לבית שנפגע מרקטה במושב משמרת שבשרון ,  וקרא לחידוש הסיכולים הממוקדים ברצועת עזה . " ברגע שהמדיניות שלנו בנושא הזה וההרתעה נשחקה ,  זה קרה .  הם צריכים לדעת שהם ישלמו מחיר .  צריך לפגוע במי שנתן את ההוראה .  אנחנו יודעים שכבר עכשיו הם מסתתרים במחילות ,  אבל אנחנו צריכים לוודא שהם לא יצאו משם ",  אמר לאולפן וואלה !  NEWS .   ( דנה ירקצי )  
ח"כ עיסאווי פריג'  ( מרצ )  הגיב לנפילת הרקטה במושב משמרת שבשרון ,  ואמר כי  " הפצצות לא מונעות הפצצות ,  אלא רק מעצימות את הייאוש שמביא בעקבותיו עוד אלימות והרס ".  לדבריו , " מדיניות האיומים לא הובילה אותנו לשום מקום .  הגיע הזמן להבין שבלי משא ומתן ובלי מתן תקווה לתושבי עזה ,  נמשיך לחיות בין סבב אלימות אחד למשנהו ".  
יו"ר מרצ תמר זנדברג התייחסה לירי לעבר השרון בריאיון באולפן וואלה !  NEWS . " הפסקת אש שצריכה לכלול את שיקום הרצועה ,  אם יש ילדים רעבים מעבר לגבול ,  לא יהיה לנו שקט .  אנחנו שומעים התלהבות מהימין ואי אף פעם לא מביאה תוחלת ,  לא מביאה לשום מקום ",  אמר זנדברג . " צריך משא ומתן כולל גם עם הרשות הפלסטינית ,  עם אבו מאזן בגדה ,  מדובר בשני חלקים של אותו עם .  אסור בשום פנים ואופן להידרדר לפתרון צבאי .  את הפתרון המדיני והכולל אנחנו אף פעם לא מנסים ,  זה סכסוך שצריך לפתור אותו ,  לרדת לשורשו ולעומקו - אחרת לא יהיה שקט ".  
" צריך לכנס את כל הגורמים באזור לדבר ,  במשא ומתן שעובר גם דרך רמאללה ,  דרך אבו מאזן .  נתניהו עושה ההיפך .  הוא מתנהל מול חמאס באופן טקטי ,  זה בדיוק ההיפך ממה שצריך לעשות ",  אמרה . " כולם מחכים לראות את המשא ומתן .  כל פתרון אחר הוא עוד טלאי ועוד טלאי .  הממשלה צריכה לשנות כיוון לגמרי .  עוד ממשלה שתהיה חיקוי חיוור לממשלת הימין ,  זה כבר יש לנו .  אם אנחנו רוצים להחליף ,  אנחנו צריכים באמת מהפך ,  שיהיה שינוי אמיתי באיך שהממשלה פועלת ".  
יו"ר ישראל ביתנו אביגדור ליברמן התייחס לפגיעה הישירה בבית במושב משמרת הבוקר בשיחה עם אולפן וואלה !  NEWS . " יש הסבר לירי הזה ,  יש שחיקה של ההרתעה הישראלית ואבדן של תחושת הביטחון .  אי אפשר כל פעם לספר סיפורים שנורו רקטות במקרה לגוש דן ,  ושאתמול נפצעו שני קציני שב"ס על ידי אסירי חמאס ושזה כנראה במקרה .  ביום ראשון שעבר היה פיגוע טרור בבוקר ,  ובצהריים ראשי חמאס בירכו על הרצח של ישראלים ,  ואמרו שזו הדרך היחידה שהכובש הציוני מבין ",  אמר ליברמן .
" כרגע חמאס מאותת ,  הוא דורש 30 מיליון דולר מממשלת ישאל לפני הבחירות .  ממשלת ישראל אומרת שתיתן את זה אחרי הבחירות .  אחרי הפיגוע ,  בערב התכנס הקבינט והחליט להכפיל את סכום הפרוטקשן ל-30 מיליון דולר .  זו שורה של מחוות אבל חמאס לא מסתפק בזה ,  הוא כל הזמן מאותת .  שום דבר הוא לא במקרה ,  גם הבית שספג פגיעה ישירה היום זה לא במקרה ",  אמר .
 ליברמן הוסיף כי  " צריך לאמץ מדיניות כוללת ,  לא להסתפק בפעלולים ובפירוטכניקה .  לגנץ אין זכות דיבור בנושא רצועת עזה ,  כרמטכ"ל הוא הוביל את המבצע הכי כושל - צוק איתן .  52 יום לא עשינו כלום .  הייתי חבר קבינט ונתתי ביקורת קשה על מבצע צוק איתן ,  אני חושב שזה היה כישלון מהדהד .  צריך להבין ,  לטרור יש שלושה מרכיבים - אידיאולוגי ,  מבצעי וכספי .  בלי לטפל בשלושת המרכיבים אי אפשר להכריע טרור ".  
מפלגת מרצ התייחסה הבוקר לירי לעבר מושב משמרת שבשרון . " ירי על אזרחים הוא פשע מלחמה .  מחשבותינו וליבנו עם בני המשפחה הפצועים ואנחנו מקווים להחלמתם השלמה והמהירה .  בסופו של יום ,  הידרדרות לעימות כולל אינה אינטרס ישראלי ואסור להיגרר לשם ,  משמעותה רק עוד הרוגים ופצועים ובסופה חזקה לאותה נקודה .  אזרחי ישראל משלמים את מחיר ההימנעות של ממשלת נתניהו ממשא ומתן מדיני ",  נמסר מהמפלגה . " לעזה אין פתרון צבאי .  כל ההצהרות המתלהמות שמאגפות את נתניהו מימין מיותרות ומזיקות .  עד שלא יהיה פתרון כולל לא יהיה שקט .  את הסכסוך הזה אי אפשר לנהל ,  צריך לפתור .  הדרך לשם עוברת רק בהסדרה ארוכת טווח שכוללת שיקום הרצועה והסרת המצור ,  ופתיחה במשא ומתן מדיני כולל מול הנהגת העם הפלסטיני ".   ( מאיה הורודניצ'אנו )  
שר הביטחון לשעבר משה יעלון ,  השלישי ברשימת כחול לבן ,  הגיב לפגיעת הרקטה במושב משמרת ואמר כי  " נתניהו איבד את הביטחון ".  עוד אמר יעלון כי  " מי שהפך את אזרחי ישראל לבני ערובה של החמאס ,  מי שנכנע לסחטנות ומשלם פרוטקשן של מיליוני דולרים במזומן לרוצחים ,  מי שמתעלם מהפרת ריבונות יומיומית ,  מי שמזלזל כבר שנה בעפיפוני תבערה ,  מתעלם מבלוני נפץ ,  משריפת שדות ,  ממטענים על הגדר ,  מפצצות מרגמה ורקטות בעוטף עזה ,  מי שהיה נוח לו להאמין שהירי לגוש דן היה טעות טכנית - שלא יתפלא שאזרחי ישראל חוטפים רקטות ורצים למקלטים גם בשרון .  נתניהו נכנע לטרור - הגיע הזמן למנהיגות חזקה ,  מנוסה ואחראית שתחזיר את הביטחון לאזרחי ישראל ".   ( טל שלו )  
שר האוצר ויו"ר כולנו משה כחלון התייחס גם הוא לירי לעבר בית במושב משמרת שבשרון .  לדבריו , " מדובר באירוע חמור מאוד שצריך לגבות מחיר כבד ביותר מהצד השני .  החמאס אחראי על הירי ואין לאיש ממנהיגיו חסינות .  כל הארגונים ברצועה הם ארגוני טרור וכך צריך להתייחס אליהם ,  כולל החזרת מדיניות הסיכולים הממוקדים .  האירוע הבוקר הוא תזכורת לכך שיש את האתגרים של החיים עצמם ,  את בעיות הביטחון השוטף ,  את הצורך לתת הגנה לכל אזרחי ישראל ,  את הכלכלה והחברה .  אלה החיים עצמם .  החיים של כל אחת ואחד מאיתנו ".  
ראש הממשלה בנימין נתניהו הודיע על קיצור שהותו בארצות הברית בעקבות נפילת הרקטה במושב משמרת שבשרון .  נתניהו הודיע כי יחזור ארצה מיד לאחר פגישתו עם נשיא ארצות הברית דונלד טראמפ .  לפנות בוקר עודכן נתניהו במצב בארץ וקיים התייעצויות ביטחוניות .
" לפני דקות אחדות סיימתי שיחת עדכון והתייעצות עם הרמטכ"ל ,  ראש השב"כ וראש המל"ל ",  אמר נתניהו הבוקר . " הייתה כאן התקפה נפשעת על מדינת ישראל ואנחנו נגיב בעוצמה .  לאור האירועים הביטחוניים החלטתי לקצר את הביקור בארה"ב .  בעוד שעות אחדות אפגש עם הנשיא טראמפ ומיד לאחר מכן אשוב לארץ כדי לנהל את הפעולות שלנו מקרוב ".   ( טל שלו )  
יו"ר העבודה אבי גבאי והמועמד המוצב שני ברשימה טל רוסו הגיעו לבית שנפגע מרקטה במושב משמרת שבשרון . " מה שחווים תושבי העוטף יום יום אנחנו רואים את זה עכשיו במרכז .  צריך לשבת ולעשות מדיניות ברורה - ואם לא יעשו את זה אז ימישכיו תגובות וימשיכו טפטופים ",  אמר רוסו . " ככל שזה ימשיך בלי מדיניות יהיה מבצע .  אנחנו בעד מדיניות של שחרור סיר לחץ ",  הוסיף . " מה שצריך זה להגיב חזק ,  לאו דווקא מידי .  לפעמים זה להשקיט ,  ואז גם לפגוע ברמה האישית - אבל ביד השנייה .  בטוח שלהגיב חזק ,  בגלל מה שקורה בעוטף עזה ".  
גבאי אמר כי  " נתניהו אחראי למצב הביטחון הירוד .  הוא איבד את ההרתעה וחיזק את חמאס.נתניהו הוא ראש ממשלה של דיבורים ולא של מעשים .  ראש ממשלה ושר ביטחון כושל .  נתניהו החזיר את הביטחון בעוטף עזה וכעת בישובי מרכז הארץ לתחילת שנות החמישים .  הנאומים היפים ומזוודות הכסף שנתניהו מעביר לחמאס לא מספקים ביטחון .  הגיע הזמן שנתמודד עם חמאס באומץ ולא בפחדנות של נתניהו ".  
ח"כ עומר בר לב הוסיף גם הוא כי יש  " להכות בחמאס ".   " אנחנו סומכים על צה''ל ,  אבל צריך להקשיב למה שאומר הרמטכ''ל וראש שב''כ - אם לפלסטינים לא יהיה מה לאכול ולשתות ,  זה ימשיך וידרדר למלחמה ".   ( דנה ירקצי )  
מפלגת הימין החדש הגיבה לירי הרקטה לעבר בית במושב משמרת שבשרון ,  ומסרה כי  " ההרתעה הישראלית קרסה ,  וצריך לומר ביושר :  נתניהו נכשל מול חמאס ".  עוד נמסר כי  " שחרורי המחבלים ,  הפחד מלהרוס בתי מחבלים ,  ההבלגה מול הטילים לדרום - כל אלה הביאו את חמאס להפסיק לפחד מישראל .  נתניהו ראש ממשלה טוב ושר ביטחון כושל ,  שתחת כהונתו מינה לשרי ביטחון את ברק ,  בוגי וליברמן ואת עצמו - וכולם נכשלו .  הגיע הזמן למנות את בנט לשר הביטחון כדי לנצח את חמאס ".   ( יקי אדמקר )  
יו"ר האיחוד הלאומי ח"כ בצלאל סמוטריץ' צייץ הבוקר בטוויטר בתגובה לירי הרקטה מעזה לעבר מושב משמרת שבשרון . " אני קורא לראש הממשלה להמשיך בשליחותו המדינית החשובה בארה"ב ובשום אופן לא לבטל אותה ולשוב ארצה ,  אלא אם הוא מחליט סוף סוף לכסח לחמאס את הצורה בלי מעצורים .  לכנס התייעצות דמה ביטחונית ואז להורות לצה"ל לתקוף כמה דיונות חול של חמאס אפשר גם בשלט רחוק ",  כתב .   ( יקי אדמקר )  
יו"ר ישראל ביתנו אביגדור ליברמן התייחס לירי לעבר מושב משמרת שבשרון ,  שם נפגע בית מרקטה שנורתה מרצועת עזה . " הכתובת הייתה על הקיר .  כל בר דעת הבין שאנחנו עומדים בפני הסלמה חמורה עם חמאס .  עוד אתמול בבוקר הוצאתי מכתב בהול ליו"ר ועדת חוץ וביטחון בדרישה לכנס את הוועדה לישיבת חירום ",  מסר ליברמן . " אי אפשר לתעתע יותר באזרחי ישראל ולספר שגם הטיל הזה שוגר בטעות .  אי אפשר להבליג על המהומות האלימות והקשות שהתרחשו במהלך סוף השבוע ואי אפשר להבליג על פציעתו של קצין שב"ס על ידי אסירי חמאס .  המדיניות התבוסתנית של הממשלה המנסה בכסף רב לקנות מעט שקט בדרום לפני הבחירות ולהקריב את ביטחונם של אזרחי ישראל אחרי הבחירות - זו פשיטת רגל מוסרית וביטחונית ".   ( אור רביד )  
באיחוד מפלגות הימין הגיבו לירי הרקטה לעבר בית בשרון ומסרו כי  " תושבי השרון וגוש דן קיבלו בשבועיים האחרונים טעימה קטנה ליום שאחרי מימוש תכנית המאה של טראמפ והבאת קו הגבול מרחק יריקה מביתם ".  עוד נמסר מהמפלגה : " הגיע הזמן להפסיק עם התרוצים ותשלומי הפרוטקשן .  לא מדובר בטעות וגם לא בפגיעת ברק .  רק תגובה לא מידתית ומעבר ממגננה להכרעה תחזיר למדינת לישראל את הבטחון והכבוד הלאומי ".   ( יקי אדמקר )  
יו"ר כחול לבן בני גנץ הגיב לנפילת הרקטה במושב משמרת שבשרון ,  ואמר כי  " נתניהו איבד את הביטחון ואזרחי ישראל חווים שוב אזעקה ופגיעה ישירה בבית הפעם בשרון ".  גנץ הוסיף כי  " המציאות שבה חמאס הופך את ישראל לבת ערובה היא חסרת תקדים ובלתי נתפסת .  מדובר בפשיטת רגל ביטחונית ונתניהו חייב לארוז מיד ולשוב לישראל כדי לטפל בהסלמה החמורה .  מי שאינו מגיב בתוקפנות וכח ומשלם פרוטקשן לחמאס ,  מתייחס בביטול להתקפות על תושבי הדרום ,  ומזלזל בהתקפה על תל אביב ,  מקבל כעת טילים על השרון .  האם גם עכשיו תנוח דעתו עם הודעת חמאס על טעות או שיואיל סוף סוף להתרכז בביטחון אזרחי המדינה ולא בעיסוק בענייניו המשפטיים ?  ".   ( טל שלו )  

היועמ"ש :  לוועדת הבחירות אין סמכות לפסילת הסרטון של חזן | עדכוני בחירות
מנדלבליט פרסם את חוות דעתו בעקבות סרטון המערבון של יו"ר צומת .  במערכת הפוליטית מגיבים בעקבות ההסלמה הביטחונית .  עדכונים שוטפים

