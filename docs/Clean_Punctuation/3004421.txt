 " יוסי ,  אל תוציא את הראש ":  הקלטת החילוץ ההירואי ממלחמת כיפור נחשפת
בצפון רמת הגולן ,  בעומק הקרבות נגד הכוחות הסוריים ,  חשש יוני נתניהו כי מג"ד השריון ייפול בשבי בעודו שוכב פצוע .  הקצין הנחוש התנדב לעמוד בראש חוליית החילוץ והחל לחפש אחרי יוסי בן חנן . " אני בא להוציא אותך .  מדרום עומדים טנקים שלנו - אל תפחד "
 ארכיון צה"ל במשרד הביטחון חשף היום  ( שני )  הקלטה מרשת הקשר של צה"ל ממלחמת יום הכיפורים ,  מהמבצע שבו חולץ יוסי בן-חנן בידי יוני נתניהו .  בתיעוד הנדיר נשמעים קולותיהם של יוני נתניהו ,  יאנוש בן גל ,  רפאל איתן ואילן סהר ,  במהלך פעולת חילוצו של בן-חנן ששוכב פצוע בתל שמס ,  שבשטח המובלעת שכבש צה"ל בקרבות בצפון רמת הגולן .
 בן-חנן ,  אז סגן אלוף ולימים אלוף בצה"ל ,  היה מוכר מאוד בעקבות פרסום תמונתו כקצין צעיר על שער המגזין  " LIFE ",  כשהוא רוחץ בתעלת סואץ במלחמת ששת הימים ,  מניף רובה קלצ'ניקוב .  כשפרצה מלחמת יום הכיפורים היה בן-חנן בחו"ל .  ביום שני ,  ה-8 באוקטובר ,  שב במיוחד והוטל עליו להרכיב כוח משרידי יחידה שנפגעה במהלך הקרבות .  באתר הגבורה של צה"ל נכתב כי  " בן-חנן ארגן את הכוח במהירות ,  וביום שלישי ,  9 באוקטובר 1973 ,  השתתף בקרב המכריע לבלימת התקפת הסורים באזור שמצפון לקוניטרה ,  קרב שהסתיים בהדיפת כוחות האויב והשמדתם ".  
בימים הבאים של הלחימה נפצע בן-חנן שלוש פעמים ,  אך סירב להתפנות למרות הוראה מפורשת של הרופא ושל מפקד העוצבה והמשיך לפקד על הכוח . " עם היווצרות קיפאון מסוים בחזית העוצבה נוכח התנגדות האויב ,  הציע בן-חנן תכנית נועזת להתקפת עמדות המפתח של האויב על ידי איגוף בשטח שנחשב בלתי עביר ,  והתנדב לבצע התקפה זו בראש כוח קטן ,  אף על פי שסבל מחולשה עקב פציעותיו הקודמות ",  נכתב . " האיגוף בוצע והכוח הגיע ליעד ,  תוך השמדת טנקים וכלי רכב של האויב ".  במהלך הפעולה נפגע חלק מהכוח ובתוכו הטנק של בן-חנן והוא נפצע ברביעית פצעים קשים . " במצבו זה נשאר בן-חנן בשטח במשך ארבע שעות כשנהג הטנק מטפל בו ".  
קצין אחר שנקלע באותה עת לקרבות ברמת הגולן היה רב-סרן יוני נתניהו .  נתניהו שב לישראל זמן קצר לפני שפרצה המלחמה ,  אחרי לימודיו באוניברסיטת הרווארד .  עם פרוץ המלחמה עלה לרמת הגולן ,  כשהוא מוביל קבוצת לוחמים .  באתר ההנצחה לחללי קהילת המודיעין מתואר כי  " בבוקר היום השני של המלחמה איתר הכוח של יוני שני מסוקים סוריים ,  שהנחיתו כוחות בסמוך לבסיס 'נפח' ברמת הגולן ". 
אחד הקצינים שהשתתף בקרבות העיד : " קיבלנו ידיעה שלמעשה אנחנו הכוח האחרון המגן על המקום .  פתאום נפתחה עלינו אש חזקה .  הם תפסו אותנו בצורה הנוחה ביותר בשבילם .  אנחנו גלויים בשטח ,  פחדתי מאוד .  מה שראיתי אז היה תמונה שאזכור כל חיי ;  פתאום ראיתי את יוני מתרומם בשקט גמור ,  כאילו לא התחולל שם דבר .  בתנועות ידיים סימן לאנשים שיקומו איתו .  הוא התחיל להתקדם כאילו שיחק בתרגיל אש .  הוא הלך זקוף ,  חילק פקודות לימין ולשמאל .  אני זוכר את המחשבה שלי אז כחייל שלו :  לכל הרוחות ,  אם הוא עושה את זה - אז אני לא מוותר .  קמתי והתחלתי להילחם ". 
הקרב הסתיים בהשמדת כוח הקומנדו הסורי ,  שמנה כ-50 איש .  לכוח של יוני שמנה כ-30 איש היו שני הרוגים .  עוד נכתב כי  " לאחר שנבלמה ההתקפה הסורית בגולן ,  הצטרף הכוח של יוני להתקפת הנגד של צה"ל ככוח מאבטח לגדודי השריון .  במסגרת זו ביצע פעולות מעבר לקווי האויב וחיסל חוליה של ציידי טנקים סוריים ".  
נתניהו שמע ברשת הקשר כי מג"ד השריון ,  בן חנן ,  שוכב פצוע וכי יש חשש כי ייפול לידי הסורים .  נתניהו התנדב לעמוד בראש חוליית החילוץ ,  לאחר שניסיון חילוץ קודם נכשל .  בהקלטה שנחשפת היום ניתן לשמוע על החיפוש אחר בן-חנן ששוכב פצוע בשטח ,  על ההתלבטות איך יהיה הכי טוב להגיע למקום ,  הניסיון ליצור קשר ,  רגעי הנחתת מסוק החילוץ והדיונים כיצד לחלצו .
 אביגדור בן גל ,  מפקד חטיבה 7 במלחמה :  יוסי  ( בן חנן )  ,  כאן יאנוש .  תן כיווני שמים ,  צפון ,  דרום ,  מזרח ,  מערב .  שלחנו את הרופא אליך .
 קצין קשר :  כאן 24 ,  אני מבקש שיבוא מסוק לפנות אותנו .
 רפאל איתן ,  מפקד האוגדה :  חיובי .  אנחנו בודקים את זה ,  עוד לא קיבלתי תשובה .  מיד אבדוק שוב .
 יוני נתניהו :  10 ,  זה יוני .  10 ,  זה יוני .  מאיזה כיוון הכביש מטווח ?  מאיפה יורים עליו ?  יוסי ,  אתה יכול לענות ליוני ?  עבור .  רציתי לשאול מאיזה כיוון ..  .  זה יוני ,  מאיזה כיוון יורים עליך ?  
נתניהו :  יוסי ,  זה יוני .  יוסי ,  איפה אתה ביחס לשריפה הכהה ? 
בן גל :  יוני ,  אל תתכוונן לפי השריפות ,  כאן יש הרבה שריפות .  תעשה מה שאני פוקד עליך ,  סע על הקוליס .
 נתניהו :  את זה אני עושה בכל מקרה ,  אל תדאג .
 בן גל :  יוסי ,  אל תוציא את הראש ,  כבר יגיעו אליך ,  אל תהיה מודאג .  יש לנו בחור שיודע בדיוק איפה אתה נמצא ,  הבחור יצטרף ליוני ,  הם יודעים איפה אתה .. .אל תהיה מודאג .  אנחנו עושים את כל המאמצים .
 נתניהו :  20  ( בן גל )  ,  כאן יוני ,  עבור .  יכול להיות שכדאי שאני אתקדם כמה שאני יכול ,  אחרי זה כבר יהיה חושך ואז אני אכנס פנימה עם הנגמ"ש ,  מה דעתך ? 
בן גל :  תתקדם כבר עכשיו ואז תרד ברגל .
 נתניהו :  זאת אומרת ,  אני ארד קילומטר מהכביש ,  המקום שבו הוא נמצא הוא בערך קילומטר אחרי הכביש .
 בן גל :  יוסי ,  יוני כבר בא להוציא אותך .
 נתניהו :  אני רואה מדורה אחת חזקה ומשמאלה מדורה כמעט כבויה .  אתה נמצא על יד המדורה החלשה או החזקה ?  מי צריך לנצנץ לי ? 
בן גל :  יוני ,  האם אתה בקשר עין עם הנצנוצים ?  
נתניהו :  אני לא רואה את הנצנוצים ,  עבור .
 בן גל :  יוני ,  כאן 20 .  אני רוצה להנחית אותו על ידך ,  במקום שעכשיו אתה נמצא .  תעשה את כל ההכנות להנחתתו .
 נתניהו :  אני מסוגל להנחית אותו אצלי .
 בן גל :  תדווח לי שהאזימוט מוכן ושיש אור .
 רב סרן אילן סהר ,  קצין המודיעין של חטיבה 7 :  כאן 23 .  יש שם בן אדם מנוסה שמכין את כל ההכנות להנחית אותך .
 טייס :  שיודיע לי ברגע שזה מוכן .
 סהר :  הוא מכין לך את זה שאתה נכנס מכיוון מערב למזרח .  אתה טס בלי אורות .
 נתניהו :  מדרום עומדים טנקים שלנו ,  אז שלא יפחד מזה .
 סהר :  הוא  ( המסוק )  הוא נע בגובה נמוך ,  ללא אורות .
 נתניהו :  ברגע שהוא יתרומם ,  אני אדליק את הטרפז ,  תגיד לי מתי .
 סהר :  הדלק ,  הוא התרומם .
 נתניהו :  כאן יוני ,  הטרפז מודלק .
 סהר :  כאן 23 .  בצד דרום למקום שיוני עומד ,  נמצאים טנקים שלא תיבהל מהם .
 בן גל :  יוני מ-20 .  תאיר מעכשיו לכיוון הכניסה .  אל תדליק להרבה מדי זמן ,  תדליק לשנייה ,  כשהוא יגיד ,  תדליק לו לשנייה ,  הוא יראה ,  תכבה .  
כשנה וחצי אחרי המלחמה ניתן לנתניהו עיטור המופת על ידי הרמטכ"ל דאז מרדכי גור . " באומץ לבו ,  במהירות פעולתו ובדבקותו במשימה ,  שימש מופת לחייליו ",  נכתב על מבצע החילוץ ההרואי שהוביל .  שנתיים אחרי המלחמה העניק הרמטכ"ל את עיטור העוז לבן-חנן . " במשך כל ימי הלחימה הוכיח סא"ל יוסף בן-חנן יוזמה ותושייה יוצאת מגדר הרגיל ,  רצון להילחם ונכונות לעמוד בראש כוחותינו ועל ידי כך נסך ביטחון ורוח קרב בחייליו ",  נכתב . " במעשיו אלה גילה בן-חנן דבקות במשימה ,  יוזמה ,  ומנהיגות מעולה ".   

" יוסי ,  אל תוציא את הראש ":  הקלטת החילוץ ההירואי ממלחמת כיפור נחשפת
בצפון רמת הגולן ,  בעומק הקרבות נגד הכוחות הסוריים ,  חשש יוני נתניהו כי מג"ד השריון ייפול בשבי בעודו שוכב פצוע .  הקצין הנחוש התנדב לעמוד בראש חוליית החילוץ והחל לחפש אחרי יוסי בן חנן . " אני בא להוציא אותך .  מדרום עומדים טנקים שלנו - אל תפחד "
 
