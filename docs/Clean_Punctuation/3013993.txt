אסף הראל :  להערכתי העונה השלישית של  " הפרלמנט "  תקרה
הוא יודע שהוא עלול לחטוף בגלל הבמה הראשונה שהוא נותן למגל מאז פרשת ההטרדות ,  סבור שנצחון טראמפ מוכיח סופית שלתוכניות סאטירה אין השפעה ,  ומספר כיצד רימה את רשות השידור בעוד אביו שימש כיו"ר שלה .  אסף הראל חוזר למסך ומדבר על הכל
 ( בסרטון :  אסף הראל וינון מגל מבקרים בחברון ,  מתוך  " לילה טוב עם אסף הראל ")  

אסף הראל לא לבד .  רגע לפני ש"לילה טוב עם אסף הראל ",  שהציבה את המונולוגים שלו בחזית ,  חוזרת לעונה חדשה בערוץ 10 ,  הראל זוכה לשידוך טלוויזיוני חדש :  חבר הכנסת לשעבר ינון מגל .  הזיווג עם מגל מגיע על רקע מעבר התוכנית  ( שהראל הגדיר את עונתה הראשונה כ"מאה אחוז שמאל ")  מחצות לשעה מוקדמת יותר ,  עשר וחצי בערב וככל הנראה ,  מתוך רצון להגיע ליותר צופים . " אני מבין אנשים שמתבאסים מהשילוב של ינון ",  אומר הראל . " אנשים מרגישים :  עד שהיתה תוכנית אחת שכולה שמאלנית ,  היתה חצי שעה אחת בטלוויזיה שכולה שמאל ,  לא יכולים להשאיר לנו את זה ?  אז אני אומר ,  זה נשאר .  פשוט עברנו ל-45 דקות .  אני חושב שזאת הזדמנות ,  ולא צריך לפחד מזה .  הקול השמאלני שבבסיס התוכנית נשאר ". 
- האם אתה חושש שהברנז'ה תתנפל עליך לאור העובדה שאתה הראשון שנותן במה טלוויזיונית קבועה לינון מגל מאז עדויות הנשים שעבדו עמו שטענו כי הוא הטריד אותן ? 
הראל בוחן בקפידה את מילותיו . " זה עלול לא להתקבל ,  אני מודע לזה .  אני עוד לא יודע למה זה יוביל .  זאת אומרת ,  יש פה הימור .  אני חושב שזה מאוד יצדיק את זה .  אני חושב שהערך שלו יותר גדול ואני מקווה שיעלה על ההסתייגויות המסוימות שיהיו .  ברור לי שלהרבה אנשים תהיה בעיה עם זה ,  לא רק לטהרנים .  אני חושב אבל שיש פה מכלול דברים .  זה שהוא פרש מהכנסת בעיני זה היה ראוי .  אני חושב שבמקרה של אנשים שהטרידו ,  כמו איבגי או קצב ,  שפגעו ועשו עבירות ,  זה לגמרי לגיטימי לבקש ..  .  זה לגמרי לגיטימי בעיני ,  מישהו שבאמת פגע במישהי ויש תלונה במשטרה וזה ..  .  צריך להבין שפה זה לא המקרה .  אני חושב שההתפטרות שלו מהכנסת היתה תגובה ראויה ,  יש שיגידו אפילו מוגזמת .  יש במחנה הלאומי הרבה צדקנות בעיני סביב ערכי משפחה וכאלה .  הוא שילם את מחיר הערכים של המחנה .  אני לא קונה את הערכים האלה .  בעיני הוא לא היה צריך אפילו ללכת הביתה .  אבל אם אנשים מתיימרים להיות ערכיים מאנשים אחרים ,  בסדר ,  אז זה הדין .  זה לא משנה ,  הוא שילם את המחיר ".  
- האם השיבוץ של מגל הוא קריצה למיינסטרים ,  במטרה להביא קהל ימני ?  
" כן ולא .  המונולוגים הפכו במידה מסוימת למרכז של התוכנית הקודמת .  הם נשארים .  זה לא משתנה .  עם המעבר לשעה עשר וחצי ,  אתה אומר ,  איך אני גורם ליותר אנשים להקשיב ,  לפתוח את הראש ?  אם אעשה גם דיאלוג ויהיו עוד אנשים עם עוד דעות ,  אולי זה יגרום לאנשים להיפתח .  לקרוץ לקונצנזוס זה ניסוח לא רציני בעיני .  אני רוצה שיותר אנשים יקשיבו למונולוגים ולמה שיש לי להגיד על המציאות .  בשביל שאנשים ימנים ,  שהיום ברגע שרק רואים את הפרצוף שלי ישר עושים MUTE ,  יקשיבו ויבינו איך החלק בעם שלנו רואה את השלטון שלהם ,  הם צריכים להרגיש לא מודרים ולא נלעגים .  מי שרוצה שיקשיבו לו ,  חייב גם להקשיב .  זה הדיל .  למה שאני רוצה לעשות בתוכנית ,  ינון הוא פרטנר מצוין ". 
- מישהו מערוץ 10 ניסה להשפיע עליך לצרף את מגל משיקולים פוליטיים ?  
" ממש לא .  אם מישהו היה מכריח אותי לקחת ימני לא הייתי מסכים .  היה לי חופש מלא ויש לי חופש מלא ".  
אסף הראל כבר יודע מה תהיה גולת הכותרת של סרט דוקומנטרי שיום אחד יווצר עליו .  מדובר בסיפור עסיסי למדי ,  שרק מעטי מעט מכירים ,  ומאז שנחשף על ידי כותב שורות אלה בעיתון הנוער  " ראש 1 "  בשנת 1989 ,  באופן מפתיע נקבר מהתודעה לחלוטין ולא נוכח בראיונות ,  בפרסומים או בויקיפדיה על הראל .  הסיפור הסנסציוני יכול לשאת שתי כותרת דרמטיות הנאמנות למציאות : " כך רימה אסף הראל את דודו טופז וצופיו בתוכנית הטלוויזיה שלו "  או  " בנו של יו"ר רשות השידור קיבל כספים מהרשות בדרך מרמה ".  
בשנת 1989 ,  השתתף הראל ,  שהיה אז שמיניסט בתיכון תלמה ילין בתוכנית השידוכים הפופולרית  " זה מה יש "  שהגיש בערוץ 1 טופז ז"ל .  בתוכנית ,  שלושה בחורים התחרו על לבה של בחורה ,  ולעתים שלוש בחורות התחרו על בחור ,  שכמובן רצוי שיהיה רגיש ,  ספונטני ובעל חוש הומור .  המשתתפים אמורים להיות פנויים ולא להכיר זה את זה מראש והזוכה יוצא עם 1000 ש"ח .  זה גם הסכום שבו זכה הראל .  באותה תוכנית ,  אגב ,  לצד המגיש דודו טופז ,  שימשו ארז טל ,  אברי גלעד ומירב מיכאלי כשופטים-שדכנים .  
לא מעט תרמיות ובעיות אתיות עלו מהסיפור הזה :  אחת ,  בעוד נוצר מצג שווא לצופים לפיו המתמודדים בתוכנית אינם מכירים זה את זה ,  האמת היא שכל המתמודדים הכירו היטב אחד את השני כי למדו באותה כיתה ,  י"ב3 בתלמה ילין ;  שתיים ,  בעוד נוצר מצג שווא לפיו המתמודדים פנויים רומנטית ,  שניים מהמתמודדים - אסף הראל ושירה רוט לוי ,  היו בזוגיות ,  ועוד אחד עם השנייה ;  שלוש ,  בעיה אתית נוספת היא שאסף הראל זכה בכספים באופן מפוקפק מרשות השידור בעוד שאבא שלו ,  אהרון הראל ,  מכהן כיו"ר רשות השידור .  נו ,  זה כנראה לא רגע שיתפארו בו בחגיגות הסיכום האפשריות של רשות השידור .
" הכל נכון ,  ממש לא יודעים את זה עליי ",  מאשר אסף הראל את כל הפרטים . " הייתי אז שמיניסט ,  ורציתי להרוויח כסף לטוס לחו"ל .  אחותי עבדה באולפנים שבהם הופקה התוכנית .  הם רצו לעשות ספיישל בני נוער ב'זה מה יש' ואחותי אמרה ,  אולי תעזור להם למצוא אנשים .  אמרתי ,  בסדר ,  נמצא אנשים .  אם היית זוכה בפרס הראשון שם ,  היית זוכה באלף שקל .  אנחנו אז היינו תלמידי תיכון ,  זה המון כסף אלף שקל ,  זה וואו .  אמרתי רגע ,  אולי במקום שאאסוף סתם אנשים ,  אעשה פה דיל עם חברים שלי לכיתה ,  הרי כולם שחקנים .  אני יכול להגיד להפקה שארגנתי כל מיני צעירים ,  אף אחד לא יידע שאנחנו מאותה הכיתה .  אני אלהק את זה ככה שאני יודע מה השופטים יבחרו .  ואז אמרתי לכל המשתתפים ,  אתם רוצים להיות בתוכנית ?  אתם מקבלים 100 שקל ,  ו-700 שקל הולך אליי .  קומבינה של ילד !  אתם תהיו בטלוויזיה ,  אבל הזכייה הולכת אליי .  בשביל ילד ,  100 שקל לשעתיים זה אחלה עבודה ".   
" באנו לשם ,  והכל קרה בדיוק לפי התוכנית ",  מוסיף הראל . " ההפקה לא ידעה ,  אף אחד לא ידע .  כשעולות הכתוביות בתוכנית ,  אני מספר לראשונה לדודו .  דודו ,  ארז ,  אברי ומירב עשו תוכנית שידוכים ,  שאת כולה כתבתי מראש ,  אני ידעתי מה הם יבחרו ,  מה הם יגידו ,  ליהקתי להם את זה נכון .  הם בחרו ,  עשו את הדאחקות שלהם ואני סופר את הכסף .  אני יצאתי מאוד מאושר מזה ". 
- והתרמית הזאת על תוכנית של רשות השידור קורית בזמן שאביך הוא יו"ר רשות השידור .
" כמובן שאבא שלי לא ידע מזה ".  

תוכניות הלייט נייט בארצות הברית ,  אני אומר להראל ,  חבטו שוב ושוב בדונלד טראמפ ,  ורבות מהן גם ניבאו שאין סיכוי שייבחר .  באחד הקטעים שנחקקו בזכרון מתקופת הבחירות ,  הנשיא אובמה התארח בתוכניתו של ג'ימי קימל ,  הקריא ציוצים נבזיים ,  ביניהם ציוץ של טראמפ ,  אחריו התבדח אובמה  " לפחות אני נבחרתי לנשיא ".  האם נצחונו המפתיע של טראמפ ,  אני שואל את הראל ,  מחדד את התחושה המייאשת ,  שההשפעה של תוכניות סאטירה בטלוויזיה על המציאות בכלל ועל בחירות בפרט היא מצומצמת מאוד ?   " אני חושב שהבחירות בארצות הברית מוכיחות באופן סופי שלתוכניות סאטירה אין השפעה ,  נקודה ",  אומר הראל . " אי אפשר היה לקבל הבהרה יותר ברורה ,  שזה לא משנה קולות .  ולא רק זה :  אם זה כבר משנה קולות ,  אז זה הפוך .  זאת אומרת ,  זה יוצר אנטגוניזם כלפי התקשורת .  אני תמיד חשבתי את זה .  תוכניות סאטירה הן מחוץ למעגל השפעה על הבחירות .  אתה יכול להשפיע על השיח ,  אבל לא על תוצאות הבחירות .  כמו שלצורך העניין ,  הפגנה של 20 אנשים לא משפיעה .  אבל אחת ל-50 שנה הפגנה של 10 אנשים ברוטשילד יכולה להפוך להפגנה של חצי מיליון .  גם היא לא השפיעה בסוף ".  
- אז אם אין שום השפעה ,  למה בעצם שווה לעשות את זה בכלל ?  רק כתרפיה ?  כפרנסה ?  כי זה מגניב ?  כי אתה לא יודע לעשות משהו אחר ?  
" שאלה טובה .  התשובה מורכבת מהרבה דברים .  ברמה הראשונית אתה אומר ,  אוקיי ,  התקשורת היא שיקוף של המציאות ,  היא מביאה קולות ,  וגם הקול הזה ראוי להישמע .  בחדשות ובשיח המרכזי אנחנו שומעים בעיקר את הקואליציה ואת המפלגה השלטת ,  חשוב שיישמעו קולות שהם לא עם השלטון ,  גם אם הם לא יגרמו לשינוי .  כרגע השמאל הפך למין אופוזיציה נצחית ,  אבל לא משנה מי האופוזיציה ,  חשוב להשמיע עוד קולות .  חשוב שיהיה ייצוג .  זה דבר אחד .  למה זה חשוב לי ספציפית ?  הטלוויזיה זה המקצוע שלי .  אז פעם אני על המסך בתור היי-טקיסט בסדרה ,  פעם בתור במאי ,  ופעם בתור מגיש סאטירי .  זה המקצוע שלי ". 
- אגב השפעה ,  צפויה עונה נוספת ל"הפרלמנט "?  
" החברות בינינו לא הפסיקה .  'הפרלמנט' הרי נולדה מלכתחילה ממפגשים שלנו ,  שלא לשום מטרה ,  סתם כי אנחנו אוהבים להיפגש אחד עם השני .  אני חושב שלאחרונה כולנו הרגשנו שאנחנו מתגעגעים לזה ורוצים לחזור .  כשדיברנו על זה עם קשת הם הביעו התלהבות .  ערוץ 10 הסכים לשחרר אותי ל'הפרלמנט' .  זה כבר היה אמור לעלות בלוח השידורים החדש של קשת ,  לצערי בגלל לוחות זמנים התוכנית לא תצטלם בקיץ הקרוב אלא תידחה בטח בשנה .  אחרי שלכולנו היתה תחושה שנגמרו החומרים ,  אם הייתי צריך להמר ,  אני חושב שכולם רוצים .  אפילו התחלנו לכתוב .  כשהתחלנו להיפגש החומרים זרמו .  אבל צריך עוד זמן כתיבה .  אסי מאוד עסוק בקיץ הקרוב .  להערכתי זה יקרה .  כולם רוצים .  עכשיו מחכים למתי זה יקרה .  עד עכשיו אף אחד לא באמת רצה .  היום אנחנו מאוד מתגעגעים לזה ".  

תוכניתו של הראל תפסה כיוון פוליטי ,  למרות שהיא לא התחילה ככזאת אלא כתוכנית שבה הדגש היה נונסנס .  עם הזמן המונולוגים הסאטיריים ,  הנוקבים והשמאלניים קיבלו את הבמה המרכזית ,  ולצד תשואות המבקרים ,  נתקל בזעם רב מהצד הימני ,  בעיקר ברשת אך בכמה מקרים גם ברחבי העיר ,  למשל אחרי המונולוג שלו על אלאור אזריה . " ישבנו בפורט סעיד ,  ניגש אליי בחור ,  אמר אני חייל קרבי ,  מאוד אוהב את התוכנית ,  ואני וכל החברים נורא התבאסנו מהמונולוג הזה ",  אומר הראל . " הם אמרו שהם נורא נפגעו מזה שאמרתי שאזריה הוא לא מקרה בודד ,  ושחיילים בשטחים יורים חופשי .  אני אמרתי לו ,  שהטענה שלי אף פעם לא היתה נגד אלאור ולא נגד החיילים אלא נגד הכיבוש ששם אותם שם .  זה מה שנורא בכיבוש ,  שלא משנה את מי תשים שם - אם הייתי שם ,  הייתי מתנהג אותו דבר .  מהרגע שאתה חושש לחיים שלך ואתה לא יודע מי מאיים עליך וילד או ילדה יכולים לבוא עם פצצה ,  אתה נקלע לסיטואציות לא מוסריות .  אם אתה שם חיילים באוכלוסיה אזרחית ,  זה lose lose situation .  אתה יכול להגיד ,  זה מחיר הכיבוש ואני חי איתו .  אבל תודה במחיר הכיבוש .  במובן הזה ,  יש בי כעס שלי על הביטול של שוברים שתיקה .  אתם חושבים שצריך כיבוש ,  אז תחיו עם המשמעויות שלו .  המשמעויות הן טראומות לחיילים ,  לירות בילדים ,  ויכול להיות שבעיניכם חברון וכל ההתנחלויות מצדיקות את זה .  רק תכירו במשוואה ,  אל תגידו אין משוואה ,  הכיבוש בסדר ,  הכל חלק וכולם מאושרים .  תגידו את האמת ,  ותנו לשוברים שתיקה להגיד - זאת המשוואה .  ותתמודדו איתה .  אני חושב שלצאת מעזה שווה את הטילים .  אני חושב שאוסלו שווה את המחיר .  אני חי עם המשוואה ".  
- היו תגובות קשות נוספות בהן נתקלת ברחוב ?  
" התגובות הקשות היו בעיקר בפייסבוק ,  שם זה יכול להיות מאוד אלים ומפחיד ,  כולל איומים .  אמנם פעם בשוק הכרמל מישהו אמר לי 'אתה לא צריך להיות פה' ,  אבל אני חושב שרוב האנשים שרואים אותי ברחוב הם עוד לא שונאים אותי כמו ברגע שהם רואים מונולוג שהם לא מסכימים איתו .  בסדר ,  לא מסכימים עם הדעות שלי ". 
גם תסריטאית תוכניתו של הראל ,  רות אלבז ,  זכתה לתגובות קיצוניות באוגוסט האחרון .  זאת לאחר מם שהעלתה לעמוד הפייסבוק שלה ,  שהתייחס לתדרוכים של רה"מ בקרב עיתונאים והציג את היטלר עומד במרפסת עם הכיתוב  " הרבה הגיעו לתדריך היום ".  הפוסט הגיע לעמוד הראשון של  " ישראל היום "  וזכה לתגובה קשה גם משרת התרבות מירי רגב . " ההשוואה של נתניהו להיטלר - שפל חדש ",  אמרה . " פוליטיקאים עסוקים בלייצר כותרות .  אז בסדר ,  עשו מזה כותרות ",  אומר לנו הראל . " הם לא מבינים הומור .  היה פוסט משעשע בעיני .  זה שמם בפייסבוק מגיע לשער של 'ישראל היום' ,  זו תעודת עניות ל'ישראל היום' .  באמת ,  להשתמש ברטוריקה הצדקנית ,  מצד אחד לצעוק על מם בפייסבוק ,  ומצד שני ראש הממשלה בתגובה רשמית שואל על מקורות התמיכה הנאצית אליהם קשור עיתון 'הארץ' ,  זה פשוט זול .  לממשלה הזאת יש רטוריקה זולה ונמוכה ,  שעובדת על שכבות מסוימות ונלעגת בעיני אחרות .  'ישראל היום' ,  מהבחינה הזאת ,  לא בדיוק מתנהל בצורה מרשימה ומכובדת .  צעקו על מם בפייסבוק רק כדי להתנגח בערוץ 10 ,  זה בעיני עליבות ".  
- כאיש טלוויזיה וכבנו של יו"ר רשות השידור לשעבר ,  מה דעתך על ניסיונות חיסול התאגיד על ידי ראש הממשלה ?  
" עצוב לי הדבר הזה ,  שאתה מקים גוף ציבורי ,  שאמור לתת באמת מענה וליצור פה דיאלוג ,  ואתה עוצר את זה כגחמה ,  בלי שום הצדקה ,  ממניעים לא רציניים .  זה בזבוז משאבים .  זה נורא בעיני .  יש פה ניסיון לשנות את שוק התקשורת .  אני התווכחתי עם גלעד ארדן על זה .  הייתי בפגישה של היוצרים לפני ארבע שנים .  ארדן רצה את תמיכת היוצרים במהלך .  אמרתי לו ,  אתה מכיר את ביבי ,  למה שהוא ייתן לזה לקרות ?  דיברתי איתו ,  הוא רוצה ,  אמר ארדן .  ואז מי שהיה יועץ שלו ,  אמר לי ,  ביום שבו יוקם התאגיד אתה בא לעשות אצלי שבת בהתנחלות .  הסכמתי ".  
" אני לא מאלה שחושבים שהמדינה שלנו בדמדומי הדמוקרטיה ושאנחנו בדרך לפאשיזם .  אני חושב שמבחינה חברתית-בטחונית ,  הכיבוש הוא נחלת הימין והשמאל .  למה כשהשמאל היה בשלטון ,  עם רבין ועם אהוד ברק ,  למה הם לא פינו את היישוב היהודי בחברון ?  אז בסדר ,  היה את אוסלו .  אבל השמאל רוב השנים חי עם המציאות הזאת .  אני ציפיתי מממשלות השמאל לפנות באופן חד צדדי ,  לצאת כמו שאריק שרון עשה ,  כי זה מה שטוב לנו .  ההבדל בין השמאל לימין בארץ הוא לצערי הרבה יותר קטן ממה שהייתי רוצה .  אלה לא עושים כלום ואלה לא עושים כלום .  רק מחליפים את הרטוריקה .  אז אני שמח שהימין לא עושה כלום ,  ומצטער שהשמאל לא עושה כלום .  אם בוז'י היה עכשיו בשלטון הדברים לא היו נראים כל כך אחרת ".   - אם להערכתך ממשלת שמאל לא היתה עושה שום דבר אחרת ,  אז למה אינך שבע רצון מכך שנתניהו בשלטון ?  
" אני מתוסכל שביבי הוא ראש הממשלה כי כל אחד אחר ,  בוז'י או יאיר לפיד ,  היה מייצר את אותה מציאות אבל עם פחות שנאת אחים .  כי הם פחות ניזונים משנאה .  הסכסוך הפנימי שלנו נמצא בשיא ומפעפע ,  בגלל שיש משהו בנתניהו שניזון מזה .  הוא הרי התחיל מ'פרס יחלק את ירושלים' ,  למרות שיכול היה להיבחר גם בלי 'פרס יחלק את ירושלים' כי הוא יפה .  הוא יכול היה להיות מנהיג אהוב בלי לעורר את הליבוי של השנאה .  אבל משהו בדי.אן.איי שלו סוחף אותו למחוזות האלה ,  וזה נורא חבל .  בגלל זה אי אפשר לפרגן לו .  זאת התשובה לשאלתו למה לא מפרגנים לו ".  

אסף הראל :  להערכתי העונה השלישית של  " הפרלמנט "  תקרה
הוא יודע שהוא עלול לחטוף בגלל הבמה הראשונה שהוא נותן למגל מאז פרשת ההטרדות ,  סבור שנצחון טראמפ מוכיח סופית שלתוכניות סאטירה אין השפעה ,  ומספר כיצד רימה את רשות השידור בעוד אביו שימש כיו"ר שלה .  אסף הראל חוזר למסך ומדבר על הכל

