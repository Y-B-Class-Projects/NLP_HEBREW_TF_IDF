הגחמה של טראמפ ונתניהו :  נפתחה ההרשמה למלחמת שלום הגולן
רה"מ הבין כי חקירת מעורבותו בפרשת הצוללות היא עניין של  " מתי ",  ולא  " אם ",  ולכן תולה את יהבו בידידו מהבית הלבן שיסייע לו .  כדי להינצל מתבוסה בעוד שבועיים וחצי מוכן נתניהו לעשות הכול ,  כולל לדחוף את הגולן לראש סדר היום ולערער משמעותית את המצב בגבול הצפון
האם בביקורו בוושינגטון בשבוע הבא ייפגש בנימין נתניהו עם דודנו הטוב והמיטיב ,  נתן מיליקובסקי ?  האם מותר לו ,  ביודעו שבדיקה בעניין קשריהם העסקיים מתנהלת בפרקליטות ועשויה להפוך לחקירה פלילית ?  משרד ראש הממשלה לא השיב אתמול על השאלה הראשונה .  בוודאי היה עסוק מדי בביקור שר החוץ מייק פומפאו .  התשובה לשאלה השנייה מובנת לא רק מאליה ,  אלא משום שנתניהו יודע זה 20 שנה ,  מחקירתו בפרשת עמדי ,  שלעתים גם צפי לחקירה - אז בעקבות תחקיר עיתונאי ,  כיום הסימנים מובהקים עוד יותר - חוסם מועמדים לתפקידי חשודים ועדים ממה שעשוי להתפרש כמהלכי השפעה ,  תיאום ושיבוש .  
מיליקובסקי הוא נתן אש"ל - אכילה ,  שתייה ,  לינה - של נתניהו .  בזכותו ,  נתניהו הוא שני שלישים סטיב אוסטין :  איש ארבעת מיליוני הדולר .  אבל בחקירה נמרצת ,  אמריקנית לצד ישראלית ,  יתברר אם גם שותפים משפחתיים אלה ולא רק מוצריהם קורצו מפלדה .
 לקריאה נוספת בנושא"להכפיל אוכלוסיית הגולן ":  תושבים קוראים לפעול בעקבות הכרזת טראמפ"רמת הגולן אינה שטח ישראלי ":  בעולם מגנים את הצהרת טראמפסוריה גינתה את הצהרת טראמפ : " נשחרר הגולן בכל האמצעים האפשריים "  

היועץ המשפטי לממשלה ,  אביחי מנדלבליט ,  לא יוכל להימנע - שוב באותו תיק צוללות - מאישור חקירה .  בפעם הראשונה התנדב ,  אולי משיקול ממלכתי אם גם מוטעה ,  לשמש שכפ"ץ משפטי לנתניהו .  בין כה וכה הסתיימו החקירות בשלושת התיקים הנוספים והוגש כתב החשדות ונפתחה הסתערות רבתי של נתניהו ,  מערכתית ואישית ,  על המשטרה והפרקליטות .  אם עכשיו ,  כשקמה עילה ברורה ,  נתניהו לא ייקרא לחקירה באזהרה ,  נטל כבד של הסברים ירבוץ על כתפי היועץ .  
הכרזת החקירה היא בבחינת  " מתי "  ולא  " האם ".  גם טיעון ההתיישנות לא יספיק .  זו הסתעפות של חקירה שנפתחה לפני שנתיים והחשד למרמה בנסיבות מחמירות ימנע משעון ההתיישנות להיעצר לאחור ,  מה גם שהתוצאות תיוודענה רק בסוף ושיש תקדים לחקירת איש ציבור למרות שהמידע שחולל אותה הצביע על התיישנות :  סילבן שלום כמועמד לנשיאות .
 לכן המענה לבעיות הצוללות של נתניהו אינו יכול לבוא מירושלים ,  אלא מוושינגטון ,  שם עושה דונלד טראמפ ככל העולה על רוחו ומשאיר את החשבון לנפגעים .  מצבו הפלילי והפוליטי של נתניהו קשה .  מי כטראמפ ,  בלחץ חקירות התובע המיוחד רוברט מולר ובית הנבחרים הדמוקרטי ,  מבין ללב ידידו ביבי ,  חבר משותף לו ולשלדון אדלסון .  זאת עת לעשות .  כחול לבן ?  הבית הלבן !  כשטראמפ אומר ש"הגיע הזמן "  להכיר בריבונות ישראל על רמת הגולן ,  הזמן שהגיע הוא זמן הבחירות .  
ויש לטראמפ שרוול נוסף ,  בכוננות שליפת שפן ממנו .  שמו :  ג'ונתן פולארד ,  המחוייב בעוד שנה וחצי של גלות ניו יורק לפני שיורשה לצאת את גבולות המדינה שנבגדה בידו .  עיתונאית לבנונית שאלה אתמול את פומפאו - הוא מתראיין בכל תחנה במסעותיו ,  דה מוין או דימונה ,  חצי תריסר פעמים - אם טראמפ יבטל את האיסור כדי שנתניהו יביא את פולארד ארצה במטוסו .  פומפאו חמק מתשובה ,  בדיוק כפי ששינן  " אין שינוי במדיניותנו "  בסוגיית מעמד הגולן עד לרגע הציוץ של טראמפ .
 בסוף 1998 ,  כשוועידת וואי הסתיימה בוויתורי נתניהו ליאסר ערפאת ולביל קלינטון ,  הפציר נתניהו בקלינטון לאפשר לו להמתיק את הגלולה המרה למתנחלים ולשריהם ,  באמצעות שחרור פולארד לאחר 13 שנות כלא והטסתו לנתב"ג עם ראש הממשלה .  מה הקשר ?  אין קשר ,  אבל המתנחלים - רבים מהם יהודים אמריקנים היכולים להזדהות עם פולארד - אולי היו רואים בכך חצי נחמה ,  וגם אם לא ,  פולארד היה משתלט על סדר היום התקשורתי ,  ואחוזים בשטחים אינם מתראיינים .  קלינטון הסכים ,  אך נכנע לאיומי ההתפטרות של ראשי הסי-איי-אי והאפ-בי-איי .  לטראמפ ,  אויב סוכנויות הביון ,  לא אכפת ,  והוא גם יוכל לציין שפולארד ריצה את מלוא 30 שנות עונשו ושהקיצור חל רק על שליש מהעונש שלאחר העונש  ( אם מגורים בניו יורק לעונש ייחשבו )  .  
פולארד הוא עדיין בבחינת שמא .  מובטח המפגש בין שני החשודים הבכירים ,  בחברת נשותיהם ,  שאחת מהן נאשמת במרמה ,  ושופטיה הרחמנים יחזו ממרחקים בתפארתה ,  ועכשיו הגולן .  הדברים שקופים ואינם מצריכים פלפול .  נתניהו ושגריריו ,  דייויד פרידמן ורון דרמר ,  לוחצים על הדוושה .  אם לא עכשיו ,  אימתי .  פומפאו ,  הנוצרי האדוק ,  המחזר כמו טראמפ ונתניהו אחר האוונגליסטים ,  יסכים שזו זריקת  " הייל מרי "  בפוטבול ,  על החיים ועל המוות ,  תבורך מריה הקדושה .
 מורהו של נתניהו ,  במהלכים מוחקי פיגור ערב בחירות ,  הוא מנחם בגין בהתפארותו - בניגוד להחלטה לשתוק - בהשמדת הכור העיראקי ב-1981 .  מה הטעם בשיגור חיל האוויר לתקוף מתקן גרעיני ליד בגדד אם אסור להתרברב ולקנח ,  על רקע מתיחות עם סוריה ,  ב"אסד היזהר ,  רפול ויאנוש מחכים לך "?  

חאפז אסד נזהר .  הוא לא התפתה ליזום מלחמה גם לאחר חצי שנה ,  כשבעקבות רצח אנואר סאדאת ולקראת היציאה מסיני והכניסה ללבנון החליט בגין על רגל שבורה אחת לספח את הגולן .  אבל כשחיל האוויר וכוחות שריון התעמתו עם צבאו בבקעת הלבנון וממזרח לה ,  הזעיק אבא של בשאר לעזרה את הרוסים ,  אילץ את ממשל אחיו של בשיר לבטל את הסכם השלום שכפתה עליו ישראל ,  וממשלת בגין נבהלה .  מלחמת לבנון כולה על מאות חלליה ,  תחת השם הכוזב  " שלום הגליל ",  היתה לשווא ,  וזה עוד לפני חדירת איראן ועליית חיזבאללה .
 וכעת ,  מלחמת שלום הגולן ,  כגחמה משותפת של טראמפ ונתניהו ,  וכרגיל אצלם בשירות מאוויים אישיים ובהתעלמות מתהליכי קבלת החלטות בתחום הביטחון הלאומי .  לנתניהו ,  גם רמת הגולן היא צוללת .  קונים אותה אם צריך או לא צריך - העיקר שהוא צריך .  
המצב הנוהג בגולן מאז הסכם הפרדת הכוחות והצבת יחידות האו"ם ומשקיפיו  ( אונדו"ף )  ,  לאחר הנסיגה מהמובלעת ומקונייטרה ,  היה נוח לישראל .  בית חאפז לא השלים עם אובדן הגולן ,  אך גם לא דחק את הקץ .  התנהלו סבבים משושבנים ואף ישירים של שיחות בין דרגים מדיניים - רבין ,  פרס ,  נתניהו ,  ברק - וצבאיים  ( ברק ,  אמנון שחק ,  אורי שגיא ) /דיפלומטיים  ( איתמר רבינוביץ )  לבין מקביליהם .  לדמשק ,  הקרובה לקו ההפרדה ,  הפירוז והדילול כדי 40 ק"מ ,  נשארו אופק ותקווה .  הסיפוח חסר ההכרה נראה הפיך .  גם השמדת הכור הצפון קוריאני בסוריה לא עוררה את בשאר למחטף בגולן או למטח טילים .
 כדי כך התירה לצה"ל הרגיעה בגולן להתפנות לגזרות אחרות ,  שהרמטכ"ל בני גנץ ,  לפנים מפקד הגיס הצפוני ואלוף פיקוד הצפון ,  קצין שמוכרח להיזהר מתרחיש של מתקפת חמש אוגדות סוריות ,  החליט שנכון להפריד בין משימותיה המבצעיות של אוגדה 36 לבין הגנת המרחב באמצעות אוגדה אחרת ,  210 .  אילו שררה בחזית הסורית מתיחות על סף התלקחות ,  לא היתה אוגדה 36 זמינה לעזה ב"צוק איתן ".  
בא נתניהו ,  כשמלחמת האזרחים בסוריה נראית על סף סיום ,  צה"ל נאבק בהצלחה רבה ומצטברת בנוכחות האיראנית שם והדרישה להוצאת כל הכוחות הזרים נשקלת בשיחות על ממשלת פיוס ושיקום  ( העוקץ :  גם כוחות טורקיה וישראל יתבקשו לצאת ;  טראמפ הודיע על הוצאת האמריקנים ,  אך המימוש מתמסמס )  - ודוחף את הגולן לראש סדר היום ,  כשלסורים נימוק חזק להפשיר באש את הקיפאון .  
הוא עושה זאת בלי לבחון את המשמעויות הצבאיות והמדיניות ,  כולל הקצאת כוחות ומשאבים חיוניים לגזרה הסורית ;  ביטול מנדט אונדו"ף ;  והחזרת הנושא למועצת הביטחון ,  שתאשרר החלטות רבות שנים על שטחים תמורת שלום .  טראמפ יטיל וטו על החלטות אלה ,  שביסוד התהליך הישראלי-פלסטיני ,  בעודו מנופף בתוכניתו הנרמזת יותר ויותר ככלכלית בעיקר ונטולת כל סיכוי לקבלה ?  
פומפאו הצהיר בירושלים ,  בעומדו לצד נתניהו ,  על  " מאמצים נגד איראן ,  רוסיה ,  סין ".  נתניהו ,  החבר הרביעי הכי טוב של ולדימיר פוטין ,  אחרי חמינאי ,  ארדואן ואסד ,  מתייצב בחזית אנטי-רוסית ?  בעת שרוסיה מחדשת את התנגדותה לסיפוח הגולן ?  גם על כך העדיפו במשרדו שלא להגיב .  
כדי להינצל מתבוסה בעוד שבועיים וחצי מוכן נתניהו לעשות הכול .  הטלפון של בני גנץ לא חילץ אותו .  המוסד חייב לדווח לראש הממשלה על פריצה לטלפון של רמטכ"ל לשעבר ,  אך אסור לו למסור תוכן פרטי שנמצא שם .  אם נתניהו יודע מה שהיה אסור לו לדעת ,  מישהו מתחתיו עבריין ;  ואם אינו יודע ,  הוא משקר באומרו שבגלל הטלפון גנץ לחיץ וסחיט .  זה אותו נתניהו ,  שהתמרמר בכניסתו לפוליטיקה על פרסומים תמוהים ,  שהכחיש ,  כאילו בעת לימודיו בבוסטון היה למודיע של האפ-בי-איי  ( מה רע בכך ,  אם על הכוונת המשותפת לשתי המדינות יעדי טרור או ריגול )  ,  בכינוי  " ג'ון סאליבן "  ולכן יש בידי האמריקנים מנוף להזזתו .
 נתניהו ,  בעזרת טראמפ ,  משחק באש .  כדאי לבדוק מי מרוויח ממכירת גפרורים .  

הגחמה של טראמפ ונתניהו :  נפתחה ההרשמה למלחמת שלום הגולן
רה"מ הבין כי חקירת מעורבותו בפרשת הצוללות היא עניין של  " מתי ",  ולא  " אם ",  ולכן תולה את יהבו בידידו מהבית הלבן שיסייע לו .  כדי להינצל מתבוסה בעוד שבועיים וחצי מוכן נתניהו לעשות הכול ,  כולל לדחוף את הגולן לראש סדר היום ולערער משמעותית את המצב בגבול הצפון

