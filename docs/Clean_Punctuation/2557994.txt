נתניהו זועם על ברק ?  מתרעם על  " הפטפטת "  לגבי אירן
המתיחות בין ראש הממשלה לשר הביטחון עולה בעקבות ההדלפות בסוגיית התקיפה ,  המיוחסות לברק . " נחשפו פרטים מבצעיים שאסור היה שייחשפו ",  אמר נתניהו ,  לדברי שרים בליכוד
סדק נוסף ביחסי שר הביטחון וראש הממשלה ?  כך לפחות התרשמו אתמול  ( ראשון )  חלק משרי הליכוד ,  בעקבות הפגנת זעם ברורה של ראש הממשלה על ריבוי הדיווחים והתדרוכים בתקשורת הישראלית בנושא הגרעין האירני בסוף השבוע האחרון ,  המיוחסים ברובם לברק .  בפתח ישיבת שרי הליכוד שהתקיימה אתמול בבוקר ,  נדרש נתניהו לסוגיה על ידי חלק מהשרים ,  שהתלוננו בנוגע לאי שיתופם במידע חיוני בנוגע להיערכות לתקיפה ישראלית באירן ,  וכי הם למדים על המתרחש בעיקר מכלי התקשורת - שעמוסים פרטים והדלפות בנושא ,  גם מהצד הישראלי . " הדיווחים על אירן בתקשורת הם שערורייתיים ",  הגיב נתניהו בזעם לנושא ,  וניסה להרחיק עצמו מהתדרוכים ,  בהדגישו כי אינם מתואמים עמו . " צריך לעצור את זה .  זה חוסר אחריות ופשע לקיים דיון פתוח על הסוגיות המבצעיות .  נחשפו פרטים מבצעיים שאסור היה שייחשפו ".  
על אף שנתניהו עצמו גם היה מעורב בפרסומי סוף השבוע שעבר ,  שעסקו בסיבות שמניעות את השניים לדחוף לפעולה צבאית באירן בחודשים הקרובים חרף התנגדות המערכת הביטחונית ,  והוא גם לא נקב בשמו של ברק מפורשות ,  חלק מהשרים התרשמו שהוא מאוד לא אהב את עוצמת הראיונות והתדריכים ,  שיוחסו ברובם לברק .  עם זאת ,  בסביבת ראש הממשלה ושר הביטחון מכחישים בתוקף כל היבט של מתיחות ,  ומדגישים כי ראש הממשלה ושר הביטחון מתואמים לחלוטין ,  ועובדים בשיתוף פעולה מצוין .
 נתניהו וברק מציגים כלפי חוץ חזית אחידה ומתואמת בנושא הגרעין האירני ,  ונחשבים לצמד שמוביל במלוא העוצמה לתקיפה ישראלית בחודשים הקרובים .  עם זאת ,  בחודשים האחרונים מתגלים סדקים בזוגיות הנודעת של השניים ,  ורבים מתרשמים כי היחסים ביניהם התערערו ואינם כתמול שלשום . " זה כבר לא צוות הקומנדו שפינה את בית המכפלה באישון ליל רק לפני כמה חודשים ",  כדברי גורם בכיר .  
הקמת צוות השרים לענייני התיישבות ,  כחלק מדרישת שרי הימין לעקוף את סמכותו של שר הביטחון בנושאי ההתיישבות ביהודה ושומרון ,  בחודש יוני האחרון ,  הייתה הסימן הראשון שהרים גבות במערכת הפוליטית על יחסי נתניהו וברק .  כחודש לאחר מכן ,  בזמן משבר חוק טל ועל רקע פירוק ועדת פלסנר ,  סירב נתניהו לדרישתו של ברק לקבל לידיו את האחריות לגיבוש חוק הגיוס החרדי החלופי של הקואליציה ,  והתעקש להשאיר את הסמכויות בידיו של השר יעלון  ( אחד ממתנגדיו החריפים והקולניים של ברק )  .  אחר כך הגיעה תקרית התקציב ,  כשבמקביל לביקורת חריפה שמתח על מדיניותם הכלכלית של נתניהו ושר האוצר שטייניץ ,  ברק הצביע נגד תכנית הקיצוצים והגזירות בסוף החודש שעבר .  עם זאת ,  יצוין כי בסופו של דבר - גם בנושא התקציב וגם בנושא חוק טל - בסופו של דבר ברק קיבל את מבוקשו : " העונש "  שהשית עליו שר האוצר בעקבות התנגדותו לתקציב בוטל ,  וסוגיית גיוס החרדים עברה לטיפולו הבלעדי של צה"ל ומשרד הביטחון .  
ההערכה על צרות בגן עדן התחדדה בעקבות מתיחות שהתעוררה בין נתניהו לברק סביב מאמר שפרסם עורך  " הארץ ",  אלוף בן ,  תחת הכותרת  " המועמד שיוכל על נתניהו ",  בו הציג את הטענה כי רק ברק יוכל לגבש את מחנה השמאל-מרכז ולנצח את נתניהו .  יועץ התקשורת של ברק ,  ברק סרי ,  שיגר מכתב תגובה לעיתון בו הכחיש את האמירה שיוחסה לברק בכתבה ,  לפיה  " נתניהו הוא מנהיג חלש ומשותק ,  הדורך במקום ומחפש כשבשבת את מה שהציבור רוצה לשמוע ".  
למרות ההכחשה ,  נתניהו זעם על הפרסום ,  והעריך כי הוא תוצר של שיחה עם ברק ,  שמאותת - בעקבות השיפור שנחזה למפלגת העצמאות בסקרים - על רצונו בבידול וחיזוק פוליטי .  כמו כן ,  גם סוגיית היחסים עם ארה"ב וממשל אובמה הוסיפה למתיחות :  היעדרותו של ברק מפגישתו של נתניהו עם המועמד הרפובליקני לנשיאות מיט רומני ,  הרימה מספר גבות ,  במיוחד לאור הראיון שנתן ברק יממה לאחר הביקור ,  בו הדגיש כי מעולם לא היה נשיא מחויב לביטחון ישראל כמו אובמה .  
לפניות לכתבת :  tal_sh@walla.net.il
לקריאה נוספת"הרמטכ"ל גנץ מוסיף להתנגד לתקיפה באירן"נתניהו : " האיום על העורף מתגמד מול האיום האירני"בדיקה :  ההסברה הישראלית לא ערוכה לתקיפה באירן 

נתניהו זועם על ברק ?  מתרעם על  " הפטפטת "  לגבי אירן
המתיחות בין ראש הממשלה לשר הביטחון עולה בעקבות ההדלפות בסוגיית התקיפה ,  המיוחסות לברק . " נחשפו פרטים מבצעיים שאסור היה שייחשפו ",  אמר נתניהו ,  לדברי שרים בליכוד

