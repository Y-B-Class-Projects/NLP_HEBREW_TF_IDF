עסקת שליט :  מה קרה מאחורי הקלעים של ישיבת הממשלה ?  
" מפגן רגשי נדיר בפוליטיקה "  - כך כונתה הישיבה הדרמטית בה אושרה העסקה לשחרור גלעד שליט .  ההתרגשות ,  ההתלבטות ,  הדריכות והביקורת - כך נראו השעות המתוחות במשרד ראש הממשלה
 ( צילום :  גדעון צנטנר ,  דניאל בוק ,  רותם אזולאי ,  רויטרס .  עריכה :  טל רזניק ,  קריינות :  אביב אברמוביץ' ) 
קרוב לשעה 1:00 בלילה ,  בחדר ישיבות הממשלה נראה שלשום מחזה לא רגיל .  מזכיר הממשלה ,  צבי האוזר ,  סיים את ספירת הקולות בהצבעה לאישור עסקה לשחרורו של החייל החטוף גלעד שליט ,  והשרים התחילו לצאת לביתם ,  אחרי ישיבה סוערת של למעלה מארבע שעות .  תור ספונטני של שרים השתרך לפתחו של ראש הממשלה ,  בנימין נתניהו ,  שביקשו ללחוץ את ידו ולברך אותו על  " ההחלטה המנהיגותית האמיצה ",  שקיבל . " זה היה מפגן רגשי נדיר בפוליטיקה הזו ",  אמר גורם בלשכת נתניהו , " היה ניכר שזה היה מאוד מרגש מבחינתו ,  וגם מבחינתם ".  בכל זאת ,  לא בכל יום מחזירים את החייל שנמצא כבר מעל חמש שנים בשבי הביתה ,  ושיחת הטלפון שעשה נתניהו מוקדם יותר באותו יום לאביבה ונועם שליט ,  בה בישר להם , " אני מקיים את הבטחתי ומחזיר את גלעד הביתה ",  היא שיחה לה ציפו מיליוני אזרחים בישראל זה זמן רב .  
גלעד חוזר הביתה - סיקור נרחב בוואלה ! משפחת שליט בבית הנשיא : " מקווים שגלעד ישתקם"ברוב של 26 שרים :  אושרה עסקה לשחרור גלעד שליטהשלבים הצפויים בדרך לשחרור גלעד מהשביחמאס מאשר :  מרואן ברגותי וסעדאת לא בעסקהראש השב"כ : " זו העסקה הטובה ביותר שאפשר לקבל "
 שלוש מילים זוכות לתואר המילים המושמעות ביותר בערב יום שלישי בקומה השנייה של משרד ראש הממשלה בירושלים : " דילמה "  ו"פדיון שבויים ".  ראש הממשלה הוסיף לאלה וציטט בסוף דבריו את חז"ל ,  באומרו : " כל המציל נפש אחת בישראל כאילו הציל עולם ומלואו ". 
לשרים לא הייתה עבודה קלה .  הם היו נתונים למתקפה של עשרות ,  אם לא מאות מסרונים מפעילי ימין שביקשו למנוע את אישור העסקה .  לבסוף ,  שרי ממשלת הימין של נתניהו קיבלו הערכה מודיעינית ישירה ובלתי משתמעת ,  על  " חלון ההזדמנויות החד פעמי "  לשחרור גלעד שליט ,  ובסופו של דבר הצביעו 26 שרים בעד אישור העסקה שתביא את החייל החטוף הביתה ,  אחרי למעלה מחמש שנים .
 אך בין ההתרגשות והשמחה שמתארים רבים מהשרים ,  עולות גם תחושות קשות של חשש ודכדוך . " זה יום שמח לגלעד שליט ",  הסביר גורם פוליטי בימין , " אבל יום קשה למדינת ישראל ".  מילים אלו מתמצתות את הדילמה של שרים רבים בממשלת נתניהו ,  שאמנם הצביעו בעד אישור העסקה ,  אך עשו זאת בלב כבד .  
פתח ישיבת הממשלה היה המועד שסוכם עם אנשי חמאס על התרת האיפול התקשורתי על הבשלת התנאים לעסקה ,  והגיעה השעה לנאומו הגורלי של נתניהו ,  שעמל על התיקונים האחרונים לדברי הפתיחה שלו ,  אותם כתב בעצמו . " ההתרגשות ניכרה על פניו ",  העיד מקורב לראש הממשלה ,  ששקד עמו על דברי הפתיחה ההיסטוריים .  עוד תיקון ועוד תיקון ,  כיאה למעמד ,  עד שנעצר נתניהו והתעכב על סוגיית המחיר ,  ועל הקושי להציג עסקת חילופי שבויים בפני ציבור המשפחות השכולות ,  ואמר ליועציו : " אבל אני גם בן למשפחת הטרור .  אני נפגעתי בעצמי מהטרור ". 
מי שבנה עצמו כאחד מנביאי סכנות ואיומי הטרור ,  נאלץ להתמודד עם מסר מצרי חד משמעי : " זה עכשיו או לעולם לא ".  לפתע נתניהו הוא זה שמכריז על שחרור מאות מחבלים ,  חלקם הגדול מעורב במעשי טרור קשים בעשרים השנים האחרונות . " ברגע הזה ראו את הדילמה הגדולה עמה ראש הממשלה התמודד ",  סיפר גורם בסביבת נתניהו , " הוא הבין שהוא צריך לקבל החלטה אבל הוא הבין גם מה המחיר שלה ". 
כידוע ,  לא רק נתניהו ניצב בפני דילמה .  השרים ,  שהחלו לקבל זימונים מאנשי צוות מזכירות הממשלה סביב השעות 17:30-18:00 לא קיבלו הודעה רשמית על תוכן הישיבה ,  שהוגדר חסוי ,  אך רבים כבר ידעו במה מדובר ;  חלקם הגדול פשוט לא העריך שהעסקה תתבצע מהר כל כך .  אחדים מהשרים ,  אם בשל קרבתם או אם בשל החשש שיתנגדו למתווה העסקה ,  קיבלו את שיחת הטלפון מראש הממשלה בעצמו ,  שפירט בקווים כלליים ביותר את עקרונותיה .  בשעתיים שלאחר מכן ,  החלו שרי הממשלה להתאסף בירושלים ,  ניזונים בעיקר מדיווחי כלי התקשורת לגבי פרטי העסקה ,  ומנסים לברר פרטים מדויקים לגבי השמות ,  המספרים ,  והתנאים של העסקה .  חלקם מתארים את האווירה כשמחה ,  אך עבור רבים מהם מדובר היה באירוע לא קל ,  כששאלת המחיר מרחפת מעל ראשיהם ,  בטח למשמע הספקולציות התקשורתיות על השמות הכבדים שישוחררו או לא . 
" קיים מתח מובנה בין הרצון להחזיר חייל או אזרח חטוף הביתה ,  לבין הצורך לשמור על ביטחונם של אזרחי ישראל ",  פתח ראש הממשלה את הישיבה ,  כשבחדר נוכחים השרים ,  אנשי המזכירות הצבאית של משרד ראש הממשלה ,  סוללה שלמה של אנשי ייעוץ משפטי ואנשי מערך ההסברה של ראש הממשלה .  מיד לאחר סיום דברי נתניהו הציגו שלושת ראשי הור"ש  ( ועדת שירותי הביטחון )   הרמטכ"ל רב אלוף בני גנץ ,  ראש השב"כ יורם כהן ,  וראש המוסד תמיר פרדו ,  את אותו מתח מובנה .
 ראשית דיבר השליח המיוחד ,  דוד מידן ,  שהציג לשרים את המתווה הכללי של העסקה .  אחריו ,  פירט ראש השב"כ את שמות האסירים שישוחררו ,  מספרם והמיקום הגיאוגרפי אליו יגורשו .  לא מעט אנחות רווחה נשמעו ברחבי החדר כשהתברר כי השמות  " הכבדים באמת ",  כפי שהגדיר זאת אחד הנוכחים , " ובעיקר עבדאללה ברגותי ,  מרואן ברגותי ואיברהים חאמד ",  אינם ברשימה . " התחושה הייתה שזה מחיר שאפשר לשלם ",  התרשם אחד היועצים , " ושהשאירו בחוץ את הקווים האדומים ". 
הדברים שאמרו היו ברורים וישירים :  כולם הציגו את הסיכונים ,  אך ההמלצה הייתה חד משמעית :  צריך ללכת לעסקה .  לשמע המלצת ראש השב"כ ,  התקומם השר עוזי לנדאו : " אתה דרג מקצועי ,  אין תפקידך להמליץ ",  הטיח .  אך מרבית הנוכחים לא הסכימו .  במקומו של כהן השיב פרדו  - " אם לא אהיה מסוגל להמליץ ,  אגיש מכתב התפטרות ",  וגם הרמטכ"ל הדגיש את חובתו הפיקודית במתן המלצה לפעולה .  שר הביטחון עצמו בילה בימים האחרונים שעות בשיחות בארבע עיניים עם ראש הממשלה כדי להדגיש את תמיכתה המלאה של מערכת הביטחון בעסקה . " מה שהיה יפה זה שלא היה ניסיון לייפות את התמונה ",  התרשם אחד השרים . " הם הציגו תמונה אמיתית של הסיכונים ,  אבל הסבירו את היכולת להתמודד עם הקשיים ". 
בסיום הסקירה הביטחונית ,  החלו השרים את הדיון .  כל אחד מהשרים דיבר ,  וראש הממשלה הגביל את הדברים ל-3-4 דקות ,  כדי למנוע גלישה של הדיון לשעות הבוקר המוקדמות .  איש איש הציג את עמדתו ;   " בלב שבור אצביע בעד ",  אמר השר לביטחון פנים יצחק אהרונוביץ' , " אבל אין עסקה טובה יותר ";  השר גדעון סער הדגיש את התמודדותו של ראש הממשלה עם מאהל המחאה של משפחת שליט בפתח ביתו בשנה האחרונה ;   " אני היחידי שיודע איך זה נראה מהצד השני של הסורגים ",  נזכר השר יולי אדלשטיין בחוויותיו כאסיר ציון ,  וביקש מהשרים לסייע בימים הקרובים בשיחות עם המשפחות השכולות כדי לנסות והסביר ולשכנע בחשיבות העסקה ;  השר לענייני מודיעין ,  דן מרידור ,  נזכר בפגישות שקיים עם אמו של רון ארד וסבו של צבי שליט .
 השר וילנאי ,  וכן רבים אחרים ,  שיבחו את ההחלטה המנהיגותית של ראש הממשלה .  כבר מהשלבים המוקדמים של הדיון התברר שהרוב מובטח ,  ונדמה כי ההצגה של השיקולים הביטחוניים ,  בהם גם אי היציבות במזרח התיכון והנחישות המצרית לסגור עסקה ,  שיכנעה את רוב השרים .  אפשר לומר שהפחד מהלא נודע במזרח התיכון  " המשתנה מדי דקה ",  הגדיר זאת אחד השרים ,  בשילוב הרצון העז לקיים מצוות פדיון שבויים ולהחזיר את גלעד הביתה ,  גברו על הדילמה הפנימית והפוליטית של רבים .
 שר החוץ ,  אביגדור ליברמן החליט לעזוב את הישיבה אחרי ששמע את כל הסקירות הביטחוניות ,  ולהשאיר פתק עם עמדת הנגד בה בחר .  ליברמן ,  שבחר שלא להטיל משמעת קואליציונית בנושא בקרב חברי  " ישראל ביתנו ",  קיבל ,  לדברי מקורביו , " החלטה עניינית ,  אחרי שנכח בכל הדיונים המצומצמים ושמע את כל הסקירות הביטחונית ",  אך בדומה להחלטה על אי הטלת משמעת קואליציונית ,  הדגישו מקורביו ,  הוא אינו  " מתכוון לעשות קמפיין בנושא העסקה ".   
" אני מכיר את האנשים האלה מזמן היותי מפקד אוגדת יהודה ושומרון ",  הסביר השר משה  ( בוגי )  יעלון את התנגדותו . " כשמסתכלים על הפנים היפות של משפחת שליט ,  יש גם להסתכל בפנים של אלה שייפגעו מהמשוחררים בעסקה הזו ".  כמו ליברמן ,  גם השרים המתנגדים הנוספים  " לא עשו נפשות בניסיון לשכנע נגד ",  כפי שהגדיר זאת גורם פוליטי , " הם שמרו על ווליום נמוך ולא עשו יותר מדי בלאגן ". 
עם זאת ,  לא כל השרים עסקו בדילמה הביטחונית .  שרי ש"ס ,  הסביר גורם במפלגה ,  ועמם גם שרים דתיים נוספים ,  דווקא לא עסקו בדבריהם בשאלה האסטרטגית . " פיקוח נפש ופדיון שבויים ",  סיכם הגורם את מה שהכריע את הכף ושלט ברטוריקה של דברי השרים ,  ולא הדיון האסטרטגי סביב השאלה ביטחונית .  בש"ס הסבירו כי ערב החג ,  מצוות פיקוח נפש ופדיון שבויים הן שהכריעו את הכף .  השר ישי יצא במהלך הישיבה לביקור חטוף עם נועם שליט אצל המנהיג הרוחני של התנועה ,  הרב עובדיה יוסף ,  וקיבל את ברכתו העקרונית לביצוע העסקה .  
בעוד שרי הממשלה מתפזרים לבתיהם ,  נכנס ראש הממשלה ללשכתו . " הוא אפילו לא חייך ,  אלא רק התעניין בשלב הבא ,  ובמה עוד מצפה לנו ",  סיפר גורם בסביבתו .  לאחר ניצוח על מבצע אינטנסיבי של עבודה מתחת לרדאר עד שהפציע מפגן יעילות הסברתית תקשורתית וניהולית של ההתרחשויות הדרמטיות ,  בלשכת ראש הממשלה עדיין לא נחים על זרי הדפנה . " העסקה לא הושלמה כל עוד גלעד לא כאן ,  וצריך לנהוג באיפוק עד שהוא יהיה בבית ",  סיכם גורם בלשכה .
  ( עדכון ראשון :  15:15 ,  12.10.11 ) 
לפניות לכתבת :  tal_sh@walla.com

עסקת שליט :  מה קרה מאחורי הקלעים של ישיבת הממשלה ?  
" מפגן רגשי נדיר בפוליטיקה "  - כך כונתה הישיבה הדרמטית בה אושרה העסקה לשחרור גלעד שליט .  ההתרגשות ,  ההתלבטות ,  הדריכות והביקורת - כך נראו השעות המתוחות במשרד ראש הממשלה

