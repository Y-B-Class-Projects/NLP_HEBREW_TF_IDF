הקשר בין מתווה הגז וההסכם המתגבש עם טורקיה אינו מקרי בהחלט
אישור המתווה מגדיל את הסיכוי להשלמת הפיוס עם טורקיה והרחבת הברית עם יוון וקפריסין ,  אבל מחלוקת בנוגע לדרישת ארדואן להסיר את  " המצור "  מרצועת עזה עשויה להפריע לתהליך .  וגם :  מה מפספסים המבקרים נגד הנשיא ריבלין ?  הטור השבועי של כתבנו המדיני
 ( נתניהו חותם על מתווה הגז ,  אתמול )  
כאשר ראש הממשלה בנימין נתניהו חתם אתמול  ( חמישי )  בשעות הצהריים על הפעלת סעיף 52 לחוק הממונה על ההגבלים העסקיים ,  שיאפשר לו להעביר סופית את מתווה הגז ,  הוא כבר ידע על תוצאות הפגישה שהתקיימה יממה קודם לכן בשווייץ בין נציגים בכירים של טורקיה וישראל .  אישורו הסופי של המתווה ופריצת הדרך במגעים לפיוס עם טורקיה הם שני אירועים שהתרחשו בתום תהליך ארוך ,  ממושך ומסורבל ,  אבל הצמידות שלהם זה לזה אינה מקרית .  
האפשרות לייצא גז טבעי מישראל לטורקיה ,  שכלכלתה רעבה למקורות אנרגיה זמינים ואמינים ,  מהווה זרז לפיוס בין המדינות זה זמן רב .  כבר יותר משנה שאנחנו שומעים ,  אחת לחודשיים-שלושה ,  שהמגעים בין המדינות מתקדמים וקרובים להשלמה .  המוטיבציה הטורקית הגבוהה מלכתחילה ,  גברה מאוד בשבועות האחרונים על רקע המשבר ביחסיה עם רוסיה .  הפלת מטוס הקרב הרוסי בגבול סוריה הצטרפה למחלוקת הכללית והקשה בין שתי המדינות לגבי גורלו של משטר אסד ,  וגרמה לרוסיה ,  על פי דיווחים בתקשורת הטורקית ,  להקפיא את המגעים על הקמת צינור גז תת-ימי בין המדינות .  במצב הזה ,  הגז הישראלי הפך לפתע לאטרקטיבי במיוחד עבור הטורקים .  
בתדרוכים שהפיצו אמש גורמים רשמיים בישראל על ההסכם המתגבש מול טורקיה ,  קיבל נושא הגז מקום של כבוד  ." בקרוב יחלו דיונים להנחת צינור גז מישראל לטורקיה ומכירת הגז ",  הסביר בכיר ישראלי .  זאת ,  בנוסף להסכמות על פיצוי משפחות הרוגי המרמרה בהיקף של עשרות מיליוני שקלים ,  חסימת האפשרות לתביעות נגד ישראל ונגד חיילי צה"ל על אותה תקרית ,  והפסקת פעילותו של בכיר החמאס סלאח ערורי משטח טורקיה .  
אלא שנושא אחד לא הוזכר בתדרוכים  רצועת עזה .  בלשכת ראש הממשלה לא השיבו לשאלת וואלה !  NEWS בנוגע להגעה להסכמות בנושא רגיש זה ,  שנשיא טורקיה רג'פ טייפ ארדואן הציג בשנה האחרונה פעם אחר פעם כמרכיב בסיסי בהסכם פיוס מלא בין המדינות .  הנשיא הטורקי דרש מישראל להסיר את המצור שלדבריו היא מטילה על עזה ,  ולאפשר לשלטון חמאס חופש פעולה כלכלי נרחב יותר .  יהיה מעניין לראות בימים הקרובים אם וכיצד יצליחו טורקיה וישראל להתגבר על המהמורה האחרונה הזו .  בהיעדר ויתור משמעותי של אחד הצדדים בנושא זה ,  הסכם הפיוס המתגבש עדיין יכול לקרוס ,  למרות האינטרס החזק של שני הצדדים בתחום הגז .  
אם יתברר שנתניהו הסכים להתפשר בנושא ,  למשל ,  לקדם את חזון ה"נמל הצף "  שיוקם אי שם בים התיכון וישמש את עזה ,  או לחלופין ,  להגדיל משמעותית את קצב הכנסת הסחורות לרצועה דרך נמל אשדוד ,  מי שצפוי לארוב לו בפינה הוא שר החוץ לשעבר ,  אביגדור ליברמן ,  שהתנגד לצעדים ברוח זו במהלך  " צוק איתן ".  
ליברמן כבר עלה להתקפה בימים האחרונים בנושא הטורקי ,  בעת שהרמזים לפיוס מול ארדואן הלכו והתרבו .  הוא הזהיר שמדובר בטעות ,  ושטורקיה היא כיום מדינה מבודדת ושנואה במרחב המזרח-תיכוני ,  שאין לישראל לשיטתו שום סיבה להתקרב אליה .  כל מידע על פשרה ,  ולו קטנה ,  בסוגיית רצועת עזה ,  צפוי להפוך נושא למתקפה חריפה עוד יותר של יו"ר ישראל ביתנו .  
העובדה שנושא עזה עדיין לא נפתר סופית ,  ותלוי באישור של שני המנהיגים ,  גורמת לישראל לא לפסול אופציות אחרות בתחום הגז ,  למרות הרצון העז להתקדם עם טורקיה .  לכן ,  במקביל למגעים שהתקיימו השבוע מול הטורקים ,  נמשכו גם מגעים עם שותפות פוטנציאליות אחרות .  מעניין במיוחד בהקשר הזה היה הביקור המשותף שקיימו בישראל מנכ"לי משרדי החוץ של יוון וקפריסין ,  שנפגשו השבוע עם מקבילם הישראלי ,  דורי גולד ,  במשרד החוץ בירושלים .  
הפגישה הוקדשה בעיקר להכנות לקראת פסגה משולשת ,  ראשונה מסוגה ,  שתיערך בחודש הבא בקפריסין בין ראש הממשלה נתניהו ,  מקבילו היווני אלכסיס ציפראס ,  שביקר בישראל בחודש שעבר ,  ונשיא קפריסין ניקוס אנסטסיאדיס ,  שביקר אף הוא בישראל במהלך הקיץ .  הפסגה תתמקד באפשרויות לשיתופי פעולה בתחום הגז הטבעי ,  שכבר נידונו ארוכות בשנים האחרונות בין שלוש הממשלות ,  כמו גם בין חברות הגז הגדולות בכל מדינה .  בין השאר ,  נשקלה האפשרות להקים צינור תת-ימי מישראל לקפריסין ,  ולהפוך את האי הים-תיכוני לתחנת מעבר שתוביל את הגז הישראלי לאירופה  דרך ה"שותפה הבכירה "  של קפריסין ,  יוון .  
היוונים והקפריסאים לוטשים עיניים לגז הישראלי לא פחות מהטורקים ,  והם עשויים להביא לשולחן שותפה נוספת  מצרים .  בשנה האחרונה התקיימו שתי פסגות משולשות בין יוון ,  קפריסין ומצרים ,  במתכונת דומה לפסגה שתתקיים בתחילת 2016 עם ישראל .  האפשרות לייצא גז מישראל למצרים אמנם נתקלה לאחרונה במכשול רציני לאחר שהממשלה המצרית הודיעה על הקפאת כל המגעים בנושא עם ישראל ,  אך בירושלים מקווים שמדובר במכשול זמני בלבד . " עסקת האסירים "  שביצעו המדינות בשבוע שעבר ,  במסגרתה שוחרר האזרח הישראלי עודה תראבין ,  מחזקת את הרושם שהיחסים בין ההנהגה בשתי המדינות עודם קרובים ,  מה שאומר שהדלת לפחות לא נטרקה לחלוטין .  
הברית המשולשת בין יוון ,  קפריסין ומצרים נולדה בין השאר מתוך האיבה המשותפת של שלוש המדינות הללו לטורקיה .  עבור יוון וקפריסין מדובר ביריבות בת עשרות שנים ,  שנקודת המתח העיקרית שלה היא הכיבוש הטורקי בצפון קפריסין .  עבור מצרים ,  הסיבה האקטואלית והחשובה ביותר ליריבות היא התנגדותו העיקשת של ארדואן לשלטון הצבא במצרים ,  ותמיכתו באחים המוסלמים שאותם הדיח הגנרל עבד אל-פתאח א-סיסי בקיץ 2013 .  האיבה המשותפת לארדואן שימשה בשנה האחרונה כ"דבק "  עבור שלוש המדינות הים-תיכוניות ,  והיא סייעה גם ליחסים של כל אחת מהן בנפרד עם ישראל ,  שמצאה את עצמה במתיחות מתמשכת עם טורקיה מאז 2010 .  השאלה הגדולה כעת היא איך ישפיע פיוס ישראלי-טורקי ,  בהנחה שאכן יושלם ,  על המגעים מול המדינות האלה .  החלטה ישראלית על הקמת צינור גז עם טורקיה לא בהכרח פוסלת את האפשרויות האחרות שנידונו בשנים האחרונות מול קפריסין ,  יוון ומצרים ,  אבל היא בהחלט עשויה לשמש עילה לעיכוב ,  דחייה או צמצום של פרויקטים מסוג זה .  ישראל הצליחה לרקוד על כל החתונות בשנה האחרונה ,  ולשדר לכל הצדדים שהיא מעוניינת בשיתוף פעולה איתם ,  אבל לא פוסלת אופציות אחרות .  כעת ,  אחרי שמתווה הגז אושר ,  יצטרכו להתקבל ההחלטות ,  שלא בטוח שכל השותפים הפוטנציאליים יאהבו .  
חשוב לזכור שהצידוק העיקרי של נתניהו להפעלת סעיף 52 - הסעיף המאפשר לעקוף את ההתנגדות של הממונה על ההגבלים העיסקיים למתווה הגז ,  היא שלאישור המתווה יש חשיבות אסטרטגית בתחום הביטחוני-מדיני .  הבכיר הביטחוני היחיד שנתן גיבוי פומבי להפעלת הסעיף היה יועצו של נתניהו לביטחון לאומי ,  יוסי כהן ,  שאותו החליט נתניהו למנות לראש המוסד .  
כעת ,  כאשר המתווה הוא בגדר עובדה מוגמרת ,  חובת ההוכחה מוטלת על נתניהו .  בין אם מדובר בפיוס עם טורקיה ,  התקרבות נוספת לציר יוון-קפריסין ,  או חיזוק משמעותי ליחסים הקרובים גם כך עם מצרים של א-סיסי ,  ראש הממשלה יצטרך להוכיח שהמתווה שהוא דחף אליו בכל הכוח אכן משרת אינטרסים אסטרטגיים של מדינת ישראל ,  ולא רק של חברות הגז .  
אגב ,  חשוב להזכיר שלא רק שכנותיה של ישראל הביעו עניין בשיתופי פעולה בנושא הגז הטבעי .  ההצעה הכי לא שגרתית הגיעה מליטא - מדינה שהפכה בשנה האחרונה לאחת מבנות הברית הטובות ביותר של ישראל באירופה .  הליטאים רכשו לפני מספר שנים ספינה להנזלת גז טבעי ,  שמסוגלת לאסוף גז מהים ,  ולהפכו לשמיש תוך כדי ההפלגה כך שהוא מגיע לנמל היעד מוכן להזרמה לשוק .  האפשרות להשתמש בספינה זו כדי להעביר גז מישראל לאירופה עלה לדיון במהלך ביקורה של נשיאת ליטא בישראל באוקטובר .  
היה שלב שבו אפילו אוסטרליה הרחוקה הייתה שותפה פוטנציאלית בתחום הגז ,  על רקע המגעים שהתקיימו בין חברת האנרגיה האוסטרלית  " וודסייד "  לבין חברות הגז הישראליות .  אלא שהאופציה האוסטרלית ירדה מהפרק לאחר ש"וודסייד "  החליטה לוותר על הגז הישראלי ,  לא מעט בגלל הסחבת באישור מתווה הגז .
 השבוע ביקר בישראל שר התעשייה ,  המדע והיזמות האוסטרלי ,  כריסטופר פיין .  לא כל שר של מדינה זרה המבקר בישראל זוכה לפגישה אישית של 45 דקות עם ראש הממשלה ,  אבל זה מה שקיבל פיין .  בשיחה עם וואלה !  NEWS הוא סיפר כי הוא ונתניהו לא שוחחו כלל על נושא הגז .  לפחות כרגע ,  זה לא נמצא על הפרק .
 הסיבה שבגללה השר האוסטרלי הגיע השבוע לביקור של שלושה ימים בתל-אביב ,  ירושלים ורמאללה היא החלטתה של ממשלת אוסטרליה לפתוח בישראל חממת סטארט-אפים חדשה .  אוסטרליה מתכוונת לפתוח מספר חממות כאלה ברחבי העולם בשנה הקרובה - הראשונה נפתחה בעמק הסיליקון בקליפורניה ,  והשנייה תוקם בתל אביב .  בהמשך יוקמו חממות גם בכמה ערים מרכזיות במזרח אסיה .  
הבחירה בתל אביב ,  הסביר פיין ,  התקבלה בדרגים הגבוהים ביותר של הממשלה האוסטרלית . " אנחנו חושבים שישראל היא מדינה שיש לנו הרבה מה ללמוד ממנה בתחום היזמות והחדשנות ,  ולכן החלטנו להקים כאן את החממה השנייה שלנו ,  מיד אחרי שזו שתפעל בעמק הסיליקון ",  אמר .  אלה דברים מנומסים שכל אורח ישמח להגיד לתקשורת הישראלית ,  אבל פיין אמר אותם דווקא בריאיון לתחנת הרדיו הגדולה באוסטרליה ,  בתום אירוע שערכה לכבודו לשכת המסחר ישראל-אוסטרליה .  הוא סיפר כי הביקור הראשון שלו בישראל היה לפני כשני עשורים ,  כאשר כיהן כחבר פרלמנט .  הוא היה אז בן 26 ,  ונלקח לפגישה עם שמעון פרס ,  שהתקשה להאמין ש"הבחור הצעיר הזה הוא באמת חבר הפרלמנט ולא העוזר שלו ".  
במקביל לשר האוסטרלי ,  ביקרו בארץ השבוע גם נציגים של  " הקוורטט "  - אותה יישות מדינית נשכחת המורכבת מארצות הברית ,  רוסיה ,  האיחוד האירופי והאו"ם ,  שבאיזשהו שלב לפני עשור הייתה אמורה להביא להסכם שלום ישראלי-פלסטיני .  את ארצות הברית ייצג בביקור השליח המיוחד לתהליך השלום ,  פרנק לוונסטיין ,  אחד האנשים הקרובים ביותר לשר החוץ האמריקני ,  ג'ון קרי .  בניגוד לשר האוסטרלי ,  נציגי הקוורטט לא זכו לפגישה עם ראש הממשלה ,  ונאלצו להסתפק בשיחה עם מנכ"ל משרד החוץ ,  דורי גולד .
 אפשר להבין מדוע הוחלט שכך יתנהלו הדברים :  עם האורח מאוסטרליה ,  יש סיכוי ממשי להתקדם בדברים שנמצאים על סדר היום ,  כגון יזמות ופיתוחים טכנולוגיים .  עם האורחים מהקוורטט לעומת זאת ,  אין באמת על מה לדבר .  הרי אין תהליך מדיני וגם לא יהיה בזמן הקרוב .  האירופים עסוקים בתכנון הצעדים הבאים שלהם נגד ההתנחלויות ,  האמריקנים התייאשו לחלוטין מנתניהו ,  והאו"ם יהפוך לזירה רלוונטית רק כאשר ממשל אובמה יקבל החלטה לגבי הטלת וטו על הצעה להקמת מדינה פלסטינית במועצת הביטחון .  ברקע ,  כמובן ,  נמשך גל הטרור שהחל בספטמבר .  למרות שבמערכת הביטחון יש בכירים הסבורים שתהליך מדיני יכול לסייע להרגעת המצב ,  סביר להניח שגם בחודשים הקרובים ,  נשמע יותר על סייבר ופחות על אבו מאזן .  
זה נראה כאילו היה מזמן ,  אבל רק בתחילת השבוע ,  הכותרת המרכזית בישראל עוד הייתה השתתפותו של נשיא המדינה ,  רובי ריבלין ,  בכנס  " הארץ "  בניו יורק ,  שבמסגרתו דיבר באחד הפאנלים גם נציג של ארגון  " שוברים שתיקה ".  ההחלטה של ריבלין להגיע לכנס ,  למרות קריאות מימין לבטל את השתתפותו ,  יצרה גל של תגובות שליליות  חלקן אכזבה לגיטימית ,  חלקן מתקפה אישית ,  וחלקן הסתה לכל דבר .  בתוך השיח הער בנושא ,  חמקה מתשומת הלב העובדה שריבלין לא היה הנציג הרשמי היחיד של ישראל באותו כנס .  הופיע שם גם הדיפלומט השני הכי בכיר של ישראל ,  איש משרד החוץ ג'רמי יששכרוף ,  שדיבר בפאנל על איראן ודאעש .  יששכרוף ,  חשוב להגיד ,  כפוף לשר החוץ - בנימין נתניהו .  הבוס הישיר שלו הוא מנכ"ל משרד החוץ ,  דורי גולד ,  אחד האנשים הכי מקורבים לראש הממשלה .  כלומר ,  אם נתניהו וגולד לא היו רוצים שיששכרוף יגיע לכנס שבו מדבר גם נציג  " שוברים שתיקה ",  הם היו יכולים בקלות להגיד לו לבטל .  
האמת היא שאין שום דבר פסול בכך שיששכרוף דיבר בכנס של  " הארץ ",  וטוב שהבוסים שלו אפשרו לו להיות שם .  הוא ייצג את עמדת ממשלת ישראל ,  הסביר את החששות הביטחוניים שנוצרו עקב המציאות באזור ,  ועשה זאת במקצועיות מול קהל שחלקו לא הסכים איתו .  העניין הוא ,  שזה בדיוק מה שעשה גם ריבלין ,  שניצל את בימת הכנס כדי להצדיע לחיילי צה"ל ,  לומר בקול ברור שלדעתו צה"ל הוא הצבא הכי מוסרי בעולם ,  ולהפגין את המחויבות של ישראל להגן על חייליה נגד האשמות שווא .  
משום מה ,  ההשתתפות של ריבלין יצרה גלי זעם אדירים ,  אבל אף אחד לא בא בטענות לשר החוץ על כך שנציג בכיר שלו הופיע באותו כנס בדיוק .  אפשר רק לדמיין איך היו נראות התגובות אם שר החוץ שהיה מאפשר לזה לקרות ,  לא היה בנימין נתניהו ,  אלא יצחק הרצוג .  

הקשר בין מתווה הגז וההסכם המתגבש עם טורקיה אינו מקרי בהחלט
אישור המתווה מגדיל את הסיכוי להשלמת הפיוס עם טורקיה והרחבת הברית עם יוון וקפריסין ,  אבל מחלוקת בנוגע לדרישת ארדואן להסיר את  " המצור "  מרצועת עזה עשויה להפריע לתהליך .  וגם :  מה מפספסים המבקרים נגד הנשיא ריבלין ?  הטור השבועי של כתבנו המדיני

