שיחות ישירות - על הסדר חלקי
הסכמת ועדת המעקב של הליגה הערבית להעניק לנשיא הפלסטיני מחמוד עבאס אור ירוק לעבור משיחות קירבה עם ישראל לשיחות ישירות ,  הביאה שמחה מוקדמת מדי לירושלים .  גם אם ינצל אבו מאזן את האור הירוק שניתן לו ,  ויסכים לדון עם ממשלת נתניהו במישרין ,  אין בכך משום ערובה להתקדמות ,  אלא כמעט להפך :  אין מדובר בשני צדדים הרוצים להשיג מטרה זהה ,  וזקוקים למשא ומתן כדי להתגבר על המכשולים בדרך למטרה זו ;  מדובר בשני צדדים בעלי מטרות הפוכות ,  ואם לא תוסכם המטרה מראש - כישלון השיחות עלול להביא לתסכול גדול עוד יותר .
 נתניהו טוען כי הוא רוצה בשיחות ישירות .  הוא צודק .  שיחות הקירבה לא יובילו לשום מקום .  הן גם אינן שיחות קירבה .  שיחות הקירבה של מיטשל הן המשך הביקורים חסרי התוחלת שלו בשנה האחרונה ,  וגם אם נותרו להן עוד שבועות אחדים ,  אין שום סיכוי שהן יניבו משהו .  גם הנשיא מחמוד עבאס אינו רוצה בשיחות ישירות ,  וגם הוא צודק .  שיחות ישירות עם נתניהו לא יובילו להסכם קבע שעקרונותיו קרובים לאלו שהעולם כולו כבר גמר עליהם את ההלל .  בתקופת השיחות יזכה נתניהו לחסינות מפני ביקורת בינלאומית ,  שהרי הוא מקיים ,  לכאורה ,  משא ומתן חשוב .  בינתיים יימשכו ההתנחלויות ואבו מאזן יוצג ככלי ריק בפני העולם הערבי - גם יעניק שמיכה לנתניהו ,  וגם יסיים את השיחות בתסכול ובמשבר .
 אילו באמת היה רצון הדדי להגיע להסדר קבע ,  היו הצדדים מוצאים עצמם כבר מזמן בעיצומן של שיחות חשאיות ,  שבסופן היו מפתיעים את העולם עם פתרון .  אין שיחות חשאיות כאלה מפני שצד אחד אינו מוכן לשלם את מחיר השלום והצד השני מבין זאת .
 השאלה ,  לכן ,  אינה כיצד מדברים אלא על מה מדברים .  במשולש הנצחי ארה"ב ? ישראל ? אש"ף קיים צד אחד שרוצה מאוד בהסדר ,  ומבין את הקשר בין שלום מזרח ? תיכוני ליכולת להוציא את כוחותיו מאפגניסטן ומעיראק ;  צד שני שרוצה בשלום אך אינו מוכן לשלום שהעולם כבר גמר עליו את ההלל ,  ולכן הוא מעדיף להשקיע את מאמציו בהטלת האשמה על זולתו ;  וצד שלישי המעוניין בשלום ,  מסכים לשלום בנוסח הפרמטרים של קלינטון או יוזמת ז'נבה ,  אך מגיע לשולחן בלי שליטה בעזה ,  ועם ארגון פתח מקרטע .  
זהו מצב חדש שאי אפשר להתעלם ממנו ,  ואי אפשר לתבוע מן הצדדים להפטיר כדאשתקד .  אובמה לא יכפה על נתניהו הסכם שלום .  הוא יכול לכפות עליו לפתוח את הסגר על עזה ,  אבל לא לפתור את בעיית הפליטים .  עזה לא תשוב מחר לכנפי הרשות הפלסטינית ,  וחמאס עלול לנסות לטרפד כל הסכם שיושג בין אש"ף לישראל .
 הפתרון האפשרי הוא מהלך זמני ,  שנתניהו יכול אולי ליזום אותו ,  שמחמוד עבאס יכול אולי לחיות איתו ,  ושעבור אובמה יהיה עדיף על המשך המצב הנוכחי .  מדובר בנסיגה ישראלית מ ? 40-20 אחוזים נוספים מן הגדה המערבית ,  נסיגה שתכלול פינוי כמה רבבות מתנחלים מבתיהם ,  והקמתה של מדינה פלסטינית  ( או של  " מדינה בהקמה ")  בגבולות זמניים ,  אשר תוכר על ידי ישראל .
 
שיחות ישירות - על הסדר חלקי
nan
