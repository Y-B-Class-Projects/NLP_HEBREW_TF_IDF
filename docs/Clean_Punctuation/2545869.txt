נתניהו כתב למורסי :  יש לשמור על הסכם השלום
באיגרת ראשונה ששיגר ראש הממשלה לנשיא מצרים הנבחר ,  ברך אותו נתניהו על הניצחון בבחירות וייחל לשיתוף פעולה בין הצדדים .  דיפלומט בכיר העריך : " הצבא ינהל היחסים עם ישראל "
 מגעים ראשונים בין ממשלת ישראל לנשיא מצרים הנבחר ,  מוחמד מורסי :  ראש הממשלה ,  בנימין נתניהו ,  שיגר בשבוע שעבר איגרת ברכה למורסי ,  בתיווך שגרירות ישראל במצרים .  באיגרת הבהיר נתניהו לנשיא הטרי כי הוא מעוניין בשיתוף פעולה בין הצדדים והביע תקווה לשמירה על הסכם השלום .
 שליחת האיגרת בוצעה על רקע מסרים חיוביים שהועברו בימים האחרונים בין קהיר וירושלים ,  בהם הודגש רצונו של מורסי ,  שזכה בשבוע שעבר בבחירות לנשיאות כמועמד האחים המוסלמים ,  לשמור על הסכם השלום בין המדינות .  
מאז נבחר מורסי כ"נשיא האזרחי הראשון ",  העבירו גורמים שונים בקהילה הבינלאומית מסרים לקהיר בדבר החשיבות בשמירה על הסכמי השלום עם ישראל וההערכה היא כי מורסי לא ימהר להיכנס למאבק כוח עם המועצה הצבאית העליונה בנושאי מדיניות חוץ וביטחון . " היחסים עם ישראל ימשיכו להיות מנוהלים על ידי הצבא ",  אמר גורם דיפלומטי בכיר השבוע והעריך כי  " האחים המוסלמים לא ימהרו לזעזע את מדיניות החוץ ".  
במקביל ,  התקבלו בישראל מסרים מקהיר ומהקהילה הבינלאומית ,  שהבהירו כי מורסי מתכוון לכבד את כל ההסכמים הבינלאומיים ,  ובכלל זה לשמור על הסכם השלום בין המדינות . " המסרים מקהיר מעודדים .  לפי שעה אין מקום לדאגה לגבי יחסי שתי המדינות ושמירה מלאה של הסכם השלום בין ישראל למצרים ",  אמר אתמול  ( שבת )  סגן שר החוץ ,  דני אילון ,  באירוע שבתרבות .  מורסי עצמו אמר אתמול בנאום ההשבעה שלו כי  " אנו מכבדים את התחייבויות המדינה המצרית כלפי העולם ". 
בירושלים הדגישו מיד עם בחירתו של מורסי את הרצון בשיתוף פעולה עם הממשל המצרי החדש ,  ובהודעה שפרסמה לשכת נתניהו לאחר היוודע תוצאות הבחירות הודגש כי  " ישראל מעריכה את התהליך הדמוקרטי במצרים ומכבדת את תוצאותיו .  ישראל מצפה להמשך שיתוף פעולה עם הממשל המצרי על בסיס הסכם השלום בין שתי המדינות ,  שהוא אינטרס של שני העמים ותורם ליציבות באזור ".  
לקריאה נוספתנשיא מצרים מוחמד מורסי הושבע לתפקידו בטקס צנועהצבא מתעקש :  טנטאווי יהיה שר ההגנה של מורסינתניהו :  ישראל מכבדת את תוצאות הבחירות במצרים
לפניות לכתבת :  tal_sh@walla.net.il 

נתניהו כתב למורסי :  יש לשמור על הסכם השלום
באיגרת ראשונה ששיגר ראש הממשלה לנשיא מצרים הנבחר ,  ברך אותו נתניהו על הניצחון בבחירות וייחל לשיתוף פעולה בין הצדדים .  דיפלומט בכיר העריך : " הצבא ינהל היחסים עם ישראל "
 
