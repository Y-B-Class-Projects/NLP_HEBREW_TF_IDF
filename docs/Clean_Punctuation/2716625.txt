ביבי מלך ישראל ,  נתניהו נסיך נורבגיה
עברית אני מדבר אליכם - אלדד יניב הוא יוסף בן מתיתיהו ויאיר נתניהו הוא נסיך .  הטור החדש של מנחם בן במגזין סופ"ש של וואלה ! 
שם הסיפור היפה במיוחד של סביון ליברכט , " סינית אני מדברת אליך ",  נסב כידוע על משפט ששמעה כשהייתה ילדה מבעד לקיר המשותף לחדר ילדותה ולחדר השינה של הוריה ,  כשאמא שלה לחשה לאבא שלה ,  שלא הפסיק לנסות להתעסק איתה : " סינית אני מדברת אליך ".  כלומר ,  אתה מתנהג כאילו אתה לא מבין מה אני אומרת לך .  אל תיגע בי .  אז זהו שאני בא להגיד לכם את ההיפך : " עברית אני מדבר אליכם ".  לא סינית .  כלומר ,  הרי ברור לגמרי מה אני אומר .  עברית פירושה מילים שאנחנו מבינים .  ואני מתכוון גם קצת לצלצול המילה  " עברית "  בשיר של דורי מנור ,  מתוך ספרו  " מיעוט ",  כשהציע לנו  ( עוד לפני נתן זך )  ,  לצאת אל הגלות ,  ולהישאר רק עם העברית  ( שזה כמובן הרבה מאוד ,  אולי העיקר ,  אבל בלי הארץ חמדת נפשנו )  : " אך לנו יש פריס ,  יש לונדון ,  יש ברלין ! / נשב על נהרות זרענו ונכרית/ את ז ? כ ? ר הגול ? ה  ( וכל השאר - עברית )  ".  מתנגן יפה ,  נכון ?  גם  " וואללה ",  אגב ,  זה בעברית .  עובדה שזה לגמרי מובן .  וואלה ?  !  
ועוד וואללה אחד :  ינון מגל ,  שסיכם איתי על הטור השבועי הזה ,  לא יכול היה לנחש שמיד על ההתחלה הוא יצטרך להתגונן בפני האשמה האפשרית ,  שהובאתי לוואלה כדי לשבח את אלדד יניב ,  המפרסם כאן זה כמה שבועות פרקים מתוך הקומדיה הפוליטית הגאונית שכתב .  
אבל מה לעשות שזו דעתי ,  וכתבתי אותה עוד קודם ,  וייעדתי למקום אחר ,  אבל מכיוון שאני עכשיו כאן ,  לאושרי ,  דחוף לי לפרסם אותה לפני שמישהו יגזול ממני את הגילוי  ( ובעצם יש כבר מישהו שגזל חלקית :  חנוך מרמרי ששיבח השבוע ב"עין השביעית "  את הסרט על אלדד יניב ורני בלייר באותו עניין ,  אבל עדיין הגילוי הספרותי הוא שלי ,  אני מקווה )  .  ואני מדבר כמבקר ספרות ,  העוסק בביקורת ספרות זה כחמישים שנה .  משך הזמן אמנם לא מעיד בהכרח על טעם טוב ,  אבל אתם יודעים :  יש לא מעט אנשים שכתבו עליי בעיתונות לאורך שנים שאני  " מבקר השירה מספר אחד בישראל "   ( את זה באמת כתבו לא מעט פעמים ,  גם בשנה האחרונה ,  בכל מיני צורות ,  וגם פרוזה נמדדת כשירה ,  תפתחו גוגל ב"מנחם בן השירים הכי יפים בעברית "  ותראו )  .  והיה גם מי שכתב שאני  " מבקר הספרות החשוב ביותר בישראל "   ( אריק גלסנר ב"מקור ראשון ")  .  גם זה בגוגל .  שלא לדבר על דברים טריוויאליים כמו פרס ראש הממשלה לספרות שקיבלתי ופרס ברנשטיין לביקורת ,  פרסים שיכולים להרשים בעיקר אנשים קצת לא מבינים .  וזה ממש לא שאני בא להשוויץ ,  למרות שגם זה יכול להיות נעים לפעמים .  אני בא פשוט לומר את האמת המפתיעה הזאת על הרומן של אלדד יניב ,  ואני רוצה שתבינו שאני מתכוון לכל מילה ,  ואולי יש משהו במה שאני אומר .
 ועוד לפני שאספר על נפלאותיו של הרומן הפוליטי הזה ,  עמוס הרכילויות הפוליטיות המבדחות ,  וכתוב כמותחן משובח ועסיסי במיוחד ,  עם ציר גדול של תיקון נפשי  ( שהרי אלדד יניב היה שם ,  ביחסי הון-שלטון ,  עד שעשה פניית פרסה בהשפעת אשתו אהובתו ליאור ,  ובחר בטוב )  ,  אספר משהו על אפס יחסי עם אלדד יניב ,  שהרי אני עלול להיראות בעיני מישהו כמי שהתגייס למסע יחס"צ למען חבר .  אבל לא זו בלבד שאלדד יניב איננו חבר שלי .  מעולם למיטב ידיעתי לא החלפתי איתו מילה ,  גם אם ראיתי אותו פעם אחת ,  ודווקא בנסיבות שהיו עשויות לכאורה לעורר בי טינה כלפיו .  זה היה בהפגנה שנערכה מול אולפני קול ישראל בקריה בתל-אביב לפני כשנה וחצי בערך ,  כשאני עמדתי לשדר לראשונה יחד עם קרן נויבך באולפן  " סדר יום ",  על פי הנחתת מנהלי קול ישראל ורשת ב' ,  ובניגוד לדעתה של קרן נויבך .  מול אולפני קול ישראל ציפתה לי באותו בוקר הפגנה מפוארת של אנשים מפוארים נגדי ,  וביניהם דורון צברי ,  רני בלייר ,  וכן ,  גם אלדד יניב היה שם .  לא החלפתי איתו מילה .  גם אם נכנסתי לעימות קשה עם חברו ,  במאי הטלוויזיה המצוין  ( "שבתות וחגים ")  רני בלייר .  יניב עמד בצד ולא אמר מילה .  
מה ידעתי אז על אלדד יניב ?  מה אתם יודעים ?  כלום בערך .  איזשהו עורך דין ,  שהיה פעם מקורב לברק ולנתניהו ולשרון ולעו"ד וייסגלס ולליברמן  ( שנהג לשאול את אלדד שלנו תמיד  " איך הזיונים ?  "  נו ,  איך באמת ?  הייתם מאמינים שזה ליברמן המעונב והמנופח תמיד ?  )  ואחר כך פרש מהם בכל מיני טענות שנשמעו חשודות או מפוקפקות על יחסי הון-שלטון ,  וסיפורים שנשמעו חצי דמיוניים וחצי נחותים על דולרים בגרביים  ( השחורים )  של ביבי  ( אף פעם לא הבנתי את זה .  למה לשים דולרים בגרביים אם אפשר לשים בארנק ?  ובכלל ,  כמה דולרים כבר אפשר להכניס לשם ?  אז איפה השחיתות ?  )  וסיפורים כגון זה על שרון וברק ואולמרט ומרטין שלאף ודרעי ,  ומי לא .  הרושם האופטי היה שמדובר באיזשהו תסכול נקמני מן הסוג המוכר ,  איזושהי טינה אישית מרירה ,  וממש לא התעניינתי בכל זה ולא האמנתי לכל זה .
 אבל הנה אני פותח לפני כחודש וחצי את אתר וואלה ואני קורא הפניה בולטת לפרק הראשון בספרו של אלדד יניב ,  ואני פותח וקורא ואני לא מאמין :  הכל נקרא בלהיטות ובצימאון מוחלט ,  כתיבה מעולה ממש  ( אה ,  האיש אלדד יניב היה פעם עורך  " במחנה ".  אז לכתוב הוא יודע .  עובדה )  .  אינספור סיפורים פוליטיים ,  החושפים לא רק את הביטנה המלוכלכת והצבעונית של החיים הפוליטיים בישראל ,  אלא גם פורמים למעננו את החוטים הסמויים  ( והם כל העניין פה )  .  והכל ממקלדתו של מתבונן מקרוב ,  עד אמת בכיר ,  ממש בנוסח שהיה נניח יוסף בן מתתיהו ,  הוא יוספוס פלביוס ,  כשהעיד בספריו ההיסטוריים הנדירים על ימי ערב החורבן ,  ממש מתוך לב הברנז'ה העתיקה ההיא ,  חצרו של הורדוס וכאלה .  אלדד יניב ,  לעומת זאת ,  עוזרם הבכיר של הבכירים ביותר ,  כתב מתוך לב הברנז'ה הפוליטית העכשווית .  אצל יוספוס פלבסיוס זה היה בעיקר רצח אינסופי  ( הורדוס ,  אתם יודעים )  .  אצל אלדד יניב זו בעיקר שחיתות חמקמקה למדי ,  נסתרת ,  כמעט סמויה מן העין ,  בעיקר סוגים שונים של שוחד ,  שאף אחד כמובן לא מגדיר אותו כשוחד ,  בעיקר לא המשחדים והמשוחדים .
  יניב כותב בישראלית מוחלטת .  בלי טיפת ספרותיות ,  בלי טיפת זיוף סגנוני ,  באירוניה מושלמת ודקה ,  בכישרון כתיבה אמיתי ,  כולל רמזים מותחניים המושתלים בקצב מושלם .  אני אומר לכם :  אלדד יניב כתב ספר היסטורי ברמה של  " מלחמות היהודים ",  אבל עם הרבה יותר הומור .  בתקווה שאחריו לא יבוא עלינו חורבן  ( ולא יבוא ,  כי יש הרבה צדק בארץ הזאת ובהתנהלותה )  .  ככל שירבו ספרים ותגובות מטהרות על חיינו מסוג ספרו של אלדד יניב ,  כן ניטהר יותר ,  ונתרחק מחורבן כלשהו .  
אין דבר מרענן וחשוב יותר לישראל מחברתו הנורווגית של יאיר נתניהו  כי ככה מחבקים את העולם וככה העולם מחבק אותנו ,  כמו בימי הזוהר אחרי מלחמת ששת הימים כשמתנדבים  ( ומתנדבות )  מכל העולם באו לקיבוצים .  ואם גם מתחתנים לפעמים לבסוף - אני לא בא להקדים את המאוחר ,  הרי מדובר באנשים צעירים מאוד - מגדילים את עם ישראל ולא להיפך ,  כי מצרפים אליו עוד אוהבים  ( בלי שום צורך בגיור ,  אגב .  העיברות הוא הגיור האמיתי ,  ההשתראלות ,  ההיהפכות לישראלי ,  בלי רבנים ובלי בטיח )   ולעומת זאת ,  אין דבר מסוכן יותר לישראל מן הרחשים הגזעניים הנשמעים מחוגים מסוימים מאוד נגד  " הגויה ",   " הנוכרית ",   " הלא יהודייה "   ולא רק רחשים אלא התבטאויות בוטות וגסות בראש חוצות ,  שיבאישו ,  וכבר הבאישו ,  את שמנו בעולם ,  והפעם לגמרי בצדק ,  ויתורגמו בסופו של דבר בחלחול תת קרקעי עוין לשפת הסנקציות האירופאיות והאמריקאיות ,  כי אם ארץ הקודש היא מסתגרת ומיועדת ל"יהודים בלבד על פי הרבנות ",  אז כדאי שנצמצם אותה בשטחה כמה שיותר .  אתם לא צריכים כל כך הרבה שטח אם אתם רק ליהודים על פי הרבנות .   אני מקווה שהתקשורת הנורווגית סיפרה סיפור נכון כשדיווחה שראש הממשלה עצמו התגאה בחברתו הנורווגית של בנו במהלך פגישה עם ראשת ממשלת נורווגיה ,  ארנה סולברג .  אם כך ,  אנחנו יכולים להיות גאים גם בו .  
אילן לוקץ' ריכז למעננו בטור לעגני ומדויק ,  מעולה במיוחד ,  ששידר ב"חדשות הלילה "  של ערוץ 2 כמה מן ההתבטאויות גסות הלב היהודי .  זה לא היה מצחיק .  אז אריה דרעי ,  מאבי אבות הגזענות היהודית-המזרחית ,  כבר אמר  " אוי ואבוי לנו אם זה נכון ",  וחגי בן ארצי ,  האח המביש ,  הקנאי והחשוך של שרה נתניהו כבר טען שהנכד יאיר נתניהו  " יורק על הקבר של סבא שלו "  ושהוא ,  חגי בן ארצי , " ימנע בגופו מהילד להתקרב לקבר של סבא שלו "   ( לדעתי מדובר באיומים פליליים המצדיקים התערבות משטרתית )  .  
אבל העובדה שמדובר בבנו של ראש הממשלה אולי תמנע ממשרד הפנים להתעלל בנורווגית המקסימה ,  אם תרצה למשל להאריך את השהות שלה בארץ ,  כפי שהוא מתעלל בכל כך הרבה בני זוג לא יהודיים  ( זוכרים את כתבתה של נעמי דרום ,  רק לאחרונה ,  במוסף  " הארץ "?  )  ואולי ישנה עקב כך בכלל את התקנות הבירוקרטיות המבחילות ,  שנשתלו בימי שלטונו של אריה דרעי ושאר השרים הדתיים לדורותיהם במשרד הפנים ,  ונועדו בדיוק לצורך זה :  כדי למנוע הצטרפות אל העם היהודי והישראלי ולמנוע  " התבוללות "  כביכול .
 אבל הרי זה בדיוק להיפך :  התבוללות מתרחשת ,  בין השאר ,  כשאתה דוחק מישהו מארצך ,  ואז הוא גולה עם משפחתו לארץ אחרת .  אתה מקשה על נורווגית להיכנס למשפחה הישראלית של בן זוגה ולהפוך לישראלית  ( הרי אפילו אין נוהל נישואים אזרחי בארץ )  ,  אז הוא מצטרף למשפחה הנורווגית שלה ,  והופך לנורווגי .  
אני כל כך מפרגן לסיפור האהבה של יאיר נתניהו .  חברתו הנורווגית הופכת אותו בעיני לנסיך אמיתי 

ביבי מלך ישראל ,  נתניהו נסיך נורבגיה
עברית אני מדבר אליכם - אלדד יניב הוא יוסף בן מתיתיהו ויאיר נתניהו הוא נסיך .  הטור החדש של מנחם בן במגזין סופ"ש של וואלה ! 

