משחקי הכס כחול-לבן :  קשה לדעת אם בן כספית מעריץ את נתניהו או מתעב אותו
הספר  " נתניהו - הביוגרפיה ",  שכתב בן כספית על ראש הממשלה ,  הוא ספר מוצלח שמסופר בצורה מושלמת .  אין בו רגע משעמם אחד והוא נקרא כספר מתח מצוין .  עם זאת ,  מרוב שכספית מנסה לברוח מתחושותיו האישיות כלפי נתניהו ,  הוא לא מצליח לתאר את נתניהו בצורה האמינה ביותר

ראש הממשלה זכה בפופולריות שגבלה בהערצה בקרב שכבות וחוגים רחבים בעם .  עד להתפרצות שערוריית  " הפרשה ",  שלט ראש הממשלה במפלגתו ובחיים המדיניים בישראל שלטון מוחלט ,  כשגם אלה מבין חבריו שלא הסכימו עם דרכו ושיטותיו התרצו והודו בסמכותו הבלעדית-כמעט להחליט ולהכריע בענייני ביטחון ,  ומשום כך גם במדיניות חוץ .  הביטחון העצמי המופרז שרכש לעצמו הביאו לכמה מעשי אי-זהירות בנושאים האלה .  קווי אופיו ,  שהסתמנו בו בזקנתו במידה גוברת והולכת ,  גרמו לו לראות את עצמו כמגלם את המגמות והערכים של האומה והמדינה .
 לעתים לא היה ברור מה מוביל את תהליך קבלת ההחלטות שלו - כישורי המנהיגות שלו ,  או האגו שלו .  והאמת ,  אפשר להבין אותו .  ראש ממשלת ישראל נושא באחריות עצומה .  זהו תפקיד קשה ותובעני - על כך כולם יכולים להסכים ,  מימין ומשמאל - ולכן רק הגיוני שאחרי הרבה שנים בתפקיד ,  האיש שיושב על כס השלטון יתבלבל ויראה בניסיונות לערער על מנהיגותו פגיעה באינטרס הלאומי .  לא צריך להיות פסיכולוג בשביל להבין שמאז ומתמיד הייתה חשובה לו הדרך בה הוא יהיה מוצג בספרי ההיסטוריה .  עוד לפני שהתמנה לתפקיד ראש הממשלה הוא ירד לחופשה בים המלח ,  והרהר ביומנו על הדרך בה דמותו תונצח שנים לאחר מותו .  הוא הבין שלא תהיה ברירה אלא להציג גם את החולשות והפגמים שלו כמנהיג ,  אבל קיווה שלפחות בעתיד יזכה להוקרה שהוא לא זכה לה בעודו בחיים .  
ברוב שנותיו בלשכת ראש הממשלה הוא קרא בקנאות כמעט כל דבר שנכתב עליו .  לעתים נתבקש להגיב ולרוב הצליח לשמור על פאסון ,  אלא שאחרי כמה שנים באופוזיציה הוא כנראה הפך לרגיש יותר .  זה הגיע לשיא כאשר האנציקלופדיה העברית בחרה לעדכן את הערכים המתיישנים שלה - והערך על ראש הממשלה הפך להיות שיחת היום .  אף אחד מעשרות כותבי הערכים של האנציקלופדיה לא הסכים לכתוב את הערך ,  ולכן המשימה התגלגלה לפתחו של העורך הראשי - שלא היה ממעריציו של ראש הממשלה בלשון המעטה .  בפעולה חריגה ,  התערבה הצנזורה הצבאית בפרסום הכרך המעודכן - ודרשה לבצע בו שינויים .  בין השאר הושמטו הציטוטים מהם נערכו שתי הפסקאות הקודמות בכתבה הזאת ,  בטענה לפגיעה בביטחון המדינה .  עורך האנציקלופדיה התנגד לדרישת הצנזור הראשי ,  טען שמדובר בצנזורה פוליטית ואיים לפנות לבג"ץ .  
לבסוף ,  לאחר התערבות של הממשלה ושל המוציא לאור ,  הוסכם בין הצדדים לכמה שינויים קוסמטיים בערך ,  כך למשל תיאור נאומיו של ראש הממשלה הנערץ כ"התרברבות "  נחתך מהטקסט הסופי .  לאחר שלושה נוסחים שונים ,  עריכות ,  הגהות ,  תיקונים ושכתובים ,  כל הצדדים הסכימו על הנוסח הרביעי - למרות שאף אחד לא היה מרוצה ממנו .  האנקדוטה הקטנה הזאת ,  על האיש שהפעיל את כל הכוח הפוליטי והצבאי שברשותו כדי לשמור על כבודו בפני ההיסטוריה ,  מגלמת בתוכה הרבה ממה שלא ידענו על ראש הממשלה הראשון של מדינת ישראל ,  דוד בן גוריון .  

חנויות הספרים בישראל התמלאו בחודש האחרון בלא פחות מחמישה ספרים חדשים על ראשי ממשלה ישראלים .  אהוד אולמרט הוציא את  " בגוף ראשון "  וגרם למיני סערה ,  שוב בהשתתפות הצנזורה הצבאית .  זמן קצר קודם לכן פורסמה האוטוביוגרפיה של שמעון פרס  " אין מקום לחלומות קטנים ",  שנכתבה במקור באנגלית ,  ותורגמה כעת לעברית .  ספרו האישי של פרס יצא לחנויות במקביל לספרו המעניין של אבי גיל  " נוסחת פרס ",  שמתאר את הנשיא המנוח מנקודת מבט אחרת ומרתקת .  ההיסטוריון המוערך והמעוטר ,  ד"ר תום שגב ,  פרסם את  " מדינה בכל מחיר ",  סיפור חייו של דוד בן גוריון - שחושף כמה מהצדדים הפחות מוכרים לציבור הרחב על אחד האחראיים הבכירים לעצם קיומה של מדינת ישראל .  אך סקירה זו תתמקד בעיקר בזה שהיה הראשון לזהות את הפוטנציאל הגלום בהוצאת ספר על ראש ממשלה ,  בן כספית ,  שפרסם את  " נתניהו - ביוגרפיה ",  שפורסם באנגלית כבר בשנה שעברה אך גרסתו העברית הפציעה לחנויות כמעט במקביל לפרסום פרטי החקירה של תיק 4000 .  
הספר ,  שהפך לרב מכר מיד עם יציאתו לשוק ,  הוא למעשה גרסה מעודכנת לביוגרפיה שפרסם בן כספית על נתניהו בשנת 1997  ( "נתניהו ,  הדרך אל הכוח )  "  - אז ראש ממשלה טרי וצעיר ,  שכיהן בסך הכל שנה אחת בתפקיד הרם .  אף אחד לא חשב אז להזכיר אותו באותה נשימה עם אישיות כמו בן גוריון . " אחרי עשרים שנה הדברים נראים אחרת ,  המשמעויות משתנות ,  ההיסטוריה מתחילה לומר את דברה ",  כותב כספית עצמו בעמוד התודות שחותם את הספר על ההבדלים בין שני הספרים .  כיום ,  כשנתניהו מצוי כפסע מלשבור את שיאו של בן גוריון כראש הממשלה שכיהן הכי הרבה שנים בתפקיד ,  אישיותו ופועלו של נתניהו עולים שוב על הגריל .  
ראוי לציין כבר בפתיחה ,  שבן כספית הוא עיתונאי מוכשר שיודע לספר סיפור בצורה מושלמת .  לאורך 421 עמודי הספר אין רגע משעמם אחד ,  והוא יכול להיקרא כספר מתח שמסתיים עם קליף האנגר חזק - מה יקרה עם כל החקירות של נתניהו ?  האם הוא יתפטר ?  האם יוגש נגדו כתב אישום או ששוב הוא יימלט ממלתעות החוק ברגע האחרון כפי שקרה בפרשת עמדי או בפרשת בר און-חברון ?  האם הוא יישב בכלא כמו אולמרט ?  אלמלא זו הייתה המציאות ,  הקוראים היו מתחילים כבר לנסח עצומות ולדרוש מהסופר שישלים במהרה את ספר ההמשך .  כולנו רוצים לדעת מה יקרה לגיבור המרכזי ,  ומה יהיה התפקיד של רעייתו שרה ובנו יאיר בסיקוול המבוקש .  מאז ג'ורג' ר.ר .  מרטין וסאגת  " משחקי הכס "  שלו לא היה ספר שנגמר בצורה כל כך מותחת והשאיר כל כך הרבה קוראים בציפייה להמשכון .  
אלא שלא מדובר בספר מתח . " נתניהו - ביוגרפיה ",  כשמו כן הוא ,  מתיימר להיות ביוגרפיה ,  וזאת גם הבעיה המרכזית שלו .  כשפרופסור ישעיהו לייבוביץ' נשאל אם הוא כתב את הערך האנציקלופדי על בן גוריון באובייקטיביות ,  הוא ענה בפשטות : " לא ,  אני סובייקטיבי .  אי אפשר לכתוב על אישים באובייקטיביות ".  הכנות הזאת של לייבוביץ' עזרה לו לכתוב את הערך החד והביקורתי שתואר כאן בפתיח הכתבה ,  בעוד במקרה של כספית ניכר שמרוב שהכותב מנסה לברוח מתחושותיו האישיות כלפי גיבור הספר שלו ,  לטוב או לרע ,  הוא לא מצליח לתאר את נתניהו בצורה האמינה ביותר .  הקורא המזדמן לא יכול להבין מבין שורות הספר אם הכותב מעריץ את נתניהו ,  או בז לו - אך הוא יכול להרגיש שבהחלט יש לו רגשות חזקים כלפיו .  ובצדק ,  ההיסטוריה מלמדת כי ראש לשכתו של נתניהו לשעבר ,  נתן אשל ,  ניסה לגרום לפיטוריו של כספית מעבודתו בטלוויזיה החינוכית .  בנוסף ,  נתניהו עצמו תבע וניצח את כספית בבית משפט על פרסום שווא על רעייתו .  מעבר לפיצוי של 50 אלף שקלים ,  כספית נאלץ לצפות בנתניהו חוגג ברשתות החברתיות את ניצחונו על מי שהפיץ על רעייתו  " פייק ניוז ".  

הספר מתחלק לשלושה חלקים .  החלק הראשון והקצר יחסית מגולל את קורות חייו של נתניהו הצעיר טרם כניסתו לפוליטיקה .  החלק השני מתאר את עלייתו המטאורית בפוליטיקה המקומית ,  ההשתלטות המדהימה על הליכוד ,  התנגדותו הנחרצת להסכמי אוסלו וניצחונו המפתיע על פרס אחרי רצח רבין .  החלק השלישי ,  שמהווה למעשה את רוב הספר ,  מתאר את נתניהו המנהיג המבוגר והנרגן יותר .  את דמותו הפרנואידית והבלתי שקולה מתאר כספית דרך יחסיו עם הנשיא אובמה ,  הדמות הכי מרכזית בספר למעט נתניהו עצמו .  ניכר שכספית היה בסוד העניינים ותודרך לא מעט על ידי אנשי הנשיא האמריקני ,  והוא חושף דברים שנאמרו בפגישות בארבע עיניים בין נתניהו לאובמה .  
אלא שבעוד החלקים  " הטריים "  יותר בספר מטופלים בצורה מדוקדקת ,  כולל תיאורים רבים על היחסים בין נתניהו לחברי הממשל האמריקני ,  דווקא החלקים ההיסטוריים והידועים פחות על נתניהו מטופלים בצורה קצת יותר מרושלת .  כך למשל החלק הראשון בספר ,  הקצר למדי ,  שמתאר את קורותיו המשפחתיים של נתניהו הצעיר .  החלק הזה שופך מעט אור על אישיותו האניגמטית של ראש הממשלה מצד אחד ,  ומצד שני הוא משאיר המון שאלות פתוחות שאמורות היו לקבל מענה בביוגרפיה מקיפה .  זה מתחיל מתיאור ענייני אך חסר של סבו של נתניהו ,  נתן מיליקובסקי ,  שעל דמותו המרתקת ניתן ללמוד יותר מהערך שלו בוויקיפדיה .  זה ממשיך בתיאור מעט שטחי של אביו ,  בנציון נתניהו - מי שהיה ועודנו גורם מאוד משמעותי באישיותו של ראש הממשלה  ( וגם היה ,  בין השאר ,  אחד מעורכי האנציקלופדיה העברית שוויתרו על התענוג של לכתוב את הערך על בן גוריון )  ומתובל בסיפורים על אחיו הגדול יוני ,  שהפך לגיבור ישראל כשנפל במבצע אנטבה .  
ימיו של נתניהו בסיירת מטכ"ל מוזכרים ,  כמו גם היכרותו המוקדמת עם מי שיהפוך להיות האויב מספר 1 שלו ,  אהוד ברק - אך נדמה שתחת ידיו של ביוגרף קצת יותר קפדן ניתן היה להרחיב על ימיו המוקדמים של נתניהו .  כך למשל אנחנו זוכים רק לטעימה על קצה המזלג של ילדותו בירושלים ובארה"ב ,  פרידתו הטראגית מאחיו הנערץ ,  שתי הנשים הראשונות שלו ,  הייחוס המשפחתי שכפה עליו להיכנס לפוליטיקה הישראלית ,  ימיו כשגריר פופולרי באו"ם ,  רקימת הקשרים בליכוד ,  החתונה השלישית שלו עם מי שתהפוך להיות הדמות המרכזית בחייו והשתלטותו על מפלגת הליכוד - כל אלה לוקחים פחות מ-70 עמודים בספר .  זו בחירה מודעת של עיתונאי או סופר שחושש לשעמם את קוראיו ,  אך קשה להאמין שיש היסטוריון שהיה מוותר על ניתוח קצת יותר מורכב על השנים שעיצבו את נתניהו ,  בטח כשיש שני ספרים של נתניהו עצמו שעוסקים בשנים האלה ,  ועוד אחד של האח עידו .  
כספית קובע שאחרי מותו הטראגי של יוני ,  נכפה על נתניהו  " לתקן את העוול ההיסטורי "  ובמקום להפוך לאיש עסקים אמריקני מצליח שייהנה מהחיים הטובים בארה"ב ,  הוא הפך לנושא הלפיד ש"כל ההיסטוריה היהודית והמשפחתית מוטלת על כתפיו ".  כספית מתאר זאת כעובדה ,  אך ללא סימוכין של ממש . " הוא לא רצה בזה ",  כספית מפרשן את רצונותיו של נתניהו הצעיר , " הוא חשב שיהיו לו חיים רגילים ,  בצל האח הגדול .  אבל למציאות היו תכניות אחרות ".  
בכלל ,  קשה למצוא ספר ביוגרפי רציני שלא כולל מתן קרדיט למקורות .  כספית לעומת זאת מתפנה בסוף הספר להודות ל"גיבורים האלמונים "  שחלקו עמו את תובנותיהם וידיעותיהם  " תוך סיכון אישי גבוה ".  זה קל מדי להגיד שכל הספר מבוסס על מקורות עלומי שם ,  בטח כשנושא הספר הוא אחד האנשים שזכה לסיקור תקשורתי מאסיבי במשך עשרים השנים האחרונות .  האין אף כתבת תחקיר של עיתונאי שראויה לקרדיט ?  אף ידיעה שהעביר ריפורטר כלשהו שהפכה לאנקדוטה בספר ?  האם באמת כל הספר מתבסס על הידע האישי של בן כספית עצמו על נתניהו בלי התבוססות על אף מקור היסטורי ?  לצורך השוואה ,  בספרו הטרי של תום שגב על בן גוריון ישנם 22 עמודים גדושים בקרדיטים למקורות בעברית ובאנגלית ,  בנוסף לעשרות עמודים של הערות שוליים וקרדיטים למאמרים ,  קטעי עיתונות ,  קטעי יומנים וכו' .  זו פרקטיקה מקובלת בספרים מהסוג הזה ,  הביוגרפיה המונומנטלית של סר איאן קרשו על היטלר נחתמת בלא פחות מ-250 עמודים של מקורות - וזה מה שהופך אותה לכל כך מוצלחת .  כספית ,  לעומת ההיסטוריונים המדופלמים ,  מבקש מהקורא לסמוך עליו . " אני עובד על הספר הזה ,  מבלי להיות מודע לכך ,  מאז הפציע נתניהו בשמי הפוליטיקה הישראלית עם שובו מהאו"ם ב-1988 ",  טוען כספית באחרית הדבר של הספר ,  כמו מבקש להפוך את עצמו למקור הידע המוסמך והבלתי תלוי היחיד לענייני ראש הממשלה .  

לזכותו של כספית ייאמר שוב שהספר עצמו מוצלח ונעים לקריאה ,  ולא משנה בכלל אם אתם מגיעים ממחנהו הפוליטי הגדול של נתניהו או שאתם ממתנגדיו הרבים .  למרות שהרבה מהפרסומים שקדמו ליציאת הספר הדגישו פרטים צהובים שמתפרסמים בו כמו תיאור היחסים המנוכרים בין ראש הממשלה לבתו הבכורה ,  פרטיותו של ראש הממשלה כמעט שלא מותקפת בספר ,  אלא בעיקר תפקודו הציבורי .  שם הספר ,  שכולל רק את שם משפחתו של ראש הממשלה ,  מעט מטעה .  משפחת נתניהו המורחבת והמסוקרת - לרבות רעייתו שרה ובניו יאיר ואבנר ,  מוזכרים בספר לא מעט - אך מדובר בדמויות משניות לחלוטין .  הספר הוא על בנימין ,  לא על הנתניהו'ז .  
אין ספק שאם היה רוצה ,  כספית יכול היה לכתוב ספר שלם רק על מעלליה של רעיית ראש הממשלה בעשרים השנים האחרונות ,  אך הוא בחר שלא לייחס לה חשיבות גדולה מדי כאינדיבידואל .  סיפור חייה ומשפחתה לא מוזכר ,  השמועות על הקמצנות החולנית שלה מוזכרות בחטף והמשפטים המתוקשרים של עובדי מעון ראש הממשלה נגדה לא מקבלים במה רצינית - כאילו שהם לא נוגעים לתפקודו של ראש הממשלה .  הקפריזות של שרה נתניהו ,  שכולנו כבר הספקנו לשמוע אחרי שנחשפו בוואלה !  NEWS ,  כנגד המקורבים למשפחה הוקטנו למינימום ,  כך גם סיפורי הזימה הצהובים על בנו של ראש הממשלה ,  שהיו ידועים בוודאי לכספית ,  לא הגיעו לספר .  כאמור ,  זו החלטה עריכתית מושכלת .  אין ספק שהצרחות שחטף שעיה סגל ז"ל בהקלטה המפורסמת  ( "פסי-כו-לו-גית BA .  MA ")  יכלו להוסיף קצת תיבול לספר ,  אבל הם גם היו פוגעים במטרה שלו - להציב את דמותו של ראש הממשלה עצמו ופעולותיו במרכז .  
יכולותיו המוכחות של כספית כפובליציסט מגיעות לידי ביטוי בעיקר באופן שבו הוא מספר את סיפורו של נתניהו .  ההתקדמות בסיפור היא ברובה לינארית ,  אך היא שוזרת בין חלקים שונים ביד אמן וקופצת קדימה ואחורה בזמן בלי לפגוע ברצף הקריאה .  את זה לא כל היסטוריון יכול היה לעשות .  נתניהו מוצג בספר כרואה שחורות ,  פסימיסט ופרנואיד .  שנאתו ופעולותיו נגד התקשורת  ( לרבות נגד כספית עצמו )  מוצגות כדרך פעולה שנתניהו עצמו רואה כלגיטימית כדי להבטיח את ביטחון המדינה .  בשלב כלשהו באמצע הספר ,  כספית עוצר כדי לשאול מספר שאלות מהותיות שיש לענות עליהן כדי להבין את דמותו של ראש הממשלה : " האם נתניהו אידיאולוג או פרגמטיסט ?  האם חתר אי פעם לשלום בצורה אמיתית או שתמיד היה זה בגדר מס שפתיים ?  עד כמה הוא מחויב לשלמות הארץ ועד כמה להסכם שיבטיח רוב יהודי במדינת ישראל ?  ".  כספית עצמו מנסה לענות על השאלות במהלך הספר ,  אבל חובש על ראשו את כובע הפרשן לשם כך .  
מי שיקרא כיום את הספר ,  לא יוכל להתעלם מהפילים שבחדר - החשדות הפליליים נגד ראש הממשלה .  כל הסיפורים ,  כמעט ,  נמצאים בספר ,  ברמת סיקור כזאת או אחרת - אך כל יום שעובר וכל חקירה שמודלפת מציגות עוד פרטים שלא הספיקו להיכנס לספר .  זהו המחיר של לפרסם ביוגרפיה על דמות פעילה .  שלושת עדי המדינה - ארי הרו ,  מומו פילבר וניר חפץ - מוזכרים בספר כאנשי סודם של משפחת נתניהו .  אלה שיודעים את כל הסודות הכי אפלים ויכולים להפיל אותו .  פילבר וחפץ חתמו על ההסכמים עם הפרקליטות אחרי פרסום הספר ,  מה שרק מעצים את העניין בתזמון של יציאת הספר .  ייתכן שאם היה לו עוד חודש לשכתובים ,  הסיום המותח של הספר היה הופך לאפילו מותח יותר .
 כחלק ממסע יחסי הציבור של הספר המדובר ,  כספית הגיע לאוהל הקרקס המכונה  " אופירה וברקוביץ' ",  שם ארב לו כדורגלן העבר הענק עם שאלה מתוחכמת שניסתה להציג את חוסר האמינות בספר . " לפני הכל ",  פתח ברקו עם בעיטה לחיבורים , " הרי ביוגרפיה ,  שמישהו כותב ,  הוא כותב את זה על עצמו .  בדרך כלל .  אני כתבתי על עצמי ביוגרפיה ".  חוסר המודעות והבורות החיננית של ברקוביץ' ,  שלא מבין את ההבדל בין ביוגרפיה לאוטוביוגרפיה משעשעת אמנם ,  אך היא מציגה בסמליות גם קצת אמת .  כפי שאמר פרופ' לייבוביץ' ,  אף אחד לא אובייקטיבי - וכך גם כספית .  כשהוא ניגש לכתוב את סיפור חייו ופועלו של נתניהו ,  הוא כותב גם על עצמו .  וזה בסדר ,  בעיקר כי התוצאה הוא ספר קריא שקשה להפסיק לקרוא בו ,  כמו ספר מתח קלאסי .  ביוגרפיה מקיפה זה לא ,  וגם זה בסדר .  
אביו המנוח של ראש הממשלה ,  בנציון נתניהו ,  לא חסך ביקורות מבנו ומכלתו .  ביום הולדתה ה-50 של שרה נתניהו הוא איחל לה ,  בברכה ארוכה שמתועדת בספר ,  שתיעלם מאור הזרקורים .  בריאיון שהוא נתן למעריב ב-2009 ,  נתניהו בן ה-99 כינה את בנו  " ראש ממשלה לא מוצלח ",  בהתייחסו לקדנציה הראשונה של נתניהו בתפקיד .  לעומתו ,  יצחק כספית ,  אביו של בן ,  ידוע כמעריץ גדול של בנימין נתניהו עוד מימיו הראשונים כיו"ר הליכוד ,  והוא השווה אותו למנהיגים כמו דוד בן גוריון ,  מנחם בגין וג'ון קנדי .  בעבר חשפה שרה נתניהו כי כספית האב נהג לשלוח לראש הממשלה מכתבים בהן הוא מתנצל על  " דברי הבלע המופרזים "  ועל  " האצבע הקלה על ההדק "  של בנו .  לא מן הנמנע שדווקא את הספר הזה יוכלו לעכל גם מעריצים של נתניהו כמו אביו של כספית .  ניסיונותיו של כספית לתאר את ראש הממשלה באובייקטיביות זהירה גורמות לנתניהו להצטייר כדמות טראגית כמעט .  הוא מתואר כגבר כריזמטי עם השקפת עולם סדורה ופוטנציאל להפוך למנהיג דגול ,  אך החקירות הפליליות שנפלו עליו בגלל חולשה אנושית כמו קמצנות יכולות להפוך אותו ,  לפי כספית ,  לראש הממשלה  " המוחמץ ביותר בתולדות מדינת ישראל ".   
" נתניהו "  / בן כספית .  הוצאת ידיעות אחרונות ,  2018 .  421 עמודים 

משחקי הכס כחול-לבן :  קשה לדעת אם בן כספית מעריץ את נתניהו או מתעב אותו
הספר  " נתניהו - הביוגרפיה ",  שכתב בן כספית על ראש הממשלה ,  הוא ספר מוצלח שמסופר בצורה מושלמת .  אין בו רגע משעמם אחד והוא נקרא כספר מתח מצוין .  עם זאת ,  מרוב שכספית מנסה לברוח מתחושותיו האישיות כלפי נתניהו ,  הוא לא מצליח לתאר את נתניהו בצורה האמינה ביותר

