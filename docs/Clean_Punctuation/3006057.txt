בסוכה לצד אלפי תומכיו , " הבולדוזר "  מאותת על העימות הבא עם נתניהו
באירוע בומבסטי עם יותר מ-5,000 תומכים בסוכתו בכפר אחים ,  סימן ישראל כץ כי הוא לא מתכוון להוריד את ראשו במאבק מול היושב בבית ברחוב בלפור .  שר התחבורה לא שכח לשגר עקיצה ,  שמעידה כי הפיצוץ הבא הוא בלתי נמנע
בתנועת ידיים דוממת ניסה השר ישראל כץ להרגיע את הקהל המשולהב שהריע לו בתום דברי הברכה שנשא בפני אלפי המוזמנים שהגיעו לחגיגת הסוכות המסורתית שבחצר ביתו . " הו הא ,  מי זה בא ,  ראש הממשלה הבא ",  הם צעקו והוא ניסה ,  לפחות למראית עין ,  להחליש את עוצמת השאגות .  את שביעות הרצון על פניו קשה היה להסתיר  הרי איזה פוליטיקאי לא ישמח לזכות בתואר  " המיועד "   אך במקרה של כץ ,  בפעם הקודמת שצעקו לו את הקריאות הללו ,  רק לפני חודשיים ,  בתום ישיבה סוערת של מזכירות הליכוד שבראשה הוא עומד ,  זה כמעט נגמר בפיטורים .
 צירוף המלים הנפוץ ביותר בכל אחד מעשרות שולחנות הפלסטיק העגולים שהוצבו באירוע המסורתי של כץ שנערך בביתו שבמושב כפר אחים אמש  ( שלישי )  היה  " מפגן כוח ":  יותר מ-5,000 חברי ליכוד - ובהם פעילים ,  ראשי רשויות ,  מועצות וסניפים ,  וכמובן שורה מכובדת של אח"מים שכללה את יו"ר הכנסת יולי אדלשטיין ,  יו"ר הקואליציה דוד ביטן ,  השרים חיים כץ ,  יובל שטייניץ ,  גילה גמליאל ,  יריב לוין ,  אופיר אקוניס וזאב אלקין  התייצבו באירוע .
 לקריאה נוספת :  בעקבות דוח המבקר על מימון הבחירות :  בליכוד נחושים לקדם את  " חוק V15"חוטובלי נגד אונסק"ו : " ניתוק הקשר בין הר הבית ליהודים - פארסה היסטורית"הסכמות על חוק ההסדרים :  מיסוי דירה שלישית והרפורמות בתקשורת בפנים 
שום סכך לא ניצב מעל ראשי האושפיזין ,  ובמקום ארבעת המינים ,  הם החזיקו בעיקר המבורגרים ונקניקיות והצטופפו בשביל צילומי הסלפי ,  כך שנדמה כי מדובר היה במסיבת ענק של מפלגת הליכוד ,  יותר מאשר בחגיגת סוכות .  כמעט כל המפלגה הייתה שם ,  פרט לאחד שעומד בראשה . " הו הא  מי לא בא ",  אפשר היה לקרוא ,  בפרפראזה על השורות אותן אוהבים לזמר כל כך בליכוד .  
השנה האחרונה הייתה אחת מהמתוחות ביותר בתולדות יחסיהם של כץ ונתניהו ,  ובאופן פרדוקסלי ,  ייתכן ודווקא העימות המתוקשר בין השניים בחודשים האחרונים ואיום הפיטורים שהונף מעל ראשו של כץ ,  יותר מפעם אחת ,  הביא רבים כל כך להגיע ל"סוכה "  ולחזק את ידיו של שר התחבורה והמודיעין . " תודה לכם על האמון ובעיקר על החברות .  בחיים הפוליטיים יש מבחנים שונים ואתם עמדתם בימים אלה במבחן החשוב ביותר  מבחן החברות והנאמנות ",  הוא אמר בפתח דבריו .  
זו היתה השנה שבה כץ הוציא מהארון את שאיפותיו להגיע לצמרת ועשה לנתניהו לא מעט שרירים פוליטיים כיו"ר מזכירות הליכוד .  במקביל ,  זכה גם לסדרות חינוך והשפלה בלשכת ראש הממשלה ,  שם הואשם בפוטש ובחתרנות ,  ולפרקים תואר כלא פחות מאויב המדינה .  מאז אותה ישיבת ממשלה דרמטית בתחילת ספטמבר ,  בה ישב כץ קפוץ פה לצד ראש הממשלה כשהאחרון הפיל עליו אחריות למשבר עבודות הרכבת בשבת ואמר כי  " שרים צריכים לפתור בעיות  לא לייצר אותן "  כץ התרחק כמו שד מהתקשורת ולמעשה ,  עד היום ,  לא באמת התייחס פומבית לעימות המתוקשר .  
אולם ,  לא חלפה דקה מתחילת הנאום שנשא בפני הקהל הגדול  והגיעה עקיצה . " לעולם לא אעשה שימוש בערך יהודי מקודש כמו השבת לצרכים פוליטיים  גם אם אחרים יעשו זאת ",  אמר . " אין לנו מה לחפש בעזה מלבד ביטחון .  הנהגת המדינה הבכירה חייבת לגלות מנהיגות ",  הוסיף כמה דקות לאחר מכן ,  והרהיב בשבחי תכנית האי המלאכותי שהוא מציע לבנות מול חופי עזה ,  תכנית שבינתיים ,  ראש הממשלה מהסס לקדם .
 כיאה למי שרואה עצמו כמועמד עתידי לראשות הממשלה את החלק הראשון של נאומו הקדיש כץ לאתגרים הביטחוניים הניצבים בפני ישראל ,  כאילו כדי להדגיש בפני המאזינים שהוא לא רק שר תחבורה ,  אלא גם שר לענייני מודיעין וגם חבר בקבינט .  אחר כך עבר לאוטוסטרדות ,  הרכבות ,  המחלפים והנמלים ,  תחום העיסוק העיקרי שלו בשנים האחרונות ,  שבזכותו הוא נחשב לביצועיסט וזכה לכינוי  " בולדוזר ".  
בחצר ביתו של כץ עמדה סוכה קטנה ,  זכר נוסטלגי לימים בהן החגיגה הזו ,  שמתקיימת כבר קרוב ל-20 שנה ,  הייתה עדיין אינטימית והכילה לולבים ואתרוגים . " פעם הגיעו עשרות אנשים לסוכה ,  ואפשר באמת היה להיכנס ולצאת ממנה .  הקהל גדל ועמו גם השטח ומאז כבר הזזנו את הסוכה לפאתי החצר .  שתלנו כרי דשא מיוחדים שהחליפו את הרפת הענקית שפורקה ",  נזכרה רעייתו של כץ ,  רונית ,  שניצחה על הפקת האירוע המסורתי שנערך בביתו שבמושב כפר אחרים . " הסיפור הזה יכול גם להוות משל לאופן בו ישראל צמח בליכוד וכיצד התחזק משנה לשנה ,  והנה הפעם הגיעו יותר מ-5,000 חברי ליכוד ". 
בשיא משבר הרכבת ,  הכריזה כץ בראיון זוגי לתוכנית  " אנשים "  כי בעלה  " עוד יהיה ראש ממשלה ",  וחיממה את המזג החם גם כך בלשכת ראש הממשלה .  כיאה למי שיש לו שאיפות להגיע לבית ברחוב בלפור ,  גם בכפר אחים העזר כנגדו של כץ משחקת תפקיד לא קטן .  
עבור הליכודניקים בקהל ,  אגב ,  אין בכלל שאלה .  כץ הוא שר פופולרי ומוצלח ,  קובעות מספר נשים באחד השולחנות , " אבל אין על ביבי ",  הן אומרות . " הוא היחיד שמצליח להביא את השלטון עוד פעם ועוד פעם ,  והוא היחיד שיכול לעמוד מול העולם ",  מעירה אחת . " נתניהו הוא ראש הממשלה עכשיו ,  אבל אפשר שכץ יהיה אחר כך ",  מוסיפה אחרת .  
אחדים מבני דורו של כץ בליכוד העדיפו לא לחכות לתום עידן נתניהו :  גדעון סער ,  משה כחלון ,  משה יעלון ,  עזבו בשנים האחרונות את שורות המפלגה .  כץ בינתיים לא זז לשום מקום ועושה רושם שהוא מתכוון להמשיך להרים את ראשו ,  והאירוע הבומבסטי שאירגן מאותת שהעימות הבא עם ראש הממשלה  הוא רק ענין של זמן .  

בסוכה לצד אלפי תומכיו , " הבולדוזר "  מאותת על העימות הבא עם נתניהו
באירוע בומבסטי עם יותר מ-5,000 תומכים בסוכתו בכפר אחים ,  סימן ישראל כץ כי הוא לא מתכוון להוריד את ראשו במאבק מול היושב בבית ברחוב בלפור .  שר התחבורה לא שכח לשגר עקיצה ,  שמעידה כי הפיצוץ הבא הוא בלתי נמנע

