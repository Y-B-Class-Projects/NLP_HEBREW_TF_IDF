בסיוע איש סודו של נתניהו :  כך התפתח הקשר החם בין ישראל לפרגוואי
ארי הרו ,  מייסד חברת הייעוץ H3 גלובל שעומדת במרכז ההמלצה להעמידו לדין ,  הפך לחוט מקשר בין החלונות הגבוהים בי-ם למסדרונות השלטון במדינה הדרום אמריקנית ולנשיאה הססגוני .  הקשר כלל גם פתיחת שגרירות באסונסיון - בניגוד לעמדת משרד החוץ  ושינוי מדיניות כלפי ישראל
 ( בווידאו :  דיון באולפן וואלה !  NEWS על מעורבות ארי הרו בבדיקה בעניינו של נתניהו ,  יולי האחרון )  
באתר האינטרנט של חברת הייעוץ האסטרטגי H3 גלובל ,  העומדת במרכז המלצת המשטרה להגיש כתב אישום נגד ראש הסגל לשעבר בלשכת ראש הממשלה ,  ארי הרו ,  מוצגים לראווה שני מקרי מבחן של מנהיגים בינלאומיים :  ראש הממשלה בנימין נתניהו ,  ונשיא פרגוואי הוראסיו קארטס . 
" אנשי החברה שירתו בתפקידי מפתח לצדו של נתניהו ובקמפיינים המנצחים שלו בעשור האחרון ,  והיו בין יועציו הקרובים ביותר ,  מסייעים לראש הממשלה לנווט באתגרים הניצבים בפני ישראל בבית ,  במזרח התיכון ,  ובכלל ",  נכתב לגבי נתניהו .  בפרגוואי ,  עבדה החברה לצדו של הנשיא קארטס ,  לפני ואחרי בחירתו לתפקיד באפריל 2013 . " לא רק שסייענו לסלול את דרכו לניצחון ,  גם אפשרנו לנשיא קארטס לבצע שינויים מידיים ומרשימים בממשל ". 
בארבע השנים האחרונות ,  מאז נכנס קארטס לתפקידו ,  נרשם שינוי דרמטי ביחסים בין ישראל ופרגוואי .  אחרי יותר מעשור שבו היו סגורות ,  נפתחו שתי השגרירויות מחדש .  פרגוואי אף החלה לאמץ טון ידידותי במיוחד בפורומים בינלאומיים ,  ונמנעה או הצביעה נגד החלטות אנטי-ישראליות בגופים שונים של האו"ם ובאמריקה הלטינית .  בנוסף לכך ,  נערכו ביקורים הדדיים בהשתתפות בכירים ,  ששיאם בקיץ שעבר אז נחת קארטס בישראל לביקור ראשון אי פעם של נשיא מפרגוואי בארץ הקודש .  
עוד בוואלה !  NEWS:בפרקליטות צפויים להקל עם ארי הרו : " קידם משמעותית את חקירות נתניהו"המשטרה :  תשתית ראייתית לעבירות שוחד נגד ראש הסגל לשעבר של נתניהוכך הפך ראש הסגל לשעבר של נתניהו לאיש המפתח בתיק 2000 
החוט המקשר  זה שסייע לפתוח דלתות בישראל במסדרונות השלטון ולקדם את היחסים  היו ראשי חברת H3 גלובל ;  הרו ,  שהקים את החברה ב-2010 ומכר אותה לכאורה ב-2014 עם כניסתו לתפקיד ראש הסגל של נתניהו ;  ויחיאל לייטר ,  גם הוא יועץ לשעבר של נתניהו ,  שהיה ממנהלי החברה וממשיך לייעץ לקארטס עד היום .
 המלצת המשטרה להעמיד לדין את הרו ,  שפורסמה בחודש שעבר ,  מתמקדת במכירה הפיקטיבית של חברת הייעוץ שלו .  עם כניסתו לתפקיד במרץ 2014 ,  הוא התחייב למכור את החברה ולא לעסוק בענייניה ,  אולם המשטרה סבורה שבפועל זו הייתה מכירת שווא  והוא המשיך לנהל את ענייניה גם ביושבו בלשכת ראש הממשלה .  לוואלה !  NEWS נודע כי במסגרת חקירת המשטרה נבחן גם אם הרו המשיך לעסוק בקידום היחסים עם פרגוואי ,  שהנשיא שלה היה הלקוח המרכזי של החברה אותה התחייב למכור ,  גם ביושבו כראש הסגל של נתניהו .  
הרו הקים ב-2010 את 3H גלובל ,  חברה לייעוץ פוליטי ואסטרטגי ,  לאחר שפרש ממשרד ראש הממשלה בשל סיבות בריאותיות .  לייטר ,  ששימש יועץ לנתניהו מאז כיהן כשר האוצר ,  נחשב למקורב להרו מבחינה פוליטית והחל לעבוד עמו .  בינואר 2013 פנה אליהם קארטס ,  שהיה מועמד מפלגת הימין-מרכז  " קולורדו ",  בבקשה לחבור אליו בישורת האחרונה של מסע הבחירות שלו לנשיאות .  
קארטס היה מועמד ססגוני למדי :  איש עסקים מוביל שעשה את הונו מטבק ומשקאות ,  שימש נשיא קבוצת הכדורגל  " ליברטד "  ושמו אף נקשר בעבר בפרשות סמים והלבנות כספים ,  אך מעולם לא הועמד לדין .  הרו ולייטר הובילו אותו לניצחון עם 46% תמיכה ,  ובמקביל גיבשו לו גם את תכנית מאה הימים הראשונים לממשלה .  אלוף  ( במיל' )  מאיר כליפי ,  ששימש מזכירם הצבאי של נתניהו ושל ראש הממשלה לשעבר אהוד אולמרט ,  הצטרף לשניים בצוות הייעוץ והעניק לנשיא שירותי ייעוץ ביטחוניים ,  לרבות המלצות לרפורמות הגנה ומודיעין ודוקטרינת ביטחון לאומי חדשה .  
ביולי 2013 ,  חודש לפני שקארטס נכנס לתפקיד ,  הודיע ראש הסגל של נתניהו גיל שפר כי הוא עוזב את תפקידו .  הרו ,  שמונה למחליפו ,  החל בהליכים להפסקת פעילותו ב-H3 גלובל ולחתימה על הסכם ניגוד עניינים עם משרד ראש הממשלה .  בשל התארכות התהליכים ,  התעכבה כניסתו לתפקיד עד מרץ 2014 .  לייטר ,  מצדו ,  נענה לבקשת קארטס להישאר לצדו ,  והוא משמש  " מנהל הפרויקטים הראשי "  של הנשיא עד היום .  
במאי 2014 ,  כחודשיים לאחר שובו של הרו ללשכת ראש הממשלה כראש הסגל ,  אישרה הממשלה תכנית גרנדיוזית בהיקף של 50 מיליון שקלים .  התכנית הציבה יעדים דרמטיים לשיפור היחסים עם המדינות המובילות ביבשת ,  וכללה שורה של סעיפים הנוגעים לברזיל ,  ארגנטינה ,  קולומביה ,  צ'ילה ופרו ,  וכן פתיחתה מחדש של השגרירות בבירת פרגוואי ,  אסונסיון .  
פרגוואי היא מדינה קטנה וענייה ,  עם קהילה יהודית שמונה פחות מאלף בני אדם .  בשיחות סגורות במשרד החוץ יש מי שמגדיר אותה כמדינה  " הכי פחות חשובה "  באמריקה הלטינית .  ב-2002 ,  משרד החוץ הודיע על סגירת הנציגות באסונסיון ,  בעקבות קיצוצים תקציביים ,  והעביר את האחריות על היחסים הדיפלומטיים עם פרגוואי לשגריר בארגנטינה .  שלוש שנים לאחר מכן ,  ב-2005 ,  פרגוואי הודיעה על מהלך דומה .
 עם זאת ,  מיד עם בחירתו לנשיא ,  הכריז קארטס על מדיניות נחושה של תמיכה בישראל בזירה הבינלאומית ,  והודיע על פתיחה מחדש של שגרירות פרגוואי בישראל .  משלב זה החל לחץ על מקבלי ההחלטות בישראל להשיב בצורה דומה . " זה פשע שלא פתחנו מחדש את השגרירות באסונסיון .  זה לא שיש לנו הרבה חברים טובים בעולם ",  אמר לייטר בנובמבר 2013 בריאיון ל"ידיעות אחרונות "  בסיום ביקורה של המשלחת הבכירה הראשונה של ממשלת קארטס בישראל ,  בראשות שר התעשייה והמסחר גוסטבו לייטה .  
משיחות עם שורה של בכירים שהיו מעורבים בנושא עולה כי ההחלטה על פתיחת השגרירות התקבלה בניגוד לעמדה המקצועית במשרד החוץ . " זה היה מהלך מיותר לגמרי ,  שאין בו שום תועלת - כלכלית ,  אסטרטגית ,  מדינית או יהודית .  לא הייתה שום הצדקה מקצועית לפתוח מחדש ,  בוודאי לא בעידן של קיצוצים וסגירת שגרירויות ברחבי העולם .  העמדה המקצועית של המשרד הייתה חד-משמעית ",  אמר פקיד בכיר שהיה מעורב בנושא .
" היה לחץ כבד מלשכת ראש הממשלה בנושא ",  הוסיף גורם רם דרג אחר .  מפאת הרגישות ,  שניהם העדיפו שלא להזדהות . " לקארטס היו - ויש לו עדיין - קבוצה של יועצים ישראלים שגם קשורים ללשכת ראש הממשלה .  זה אותם היועצים .  הם עשו לובי במשרד החוץ לפתוח שגרירות במקום שאין בו כלום ",  אמר גורם אחר .  
באופן רשמי ,  במשרד החוץ מתעקשים כי  " פתיחת השגרירות בפרגוואי הייתה החלטה מדינית שהוכחה כחשובה וחיונית מאוד מבחינת יחסי החוץ של מדינת ישראל ".  אך דובר המשרד ,  עמנואל נחשון ,  סירב להתייחס לשאלה מה הייתה העמדה המקצועית של המשרד בנושא .  גם גורמים בסביבתם של שר החוץ דאז אביגדור ליברמן וסגנו זאב אלקין דוחים בתוקף את הטענה כי ללייטר או להרו היה קשר להחלטה .  שניהם הדגישו כי השגרירות נפתחה מחדש כי נבחר שם נשיא ידידותי והבטיחו שינוי בדפוסי ההצבעה  שאכן הגיע .  
במהלך מבצע  " צוק איתן ",  סירבה פרגוואי להצטרף להצהרת הגינוי כלפי ישראל שיצאה מהמרקוסור ,  השוק המשותף הדרום אמריקני .  בשנתיים האחרונות היא הצביעה נגד הסכם גינוי לגרעין הישראלי בסוכנות הבינלאומית לאנרגיה אטומית  ( סבא"א )  ,  וביולי 2015 היא הייתה אחת מחמש המדינות היחידות שנמנעו בהצבעה במועצת זכויות האדם על אימוץ דוח האו"ם שגינה את התנהלות ישראל במבצע הצבאי בקיץ 2014 .  
השר אלקין ,  שנכח בטקס ההשבעה של קארטס באוגוסט 2014 ,  אמר לוואלה !  NEWS כי התועלת המדינית ורקורד ההצבעה הידידותי הם שהכריעו בעד פתיחת השגרירות . " אין לנו הרבה חברים באמריקה הלטינית ,  לכן היה בעיניי קריטי שלא נחזיק שגרירויות במדינות שנגדנו בזמן שיש מדינה בעדנו שרוצה לפתוח שגרירות .  אי אפשר ,  כשמדינה היא ידידה שלך ,  לירוק לה בפרצוף ,  ולא לפתוח שגרירות כשהיא מודיעה על כך בעצמה ",  אמר .  
בד בבד ,  פעלו הרו ולייטר לקידום ביקור של שר ישראלי בכיר בפרגוואי .  גורם במשרד החקלאות אמר לוואלה !  NEWS כי השניים לחצו על שר החקלאות באותם ימים ,  יאיר שמיר ,  לנסוע לפרגוואי במטרה לקדם שיתוף פעולה בתחום החקלאות והמים . " במשך שנה וחצי הרו ולייטר ניסו לקדם נסיעה של השר לפרגוואי ,  ללא הצלחה יתרה ,  כי לא הייתה הצדקה לנסיעה כה יקרה למדינה כה לא חשובה ",  אמר .  במרץ 2015 שמיר נעתר ללחצים ,  וכשהוזמן להשתתף בטקס הזיכרון להרוגי הפיגועים בבואנוס איירס ,  הוא הכניס לנסיעה גם ביקור בפרגוואי .
 העובדה שהרו היה עם רגל אחת ב-H3 גלובל ורגל שנייה בלשכת ראש הממשלה ,  עוררה חשדות גם במקרה של מדינה נוספת .  במסגרת החקירה נגד הרו נבחן גם ביקורו של נשיא מדגסקר בישראל ביוני 2014 ,  שגם הוא התקיים בניגוד להמלצה המקצועית של משרד החוץ .  החברה הישראלית NIP גלובל ,  שביקשה לארח את הנשיא בישראל ,  פנתה למשרד החוץ בבקשה לארגון הביקור ,  ונענתה בסירוב .  במקום זאת ,  הוחלט לקיים ביקור פרטי ,  והחברה פנתה לחברה של הרו לסייע בארגון פגישה עם ראש הממשלה .  ההזמנה לביקור הגיעה בסופו של דבר בחתימה אישית של נתניהו .  
עורך הדין רועי בלכר ממשרד קריספין ,  רובינשטיין ,  בלכר ,  המייצג את הרו ,  מסר בתגובה כי הטענות נגד מרשו חסרות בסיס . " עם מינויו כראש הסגל ,  הדיר עצמו הרו מכל טיפול בעניינים הקשורים לפרגוואי .  הטענות כי לחץ על יאיר שמיר לטוס לפרגוואי ,  וכי הפעיל לחץ על משרד החוץ לפתוח שגרירות בפרגוואי ,  הן עורבא פרח .  הרו לא נכח בישיבת הממשלה כאשר נערכה הצבעה על פתיחת שגרירות ישראל בפרגוואי ",  מסר .  
יחיאל לייטר לא מסר תגובה .  

בסיוע איש סודו של נתניהו :  כך התפתח הקשר החם בין ישראל לפרגוואי
ארי הרו ,  מייסד חברת הייעוץ H3 גלובל שעומדת במרכז ההמלצה להעמידו לדין ,  הפך לחוט מקשר בין החלונות הגבוהים בי-ם למסדרונות השלטון במדינה הדרום אמריקנית ולנשיאה הססגוני .  הקשר כלל גם פתיחת שגרירות באסונסיון - בניגוד לעמדת משרד החוץ  ושינוי מדיניות כלפי ישראל

