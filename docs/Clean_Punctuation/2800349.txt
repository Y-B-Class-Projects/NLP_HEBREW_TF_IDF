אפקט פרץ :  נתניהו יאבד את השכפ"ץ הדיפלומטי שלו ? 
התפטרותו של השר להגנת הסביבה מגבירה את הביקורת על ראש הממשלה בעולם ,  אך החשש האמיתי של נתניהו צריך להיות מהיום שבו יאבד את ה"מלבין "  הבינלאומי שלו - שרת המשפטים ציפי לבני
התפטרותו של השר עמיר פרץ מן הממשלה פותחת פתח לאינספור ספקולציות פוליטיות ,  אבל המגרש שבו ההתפטרות הזו באמת צריכה להדאיג את ראש הממשלה ,  בנימין נתניהו ,  הוא דווקא המגרש המדיני והבינלאומי .  נתניהו מנסה לשכנע את העולם כולו בשבועות האחרונים שאבו מאזן הוא האחראי לפרץ האלימות האחרון ,  אבל נכשל בכך כישלון חרוץ .  למרות התנהלותו המכעיסה והמתסיסה של יו"ר הרשות ,  אף מנהיג בינלאומי לא גינה עד כה את הפלסטינים על תרומתם לתבערה הנוכחית .  הדברים הקשים שהטיח הבוקר פרץ בנתניהו ,  לעומת זאת ,  כבר מצוטטים בהרחבה ברחבי העולם .  הם מתיישרים עם מה שרוב המנהיגות הבינלאומית סבורה :  שהבעיה ,  כפי שאמר פרץ ,  מתחילה ונגמרת בנתניהו .  
עוד בתחום הפוליטי-מדיני:שגריר שוודיה מבהיר : " ההכרה בפלסטין אינה אנטי-ישראלית"זעם בירושלים : " אובמה הפך את איראן לשותפה מרכזית "" מר ביטחון "?  תם עידן השקט של נתניהו / פרשנות 
מאז תחילת הקדנציה הקודמת שלו בראשות הממשלה ,  נתניהו נאלץ להתמודד עם החשדנות של העולם ,  שמנקודת המבט שלו ,  עושה לו עוול של ממש .  הוא הרי ראש הממשלה שהקפיא למשך עשרה חודשים את הבנייה בהתנחלויות ושחרר 82 רוצחים לטובת תהליך השלום .  במהלך המשא ומתן שהוביל שר החוץ האמריקני ,  ג'ון קרי ,  נתניהו אף הסכים לוויתורים מרחיקי לכת ,  שאותם הצליח במיומנות רבה להסתיר מהציבור הישראלי ומשותפיו למפלגה .  ולמרות כל זאת ,  ברגע האמת ,  כאשר איראן נמצאת במרחק נגיעה מהסכם גרעין ,  חמאס יוזם פיגועים בירושלים והמגזר הערבי בוער ,  נתניהו נותר לבד  בלי גיבוי בינלאומי ובלי מרחב תמרון .  
אפשר להתווכח על הסיבה לכישלון המדיני הזה  אם האשמה בנתניהו עצמו ,  בהסברה לקויה ,  או בכך ש"העולם פשוט נגדנו ואין מה לעשות ".  אבל בשורה התחתונה ,  אם נתניהו ימשיך לשבור ימינה כפי שהוא עושה בחודשים האחרונים משיקולים פוליטיים ,  הבידוד הבינלאומי של ישראל צפוי להתגבר .  הביקורת הפוליטית מבית ,  כמו זו שפרץ השמיע הבוקר ,  רק מחזקת את המגמות הללו .  אם שר בממשלת ישראל אומר  " נתתי לנתניהו הזדמנות ,  והגעתי למסקנה שהוא לא מעוניין בהסדר מדיני ",  קשה לראות מישהו בעולם קונה את טענותיו של ראש הממשלה .  
עם הנזק של עמיר פרץ הוא אולי עוד יוכל להתמודד ,  אבל נתניהו צריך לדאוג באמת מהיום שבו שרת המשפטים ,  ציפי לבני ,  תחליט גם היא שנמאס לה להתאכזב ממנו בכל פעם מחדש .  מאז שהחלה הממשלה הנוכחית לכהן ,  ללבני היה תפקיד מפתח בבלימת מהלכים נגד ישראל בזירה הבינלאומית .  שותפיה לשולחן הממשלה עדיין זוכרים איך הצליחה לפני כשנה לפתור בשרשרת שיחות טלפון עם בכירי האיחוד האירופי את האיום להוצאת האוניברסיטאות הישראליות מתכנית המחקר והפיתוח  " אופק 2020 ".  בפעם הבאה שהאירופים יקדמו יוזמות כאלה ,  לא בטוח שיהיה לנתניהו את מי לשלוח אליהם .  
לפני לבני ,  היה לנתניהו לצדו את אהוד ברק ,  ששימש שכפ"ץ דיפלומטי לכל אורך תקופת כהונתו הקודמת בראשות הממשלה .  ברק שמר על קו פתוח לממשל אובמה ,  זכה לאוזן קשבת בבירות החשובות באירופה וניהל קשרים חשאיים גם עם בכירים במדינות האזור .  ההתנהלות הזו גרמה לברק לאבד את המפלגה שלו ,  אבל שר הביטחון דאז הסביר לאנשים סביבו שנתניהו הולך להפתיע ,  ליזום מהלך מדיני וליצור חזית משותפת עם מדינות ערב נגד האיראנים .  ספק אם אי פעם באמת האמין בכך ,  אבל בחודשים האחרונים ברק מודה בשיחות פרטיות שנכשל בניסיון לדחוף את נתניהו למהלך נועז מן הסוג הזה .  אותו הדבר יקרה בסוף הדרך גם לציפי לבני ,  אם עדיין לא קרה .  
מבחינה פוליטית ,  לנתניהו יש לא מעט דרכים להסתדר בלי לבני בממשלה ,  אבל בזירה הבינלאומית ,  הוא יתקשה לתפקד בלי  " מלבין "  בינלאומי ,  לראשונה מאז חזר לכיסא ראש הממשלה .  קואליציה נטולת לבני תהווה מטרה נוחה לקמפיין ההכרה במדינה פלסטינית ,  שבינתיים מתעכב ,  אבל צפוי לצבור תאוצה בהיעדר משא ומתן .  גם מול ארצות הברית ,  המצב לא צפוי להשתפר .  הנשיא ברק אובמה משוחרר סופית משיקולי בחירות ואין לו מה להפסיד מעימות של ממש מול נתניהו .  יש כבר לא מעט סימנים לכך שהממשל בראשותו מתכוון להסיר את הכפפות .  
נתניהו יכול להתנחם בכך שחבריו הרפובליקנים השתלטו שוב על הסנאט בארצות הברית ,  אבל הוא יודע היטב שבנושאים קריטיים כמו וטו במועצת הביטחון של האו"ם ,  הגנה על ישראל במוסדות בינלאומיים ובלימת יוזמות חרם נגדה ,  המילה האחרונה נאמרת בבית הלבן .  נתניהו צריך לשם לב גם לסקר שפרסמה שדולת השמאל היהודית-אמריקנית ג'יי סטריט ,  שממנו עולה כי 69% מיהודי ארצות הברית שהצביעו בבחירות האחרונות לקונגרס תומכים במפלגה הדמוקרטית  ( לעומת 66% בבחירות לקונגרס ב-2010 )  ,  77% תומכים בהקמת מדינה פלסטינית ו-80% מתנגדים למדיניות הבנייה בהתנחלויות .  במילים אחרות :  פנייה חדה מדי ימינה ,  עשויה להוביל לירידה בתמיכה גם בקרב הציבור הכי פרו-ישראלי בארצות הברית .  
כל הדברים הללו חייבים להטריד את ראש ממשלת ישראל ,  אבל לא ברור אם בנקודת הזמן הנוכחית ,  הם אכן מטרידים אותו .  עם כל יום שעובר ,  נתניהו הולך ומוותר על הניסיון מתחילת הקדנציה להצטייר כמנהיג מרכז מתון ושקול .  פוליטית זה אולי מצליח ,  אבל לא רק מצביעי הליכוד צופים בתהליך בעניין רב ,  אלא גם שותפיו להנהגה הבינלאומית .
 לפניות לכתב אמיר תיבון :  amir.tibon@walla.co.il 

אפקט פרץ :  נתניהו יאבד את השכפ"ץ הדיפלומטי שלו ? 
התפטרותו של השר להגנת הסביבה מגבירה את הביקורת על ראש הממשלה בעולם ,  אך החשש האמיתי של נתניהו צריך להיות מהיום שבו יאבד את ה"מלבין "  הבינלאומי שלו - שרת המשפטים ציפי לבני

