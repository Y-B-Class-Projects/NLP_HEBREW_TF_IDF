מדוע לוקח למדינה שנה לממש צווי הריסה לבתי מחבלים ? 
מרגע שהוסרו המגבלות המשפטיות ניתן לדרג המדיני אור ירוק להרס בתיהם של מפגעים פלסטינים .  עם זאת ,  מבדיקה של הצווים שניתנו בשנים האחרונות נראה כי המהלך תלוי ברצון של ראש הממשלה ושר הביטחון ,  בעלי השיקול הבלעדי בנושא  ובאקלים הפוליטי
גל הפיגועים הנוכחי והביקורת שמלווה אותו דחפה את מערכת הביטחון להוציא צווי הריסה לבתי מחבלים ,  בהם גם לאלו שביצעו פיגועים לפני יותר משנה .  לפני שלושה ימים ,  לדוגמה ,  קיבלה במפתיע משפחת המחבל שדקר למוות את החייל אלמוג שילוני בתחנת רכבת בתל אביב בנובמבר 2014 צו חתום ,  שלפיו תיהרס הקומה התחתונה בביתם בשכם .  למשפחה ניתנה אפשרות להציג השגות על החלטה עד היום בשעה 12:00 בצהריים על ידי פנייה ללשכתו של מפקד פיקוד המרכז ,  אלוף רוני נומה .  לא ברור מדוע עד היום נמנעה מערכת הביטחון מלמסור את צו ההריסה ,  שנחשב לחריג לאור העובדה כי הוא חל על מבנה המצוי בשטחי A ,  הנמצאים בשליטה מלאה של הרשות הפלסטינית .  
העיכוב בהריסת ביתו של המחבל שרצח את שילוני איננו חריג .  שלושה שבועות אחרי שמועתז חיג'אזי ניסה להתנקש בחייו של פעיל הר הבית יהודה גליק ,  באוקטובר 2014 ,  התקבל בבית משפחתו שבשכונת אבו טור במזרח ירושלים צו חתום על ידי מפקד פיקוד העורף באותם ימים ,  אלוף איל אייזנברג ,  אשר מורה על הריסתו .  באותו החודש התבצע גם הפיגוע בבית הכנסת בשכונת הר נוף ,  שגבה את חייהם של ארבעה מתפללים .  גם במקרה זה הוצאו צווי הריסה לשני המחבלים .  ואולם רק עתה ,  שנה אחרי שכבר אושרו ההריסות ,  הפעולה נעשתה בתגובה לגל הפיגועים האחרונים .  ביתם של המחבלים נהרס  במקרה של היורה בגליק ,  הוחלט רק לאטום את חדרו  אך מדוע לקח שנה עד שהצווים מומשו ? 
לקריאה נוספת:נתניהו על ביקורת השרים : " ממנהיגי ציבור נדרשת אחריות"ליברמן באולפן וואלה בעקבות ההסלמה בבירה : " אל תקנו יותר מסוחרים ערבים"לא מחבלים בודדים ולא בפעם הראשונה :  כיצד חמקו הרוצחים ממערכת הביטחון ?  
בפועל ,  מימשה המדינה את סמכותה להרוס מבנים בעשר השנים האחרונות פעמים ספורות בלבד :  בין השנים 2009-2008 הרסה מערכת הביטחון שני מבנים ;  בשנה שעברה נהרסו ארבעה מבנים - בית המחבל שרצח את ניצב משנה ברוך מזרחי באזור חברון בערב פסח 2014 ובתיהם של חוטפי ורוצחי שלושת הנערים ;  והבתים שנהרסו הבוקר .  במקביל ,  המדינה טרם הוציאה לפועל עוד שתי הריסות של בתי מחבלים שביצעו פיגועי דריסה בבירה בשנה שעברה .
 סוגיית הריסת בתי מחבלים הגיעה פעמים רבות לפתחו של בית המשפט העליון ,  כחלק מניסיונה של ישראל להרתיע מחבלים פוטנציאליים מלבצע פיגועים עתידיים .  על אף שכמה בכירים בצה"ל ובשב"כ הביעו בעבר טענות כי ההריסות אינן מרתיעות ,  בהן ראש השב"כ לשעבר יעקב פרי ,  ישראל ממשיכה במדיניות זו .  
הריסת בתי מחבלים מתאפשרת הודות לשימוש שמבצעת מערכת הביטחון בסעיף מתוך תקנות ההגנה לשעת חירום שנחקקו ב-1945 ,  בהתאם למצב חירום שמתקיים בישראל ומוארך מדי שנה בכנסת .  לפי סעיף זה ,  רשאי המפקד הצבאי להורות על הרס ביתם של תושבי בית ,  ואף של שכונה ,  שמהם יצאו מבצעי פעולת טרור או אפילו שמקצת מתושביהם  " חיזקו את ידי העוברים עבירה ".  מי שבפועל חתום על הצווים כשמדובר במזרח ירושלים הוא המפקד הצבאי האחראי על השטח ,  אלוף פיקוד העורף ,  ובמקרים של בתים בשטחי יהודה ושומרון  אלוף פיקוד מרכז .  
מקבלי הצו רשאים לערער לאלוף הרלוונטי ,  ואם הדבר לא התקבל באפשרותם לעתור לבג"ץ .  עיקר הטענות בעתירות אלו היא כי מדובר בענישה קולקטיבית נגד בני המשפחה של המחבלים וכי הריסת הבתים איננה מידתית .  כך במקרה של המחבל שניסה להתנקש בחייו של גליק ,  שעתר לבית המשפט נגד ההריסה .  שופטי בית המשפט העליון עצרו תחילה את החלטתו של המפקד הצבאי ועיכבו את ההריסות ,  אולם בעקבות ההודעה כי המדינה תסתפק רק באטימת חדרו של המחבל ,  דחה בג"ץ את עתירת המשפחה ונגד אור ירוק למהלך ביוני 2014 .  אם כך ,  מדוע נמנעה המדינה מלשלוח חיילי יחידות הנדסה להרוס ולאטום את המבנה כבר אז ?  
ראש הממשלה בנימין נתניהו הורה אמש בתום ישיבת הקבינט המדיני ביטחוני על הקמת צוות שייעודו זירוז הריסת בתי מחבלים .  ואולם ,  נראה כי בפועל הכול תלוי בהוראה של שר הביטחון או של ראש הממשלה עצמו לממש את הצווים ,  לאחר שאושרו בערכאות המשפטיות .  לאלוף פיקוד העורף או לאלוף פיקוד מרכז יש אפוא שיקול דעת בלעדי בהוצאת צו ההריסה .  לדוגמה ,  בצו ששלח למבצע פיגוע דריסה ב-2014 ,  כתב אייזנברג כי  " אני סבור הוצאת הצו נחוצה לשם הרתעת מחבלים פוטנציאליים מפני ביצוע פיגועים דומים בעתיד ".  
משלב זה של הוצאת הצו ,  למשפחה המתגוררת במבנה ימים ספורים לשלוח השגות על ההחלטה להרוס את המבנה .  ההשגות נדחות תמיד בתוך ימים ספורים ,  ומרגע זה ניתן למעשה להרוס את המבנה .  המשפחות ממהרות בשלב זה להגיש עתירה לבג"ץ ,  שכאמור דוחה את העתירות ונותן כעבור חודשים ספורים היתר להרוס או לאטום את המבנה .  מכאן ואילך ,  הכול תלוי בהחלטת באישור הדרג המדיני .  למעשה ,  מרגע שבג"ץ דוחה את עתירות המשפחות ,  אין כל מניעה משפטית מצד המדינה להתחיל בביצוע ההריסה או האטימה .  נראה כי מימוש ההחלטה תלוי בעיקר בנסיבות הקשורות לשיקולים מדיניים או ביטחוניים הקשורים למועד ביצוע ההריסה ,  דוגמת הריסות הבתים היום שנעשו ימים ספורים בלבד אחרי רצח בני הזוג הנקין ועל רקע הביקורת הציבורית .  
הריסת בתי מחבלים שנויה במחלוקת בעולם המשפט .  לטענת ארגוני זכויות אדם ומשפטנים בכירים ,  בהם יובל שני ומרדכי קרמניצר ,  מדובר בענישה קולקטיבית האסורה על פי המשפט הבינלאומי .  בנוסף לכך ,  גם ועדה מיוחדת ,  בראשות אלוף  ( במיל' )  אודי שני ,  קבעה כי אין במהלך הרתעה של ממש .  עם זאת ,  בג"ץ דחה את הטענות וקיבל את עמדת המדינה ,  שלפיה ההריסות מבוצעות במשורה ועם השנים אף צומצם השימוש בהליך .  במקרים מסוימים הסתפקה המדינה באטימת הבתים בלבד ,  במטרה להימנע מביקורת מצד בית המשפט העליון .  

מדוע לוקח למדינה שנה לממש צווי הריסה לבתי מחבלים ? 
מרגע שהוסרו המגבלות המשפטיות ניתן לדרג המדיני אור ירוק להרס בתיהם של מפגעים פלסטינים .  עם זאת ,  מבדיקה של הצווים שניתנו בשנים האחרונות נראה כי המהלך תלוי ברצון של ראש הממשלה ושר הביטחון ,  בעלי השיקול הבלעדי בנושא  ובאקלים הפוליטי

