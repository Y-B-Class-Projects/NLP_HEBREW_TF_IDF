נתניהו לא יכול לעשות ככל העולה על רוחו
כישלונו של ראש הממשלה בוועידת הליכוד מהווה הוכחה להתחזקותו של מחנה הימין בליכוד .  לירון מרוז סבור כי מדובר בנורת אזהרה לנתניהו לקראת בחירת הרכב הרשימה העתידית לכנסת
מאז הבחירות לראשות הליכוד ניסו אנשיו של ראש הממשלה ,  בנימין נתניהו ,  להפחית בהישגו של המועמד האחר ,  משה פייגלין .  שלושה חודשים מאוחר יותר ,  נראה שרוח פייגלין כבשה את ועידת הליכוד .  רק הרוח ,  ולא האיש עצמו ,  כיוון שלא כל מחנה הימין בליכוד מזדהה עם עמדותיו של פייגלין .  אבל רוב אלו השייכים לצד הימני במפלגת השלטון פעלו בשנים האחרונות במתכונת דומה :  התפקדות המונית במטרה להשפיע מבפנים .  ונראה שהם הצליחו .  במבט-על נראתה ועידת הליכוד מרוצפת בכיפות סרוגות ,  גדולות למדיי ,  מונחות על ראשים פרועי שיער שממתינים לתספורת ל"ג בעומר .
 חבר הכנסת דני דנון הוכיח אמש אומץ פוליטי לא מבוטל כשהעז ללכת נגד ראש ממשלה מכהן ופופולארי ולהביך אותו ערב הכרזה על בחירות .  בבחירות הפנימיות שאמורות להתקיים בקרוב הוא לא יזכה ,  מן הסתם ,  בתמיכתו של נתניהו .  אבל הוא הוכיח שלא צריך את ראש הממשלה כשיש לך את השטח .  אם יצליח לנצח בהצבעה החשאית על נשיאות הוועידה הוא יקבל שליטה על ההליך הפרוצדורלי של הבחירות לרשימה ,  ויקנה לעצמו סיכוי טוב להתברג במקום טוב ברשימת הליכוד .  
כישלונו של נתניהו להיבחר לנשיא הוועידה כבר אתמול בערב - הוא לא פחות מסטירה מצלצלת .  מאז נצחונו של בגין בבחירות 81' לא הצליח הליכוד לזכות ברציפות בשתי מערכות בחירות לכנסת ולהציג ראש ממשלה מטעמו ,  שלא במסגרת ממשלת אחדות .  והנה ,  חברי ועידת הליכוד החליטו להביע אי אמון דווקא בראש הממשלה שכל כך מקרב אותם לניצחון שני ברציפות  ( לפחות על פי הסקרים )  .  עיקר החשד כלפי נתניהו נוגע לשריון לאהוד ברק ואנשיו .  שר הביטחון הכחיש את העניין מכל וכל ,  ראש הממשלה גם כן ,  ובכל זאת תומכיו המובהקים ביותר ,  שחיכו לו אתמול בנאמנות במשך שעתיים בחום ובצפיפות ,  לא מאמינים .  בין אם אתה תומך בנתניהו ובין אם לא ,  חייבים להודות שהעניין הזה קצת מציק .
 עניין נשיאות הוועידה שולי ביחס לשאלה האם הפגנת הכוח של מחנה הימין בליכוד מבשרת על הרכב הרשימה העתידית לכנסת .  בקרבת נתניהו מפחיתים במשמעות הדברים .  צריך לזכור שלא כל חברי הוועידה נכחו ,  מסבירים שם ,  ומכיוון שהפיצוץ בין נתניהו לדנון היה רק בצהריים לא היה זמן לראש הממשלה לגייס את אנשיו .  כך או כך ,  נתניהו חייב לראות באירועי אמש נורת אזהרה .  גם אם בעיני עצמך אתה היחידי שמתאים להיות ראש ממשלה ,  זה לא אומר שתוכל לעשות ככל העולה על רוחך .  את זה לא אומרים בוחרי העבודה או אנשי קדימה ,  אלא חברי הוועידה שלך .
 מבוכה לנתניהו :  נדחתה ההצבעה על נשיאות ועידת הליכוד 

נתניהו לא יכול לעשות ככל העולה על רוחו
כישלונו של ראש הממשלה בוועידת הליכוד מהווה הוכחה להתחזקותו של מחנה הימין בליכוד .  לירון מרוז סבור כי מדובר בנורת אזהרה לנתניהו לקראת בחירת הרכב הרשימה העתידית לכנסת

