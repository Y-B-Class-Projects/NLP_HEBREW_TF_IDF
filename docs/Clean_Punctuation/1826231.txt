אם נתניהו לא יפתיע הערב ,  הלך עלינו
הלילה ינאם ראש הממשלה בפני בית הנבחרים האמריקאי .  אלון ליאל סבור שלרה"מ שתי אפשרויות :  להפתיע ולהכריז על הקפאת ההתנחלויות ,  או להתעקש כהרגלו ,  ולהביא את ישראל לבידוד בינלאומי
שוב נאום חסר הפתעות הבוקר בועידת איפא"ק .  שוב דרישה להכרה בישראל כמדינה יהודית וביטול היסטרי  ( לא היסטורי )  של קווי 1967 כבסיס ;  שוב העמדות הנוקשות שאינן מאפשרות חידוש הדיאלוג הישראלי פלסטיני ,  בין בגללנו ובין בגללם .
 העדר מדינה פלסטינית היא הבעיה שלנו יותר מאשר שלהם .  העדר מדינה פלסטינית  ( היינו המשך הכיבוש )  לא מאפשר למדינת ישראל להיות  " לא יהודית ולא דמוקרטית ",  כפי ששאג באוזנינו הנשיא אובמה וכפי ששואג באוזנינו העולם כולו .
 למרות התחינה ,  הבלתי מתפשרת כביכול ,  של ראש הממשלה נתניהו לעברם של הפלסטינים להכיר בנו כמדינה יהודית ,  רק אנחנו נקבע אם אנחנו מדינה יהודית או לאו .  רק בכוחנו להחליט אם ימשך הכיבוש או לאו ,  וניתן לעשות זאת עם הפלסטינים או בלעדיהם .  מגוחך לשים את חותמת הכשרות על ישראל כמדינה יהודית בידיהם של הפלסטינים .
 הערב ,  לקראת נאום נתניהו בקונגרס ,  יש למעשה שתי אפשריות להמשך הסכסוך במהלך שנת 2011 ולאחריה :
 אפשרות א' - ראש הממשלה מפתיע הערב ,  ומכריז למשל על צעד של רצון טוב מצד ישראל כמו הקפאת ההתנחלויות באופן מיידי עד ספטמבר 2011 תמורת חידוש המשא ומתן עם אבו מאזן כבר בשבוע הבא .  מהלך כזה יביא להתחלת שיחות עם הפלסטינים ,  לדחיית ההצבעה בספטמבר באו"ם ,  לדחיית המשט התורכי-בינלאומי לעזה ולשיפור מיידי במעמדה העולמי של ישראל .  הפתעה גדולה בנאום הערב עדיין אינה מבטיחה הגעה להסדר אבל היא נותנת סיכוי ,  ויהיה בה כדי לשנות כליל את המגמה של דחיקתה המדינית של ישראל מן המזרח התיכון ושובה ,  לפחות זמנית ,  לחיק קהיליית העמים ,  על כל המשתמע .
 אפשרות ב' - ראש הממשלה לא מפתיע הערב וחוזר על עמדותיו בנושא שלילת קווי 1967 כבסיס ושלילת חלוקת ירושלים .  התוצאה - המומנטום של ספטמבר 2011 באו"ם צובר תאוצה .  אירופה מתייצבת לצד הנוסח הקיים כרגע המדגיש את הצורך בנסיגה לגבולות 1967 ,  המשט הבינלאומי לעזה הופך גדול ואלים יותר ,  מצרים מושכת את שגרירה בישראל ומסלקת את שגרירנו וירדן הולכת בעקבותיה .  תורכיה סוגרת את שגרירותה בישראל ומסלקת את הדיפלומטים שלנו מאנקרה .
 לא כאן מסתיימים הדברים :  בספטמבר 2011 מוקמת מדינה פלסטינית על ידי הקהילה הבינלאומית באו"ם כאשר ישראל ניצבת מנגד בבדידות כמעט מזהירה .  ישראל אינה מאפשרת כמובן את ביצוע החלטת עצרת האו"ם ואת הקמתה של מדינה פלסטינית ,  והתסיסה הפלסטינית ,  האזורית והבינלאומית כנגד ישראל הולכת וגוברת .  ההתפרצות המדינית ,  משפטית ואפילו האלימה ,  הופכת בלתי ניתנת לעצירה .  התסכול הפלסטיני מוביל לעמדה חדשה של פלשתין : " לא רוצים מדינה  רוצים זכויות אישיות לארבעה מיליון פלסטינים תושבי הגדה והרצועה ".  ישראל אינה מאפשרת לא מדינה ולא זכויות לפלסטינים .  
וזה עדיין לא נגמר :  בספטמבר 2012 עצרת האו"ם נדרשת שוב לעניין והפעם מחליטה העצרת לנער את האבק מעל החלטה ישנה  (  מ-1975 )  שהאו"ם כבר חזר בו ממנה - הציונות היא גזענות ,  היא אפרטהייד .  אחרי החלטה כזו נשמח לשבת לדון עם הפלשתינים על הגבולות ועל כל השאר ,  אם ירצו בכך עדיין .
 ראש הממשלה ,  אל תגיד לא ידעתי - כל העולם קורא לך להפתיע הערב כדי להציל את ישראל מאפרטהייד ,  כדי להציל את המדינה היהודית שכל כך חשובה לכולנו .
 אלון ליאל כיהן כמנכ"ל משרד החוץ בשנים 2000-2001

אם נתניהו לא יפתיע הערב ,  הלך עלינו
הלילה ינאם ראש הממשלה בפני בית הנבחרים האמריקאי .  אלון ליאל סבור שלרה"מ שתי אפשרויות :  להפתיע ולהכריז על הקפאת ההתנחלויות ,  או להתעקש כהרגלו ,  ולהביא את ישראל לבידוד בינלאומי

