בין 64 ל-67 :  האופציה של כחלון וליברמן לקלקל לנתניהו את תמונת הניצחון
בעוד שהדרמה סביב הימין החדש ואחוז החסימה בעיצומה ,  ראשי כולנו וישראל ביתנו מגיעים למו"מ הקואליציוני חבוטים לאחר קמפיין הגעוואלד של נתניהו .  חבירה משותפת עשויה להחזיר להם את השליטה על העצמאות שאיבדו עם פרסום תוצאות הבחירות
במטוס סילון ,  עם צוות דיילות מפואר ,  יו"ר ישראל ביתנו אביגדור ליברמן המריא אתמול  ( רביעי )  לחופשה קצרה בבירה האירופית החביבה עליו ,  וינה .  זה מנהג ידוע ומוכר של ליברמן לנשום אוויר פסגות בינלאומי אחרי בחירות ,  על אחת כמה וכמה אחרי הקמפיין הקשה אותו שרד בקושי עם חמישה מנדטים ,  וקל וחומר אחרי מבצע שאיבת המנדטים של הרגע האחרון של נתניהו והליכוד שכיוון ,  בין היתר ,  ישירות לבייס ברחוב הרוסי .  
אחרי שניסו לחסל אותו ,  ליברמן לא ממהר לשום מקום ובטח שלא לתוך הקואליציה של מי שעמד בראש החץ .  הוא השאיר אחריו רשימת דרישות מפוארת ועלה על מטוס .  זה הזמן להנות משניצל וינאי משובח וסיגר טוב .  
הדרמה של הבחירות עדיין נמשכת ,  וסימני השאלה והבדיקות סביב ספירת קולות החיילים משאירים את המשחק לגמרי פתוח - עם כל מיני תרחישים אפשריים ושונים באופן מהותי ומשמעותי .  אם בנט ושקד יעברו בסופו של דבר את אחוז החסימה ,  לנתניהו תהיה אפשרות להרכיב קואליציית חלומות של 67 ח"כים עם הרבה שחקנים קטנים שהוא יכול לתמרן ביניהם .  פרט לסיעות החרדיות - אף מפלגה לא תהווה לשון מאזניים שעליו תקום או תיפול הממשלה - גם אחרי הגשת כתב אישום .  אם הימין החדש לא יעברו ,  הוא ייאלץ כנראה להסתפק בקואליציית 64 בלבד בה לכל אחת מהסיעות יש את הכוח למנוע ממנו את הרכבת הממשלה או לפרוש ולהפיל אותה בעת הצורך .  
ליברמן הוא הנעלם הגדול של המשא ומתן הקואליציוני שעומד בפני הליכוד .  למרות שהוא גדל בחצר של נתניהו ובמקור הוא בשר מבשרה של מפלגת השלטון ,  במרוצת השנים העצמאות שלו הפכה לאחד הקלפים הכי פחות בלתי ניתנים לחיזוי במערכת הפוליטית .  הוא כבר הוכיח בעבר שהאופוזיציה לא מפחידה אותו :  אחרי בחירות 2015 הוא החליט להישאר בחוץ ויומיים לפני הדד-ליין להצגת הממשלה ,  הוא הותיר את נתניהו מתפתל עם קואליציית 61 במשך קצת יותר משנה .  
זאת ועוד ,  בנובמבר האחרון ליברמן לא היסס לעזוב את משרד הביטחון ולהתפטר במחאה על המדיניות בעזה ,  מה שבעצם הוביל בסופו של דבר להקדמת הבחירות .  כעת ,  הוא מציב דרישות לא פשוטות עבור נתניהו והקואליציה שהוא מתכנן להקים תתקשה להכיל אותן ;  הוא עזב את הממשלה במחאה על העברת 15 מיליון דולר לחמאס ועכשיו הוא דורש קודם כל שינוי חד במדיניות כלפי עזה כתנאי במו"מ הקואליציוני .  בעוד שנתניהו ומערכת הביטחון דוחפים להסדרה ארוכת טווח ,  ליברמן רוצה הכרעה והחלטה על יציאה למבצע צבאי נרחב ברצועה .  המכשול השני ,  מורכב לא פחות ,  הוא החזית הנוקשה שהוא מציב מול המפלגות החרדיות ,  כולל דרישה לווטו בענייני דת ומדינה והתעקשות על אישור חוק הגיוס ,  והוא לא מתכוון לאפשר לדרעי וליצמן לממש את כוחם המוגבר בקלות .  

ליברמן דורש את תיק הביטחון ,  אבל לא בהכרח באמת ממהר לרוץ חזרה לקומה ה-14 בקריה - ועשוי להעדיף דווקא משרד אחר שבו ישב כבר בעבר - משרד החוץ .  היוקרה הפוליטית של משרד הביטחון התבררה כמפוקפקת ,  וכך גם היכולת שלו להשפיע על מדיניות הביטחון שאותה נתניהו מותיר בריכוזיות יתר בתיאום הדוק עם צה"ל ,  ובמטוסי סילון עם דיפלומטים זרים הוא יכול למצוא לעצמו יותר יכולת ביטוי מאשר בג'בלאות עם הגנרלים .  
לתמהיל הדרישות יש להוסיף את העזים הוותיקות של ליברמן בכל מו"מ קואליציוני :  חוק עונש מוות למחבלים ,  פנסיות לעולים ואחריות על העלייה והקליטה ,  אבל גם אלה וגם חלוקת התיקים הן זוטות ,  המחלוקת על חמאס ,  ובעיקר החזית מול החרדים ,  הן המהמורות הגדולות שעומדות לפני דיל סגור עם הליכוד .  אפשר לסמוך על ליברמן שהוא ינצל כל רגע במשחק לפני שימהר להתמסר לידיו של נתניהו ושהוא לא ישכח בקלות את קמפיין הגעוואלד הרוסי על הראש שלו .  זה מה שהוא עושה למחייתו .  
בעוד שליברמן סיים רק במנדט פחות מהבחירות הקודמות ,  משה כחלון ניצל בעור שיניו מקרבות הגעוואלד של נתניהו וגנץ ,  ורק בקושי התייצב מעל אחוז החסימה ,  ועוד לא ברור אם יסיים בארבעה או בחמישה מנדטים .  אחרי קדנציה ארוכה ויחסית מוצלחת באוצר הוא לא הצליח לזכות באמון הציבור וכמו כל המפלגות הקטנות נפל קורבן לקרב הסוער בין נתניהו וגנץ וחטף טראומה קשה .  במצב הזה ,  כשהוא אפילו לא לשון מאזניים ,  אין לו הרבה קלפי מיקוח לקראת המשא ומתן הקואליציוני ,  והוא חשוף במיוחד לניסיונות השכנוע של נתניהו ובכירים אחרים בליכוד לחזור הביתה למפלגת האם .  
ההישג הגדול בבחירות ,  35 מנדטים למרות החקירות ולמרות הגנרלים ,  הביא לתחושת אופוריה בליכוד והוליד מחדש את אחד החלומות הגדולים של נתניהו - חלום המפלגה הרפובליקנית .  צמד המילים האמריקני הזה - שמבטא במהותו מיזוג של מפלגות הלוויין בימין תחת כנפי הליכוד במטרה ליצור מפלגת שלטון אחד גדולה - עלה גם אחרי הבחירות הקודמות ,  וכמו אז ,  כחלון שוב מחוזר בניסיון לפתות אותו לחבור לסיעה משותפת בכנסת .  

כבר בליל הבחירות גדעון סער שלף בשידור חי את היוזמה להחזרתו של כחלון הביתה ומיזוג כולנו לתוך הליכוד ,  ומאז בכירים אחרים בליכוד מהדהדים את המסר בעקביות בניסיון לקדם את העניין עוד לפני ההמלצה אצל הנשיא .  הדלת שנפתחת לכחלון היא נכספת ונחשקת - ותאפשר לו להתמודד על הנהגת המפלגה ביום שאחרי נתניהו ,  והחיבוק מפתה במיוחד לאור הניסיון הצורב שלו כשהלך בדרך עצמאית ,  אך המשמעות המיידית שלו היא חיזוק כוחו של נתניהו ובעיקר נסיגה מההצהרה לפיה ראש הממשלה לא יוכל לכהן אחרי שיוגש נגדו כתב אישום .  כחלון יקבל מפתח כניסה חזרה לליכוד אבל יחזור להיות עוד אחד משרי הליכוד שממתינים ליום שאחרי נתניהו ובינתיים בולעים כל ביקורת או עמדה עצמאית על התנהלותו ,  ובניגוד להצהרותיו יעניק במו ידיו לנתניהו חסינות מפני הפלת הממשלה גם אחרי השימוע .  
מבחינה פוליטית ,  עם ארבעה מנדטים אין לכחלון יכולת מיקוח טובה במיוחד ,  עם חמישה היא משתפרת .  אולם מבחינה ערכית ומהותית הוא הגורם המאזן היחיד שנתניהו יוכל לסמוך עליו בתוך קואליציה חרדית ,  ימנית ,  וקיצונית ,  ולכן הוא לגמרי עדיין במשחק .  בין סמוטריץ' ,  בן גביר ,  ש"ס מחוזקת וליצמן ששמר על כוחו ,  כחלון מייצג ימין ממלכתי ומתון ,  והוא בעצם הפך לעלה התאנה הימני הליברלי בקואליציות הימין של נתניהו .  בקדנציה הקודמת ,  מפלגתו כולנו בלמה יוזמות ליכוד שנועדו לפגוע במערכת המשפט ,  במבקר המדינה ,  במשטרה ובתקשורת ,  ושילם על כך מחיר .  בהרכבה החדש ,  סמוטריץ' ובן גביר מסתמנים כמהלכים אימים עוד יותר מאשר אצל שקד ובנט .  
כחלון יכול לרוץ חזרה לליכוד אך גם לשחק עם הקלפים :  בהנחה שנתניהו צריך אותו כדי לאזן את הנוכחות הדתית והחרדית המוגברת בקואליציה החדשה ,  יש לו בכל זאת עוד מרווח תמרון .  אם בנט ושקד בחוץ - וגוש הימין אכן יעמוד רק על 64 מנדטים - בכל זאת אין ממשלה ,  ואפילו רוב של ממליצים ,  והוא חוזר לעמדת כוח של לשון מאזניים .  אם לא - הוא יכול להיצמד לליברמן שיעשה לו את העבודה השחורה .
 הכול עדיין פתוח לשלל רב של תרחישים ,  אבל בכל מקרה - נתניהו יצא כשידו על העליונה בבחירות ביחסי הכוחות עם שותפיו הטבעיים .  אחרי קמפיין אגרסיבי ששאב את המנדטים למחל ברגע האחרון ,  הוא חוזר לקואליציה באותו הרכב כמו הקודמת - כשהוא והחרדים מחוזקים וכל שאר השחקנים מוחלשים ,  ובמקרה של בנט ושקד אולי אפילו גרוע מכך .  כעת הוא מקווה ומצפה שכולם ירוצו אליו מגומדים בשמחה ובששון ,  אבל אם לכחלון יהיה את אורך הנשימה של ליברמן - המהלך הכי חכם מבחינתו כרגע עשוי להיות חבירה לישראל ביתנו לבלוק טכני ימני-חילוני-פרגמטי של 10-9 ח"כים .  
זה יאפשר לשניהם לנהל את המשא ומתן הקואליציוני מעמדת כוח משמעותית ומהותית ,  ולהוות משקל נגד להתחזקות הסיעות החרדיות .  ביחד הם יוכלו לדרוש שלושה ,  אולי אפילו ארבעה תיקים ,  ולהבטיח לעצמם מינויים בכירים באוצר ,  בחוץ או ביטחון .  האג'נדה החילונית של ליברמן מתיישבת עם הצורך של כחלון בשמירה על תקציב המדינה מפני היכנעות לכספים לבני ישיבות ,  והכוח המשותף יאפשר לכל אחד מהם להכניס תנאים להסכמים הקואליציוניים שיבטיחו שיש להם יד על ההגה ושסמוטריץ' וחבריו לא מחריבים את צהל ומערכת המשפט .  
בשני התרחישים - 67 או 64 - בלי כחלון וליברמן ביחד - לנתניהו לא תהיה ממשלה ,  ובלוק משותף שלהם יאפשר לשניהם לשנות את הדינמיקה של הקמפיין ולהשיב לידיהם את העוצמה והעצמאות ,  ובמקרה הזה - טובים השניים מן האחד .  

בין 64 ל-67 :  האופציה של כחלון וליברמן לקלקל לנתניהו את תמונת הניצחון
בעוד שהדרמה סביב הימין החדש ואחוז החסימה בעיצומה ,  ראשי כולנו וישראל ביתנו מגיעים למו"מ הקואליציוני חבוטים לאחר קמפיין הגעוואלד של נתניהו .  חבירה משותפת עשויה להחזיר להם את השליטה על העצמאות שאיבדו עם פרסום תוצאות הבחירות

