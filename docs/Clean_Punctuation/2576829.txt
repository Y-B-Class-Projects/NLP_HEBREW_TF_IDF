מופז לוינשטיין : " מנע מנתניהו להכשיר מאחזים "
 במכתב ליועץ המשפטי לממשלה ביקש מופז שיתערב בכוונת נתניהו לאמץ חלקים מדו"ח השופט אדמונד לוי ,  שקבע כי על המדינה להכשיר מאחזים ביהודה ושומרון שנבנו בעידודה
השופט אדמונד לוי מגיש את הדו"ח לראש הממשלה בחודש יוני 
יו"ר האופוזיציה ,  ח"כ שאול מופז  ( קדימה )  ,  פנה אמש  ( רביעי )  ליועץ המשפטי לממשלה ,  יהודה וינשטיין ,  בבקשה שיתערב באופן מידי בכוונת ראש הממשלה ,  בנימין נתניהו ,  לאמץ רשמית חלקים מדו"ח השופט אדמונד לוי לבחינת חוקיות המאחזים ביהודה ושומרון ,  עוד לפני הבחירות לכנסת . " הפעולה המואצת של ראש הממשלה להביא לאישור הדו"ח ואימוץ מסקנותיו בממשלה ,  ערב הבחירות ,  אינה עומדת במבחן 'הצורך הציבורי החיוני בעשייה' .  בשל כך ,  יש להימנע מהכרעה בעת הזו ",  כתב מופז לוינשטיין .  יו"ר האופוזיציה ביקש ממנו להורות לנתניהו להימנע מקבלת כל החלטה בנושא  " ולהשאיר לאזרחי ישראל להכריע על כך בקלפי ".  
דו"ח אדמונד לוי ,  שהוגש ביוני האחרון לבקשתו של ראש הממשלה ,  נועד לספק בסיס משפטי לשינוי מדיניות הממשלה לגבי הבנייה היהודית ביהודה ושומרון .  בדו"ח נקבע כי מעמדו המשפטי הבינלאומי של אזור יהודה ושומרון אינו של שטח כבוש ,  וכן שמרבית המאחזים בגדה חוקיים .  ביום ראשון האחרון אמר נתניהו לשרי הליכוד כי הוא מתכוון להביא הצעת החלטה שתאמץ חלק מהדו"ח ,  שלא תתייחס להגדרות משפטיות נרחבות ובינלאומיות ,  כדי להימנע מביקורת בינלאומית .  עם זאת תכלול ההצעה הגמשה של נהלים משפטיים והסרת חסמים ביורוקרטיים שיקלו משמעותית על הבנייה היהודית ביהודה ושומרון .  
מופז התריע בפני היועץ המשפטי כי ממשלת ישראל מכהנת כעת כממשלת מעבר ,  ולכן חלות עליה הגבלות ביצוע . " מיום 15 באוקטובר 2012 ,  ערב פיזורה של הכנסת ה-18 ,  ממשלת ישראל מכהנת כממשלת ביניים וחלה עליה חובה חוקית ומוסרית לפעול בריסון ואיפוק - במיוחד כאשר מדובר בהחלטות מהותיות בעלות חשיבות ציבורית ומדינית ,  הן במישור הבינלאומי והן במישור המקומי ",  כתב מופז לוינשטיין .  בנוסף מופז ציין כי מהלך מסוג זה  " עלול לחייב את הממשלה הבאה ,  מכוח עקרון רציפות הממשל ,  ולגרום בכך נזק שלא ניתן יהיה לתקנו ". 
ההחלטה צפויה לקבל את תמיכת רוב שרי הממשלה ,  שלוחצים לאימוץ מלא של הדו"ח .  שר החוץ ,  אביגדור ליברמן ,  אמר אתמול כי  " יש לאמץ באופן מלא את דו"ח לוי ",  וטען כי אימוץ מסקנות הדו"ח  " יפתור בעיות רבות ,  הן במישור הלאומי והן במישור הבינלאומי ".  לדברי ליברמן ,  קביעות הוועדה בנוגע למעמד המשפטי של השטחים ביהודה ושומרון ,  מהן עולה כי ההתיישבות היהודית אינה מנוגדת לחוק הבינלאומי ,  הן קביעות  " נכונות וחשובות שאימוצן על ידי הממשלה יתרום תרומה משמעותית לחיזוקה של מדינת ישראל ".  ח"כ דני דנון  ( ליכוד )  אף פנה לראש הממשלה והודיע לו כי גייס חברי קונגרס אמריקאים שיסייעו בקידום הלגיטימציה הבינלאומית לדו"ח .  
שרי סיעת העצמאות הביעו התנגדות לניסיונות לאימוץ הדו"ח .  שר הביטחון ,  אהוד ברק ,  הזהיר אתמול כי הדו"ח  " יפעל בכיוון הפוך ממה שמצפים תומכיו .  אימוץ הדו"ח לא יתרום לחיזוק ההתיישבות ביהודה ושומרון ,  אלא יגרום נזק מדיני לישראל ולהעמקת בידודה בעולם .  לפיכך ,  יש להימנע ממנו ".  במקביל ,  באופוזיציה תקפו בחריפות את נתניהו והאשימו אותו בתרגילי בחירות .  
יו"ר מפלגת העבודה ,  שלי יחימוביץ' ,  האשימה את נתניהו בניסיון להסיט את קמפיין הבחירות מנושאים כלכליים וחברתיים ל"וויכוח מדומה בין ימין ושמאל שממילא כבר אינו קיים ".  לדברי יחימוביץ' ,  אימוץ הדו"ח  " לא יביא תועלת ,  לא לתושבי יהודה ושומרון ,  לא לחוסנה הבטיחוני והבינלאומי של ישראל ובוודאי לא לאזרחי ישראל שכורעים תחת נטל המדיניות האנטי-חברתית וההרסנית של נתניהו ".  יו"ר מרצ ,  זהבה גלאון ,  הזהירה מסנקציות שיוטלו על ישראל ואמרה שנתניהו  " ממשיך לשרת את האינטרסים של הימין הקיצוני והמתנחלים .  הוא מבקש לעשות כאן אפרטהייד ,  להכשיר את שרץ המאחזים הבלתי חוקיים לספח שטחים ולא את האנשים שגרים בהם ".  

מופז לוינשטיין : " מנע מנתניהו להכשיר מאחזים "
 במכתב ליועץ המשפטי לממשלה ביקש מופז שיתערב בכוונת נתניהו לאמץ חלקים מדו"ח השופט אדמונד לוי ,  שקבע כי על המדינה להכשיר מאחזים ביהודה ושומרון שנבנו בעידודה

