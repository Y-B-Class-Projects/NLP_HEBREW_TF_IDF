ארגונים הומניטריים לנתניהו : " אסור לאפשר את הטבח בגבול סוריה "
 במכתב שהעבירו הארגונים הם קראו להרחבת פעולות הסיוע ואף להצבת מעטפת ביטחונית על הפליטים ,  לנוכח ההסלמה בלחימה בדרום המדינה . " לקבל החלטה ערכית וחד-משמעית "
 ארגונים הומניטריים הפועלים בישראל פנו היום  ( חמישי )  לראש הממשלה בנימין נתניהו ולכמה חברי כנסת בדרישה לאשר את הרחבת הסיוע המועבר לפליטים מסוריה ,  ואף לספק להם מעטפת ביטחונית ,  זאת על רקע ההסלמה בלחימה במדינה . " אנו קוראים לקבלת החלטה ערכית חד משמעית האומרת :  מדינת ישראל לא תאפשר טבח עקורים ,  משפחות ,  נשים וילדים על גבולנו ובסמוך אליו ",  כתבו הארגונים .  
בשבועות האחרונים חלה הסלמה בלחימה בין צבא אסד למורדים בדרום סוריה ,  ומשפחות שלמות נסות מאימת ההפגזות והחורבן - חלקם אף לגבול ישראל .  בארגונים קראו למקבלי ההחלטות לאשר להם לספק סיוע נרחב יותר לפליטים . " הציבור הישראלי עוקב בכאב לב אחר הקרבות והרג החפים מפשע ,  ובאמצעות ארגוני הסיוע נרתם בהמוניו ,  מגיש סיוע הומניטרי ,  תורם כסף ואף מעורב באופן פעיל להקלת סבלם של קרבנות המלחמה מעבר לגבול ",  נכתב . " אנו ,  אזרחי ישראל ,  הצלחנו להניח בצד את החרדה הקיומית מן 'האויב' ולראות את פני האדם מן העבר השני של הגדר ".  
עוד הוסיפו הארגונים בפנייתם כי  " ברגעים אלה אנו ניצבים בפני דילמה היסטורית ,  ערכית ומוסרית העומדת לפתחנו גורל תושבי רמת הגולן הסורית והעקורים המצטרפים אליהם כעת .  אל לנו ,  למדינת ישראל ,  להפנות עורף לאזרחים העקורים בהם טיפלה ,  סייעה ואף הצילה את חייהם ,  ולאפשר טבח על הגדר שלנו ולנגד עינינו .  זהו מצב חסר תקדים וזו שעת הכרעה ,  בה המדינה והציבור נדרשים להכריע מתוך אושיות קיומנו ההיסטורי והמוסרי ולהצהיר :  לא נאפשר טבח אנשים על הגדר של מדינת ישראל ". 
המראות הקשים מהקרבות בסוריה השסועה ,  בהם מעורבים בין השאר גם חיל האוויר הרוסי ושליחי המשטר האיראני ,  מעידים על חומרת המשבר ההומניטרי המתעצם מעבר לגבול ,  ועל החשש לחייהם של הפליטים הרבים .  לאורך כל שבע שנות המלחמה ,  מדינת ישראל עוקבת בדריכות אחר הנעשה ,  בוחרת במדיניות מושכלת של אי התערבות מחד ,  ומאידך ממשיכה להושיט סיוע הומניטרי ,  כל זאת ,  לצד שמירה על האינטרסים הביטחוניים של מדינת ישראל .
 בין עשרות הארגונים ההומניטריים החתומים על מכתב ,  חתום גם הארגון  " לא עומדים מן הצד ",  שהוקם ע"י שש נשים מירושלים ומגוש עציון בדצמבר 2016 ,  ביניהן רותי דורון ,  לילך כהן ,  אורטל מוסצ'י ,  גילית קויפמן-יבלונוביץ' ,  בת-עמי שורק ,  עליזה רז-מלצר ויטבת פייראייזן-וייל . " הקמנו את הארגון בגלל התחושה שאיננו יכולות להמשיך להתעלם מהטרגדיה המתרחשת בסוריה ,  זו שהאו"ם הגדיר 'האסון ההומניטרי הגדול ביותר מאז מלחמת העולם השנייה' ,  לא יכולנו להישאר אדישות לזעקת הנשים והילדים מעבר לגדר ",  אמרו .  

את התקציבים הן מצליחות להשיג באמצעות קמפיין גיוס המונים ברשת .  בדף הקמפיין הן הסבירו כי  " היה לנו ברור שנפנה את הכוחות שלנו לנשים ולילדים ,  שהם תמיד הפגיעים ביותר .  היינו בטוחות שיש לפעול ,  גם אם מדובר בהקלה חלקית ,  זמנית ,  מקומית ,  כי יש משמעות לכל אנחת רווחה של אימא ,  כל חיוך של ילד .  איתרנו בשטח צורך גדול במוצרי יסוד :  חיתולים ,  תחליפי חלב אם ,  מוצרי היגיינה ,  ביגוד חורף ועוד ".  לדבריהן ,  ההמונים שהתגייסו סייעו אף בפרסום מאמציהן ,  שינוע הציוד והעברתו למחנה פליטים באי לסבוס שביוון . " אנחנו לא נכנסות לתכני הסכסוך הפנימי בסוריה ולמורכבות ההיסטורית של היחסים בין מדינת ישראל לסוריה ,  אלא מתעקשות להפנות מבט אישי וציבורי אל הנשים והילדים ,  שאיבדו הכול בשנות המלחמה אכזרית והעקובה מדם שייצרה יותר מ-11 מיליון עקורים ופליטים ",  ציינו מקימות הארגון . " הערך העומד לנגד עינינו בכל רגע הוא החובה המוסרית והאנושית - כבני אדם ,  כיהודים ,  כשכנים ,  כאימהות - להושיט יד ולעשות כל אשר ביכולתנו כדי להקל על סבלם ".   
" פתחנו במבצע חירום מיוחד לאיסוף אוהלים עבור מי שנותר בלי כל קורת גג ושוב אנחנו נפעמות מטוב הלב של הישראלים שתורמים ומבקשים לסייע לפליטים ",  הוסיפה פייראייזן-וייל ממקימות הארגון . " קיבלנו הרבה אוהלים משומשים .  אתמול התקשר אלי ילד שקיבל שני אוהלים חדשים לבר המצווה שלו .  הוא שמע על המצב והחליט לתרום את שניהם למען העקורים .  חניכי תנועת הצופים החליטו לעשות פעילויות חירום לסיוע בגיוס ואנחנו מקבלים תגובות חמות מכל עבר .  מי שלא יכול לתרום אוהל - תורם כסף שמשמש כולו לרכישת האוהלים והציוד ההומניטרי הנחוץ .  זה נשמע אולי כמו קלישאה אבל גם כאן ,  כל שקל מצטרף ביחד ומסייע .  כשאני חושבת על מה שעלול להתרחש אל מול עינינו אני נרעדת .  אני ומצפה שמדינת ישראל תעשה כל שביכולתה ,  בלי לסכן את עצמה ,  כדי למנוע מאסד ורוסיה לטבוח באזרחי סוריה ,  הלב נקרע מהקולות והמראות שאנחנו שומעים משם .  אסור לנו לאפשר לזה להחמיר ".  
ארגון נוסף שחתום על הפנייה הוא  " האגודה לפיתוח בינלאומי - סיד ישראל ".   " כגוף ששם לו למטרה לקדם את העשייה ההומניטרית של ישראל ושל ישראלים בעולם ,  אנו רואים בהתארגנות ובקריאה המשותפת של ארגוני הסיוע הישראלים ,  דוגמה לאופן בו חלקים שונים ומגוונים בציבוריות הישראלית מתגייסים כדי לסייע ",  אמר אלון בר ,  מנכ"ל הארגון . " אלו ארגונים מימין ומשמאל ,  מיהודה ושומרון ,  הגליל וממרכז הארץ .  זהו מודל לאופן בו הציבור הישראלי יודע וצריך להתייצב כקול מוסרי חד וברור ,  ברגעים בהם העולם כל כך זקוק לקולות כאלו ,  במיוחד לנוכח הזוועות והמשבר בסוריה ,  שמתחוללים ממש על סף ביתנו ".  

ארגונים הומניטריים לנתניהו : " אסור לאפשר את הטבח בגבול סוריה "
 במכתב שהעבירו הארגונים הם קראו להרחבת פעולות הסיוע ואף להצבת מעטפת ביטחונית על הפליטים ,  לנוכח ההסלמה בלחימה בדרום המדינה . " לקבל החלטה ערכית וחד-משמעית "
 
