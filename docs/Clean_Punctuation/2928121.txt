נינוח ,  חד וכמעט צודק :  אבו מאזן מבטיח שעוד לא אמר את המילה האחרונה
הוא דוחה את הטענות להסתה ,  מתעקש שישראל אשמה בקיפאון התהליך המדיני ועוזריו טוענים ש"לא נמצא מנהיג פלסטיני מתון כמוהו ":  יו"ר הרשות בן ה-81 שוחח עם כתבים והבהיר :  התכניות לעתיד עוד רבות
 ( אבו מאזן במסיבת העיתונאים במוקטעה ,  שלשום )  

רגעים לאחר סיום הפגישה עם יו"ר הרשות הפלסטינית אבו מאזן ,  במוקטעה שברמאללה ,  תפס אותי אחד מעוזריו הקרובים וביקש לומר כמה מילים בשקט ,  הרחק מעיניהם ואזניהם של עמיתיו . " תגיד ,  מה אתם לא מבינים ?  אם הוא ילך ,  לא תמצאו מישהו מתון כמוהו ".  הוא המשיך ,  נסער כולו : " אין לנתניהו מושג מה אנחנו עושים כאן ?  איך אנחנו מונעים כל יום פיגועים נגד ישראלים ?  איך בגלל היעדר התקווה ,  הצעירים אצלנו נשאבים לכל מה שאנחנו רואים כל יום ?  שישב אתו ,  שידבר .  חבל .  חבל .  חבל ". 
אך נתניהו לא ממהר לשבת עם אבו מאזן ,  ובממשלת ישראל עדיין ממאנים לראות לאן הולכת הגדה המערבית והציבור הפלסטיני .  כשבכל יום נשמעים שם יותר ויותר קולות נגד פתרון שתי המדינות ובעד מדינה דו-לאומית ,  מישהו בישראל אמור היה להתעורר ,  לנסות ,  ליזום ,  לדחוף  אך הדבר לא מתרחש ,  ונשאלת השאלה מדוע .  
לא צריך להיות גאון כדי להבין - אבו מאזן עצמו סיפר כי מגעים לפסגה שיכולה הייתה לתרום להרגעת הרוחות הופסקו ,  לדבריו ,  בגלל שהצד הישראלי  " חטף רגליים קרות ".  בלשכת ראש הממשלה מכחישים ובכל זאת ,  אפשר לדמיין מה היה קורה לראש הממשלה בזירה הפוליטית אם היה בוחר לפגוש את יו"ר הרשות בתקופה שכזאת .  כשנתניהו עסוק ללא הרף בבלימת המתקפות נגדו  " מתוך הנגמ"ש ",  כלומר מימין ,  פסגה עם אבו מאזן ,  שלא לדבר על מגעים לשלום עם הפלסטינים ,  בוודאי שלא היו משפרים את סיכויי הצלחת הקואליציה שלו .  
לקריאה נוספת:עוקף נתניהו :  אבו מאזן מנסה לשדר פייסנות לישראלים מבלי להרגיז הפלסטיניםעוד מאותו הדבר :  נאומו של אבו מאזן מוכיח כי הוא לא הולך לשום מקוםגורמים ביטחוניים : " אבו מאזן מתוסכל ,  הוא רק רוצה לדאוג לילדיו "  
נחזור לפגישה עם אבו מאזן :  זו הייתה אחת ההופעות היותר מרשימות שלו בשנים האחרונות .  הוא נראה נינוח ,  לא נרגן כבעבר ,  חד ומלא הומור .  הגיל לא ניכר בו .  בחודש מרץ הקרוב - כפי שהזכיר לו אחד הכתבים הישראלים - ימלאו לאבו מאזן 81 .  בחוץ משתולל מאבק ירושה בין בכירי הפתח ,  ובקרב הציבור הרחב יש רוב גדול שקורא לו להתפטר .  למרות זאת ,  נראה שהמסר המרכזי אותו ניסה אבו מאזן להעביר לציבור וההנהגה הישראלית ,  הוא :  אני לא הולך לשום מקום - אני כאן ,  ואני עוד לא אמרתי את המילה האחרונה בנושא המדיני .  
התכנית של הרשות הפלסטינית לחודשים הקרובים ,  כפי שהציגה אבו מאזן בניסוחים שונים וכל עוד אין משא ומתן לשלום - היא כזאת :  כינוסה של ועידה בינלאומית שתגרום כנראה הרבה מבוכה לישראל ,  העברת החלטה במועצת הביטחון של האו"ם ,  לפיה ההתנחלויות אינן חוקיות ולבסוף - פנייה למוסדות האו"ם בבקשה להגנה בינלאומית .  המנהיג הפלסטיני לא פירט על אודות המנגנון להעברת החלטות אלה ,  אולם כנראה ועדה מיוחדת בליגה הערבית ,  המורכבת מנציגי ירדן ,  מצרים ,  מרוקו ,  הרשות הפלסטינית וערב הסעודית - היא שתחליט מתי וכיצד תתבצע הפנייה למועצת הביטחון .  
לא מדובר בנשק יום הדין מבחינת אבו מאזן .  מועצת הביטחון כבר קיבלה בעבר החלטות נגד ההתנחלויות ,  וכבר נשמעו בעבר קריאות להגנה בינלאומית על הפלסטינים ולכינוס וועידת שלום נוספת .  עם זאת ,  הבחירה בתכנית זו נועדה בעיקר להוכיח שהרשות עדיין פועלת ואינה תומכת באלימות ובהרג אזרחים .  יו"ר הרשות סרב אמנם לגנות במפורש את הפיגועים אותם חוותה ישראל במהלך קרוב לארבעה חודשים ,  אך שב והדגיש כי הוא מתנגד לשפיכות דמים וקורא לכל הפלסטינים לפעול בדרכים לא קיצוניות , " התנגדות עממית "  - כלשונו .  

אבו מאזן הציג מסרים ברורים לציבור הישראלי והתכונן היטב לשלל הטיעונים שהועלו נגדו במהלך המפגש עם העיתונאים הישראלים . " אומרים עליי שאני מסית ?  בבקשה ",  אמר ,  והציע לכנס את הוועדה המיוחדת לענייני הסתה שעל הקמתה הוחלט בסוף שנות ה-90 בהסכם ואי בין נציגי ישראל ,  הרשות וארצות הברית .  לבעיית ההסתה ,  שאת קיומה לא הכחיש ,  הציע פתרון בדמות מנגנון פשוט למדי : " שהנציג האמריקני יקבע מה לעשות ואיך לעשות בנוגע להסתה ,  שיראו לי איפה בדיוק אני מסית ". 
לשאלה מדוע לא נענה לדרישת נתניהו לחדש את המגעים ללא תנאים ,  הציג אבו מאזן את הדרישות הפלסטיניות .  לדבריו ,  אלו אינם  " תנאים מוקדמים ",  אלא  " הסכמים שצריך לכבד ".  בין השאר ,  דורש אבו מאזן להקפיא את הבנייה בהתנחלויות ולשחרר את 36 האסירים שנותרו מהסכם האסירים הוותיקים אשר נעצרו בטרם הסכמי אוסלו .  אבו מאזן ציין כי נתניהו הסכים לכך בשיחת טלפון עם שר החוץ האמריקני ,  ג'ון קרי ,  שהתקיימה מלשכתו של אבו מאזן ברמאללה ובנוכחותו .  הוא הוסיף שישראל דרשה לשחרר את 104 האסירים בארבע פעימות ואכן הוציאה לפועל את שלוש הפעימות הראשונות ,  עד שחזרה בה וסירבה לשחרר את אסירי הפעימה הרביעית .  
הבעיה בדרישותיו של אבו מאזן היא שאולי הוא צודק מבחינת העמידה בתנאי ההסכם ,  אך נתניהו יודע היטב ששחרור עוד אסירים ,  או הקפאת הבנייה בהתנחלויות ,  ולו לשבוע - יהיו הסוף של הקואליציה הנוכחית .  לנתניהו יש כמובן אפשרויות ללכת לממשלת אחדות ,  אך הוא אינו רוצה בכך לעת עתה .  

בנוגע לשאלת הפרישה או בחירת היורש ,  אבו מאזן ניסה להסביר שהנהגת פתח ואש"ף הן שיבחרו את ממשיך דרכו .  מעבר לכך ,  לדבריו ,  בחירת יושב ראש לרשות זה כבר עניין של בחירות כלליות . " כך יקרה אם אתפטר או אמות ",  אמר אבו מאזן ,  מבלי לפרט .  האם כוונתו לפיצול סמכויות ,  מצב שבו נבחר יורש אחד לתפקיד יושב הראש של פתח ואש"ף ומועמד מועדף אחר לבחירות לנשיאות ?  לכך לא קיבלנו תשובה .  אבו מאזן אף לא פסל את האפשרות שמרואן ברגותי יציג את מועמדותו לנשיאות באותן הבחירות ,  אם יצאו אל הפועל . " הרשות לא הולכת להתפרק ",  הדגיש אבו מאזן ,  שהוסיף כי הרשות תמשיך לשמור על התיאום הביטחוני .  
בכמה סוגיות אבו מאזן עדיין איננו מצליח לנפק תשובה משכנעת .  אחת מהן היא סירובו להכיר במדינת ישראל כמדינת העם היהודי .  שוב ושוב הוא חוזר על כך ש"ממצרים וירדן לא ביקשתם הכרה בישראל כמדינת העם היהודי ",  ושב ואומר  " שישראל תלך לאו"ם ותגדיר את עצמה באיזה צורה שהיא רוצה ".  
הטענות הללו נשמעות נכונות - ישראל אכן לא דרשה ממדינות ערב אחרות להכיר בה כמדינת העם היהודי .  אולם ,  גם אם אבו מאזן היה מוכן להכיר בישראל כמדינת היהודים ,  כנראה שהאדמה לא הייתה רועדת .  כל הטענות מהימין הפוליטי שלפיהן הוא והפלסטינים חותרים להקמת מדינה אחת ,  פלסטינית ,  בין הים והנהר ,  היו הופכות לתלושות וחסרות בסיס .  האבסורד כאן הוא שדווקא מדינת ישראל ,  במדיניותה הנוכחית ובעצם שמירת הסטטוס קוו ,  מקדמת מציאות של מדינה אחת דו-לאומית בין הים והנהר .  זאת ,  ללא קשר לאבו מאזן .  
אבו מאזן גם טען שדבריו סולפו ושהיהודים לא  " מטנפים את אל-אקצא ",  כפי שנטען בציטוט שיוחס לו ,  אלא שהם עולים לאתר הקדוש לאיסלאם  " כדי לעורר פרובוקציות ".  כשנשאל מדוע הרשות תומכת במשפחות מחבלים שרצחו ישראלים ובאסירים שביצעו פיגועים ,  השיב שגם כאשר הרשות תפסה מרגל למען ישראל והוציאה אותו להורג ,  משפחתו קיבלה מהרשות קצבה . " במה חטאו בני משפחתו וילדיו ?  ",  שאל המנהיג הפלסטיני ושוב  נשמע צודק .  האם הוא גם חכם ?  זאת כבר שאלה אחרת .  

נינוח ,  חד וכמעט צודק :  אבו מאזן מבטיח שעוד לא אמר את המילה האחרונה
הוא דוחה את הטענות להסתה ,  מתעקש שישראל אשמה בקיפאון התהליך המדיני ועוזריו טוענים ש"לא נמצא מנהיג פלסטיני מתון כמוהו ":  יו"ר הרשות בן ה-81 שוחח עם כתבים והבהיר :  התכניות לעתיד עוד רבות

