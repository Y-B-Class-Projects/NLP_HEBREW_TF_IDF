פוליטי ,  ועוד איך פוליטי
אין מאבק ציבורי שאינו פוליטי .  מעצם היותו מאבק ציבורי - הוא פוליטי .  הוא מאבק על פני החברה ,  על סדרי עדיפויות ציבוריים שמשמעותם היא חלוקת המשאבים הציבוריים ,  שמשמעותה היא מדיניות ציבורית .  כל אלה הם פוליטיקה במיטבה .  מדוע ,  אם כן ,  חלק מראשי המאבק מתנערים מהיותו פוליטי ?  
סיבה אפשרית אחת היא היעדר יוקרה לפוליטיקה ולפוליטיקאים .  אם כך ,  מדוע יש מאבקים ציבוריים שאין ספק בהיותם פוליטיים ?  כאלה הם ,  למשל ,  מאבקים בעד או נגד התנחלויות ונסיגה משטחים .  הסיבה לכך היא עיוות המערכת הפוליטית בישראל ,  שבה סוגיות החברה והכלכלה הופקעו מהפוליטיקה .  
לעיוות הזה שני גורמים .  הראשון הוא הוויכוח המתמשך על גבולות המדינה .  ב-44 השנים שחלפו מאז מלחמת ששת הימים ,  הפוליטיקה הישראלית ממוקדת במחלוקת על סוגיות חוץ וביטחון ,  שלפיה מוגדרים הימין והשמאל .  את החלוקה הקלאסית ,  שבה השמאל דוגל בסוציאליזם והימין בקפיטליזם ,  החליפה חלוקה ,  שלפיה הימין דוגל בשלמות הארץ והשמאל - בחלוקתה .  וכך יכול אדם בעל דעות שמאליות מובהקות בענייני חברה וכלכלה להיות מוגדר בציבוריות הישראלית כימני ,  ואדם בעל דעות ימניות מובהקות בענייני חברה וכלכלה להיות מוגדר כשמאלי .  
הגורם השני הוא מחיקת הוויכוח האידיאולוגי בסוגיות החברה והכלכלה בשני העשורים האחרונים ,  מתוך מחשבה שהקפיטליזם הליברלי ניצח .  התקשורת הכתובה והאלקטרונית ,  הנותנת היום רוח גבית למאבק החברתי ,  היתה נושאת הדגל של רוח התקופה הקפיטליסטית ,  כמעט ללא פתחון פה לדעה אחרת .  לא שמעתם שחומת ברלין נפלה ?  שהקומוניזם קרס ?  שהמוני קובנים בורחים לארה"ב הקפיטליסטית ?  לעגו בתחושת ניצחון .  ומי היה הציבור שאימץ את החלום הבורגני היאפי בהתלהבות ?  הציבור הצעיר ,  המשכיל ,  החילוני ;  בדיוק אותה שכבה שהיום יוצאת לרחוב .
 נקודת המפנה היא המשבר הכלכלי של 2008 .  האמונה בדת הקפיטליסטית התחילה להתערער ,  ופתאום החלו אנשים להבחין שנבואות הזעם של הסוציאל-דמוקרטים המיושנים על שחיקת מעמד הביניים התגשמו .  
בעשורים האחרונים לא היה הבדל מהותי בין המפלגות הגדולות בשאלות הכלכליות והחברתיות .  נתניהו כשר האוצר היה קיצוני ,  אבל כראש הממשלה הוא אינו ימני יותר מקודמו אולמרט .  יובל שטייניץ אינו ימני יותר מרוני בר-און ומבייגה שוחט .  אדרבה ,  דווקא הוא העביר את הרפורמה בגז ,  שהיא הבשורה החברתית והכלכלית החשובה ביותר בדור האחרון .  ומדוע המחאה מתמקדת היום בממשלת נתניהו ?  כי הפיצוץ קרה במשמרת שלה .  
בכל קנה מידה אובייקטיבי ,  מאבק לצדק חברתי ולמעורבות ציבורית בכלכלה למען האזרח הוא מאבק שמאלי מובהק .  עם זאת ,  בחלוקה המקובלת בישראל בין שמאל לימין ,  תהיה זאת טעות מצידם של המוחים להגדיר עצמם כשמאל ,  כיוון שרבים מחבריהם אינם דוגלים בעמדות המקובלות בשיח הישראלי כשמאל .  ייטיבו לעשות מנהיגי המאבק אם לא ייתנו לפוליטרוקים ציניים מ"השמאל הלאומי ",  שאינו שמאל ואינו לאומי ,  לתפוס עליהם טרמפ .
 
פוליטי ,  ועוד איך פוליטי
nan
