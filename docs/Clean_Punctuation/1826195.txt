אפשר להגן על עצמנו גם מגבולות 67'
הטענה שגבולות 67' אינם בני הגנה אינה עומדת במבחן מלחמת ששת הימים ,  שהיתה המלחמה המוצלחת ביותר שישראל ניהלה ב-63 שנות קיומה .  אם גבולות הקו הירוק אינם בני הגנה ,  כטענת ראש הממשלה ,  איך זה שדווקא מתוך אותם גבולות היכה צה"ל את צבאות מצרים ,  ירדן וסוריה בלחימה שארכה פחות משבוע ?  נכון שהניצחון במלחמת ששת הימים עלה במחיר חייהם של 780 לוחמים שנפלו במערכה ,  אבל ההחזקה בגבולות  " בני ההגנה "  עלתה במחיר גבוה לאין ערוך :  911 חיילים איבדו את חייהם במלחמת ההתשה ,  2,656 חיילים נפלו במלחמת יום הכיפורים בהגנה על הגבולות בני ההגנה שגרמו לאותה מלחמה איומה ,  שהעבירה את משה דיין מזחיחות לפיק ברכיים כשהיה נדמה לו שזה סופו של הבית השלישי .  
ובהמשך ,  בהגנה על הגבולות בני ההגנה האלה - מלחמת לבנון הראשונה ,  האינתיפאדה הראשונה והשנייה ומלחמת לבנון השנייה - איבדנו עוד 6,282 ישראלים .  
במשך 18 השנים שחלפו מסיומה של מלחמת השחרור למלחמת ששת הימים חייתה ישראל בגבולות שנתניהו מגדיר אותם היום כגבולות שאינם בני הגנה .  העובדה היא שבמרוצת אותן 18 שנים נפלו 465 חללים מפעולות של מסתננים ,  פדאינים ופעולות תגמול ישראליות .  במבצע סיני ,  שהיה חלק ממלחמת סואץ שיזמו צרפת ובריטניה בתיאום עם ישראל ,  נפלו 231 חיילים ישראלים .
 היד רועדת כשעושים את חשבון הדמים הזה ,  אבל אין מנוס מלעשותו מול הטענה שגבולות 67' לא היו בני הגנה .  אין מנוס מהשאלה באילו גבולות היו חייהם של חיילי ישראל ואזרחיה בטוחים יותר :  בגבולות הקו הירוק או בגבולות המכונים כיום  " בני הגנה "  - גבולות שאיש אינו מכיר בהם ,  שהמיטו עלינו מלחמה אחר מלחמה .  המשך האחיזה בהם עלול להמיט עלינו מלחמה שבה יספגו ערי ישראל וכפריה אלפי טילים ,  ואנשי צבא מעריכים באלפים רבים את מספר הקורבנות שיגרמו מטחי הטילים על העורף האזרחי .  
הדבר המקומם בהקשר זה הוא כינוי גבולות הקו הירוק בשם  " גבולות אושוויץ ",  שהימין מייחס לאבא אבן .  אפשר היה להשתמש במונח האפוקליפטי הזה אם אכן ליהודי אושוויץ היה נמאס יום אחד מהאיום על קיומם ,  ובבוקר לא עבות היה חיל האוויר המהולל של יהודי אושוויץ מחסל ברבע שעה את הלופטוואפה ,  ואז היה פורץ השריון היהודי ומרסק בתוך שישה ימים את הצבא הגרמני ואת בעלי בריתו ,  והגייסות של יהודי אושוויץ היו מתייצבים בפאתי ברלין ,  וינה ומינכן .  
כי האמת היא שגבולות 67' איפשרו לישראל להגן על עצמה ולצאת מתוכם למתקפה על אויביה ולמוטט אותם בהצלחה רבה .  במצב של שלום אלה יהיו גבולות הביטחון הטובים ביותר שישראל יכולה להשיג .
 
אפשר להגן על עצמנו גם מגבולות 67'
nan
