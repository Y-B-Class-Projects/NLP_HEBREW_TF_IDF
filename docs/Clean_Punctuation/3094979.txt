בצל משבר הכותל :  נתניהו לא יקיים אירוע עם הקהילה היהודית בניו יורק
בניגוד לאירועים המתוכננים לראש הממשלה בביקוריו באמריקה הלטינית ,  הוא יימנע מאירוע דומה כשישהה בארה"ב לרגל עצרת האו"ם .  זאת ברקע המתיחות עם יהדות ארה"ב סביב מתווה הכותל וחוק הגיור
ראש הממשלה בנימין נתניהו אינו מתכוון לקיים אירוע עם הקהילה היהודית בניו יורק במהלך ביקורו בארצות הברית בעוד כשבועיים - זאת בניגוד לאירועים גדולים שמתוכננים לנתניהו עם הקהילות היהודיות בארגנטינה ומקסיקו ,  שם יבקר נתניהו לפני הגעתו לניו יורק .  
גורם יהודי-אמריקני בכיר אמר לוואלה !  NEWS כי נתניהו צפוי לקיים פגישות אישיות עם חלק מהמנהיגים היהודיים ,  אך לא אירוע משותף .  הגורם העריך כי על רקע המשבר החריף עם יהדות ארצות הברית סביב הקפאת מתווה הכותל וחוק הגיור ,  נתניהו מעדיף להימנע ממפגש גדול עם בכירי הקהילה .
 בעבר ,  נתניהו נהג ללוות את ביקוריו השנתיים בעצרת האו"ם בניו יורק במפגש גדול עם ראשי ועידת הנשיאים - ארגון הגג המאגד כמעט את כל הארגונים היהודיים-אמריקניים - וראשי הפדרציות היהודיות .  הפעם האחרונה שבה התקיים מפגש כזה בשולי עצרת האו"ם הייתה ב-2014 ,  וב-2015 נתניהו נאם בפני באי הכינוס השנתי של הפדרציות היהודיות של ארצות הברית .  
עם זאת ,  נתניהו נמנע מקיום מפגש כזה בנסיעתו לאו"ם בשנה שעברה ,  וגם כשביקר בוושינגטון בפברואר השנה לרגל פגישתו הראשונה עם הנשיא דונלד טראמפ - לא קיים מפגש עם ראשי הארגונים היהודיים .  
נתניהו ימריא ביום ראשון בערב לביקור בן עשרה ימים באמריקה הלטינית ובארצות הברית ,  שבמהלכו הוא צפוי לבקר בארגנטינה ,  בקולומביה ובמקסיקו ,  ולהיפגש עם מנהיגי מדינות אלה וגם עם נשיא פרגוואי ,  הורסיו קרטס ,  שיגיע לבואנוס איירס כדי לפגוש את ראש הממשלה .  מדובר בביקור היסטורי ראשון של ראש ממשלה ישראלי באמריקה הלטינית ,  אחרי שהנשיאים חיים הרצוג ושמעון פרס ביקרו שם בעבר .  
במהלך הנסיעה ,  שמטרתה חיזוק ההשפעה הישראלית במדינות הלטינית ,  נתניהו צפוי לקיים אירועים גדולים עם הקהילות היהודיות הגדולות והמשפיעות של ארגנטינה ומקסיקו ,  כפי שהוא נוהג לקיים כמעט בכל נסיעה מדינית .  אחרי ארבעה ימים נתניהו יגיע לניו יורק ,  שם הוא צפוי להיפגש עם טראמפ ולנאום בעצרת הכללית של האו"ם .  עם זאת ,  לא נקבע כל אירוע עם ראשי הקהילה היהודית בארצות הברית ,  שרבים מהם יושבים בניו יורק .  
בחודשים האחרונים נוצר משבר חריף בין יהדות ארצות הברית וממשלת ישראל ,  זאת על רקע החלטת הממשלה להקפיא את מתווה הכותל - שהושג בתום משא ומתן של שלוש וחצי שנים בין נציגי הממשלה ,  הסוכנות היהודית ,  ראשי הזרמים הרפורמים והקונסרבטיביים והפדרציות היהודיות בארצות הברית - ולקדם את חוק הגיור שקובע מונופול של הרבנות הראשית על כל נושא הגיבורים .  
בתגובה למשבר ,  נתניהו הורה להקפיא את קידום חוק הגיור והוא מינה את השר לשעבר משה נסים לעמוד בראש וועדה שתדון בסוגיה ,  ובפועל החלו העבודות הפיזיות בשטח לבניית הרחבה השוויונית באזור קשת רובינסון הסמוך לכותל המערבי .  
ואולם ,  ישנו נתק בין ראש הממשלה ובין ראשי הזרמים הרפורמים והקונסרבטיביים - המייצגים יותר מ-60% אחוז מיהודי ארצות הברית ,  והמשבר נמשך .  יו"ר הסוכנות היהודית ,  נתן שרנסקי ,  הזהיר בראיון לוואלה !  NEWS בחודש שעבר כי  " בכל יום שעובר ,  יש יותר ויותר יהודים שמוותרים על ישראל .  המצב מחריף ,  ויש יותר ויותר צעירים שמתרחקים מאתנו ,  הופכים לאדישים ולא בטוחים שהם הולכים באותה דרך כמונו ".  
במקביל ,  נשיא הפדרציות היהודית ,  ג'רי סילברמן אמר בשבוע שעבר שיש לחזור להסכמות סביב מתווה הכותל כדי לסיים את המשבר . " כל דבר אחר מזה שולח מסר ליהדות העולם ומציב סימני שאלה סביב ההבטחה של ישראל להיות הבית של העם היהודי כולו ",  אמר בשיחה עם וואלה !  NEWS .
 ח"כ נחמן שי ,  יו'"ר השדולה ליחסי ישראל-ארה"ב בכנסת ,  אמר בתגובה לפרסום : " תהיה זו טעות חמורה אם ראש הממשלה יימנע מלהיפגש עם המנהיגות המובחרת והמובילה של הקהילה היהודית החשובה ביותר בעולם .  הוא חייב להאזין לדבריהם ויותר מכך ,  ללכת לקראתם .  היעדר פגישות כאלה רק יחריף את המצב ויערערו את היחסים בין יהדות ארה"ב לבין ישראל ". 
גורמים בלשכת ראש הממשלה מסרו בתגובה : " הלו"ז בניו יורק עדיין לא נקבע באופן סופי ". 
 ( עדכון ראשון :  13:45 )  

בצל משבר הכותל :  נתניהו לא יקיים אירוע עם הקהילה היהודית בניו יורק
בניגוד לאירועים המתוכננים לראש הממשלה בביקוריו באמריקה הלטינית ,  הוא יימנע מאירוע דומה כשישהה בארה"ב לרגל עצרת האו"ם .  זאת ברקע המתיחות עם יהדות ארה"ב סביב מתווה הכותל וחוק הגיור

