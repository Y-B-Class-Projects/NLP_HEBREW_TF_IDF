ג'וליאני : " ממליץ לאסד להימנע מתקיפה כי התגובה תהיה קשה "
 יועץ נשיא ארה"ב לסייבר סבור כי  " טראמפ ינוקה מכל אשמה ",  שאין בידו הוכחות כי רוסיה התערבה בבחירות לנשיאות ,  וכי וושינגטון  " בפיגור בהגנת סייבר ,  שלא כמו ישראל ".  בריאיון מיוחד לוואלה !  NEWS הוא גם מתייחס לחקירות נתניהו : " צריך להשאיר את הסיגרים מחוץ למשחק "
 רודי ג'וליאני ,  יועצו של הנשיא דונלד טראמפ לענייני סייבר ,  המבקר בישראל ,  העניק השבוע ריאיון מיוחד ליעקב אילון והתייחס בשיחתם למתקפת הסייבר האחרונה ,  ליחסי ישראל וארצות הברית בעידן הנשיא דונלד טראמפ ,  לחקירות בעניין מעורבות רוסיה בבחירות ,  להתפתחויות האחרונות בסוריה וכן לחקירות ראש הממשלה בנימין נתניהו .  
לדבריו ,  מתקפת הסייבר האחרונה רק  " ממחישה את מידת הפגיעות שלנו .  היקפה גדול מאוד ,  אבל איני יכול לומר שזו הפתעה .  הדברים האלו קרו בקנה מידה קטן יותר שוב ושוב ".  לגבי מקורה שעדיין לא פורסם ,  אמר כי הוא מאמין שיש דווקא מידע מדויק לגבי המקור שלה . " זה מדגיש את הצורך בהגנת סייבר ".   
" האם אנחנו עושים מספיק ,  כמדינות ,  כפרטים ?  המדינה שלכם ,  ישראל ,  עושה כנראה יותר מרוב המדינות ,  וכך גם ארצות הברית .  מדינות רבות אחרות אינן עושות מספיק ,  ולפחות במקרה של ארה"ב ,  פספסנו כמה שנים כי לא התמקדנו בכך מספיק ,  אז אנחנו מעט מפגרים מאחור ,  ומנסים להדביק את הפער .  ישראל היא מודל טוב לחיקוי ,  בייחוד מבחינת הגנת סייבר ".  
ג'וליאני ,  ראש עיריית ניו יורק לשעבר ,  הקים ב-2002 חברה לייעוץ ביטחוני שנקראת  " ג'וליאני ושותפים ",  והוא חבר במשרד עורכי הדין גרינברג-טראוריג ,  שלה משרד בתל אביב .  ב-2008 הוא התמודד לנשיאות מטעם המפלגה הרפובליקנית ואף נחשב למועמד מוביל ,  בטרם פרש מהמרוץ ותמך במועמד ג'ון מקיין .  הוא היה נחשב למועמד פוטנציאלי לתפקיד מושל ניו יורק ולמועמד הרפובליקני לנשיאות ב-2012 ,  אך העדיף להישאר במגזר הפרטי .  
ארצות הברית שמה דגש רב על התקפת סייבר , " כלומר ,  על השגת מידע ,  ניתוחו ,  וצבירתו ",  הסביר ,  אך בו זמנית ,  היא מפגרת בתחום ההגנה . " אני חושב שבישראל ,  באופן יחסי ,  פיתחו יותר את האינטרנט וחשבו על הגנה זמן רב יותר מאיתנו ,  אז אני מוצא תועלת רבה בביקור כאן ,  הן בתפקידי כיועץ ,  אבל גם עבור העסק שלי כי בישראל מוצאים הרבה פתרונות יצירתיים של הגנת סייבר ". 
ג'וליאני הוא תומך נלהב של טראמפ ,  הוא דיבר בשבחו במהלך קמפיין הבחירות ואף הגן עליו כשנשמעו טענות להטרדה מינית מצדו .  הדמוקרט שהפך ברבות השנים לרפובליקני היה מועמד פוטנציאלי לתפקיד שר החוץ של טראמפ ,  אך לבסוף מונה לתפקיד יועץ . 

" העניין הזה עם הרוסים ,  האם הם התערבו בבחירות באמריקה ?  ",  נשאל ג'וליאני . " אין בידי יותר מידע מאשר בידי הציבור הרחב .  זה מה שסוכנויות המודיעין אומרות . " האם הם התערבו במובן של סייבר בהצבעה עצמה ?  ",  התבקש לענות והשיב : " נראה שהתשובה היא 'לא' רבתי ".   " פריצה למיילים ופרסומם ?  ",  נשאל ,  וענה : " הם לא השפיעו על מכונות ההצבעה ,  או על ספירת הקולות על פי כל המומחים משני הצדדים .  הם אכן פרסמו מידע ,  שככל הנראה הזיק למועמדת אחת ".  
17 סוכנויות מודיעין בארצות הברית קבעו כי רוסיה התערבה בבחירות לנשיאות ארצות הברית ב-2016 .  ג'וליאני מסרב להכיר בכך . " אין בידי הוכחות ,  אז אני יכול רק לספר לך מה שאני קורא בעיתונים ",  אמר .  לגבי חקירות ועדות המודיעין של הסנאט ובית הנבחרים ,  הוא ספקן . " זה נחקר בידי כל כך הרבה ועדות ,  וכל כך הרבה אנשים .  אני בקושי מצליח לעקוב ,  אבל זה בהחלט נחקר ,  ואלוהים ,  לפחות שלוש או ארבע ועדות ,  בוב מולר  ( החוקר המיוחד )  .  נראה מה יקרה ". 
ג'וליאני לא הופתע כשטראמפ פיטר את ראש ה-FBI ג'יימס קומי . " יכולתי להבין מדוע שני המועמדים ,  הילרי קלינטון או דונלד טראמפ ירצו לבקש ממנו להתפטר אחרי מה שקרה בשנה שעברה .  אז הייתי אומר שלא הופתעתי .  בסופו של דבר ,  במועד זה או אחר ,  כמעט כולם במהלך השנה האחרונה קראו לפיטוריו של ג'ים קומי ". 
קומי כתב מזכרים ובהם הצהיר כי טראמפ ביקש ממנו  " לתת לעניין של מייקל פלין  ( היועץ לביטחון לאומי לשעבר שפוטר ונחקר בחשד לקשר עם רוסיה )  לעבור ".  יש שראו בכך ניסיון לשיבוש חקירה . " אני מכיר את דונלד טראמפ 28 שנה .  אני בוטח בו ויש לי ביטחון רב באמינות שלו .  אני משוכנע שהוא לא עשה דבר אסור ,  ואני בטוח שהוא ינוקה בסופו של דבר מכל אשמה ,  וכפי שהוא מפתיע את רוב האנשים רוב הזמן שלא חשבו שהוא ינצח בפריימריז ,  ולא חשבו שהוא יכול לנצח במרוץ ".  בעיני ג'וליאני לא היה כלום ולא יהיה כלום . " אני חושב שמה שיתגלה זה ,  שאין כאן משהו שיפגע בו ".  
מאז כניסתו לבית הלבן מקדם טראמפ ניסיון מחודש להתניע את המשא ומתן במזרח התיכון . " אתה חושב שטראמפ יתקדם עם 'עסקה גדולה' במזרח התיכון ?  ",  נשאל . " אני חושב שלממשל טראמפ יש הזדמנות לעשות משהו שממשל אובמה לא הצליח משום שהוא זוכה לאמון של ישראל וגם של ערב הסעודית ,  שלא כמו ממשל אובמה .  אובמה הותיר לנשיא טראמפ מזרח תיכון במצב של תוהו ובוהו מוחלט .  אני חושב שהביקורים של דונלד טראמפ בערב הסעודית ובישראל ,  ההתמקדות שלו באיראן ,  כאיום מרכזי - אני חושב שיש כאן הזדמנות אמיתית להיערכות מחודשת ". 
עד כמה רחוק ילך טראמפ ?   " זה תלוי בהרבה דברים אבל אני חושב שהוא הצליח במהירות רבה ליצור היערכות מחודשת ,  ולהחזיר את העניינים למצב הרגיל ,  שבו ארצות הברית וישראל חברות טובות ".  עם זאת ,  לאחרונה פורסמו דיווחים כי הוא  " קיבל רגליים קרות ".   " לתחושתי ,  הוא הצליח לגבש מערכת יחסים כל כך הרבה יותר טובה כאן במזרח התיכון שצריך לתת לו את הקרדיט על כך .  אין מה להשוות בין מצב העניינים אשתקד למצב העניינים היום .  הוא שיפר משמעותית את יחסינו לא רק עם ישראל ,  אלא גם עם מדינות המפרץ ".  
השבוע הודיע הבית הלבן כי סוריה נערכת למתקפה כימית נוספת ואיים במתקפה חריפה אם תעשה זאת .  כתוצאה מכך ,  טענו גורמים אמריקניים ,  בשאר אסד חזר בו מכוונה זו . " אתה סבור שאמריקה תתקוף בסוריה ,  אם אסד ישתמש שוב בנשק כימי ?  ",  נשאל . " דונלד טראמפ תמיד מבהיר שהוא לא רוצה שיוכלו לצפות את צעדיו .  הוא חש שמנהיג צריך להיות בלתי צפוי ,  שצריך לחשוש מפני צעדיו הבאים ".  
" ההמלצה שלי לאסד ,  ולכל מי שעוזר לו ,  בין שזו רוסיה או כל אחד אחר היא לא להשתמש שוב בנשק כימי .  הייתי נמנע מזה כי אני סבור ,  איני יכול לומר מתי או איך ,  אבל אני סבור שהתגובה תהיה קשה ביותר ".   " קשה ביותר ,  כולל תקיפה צבאית ?  "    " בוא נסתפק בכך שהתגובה תהיה קשה ביותר ,  ומה שזה לא יהיה ,  אני בטוח שזה יהיה מפתיע ביותר ושהוא יעביר את המסר שלו ".   
" תן לי לשאול אותך בתור תובע לשעבר אם היית שומע על פוליטיקאי שקיבל מתנות מאנשי עסקים במשך שנים ,  מתנות בשווי מאות אלפים ,  מה היית יכול לעשות ?  "
  - " אם אתה מתכוון לחקירת ראש הממשלה נתניהו ,  ביכולתי לומר לך שרבות מההאשמות האלה התבררו כלא נכונות .  נראה שזו רדיפה פוליטית .  אני מודאג ביותר מכך שלא רק כאן בישראל ,  אלא גם בארצות הברית ובכל העולם הופכים את הפוליטיקה לדבר פלילי ".   
" כשיש חילוקי דעות פוליטיים וכשעיתונים לא אוהבים אותך מנסים להעמיד אותך תחת חקירה פלילית ,  ובאופן אישי ,  מומחה סיגרים שכמוני .  אני אחד ממעשני הסיגרים היותר ידועים באמריקה .  הופעתי על שער מגזין 'סיגר אפיסיאנאדו' .  אני סבור שצריך להשאיר את הסיגרים מחוץ למשחק .  אני חושב שזה קטנוני ביותר ,  וטיפשי ".  
" עבורי ,  נתניהו הוא גיבור .  הוא היה גיבור כחייל .  הוא היה גיבור במשך כל השנים שבהן התמודד עם התקפות שונות על ישראל .  הוא הציב ,  בעזרת ארצות הברית ,  את מערכת 'כיפת ברזל' .  הוא עשה כל שביכולתו כדי לנסות למנוע מאיראן נשק גרעיני .  היה לו אומץ לבוא לקונגרס האמריקני ,  למרות התנגדותו של נשיא ארצות הברית ,  אבל הוא העביר את המסר שלו ".  
" אני חושב שהוא אחד המנהיגים הגדולים בעולם ,  אחד המדינאים הגדולים ,  ואני יודע שהנשיא טראמפ מעריך אותו מאוד .  להבדיל ממה שנאלצנו לסבול בשמונה השנים האחרונות ,  אני חושב שאפשר לצפות כעת למערכת יחסים חמה ,  עם כבוד הדדי ".  

ג'וליאני : " ממליץ לאסד להימנע מתקיפה כי התגובה תהיה קשה "
 יועץ נשיא ארה"ב לסייבר סבור כי  " טראמפ ינוקה מכל אשמה ",  שאין בידו הוכחות כי רוסיה התערבה בבחירות לנשיאות ,  וכי וושינגטון  " בפיגור בהגנת סייבר ,  שלא כמו ישראל ".  בריאיון מיוחד לוואלה !  NEWS הוא גם מתייחס לחקירות נתניהו : " צריך להשאיר את הסיגרים מחוץ למשחק "
 
