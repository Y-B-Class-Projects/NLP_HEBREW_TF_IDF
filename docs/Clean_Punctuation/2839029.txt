בליץ הראיונות וספין הערבים :  כך הפך נתניהו הפסד לניצחון
בימים שלפני הבחירות התחושה בסביבת ראש הממשלה הייתה שהמצב קודר .  ההחלטה לצאת לקרב בלימה חסר תקדים מבחינתו עוררה את השטח . " כשנפל האסימון שהולכים להפסיד ,  ראינו את כל הפעילים חוזרים בהמוניהם .  ספין הערבים הנוהרים היה גאוני "
 השבוע האחרון של מערכת הבחירות היה דרמטי ורווי יצרים .  במפלגת השלטון קיוו שהירידה בכוחו של הליכוד תיבלם לאחר הנאום של נתניהו בקונגרס  אולם ההידרדרות המשיכה ובסקרים האחרונים דובר על הפסד למחנה הציוני בארבעה מנדטים .  אז הבינו בסביבת ראש הממשלה שללא קרב בלימה אינטנסיבי ,  הסיפור גמור .
 ההחלטה הראשונה שהתקבלה היא ללכת על בליץ ראיונות חסר תקדים .  נתניהו ערך בחמשת הימים האחרונים של קמפיין הבחירות יותר מ-40 ראיונות לכלי התקשורת בניצוחו של מנהל מטה ההסברה של הליכוד ,  ניר חפץ .  במהלכם הוא הדגיש שוב ושוב את המסר שלפיו  " קיימת סכנה ממשית שתעלה ממשלת שמאל בתמיכת הערבים ".  עד לאותה נקודה במערכת הבחירות ,  השאננות הייתה ברמה כזו שרבים מתומכי הימין חשבו שהרצוג כלל לא מהווה איום ,  וכי נתניהו ירכיב את הממשלה בכל מקרה ,  מכוח מספר הממליצים הגדול יותר .  אבל אותם סקרים אחרונים ,  שהתכתבו עם המסרים של נתניהו ,  גרמו לראשונה לציבור מצביעי הימין להתלכד נגד יריב אחד .  התוצאה הייתה קיטון משמעותי בכוח של בנט ,  עצירת המומנטום של כחלון ,  וניצחון מוחץ לליכוד .
 בחירות 2015 בוואלה חדשותירושלים עם נתניהו ,  תל אביב עם הרצוג .  ואיך הצביעו בשכונה שלך ? נקמת  " מנשקי המזוזות והקמעות ":  הדרום המליך את נתניהוהתל אביבים ששוקלים לרדת מהארץ : " יום של דיכאון "
 ביום שאחרי ,  בכירים במטה הליכוד נשבעו כי אותו קמפיין אפקטיבי שהעביר את קולות הבית היהודי וליברמן לעבר נתניהו ,  וזכה לשם  " קמפיין הגעוואלד ",  התבסס על תחושות אותנטיות לפיהן נתניהו עלול להפסיד . " חשבנו שאולי נגיע לתיקו .  אבל תוצאה כמו שקיבלנו בפועל ,  לא דמיינתי ",  אמר בכיר במטה . " זה גם נתן 'בוסט' גדול ,  הראיונות הטלוויזיוניים האלה ",  אמר הגורם . " נתניהו התראיין בחדר אחד ,  ובזמן שהצוות התארגן בחדר השני היה מנצל את הזמן להקלטת שיחת טלפון ששלחנו ל-800 אלף איש .  לא נראה בליץ כזה ".  
ואכן ,  אותם סבבי ראיונות ארוכים של נתניהו ,  כפי שמעידים בכירים במפלגה ,  הוציאו את תומכי הליכוד מהתרדמת . " ראינו הרבה אנשים שרצו הפעם 'להעניש' את הליכוד .  חלק לא מבוטל מהם זלגו מאיתנו לבית היהודי ,  לכחלון או ליש עתיד ",  שחזר ראש עיריית מודיעין ,  חיים ביבס ,  שהיה ראש מטה הארגון של המפלגה . " פתאום ,  בימים האחרונים ,  ראינו את המגמה מתהפכת .  ביום ראשון ,  בכנסים ,  אנשים התחילו להתקשר .  הם רצו לעזור ולסייע .  לפני זה היה קשה לרתום אותם .  אני מדבר על אנשים שבמשך שנים לא ראיתי אותם נרתמים בבחירות .  ראינו בבירור במגמות שהצמידות הזו ,  עם מסר נכון ועם העובדה שהליכודניקים הרגישו שמנסים להשפיל את ראש הממשלה ,  זה מה שייצר התעוררות .  הלכו ממוקד על הראש של המנהיג שלנו ,  וזה גרם להרבה אנשים להבין שזו מלחמה על המנהיג - גם אם קודם הם כעסו עליו .  אנשים באו לעצרת ההמונים וראו בעיניים שהדיווחים בתקשורת על כך הפוכים והכל מגמתי ".  
גם ביבס תיאר את מה שקרה באותו שבוע גורלי של איבוד מצביעים עם החזרה מהקונגרס ,  עד לנקודת השפל שהביאה את תומכי המפלגה להילחם על השלטון : " אחרי שראש הממשלה חזר מהקונגרס התחלנו לראות את הירידה .  הוצאנו אותו לשטח ,  להיפגש עם אנשים ,  ולהסביר להם :  'רבותיי ,  אנחנו נאבד את השלטון אם לא תירתמו' .  היו לו שניים ,  שלושה ,  ולפעמים גם ארבעה כנסים ביום .  מהרגע ביום חמישי ,  שאז נפל לכולם האסימון שהולכים להפסיד ,  ראינו אותם חוזרים בהמוניהם ".  
אריאל מורלי ,  רכז הצעירים של מחוז ירושלים בליכוד ,  אמר שגם לדברים של יאיר גרבוז על  " מנשקי המזוזות "  במהלך העצרת להחלפת השלטון היה משקל . " בסופו של דבר ,  כולם ראו את הסקרים .  הגענו למצב שבו אנשים מפקפקים ביכולת של דודי אמסלם ,  המקום ה-21 ,  להיכנס לכנסת .  אבל אז גרבוז הביא את נאום הצ'חצ'חים שלו .  הנאום גרם להרבה אנשים להבין שהרגש שלהם הוא בליכוד ".  יחד עם זה  לדבריו ,  הייתה ההתגייסות של התקשורת נגד שלטון נתניהו . " אתה רואה את הכותרות האלה באופן עקבי ודברים מעצבנים בתקשורת .  אתה מרגיש שמערכת שלמה מנסה לדחוף לך את הדעה שלה וזה כנראה משהו נוסף שהטריד אנשים ". 
מורלי גם סבור שהאמירה של נתניהו על  " הערבים שנוהרים לקלפיות ",  הייתה מהלך מנצח : " זה היה ספין מושלם ליום הבחירות .  אנשים ראו חדשות והבינו שעוד רגע הערבים יגיעו ל-20 מנדטים ,  ויהיה פה משהו היסטרי .  כל הסקרים הראו שהעבודה תקבל 26-25 מנדטים .  אף אחד מאיתנו לא האמין שנקבל יותר מ-25 .  אבל המצב וההודעה של נתניהו החזירו הרבה אנשים שרצו להצביע לבנט וכחלון .  אנשים הבינו שזה כבר קטע לאומי .  לא מעמד ביניים או מעמד נמוך .  שצריך ליכוד כמפלגה רצינית שתהיה לה אמירה בכנסת הבאה .  הייתה התעוררות בשבוע האחרון והיא הושלמה בספין הזה שהערבים מתאחדים וחייבים לעשות משהו .  אני קורא לזה ספין כי זו הייתה גאונות .  ביום הבחירות ,  אומרים שאנשים 'סגורים' על עצמם ב-70% ?  אז זה סגר אותם סופית מבחינת הליכוד .  
לצד אלה ,  יש עוד נקודה אחת שכדאי לשים אליה לב כאשר באים לנתח את ניצחון הליכוד ,  והוא השקט התעשייתי בתוך מטה המפלגה .  בזמן שהמחנה הציוני תדרך באופן שוטף עיתונאים על הבעיות הפנימיות של המפלגה ושל הקמפיין ,  בליכוד שמרו על דממת אלחוט .  ארי הארו ,  ניר חפץ ,  אהרון שביב והיועצים האמריקנים עשו את העבודה שלהם מבלי לחתור לקדמת הבמה בעצמם .  בזמן שמנהלי הקמפיין של המחנה הציוני ,  ממי פאר ואיתן לוין הציעו לכלי התקשורת לראיין אותם לפני שנסגרו הקלפיות ,  במטה של הליכוד העדיפו להתרכז בניצחון .
 לפניות לכתב עמרי נחמיאס :  omri_n@walla.net.il
 ( עדכון ראשון :  22:29 )  

בליץ הראיונות וספין הערבים :  כך הפך נתניהו הפסד לניצחון
בימים שלפני הבחירות התחושה בסביבת ראש הממשלה הייתה שהמצב קודר .  ההחלטה לצאת לקרב בלימה חסר תקדים מבחינתו עוררה את השטח . " כשנפל האסימון שהולכים להפסיד ,  ראינו את כל הפעילים חוזרים בהמוניהם .  ספין הערבים הנוהרים היה גאוני "
 
