תמיד מאחורי האמת שלו
מעמד הפרידה בהר המנוחות מבנציון נתניהו היה לא רק מעמד של השתתפות באבלם של בני המשפחה ,  וראש הממשלה ביניהם .  במשך שנים ארוכות ,  לאחר ששהה בארה"ב עקב פעילותו הפוליטית ולשם מחקריו על האינקוויזיציה הספרדית ,  נוצר נתק ציבורי בין פרופ' נתניהו המנוח לחברה בישראל .  
אכן ,  שמו של המלומד הישיש נקשר בבנו יונתן שנפל באנטבה ולעיתים בהיותו אביו של ראש הממשלה .  רק לעיתים נדירות התיר לעצמו להתבטא בענייני השעה ,  ואף זאת במשורה .  אבל בדירתו בירושלים ,  במפגשים אישיים ,  היה פרופ' נתניהו כהר געש פעיל - לא על שום שהרים את קולו ,  צעק ,  אלא עקב צלילות הדעת ,  בהירות העמדות שהשמיע והפיקחון אשר בתפיסת עולמו .  
אדם כמותו ,  אשר במאה ושתי שנות חייו ראה את העולם מתהפך ,  ועוד איך :  רוסיה היתה לבריה"מ ,  האימפריה העות'מאנית היתה לטורקיה ,  את מקומה של האימפריה הבריטית תפסו מדינות עצמאיות ,  וישראל ביניהן .  ולא שכחנו :  השואה ,  שתי מלחמות עולם .  אין פלא כי פרופ' נתניהו ,  האב השכול ,  ש"ראה הכל ",  עמד איתן ושתי רגליו היו על קרקע המציאות ,  קרקע שלא הפסיקה לנוע בכל שנות חייו .  
הוא חרד מפני תהליכים ארוכי טווח ,  כגון עלייתו של האיסלאם ככוח דתי רב השפעה על חיי העולם כולו .  מכמה שיחות שקיימתי עימו אפשר להסיק כי לא האמין בדיפלומטיה וביכולתה להביא פתרון לסכסוכים בין עמים .  הרי העולם אינו שוקט ,  הוא נע וזע כאילו היה מדובר ברעידת אדמה בלתי פוסקת ,  ואפילו ללא רעשי משנה .  
וישראל ?  ישראל ,  אשר בתוכה של מהומת אלוהים זו ,  האם אין מקום לחוש חרדה ודאגה ,  כפי שהוא חש ,  לגבי המשך קיומה ,  והיה אם ייעשו צעדים אשר לדעת פרופ' נתניהו המנוח היו מסכנים את המשך קיומה ?  לא בכדי הוא התנגד להתנתקות מרצועת עזה .  ייתכן שאילו היה יוצא כנביא קדמון לרחובה של עיר ,  או לתקשורת של ימינו ,  אפשר שהיו מי שקוראים אחריו  " משוגע ."  אך תמיד עמד מאחורי אמונתו ,  האמת שלו .  אמת ,  שכנראה לא קל היה לחברה בישראל לשומעה .  

תמיד מאחורי האמת שלו
nan
