מנהיג חמאס על הכרת טראמפ בירושלים :  לפתוח באינתיפאדה נגד ישראל
ראש הלשכה המדינית הנייה קרא להתקוממות פלסטינית ולהפסקת שיתוף הפעולה בין הרשות לישראל ,  לאחר הכרזת נשיא ארה"ב .  צה"ל יתגבר כוחות בשטחים ,  ועימותים נרשמים בכמה מוקדים .  נתניהו ביטל את האירועים שתוכננו לו להיום ויקיים התייעצויות ביטחוניות
ראש הלשכה המדינית של חמאס אסמאעיל הנייה קרא היום  ( חמישי )  ל"אינתיפאדה נגד ישראל "  בעקבות ההכרה של ארצות הברית בירושלים כבירת ישראל .  בצה"ל הורו על עיבוי כוחות בשטחים מחשש לעימותים וראש הממשלה בנימין נתניהו ביטל את האירועים שתוכננו לו להיום לצורך התייעצויות .   בנאום שנשא בעזה ,  אמר הנייה כי  " עלינו לקרוא לאינתיפאדה ולעבוד על אינתיפאדה נגד האויב הציוני ".  הוא קרא לרשות הפלסטינית להפסיק לשתף פעולה עם ישראל ולהסיר את הסנקציות הכלכליות מהרצועה לצרכי שיתוף פעולה .  אמש אמר יו"ר הרשות הפלסטינית אבו מאזן כי ארצות הברית  " נסוגה מתהליך השלום "  וכי מזרח ירושלים היא  " בירתה הנצחית של המדינה הפלסטינית ",  אך לא התייחס לשיתוף הפעולה עם ישראל .  
הרשות קראה לשביתה כללית במזרח ירושלים ,  בשטחים ובעזה ,  ורחובות העיר העתיקה היו ריקים הבוקר .  לפי דיווחים פלסטיניים ,  נרשמו עימותים בין צה"ל לבין מפגינים במרכז חברון וכן בכמה מוקדים במזרח ירושלים .  עוד דווח על פצועים ברצועת עזה מירי של כוחות הביטחון לעבר מפגינים שהתקרבו לגדר .  
לקריאה נוספת בנושאעל מה בעצם הכריז טראמפ - ומה החידוש :  הנקודות הבולטות בנאוםטראמפ הכיר רשמית בירושלים כבירת ישראל : " הגיע זמן לגישה חדשה "  
בכיר הרשות קדורה פארס אמר לוואלה !  NEWS כי טראמפ  " ירה יריה אחרונה על התהליך המדיני .  העם הפלסטיני סובל ,ולכן אנחנו צריכים אסטרטגיה חדשה לטפל בעניין העיקרי שהוא הכיבוש ".  הוא קרא למרד אזרחי לא-אלים .
 בעקבות ההתפתחויות האחרונות ,  נתניהו יקיים בלשכתו התייעצויות מדיניות וביטחוניות .  הוא היה אמור להשתתף אחר הצהריים בטקס חנוכת אגף שיקום חדש בבית החולים פוריה בטבריה ובכנס פוליטי בעיר .  אתמול ,  לפני ההכרזה ,  נתניהו ביטל גם את השתתפותו בטקס הסכם גג שתוכנן להתקיים בנתיבות .  
במשרד החוץ נערכים למתקפה דיפלומטית בימים הקרובים ,  ומקיימים דיונים לקראת כינוסים וגינויים של מועצת הביטחון ,  הליגה הערבית ,  והארגון לשיתוף פעולה אסלאמי .  לפי ההערכה ,  גם שרי החוץ של האיחוד האירופי צפויים להשמיע עמדה בנושא במהלך פגישתם עם ראש הממשלה בבריסל ביום שני .  
עוד קודם לכן ,  נתניהו אמור להיפגש בפריז ביום ראשון עם נשיא צרפת עמנואל מקרון ,  שהביע התנגדות למהלך האמריקני והבהיר שצרפת עדיין מחזיקה בעמדה הדוגלת בפתרון שתי המדינות עם בירה משותפת לישראלים ולפלסטינים בירושלים .  נסיעתו של נתניהו לפריז ובריסל תוכננה להתמקד בסוריה ובהתנגדותה של ישראל להתבססות איראן בסוריה ובלבנון ,  אך בשל האירועים ,  סוגיית ירושלים צפויה לתפוס גם כן מקום מרכזי על סדר היום .  
ההחלטה של טראמפ ,  שהפכה מדיניות ארוכת שנים של ארצות הברית באזור ,  ספגה גינויים מצד בעלות בריתה של ארצות הברית ואויבותיה באזור ,  לצד ביקורת ממדינות המערב .
 נשיא טורקיה רג'פ טייפ ארדואן הזהיר הבוקר כי הכרת ארצות הברית בירושלים כבירת ישראל  " תצית את האזור בלהבות "  ולא תקדם את תהליך השלום .  גינויים דומים נרשמו מצד ערב הסעודית ,  מצרים ,  ירדן ,  איחוד האמירויות הערביות ומרבית מדינות ערב והעולם המוסלמי ,  ממרוקו ועד אינדונזיה .  
בבגדאד ,  זומן שגריר ארצות הברית לשיחת נזיפה .  המיליציה העיראקית השיעית א-נוג'בה ,  הנתמכת על ידי איראן ומחזיקה בנוכחות גם בסוריה ,  אמרה כי ההחלטה מצדיקה  " תקיפת כוחות אמריקניים "  בעיראק .
 שרת החוץ של האיחוד האירופי פדריקה מוגריני הזהירה כי ההחלטה של טראמפ  " עלולה להחזיר אותנו לזמנים אפלים ".  משרד החוץ של רוסיה הזהיר כי ההכרה בירושלים עלולה להחריף את הסכסוך הישראלי-פלסטיני ,  אך קרא לצדדים לנהוג באיפוק .  
נתניהו אמר הבוקר כי מדינות נוספות רוצות להעביר את מבני השגרירות שלהן מתל אביב לירושלים ,  מלבד ארצות הברית . " אנחנו כבר נמצאים בקשר עם מדינות נוספות שרוצות להעביר את השגרירות לירושלים ",  אמר בכנס הדיפלומטיה הבינלאומי במשרד החוץ . " אין לי ספק שעד שהשגרירות האמריקנית תעבור ,  יעברו עוד הרבה שגרירויות ,  ואפילן לפני כן .  הגיע הזמן ".  
דברי נתניהו מגיעים לאחר שאתמול הועברו למשרד החוץ מסרים מהפיליפינים שהביעו עניין בהעברת השגרירות .  בערב ,  אחרי הצהרת טראמפ ,  צ'כיה הודיעה על הכרה במערב ירושלים כבירת ישראל ,  אך הדגישה כי השגרירות תעבור רק לאחר שתושג הסכמה בין ישראל והפלסטינים על מעמד העיר .
  ( עדכון ראשון :  10:18 )  

מנהיג חמאס על הכרת טראמפ בירושלים :  לפתוח באינתיפאדה נגד ישראל
ראש הלשכה המדינית הנייה קרא להתקוממות פלסטינית ולהפסקת שיתוף הפעולה בין הרשות לישראל ,  לאחר הכרזת נשיא ארה"ב .  צה"ל יתגבר כוחות בשטחים ,  ועימותים נרשמים בכמה מוקדים .  נתניהו ביטל את האירועים שתוכננו לו להיום ויקיים התייעצויות ביטחוניות

