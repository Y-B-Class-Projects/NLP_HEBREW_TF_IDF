בזכות החום
שלי יחימוביץ' הפכה באחרונה למאמי הלאומית .  זה יפה שהיא הפנימה שעליה לחבק יריבים פוליטיים אבל הצלחת השינוי הקומסטי שלה מעידה בעיקר על דלות הסוגיות שעל הפרק במערכת הבחירות הזאת
עדיין מוקדם להעריך  ( על אף שיותר מדי פרשנים כבר עושים זאת )  אם יהיה  " מהפך "  בבחירות 2015 .  למעשה ,  אם הייתי צריך להמר על כך את חיי ,  הייתי מעריך שכל העסק יסתיים באחדות .  אבל על מהפך אחד ,  או שמא יש לקרוא לו  " מייק-אובר ",  אפשר כבר להכריז בביטחה :  שלי יחימוביץ' ,  פוליטיקאית ומאמי לאומית .  
יצא לי לצפות בה השבוע בשלושה ראיונות טלויזיוניים שונים :  באחד היא חיבקה  ( מטאפורית )  את בוז'י הרצוג עד שכמעט ניתן היה לשמוע את עצמותיו מתפוקקות מהנאה ;  בשני היא דיברה בחום על עמיר פרץ ,  הגנה על שמו הטוב ועל הדרך החמיאה לקותי סבג  ( מה !  ?  )  על כישורי ההנחייה שלו ;  בשלישי היא ישבה לצד מירב מיכאלי ,  מי שרוב עיתונאי ישראל והעולם עשו מאמץ עילאי לתאר כצ'ילבה שלה ,  הצהירה שהצביעה עבורה בפריימריז וזימרה לה סונטות של אהבה  ( מיכאלי ,  כמובן ,  הגיבה בקור טיפוסי )  .  התוצאה ידועה :  יחימוביץ' ,  שהודחה בבושת פנים מראשות המפלגה לפני שנתיים ,  עשתה קאמבק מרשים אל צמרת הרשימה .  
לפני בחירות 2013 כתבתי שיחימוביץ' היא אולי הפוליטיקאית הראויה והאידיאולוגית מכל המתמודדים ,  אבל שיש לה פגמים בולטים בסעיף  " ריגוש הקהל ",  מה שהאמריקאים קוראים  " לא הייתי יוצא לשתות איתה בירה ".  יומיים אחר כך עיתון הארץ יצא בסקר שהראה שיחימוביץ' הכי פחות אהובה ברמה האישית מכל ראשי המפלגות כולם .  אחרי שהפסידה בבחירות ניסיתי לשאול כמה ממכריי ,  נשים וגברים כאחד ,  למה בעצם הם לא הצביעו עבורה .  לכולם הייתה פחות או יותר את אותה תשובה ,  מעט ילדותית : " אוף ,  היא מעצבנתותי ".  
מעצבנתותי היה גם הסנטימנט שהדיח אותה בסופו של דבר מראשות המפלגה .  אני עדיין חושב שיכולות הביצוע שלה מרשימות יותר מאלה של הרצוג ושהשקפת העולם שלה מסודרת וריאלית יותר משל ליבני  אבל שניהם סובלים פחות מתופעת ה"מעצבנתותי "  שגרמו לאנשים להצביע נגדה ,  גם אם הם חושבים שמה שהיא מטיפה לו כבר שנים  ( צמצום פערים ,  ביזור המשק ,  כלכלה סוציאל-דמוקרטית ,  חלוקת משאבי ההון ,  עידוד תעשיה ,  פירוק פירמידות ועוד )  מדויק לגמרי .  
יחימוביץ' קמה אחרי הפריימריז האסוניים  מבחינתה  והכריזה שהיא משתנה . " לא אעשה להרצוג מה שעשו לי כשניצחתי ",  אמרה אז .  לא כולם קנו את השינוי בהתחלה ,  אבל עם הזמן הוכיחה שהיא מסוגלת לחבק יריבים פוליטיים מפעם כמו יצחק הרצוג ,  ולאחרונה גם עמיר פרץ ,  בלי לזייף .  במובן זה היא למדה פרק מהספר של הילארי קלינטון ,  שהחליטה לייבש את המשקעים עם הנשיא הנבחר ברק אובמה ,  אחרי הפריימריז העקובים מדם ב-2008 ,  ולסייע לו בכל כוחה להיבחר .  קלינטון ,  כמו יחימוביץ' עתה ,  הפכה לאהודה במפלגה הדמוקרטית ובציבור יותר מאי פעם .  
מה אפשר ללמוד מהמהלך הקוסמטי המוצלח הזה ?  ראשית ,  שיש איפשהו באשדות הגז טייקון אחד שמתגרד מפחד שמא יחימוביץ' החדשה הולכת לקטוף  ( בדרכי נועם ,  כמובן )  את תיק האנרגיה ,  המים והתשתיות המורחב ,  ולהיות מופקדת על התחום שהניב הכי הרבה כסף והכי הרבה חיבורי הון-שלטון בעשור האחרון .  מהלקח השני אני פחות מאושר ,  אם כי הוא נראה בלתי-נמנע :  בעידן של מלל בלתי פוסק ,  חשיפה מופרזת של מועמדים בתוכניות טלויזיה אוויליות ,  ומהילה של מסר חשוב עם ברברת מטופשת גם במשדרי החדשות  הסגנון עושה את המנהיג ומשאיר את המסר שלו  ( כשיש מסר בכלל )  הרחק מאחור .  
ואולי זה הסיפור של בחירות 2015 .  אינני יודע אם הן חשובות מקודמותיהן ,  אם יביאו מהפך או לא ,  ואיך תראה הקואליציה הבאה .  אבל אני די בטוח שזאת הפעם הראשונה שאין שום נושא חשוב ובעל ערך על הפרק  ( אלא אם כן הנושא  " רק לא ביבי "  נחשב אצלכם ל"בעל ערך ")  .  למעשה ,  אפילו הביקורת על נתניהו ,  אולי הקונצנזוס היחיד בבחירות הללו ,  מתמצאת עכשיו בעיקר בסוגיות של סגנון :  כן או לא נדחף לשורה הראשונה בפריז ,  כן או לא היה צריך לנסוע לצרפת ,  כן או לא עקף בתור לאוטובוס או ניפנף לשלום בתהלוכה .  בקיצור ,  עניינים ברומו של עולם !  כך נראה מירוץ סוסים של מועמדים יפי או כעורי שיניים ,  שצריכים להקפיד על הברקת פרוותם ו .. זהו בעצם .  אה ,  וברוח שלי החדשה וטובת-הלב :  כמובן שהם כולם חמודים ,  מקסימים וראויים ! 
לפרסום מאמרים בוואלה !  דעות לחצו כאן
המאמרים המתפרסמים במדור הדעות משקפים את עמדת הכותבים בלבד 

בזכות החום
שלי יחימוביץ' הפכה באחרונה למאמי הלאומית .  זה יפה שהיא הפנימה שעליה לחבק יריבים פוליטיים אבל הצלחת השינוי הקומסטי שלה מעידה בעיקר על דלות הסוגיות שעל הפרק במערכת הבחירות הזאת

