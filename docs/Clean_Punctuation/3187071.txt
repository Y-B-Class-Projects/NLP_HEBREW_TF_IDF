צירוף אלוף ושידורים ישירים :  כך צריכה להיראות הוועדה למינוי בכירים
פרישת שני חברי הוועדה שאחראית לאישור מינוי הרמטכ"ל והמפכ"ל לא הייתה מפתיעה ,  אך יכולה לאפשר ליו"ר הוועדה השופט גולדברג לערוך בה שינויים משמעותיים .  סיוע מקצועי ,  עדכון נוסח השאלות והגברת השקיפות יביאו לעידן חדש של הנגשת המועמדים ,  שתפקידיהם משפיעים על חיינו
פרישתם של יעקב נגל ואיריס שטרק מוועדת המינויים הבכירים בשירות הממלכתי ,  כצפוי וכנרמז ,  משאירה את הבמה ליו"ר הוועדה ,  השופט בדימוס אליעזר גולדברג .  כשפנה אליו בסוף חודש מאי מזכיר הממשלה צחי ברוורמן וביקש שיואיל בטובו לעמוד בראש הוועדה ,  לא העלו בדעתם ברוורמן ושולחו ,  ראש הממשלה בנימין נתניהו ,  איזה נפח עתיד גולדברג לתפוס .  ויתורם של נגל ושטרק על המשך המאבק הנואש להחזיק בקרנות המזבח ,  לנוכח צו הביניים של בג"ץ שאותת להם להתפנות ,  הופך את גולדברג לשחקן מרכזי במופעים הקרובים של אישור מינויי הרמטכ"ל ,  המפכ"ל  ( אם כהונת רוני אלשיך לא תוארך )  ,  נציב שירות בתי הסוהר ונגיד בנק ישראל - הכול בתוך רבעון דחוס אחד .
 גולדברג בן ה-87 הוא מה שפעם נהגו חובבי הכדורגל לייחס לנחום סטלמך - ראש פ"ז .  חד ,  עירני ,  בקי בתוצרי התקשורת לרבדיה ,  מתכוון לצקת משמעות אמיתית בסמכותו ובאחריותו .  הוא לא יהיה סביל .  לרגעים ,  בעוד גולדברג סורק את המועמדים שיישלחו אליו ,  באדיבות אך בתקיפות ,  יוכל נתניהו להיזכר במחקריו של היסטוריון מסויים על האינקוויזיציה .  
ועדת המינויים ,  בראשות שופט בדימוס מבית המשפט העליון ,  נוסדה לפני שני עשורים כשבראשה גבריאל בך .  אחת מיצירותיו של בך קודם ,  יוהן סבסטיאן ,  ידועה כ"וריאציות גולדברג ".  להלן תווים אפשריים ,  לא מחייבים ,  של וריאציות אליעזר גולדברג .
 חברי הוועדה :  לא תת-אלוף במילואים ממקורבי נתניהו ורואת חשבון המזוהה עם הליכוד .  לצד גולדברג צפויים לשבת ,  כמו במהדורות קודמות של הוועדה ,  אישים בדרג של שר לשעבר ואלוף במיל' .  למשל ,  דן מרידור ,  שלמה ינאי ,  גיורא רום ,  עדו נחושתן .
 הממנים :  למעשה ,  גם אם לא להלכה ,  שוב לא מזכירות הממשלה מטעם נתניהו ,  אלא היו"ר גולדברג .  בין שירכיב רשימה שמתוכה ייבחרו השניים ובין שימיין ויסכים או יפסול ,  יהיה לו וטו על איוש הוועדה .
 ההיקף :  פוליטיקאים מעוניינים לשמור לעצמם מרחב תימרון עד לרגע האחרון .  יתכן שהרגע האחרון היה מינוי גולדברג ,  כי לא מן הנמנע שהוא יסרב לקבל יותר משם אחד של מועמד לכל תפקיד .  שר הביטחון אביגדור ליברמן הודיע שבדעתו למסור לוועדה שני שמות של מועמדים לרמטכ"ל ,  שמא המועמד המוביל ייפסל .  גולדברג מעדיף - ועדיין לא ידוע עד כמה יתעקש - שהממשלה תצביע ,  תחליט ותעביר לו את שמו של המאושר שטרם אושר .  
הסגל :  סיוע מקצועי לוועדה ,  ממשפטן ועד דובר ,  יופרד ממזכירות הממשלה ,  כדי למנוע ניגוד עניינים בין המחליטים על המינויים - בכפוף לשימוע - לבין המאשרים אותם .
 השאלון :  נוסח השאלות המוצגות למועמדים יעודכן .  ועדות קודמות הרבו לעסוק בטפל והחמיצו את העיקר .  למשל ,  דרישותיו של נתניהו מראשי המוסד - ובוודאי גם מאחרים - להיות נאמנים לו אישית ,  או הבטחתו לאלשיך למנותו לראש השב"כ בתום כהונתו כמפכ"ל .  עכשיו יהיה על המועמדים בתצהירים ובשימועים ,  כמו גם על נתניהו בהופיעו בפני הוועדה ,  להתייחס לשאלה זו ולאחרות .
 השקיפות :  גולדברג שמרן בגישתו השוללת שידורים ישירים מבתי משפט ,  בישראל כמו בערכאות הפדראליות האמריקניות  ( במדינות ,  במחוזות ובערים התרת שידורים היא בסמכות מקומית )  .  הוא עשוי להשתכנע שדיוני ועדת המינויים דומים יותר לשימועים בסנאט ,  כגון השיח הצולב עם השופט ברט קאוונו ,  מועמדו של הנשיא טראמפ לבית המשפט העליון - שידור שגולדברג צפה בו בעניין רב .  אם יפתח את דלתות הוועדה למצלמות ולמיקרופונים ,  למבזקים ולציוצים ,  יחנוך עידן חדש של פתיחות והנגשת המועמדים ,  שתפקידיהם משפיעים על חיי הכול ,  לאזרחי ישראל ;  עידן גולדברג .  
כך או כך ,  דיוני ועדת גולדברג צפויים להיות רציניים ומאלפים ,  ללא טאטוא פזיז שהעיב לעתים על ההליכים בוועדות קודמות .  לבשורה זו ראוי להוסיף מה שמשתמע מדבריהם של שופטי בג"ץ שסימנו לנגל ולשטרק את הדרך הצידה .  השופט מני מזוז ציין שבהיותו מועמד לתפקיד היועץ המשפטי לממשלה ,  ב-2004 ,  נמנע ראש הממשלה אריאל שרון ,  אז חשוד בפלילים ,  מכל מעורבות במינוי שהביא לממשלה שר המשפטים טומי לפיד .  
באופן זה על נתניהו לנהוג עתה במינוי המפכ"ל ,  אמר מזוז - ומעמדה מתבקשת זו מתחדשת תמיהה שהובעה לפני שלוש שנים ,  מדוע התאפשרה אז לנתניהו מעורבות במינוי אלשיך והיועץ המשפטי לממשלה אביחי מנדלבליט ,  בעת שרעייתו שרה כבר היתה חשודה בתיק המעונות  ( תיקיו-הוא נפתחו רק באמצע 2016 )  .  זאת תקלה שאינה ניתנת לתיקון לאחור ,  אך על ועדת גולדברג להקפיד על מניעת מעורבות כלשהי של נתניהו גם במינוי נציב שב"ס ,  העשוי להיות למארח שלו באגף 10 במעשיהו אם יועמד לדין ,  יורשע וייכלא .  

צירוף אלוף ושידורים ישירים :  כך צריכה להיראות הוועדה למינוי בכירים
פרישת שני חברי הוועדה שאחראית לאישור מינוי הרמטכ"ל והמפכ"ל לא הייתה מפתיעה ,  אך יכולה לאפשר ליו"ר הוועדה השופט גולדברג לערוך בה שינויים משמעותיים .  סיוע מקצועי ,  עדכון נוסח השאלות והגברת השקיפות יביאו לעידן חדש של הנגשת המועמדים ,  שתפקידיהם משפיעים על חיינו

