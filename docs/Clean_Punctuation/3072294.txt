נתניהו לראשי הקואליציה :  בוחן הצעה שתגביל הזכות לעתור לבג"ץ
פרסום ראשון :  ראש הממשלה אמר כי הוא שוקל לקדם את הצעת החוק ,  שנועדה בעיקרה להגביל עתירות של עמותות בשמם של פלסטינים .  בנט ושקד : " נתמוך ,  אך החוק לא יעיל ".  כחלון לא התנגד .  מנדלבליט : " פגיעה בבית המשפט ובאוכלוסיות מוחלשות "
  ( רגב ,  בחודש פברואר : " הכנסת מחוקקת - ולא בג"ץ ")  
ראש הממשלה בנימין נתניהו אמר אתמול  ( ראשון )  במהלך ישיבת ראשי הקואליציה כי הוא מעוניין לבחון את ההצעה להגבלת זכות העמידה בפני בג"ץ  כך נודע לוואלה !  NEWS .  ראשי המפלגות דנו בהצעת החוק של חבר הכנסת מיקי זוהר  ( הליכוד )  ,  שנועדה לצמצם באופן ניכר את הזכות לעתור לבג"ץ ,  ותאפשר רק לארגונים או לאנשים שיש להם קשר ישיר לנשוא העתירה לעשות זאת .
 הצעתו של ח"כ זוהר הונחה על שולחן ועדת השרים לענייני חקיקה בחודש שעבר והדיון לגביה נדחה .  עם זאת ,  לדברי גורמים שנכחו בישיבה ,  נתניהו הביע עניין בקידום החוק ,  שנועד בעיקרו להגביל עתירות של ארגוני שמאל וארגוני זכויות אדם בשמם של אזרחים פלסטינים ,  שמובילות להריסות של מאחזים ושל בנייה יהודית בלתי חוקית בגדה המערבית .
 עוד בוואלה !  NEWS:נתניהו נגד בג"ץ :  מתערב יותר מדי בהחלטות הממשלה ובחקיקה בכנסתנשיאת העליון נגד השרה שקד :  אי-מינוי מחליפתי פוגע במערכת המשפטעברו של שופט העליון החדש נחשף : " תהליך השלום מדיר שינה מעיניי "  
על הצעת החוק חתומים חברי כנסת כמעט מכל סיעות הקואליציה ,  בהם יו"ר הקואליציה דוד ביטן  ( הליכוד )  ,  וחברי הכנסת מוטי יוגב ובצלאל סמוטריץ'  ( הבית היהודי )  ,  ומדובר ביוזמה משותפת של זוהר ושל יו"ר צעירי הליכוד ,  דוד שאין .  היועץ המשפטי לממשלה אביחי מנדלבליט כבר הביע את התנגדותו לחקיקה בחודש שעבר ,  ובכנס לשכת עורכי הדין באילת אמר כי  " ההצעה האמורה ,  יש בה משום פגיעה בבית המשפט העליון ובהגנה על שלטון החוק ,  במיוחד במקרים הקשים ובנוגע לאוכלוסיות מוחלשות ". 
שרי הבית היהודי נפתלי בנט ואיילת שקד אמרו שיתמכו בחוק ,  אולם שקד טענה שמדובר בחוק  " לא אפקטיבי ",  שכן רק 8% מהעתירות לבג"ץ מוגשות על ידי עמותות .  היא הוסיפה כי שופטי העליון כבר הבהירו כי אם החוק יעבור ותצומצם זכות העמידה ,  הם פשוט ירחיבו את פרשנותם לגבי סוגיית הקשר האישי לנשוא העתירה .  
שר התיירות יריב לוין העיר כי  " מה שהכי חשוב זה מינוי השופטים ,  חייבים לשנות את השיטה ".  שקד הסכימה עמו ,  וקראה : " אז בואו נבטל את חוק גדעון סער ",  שקובע כי מינוי שופטים לבית המשפט העליון דורש רוב מיוחס בוועדה למינוי שופטים .  יו"ר הקואליציה ביטן אמר לשקד כי ניתן לנסח את החקיקה  " בצורה אפקטיבית "  כך שלא תהיה אפשרות להרחיב את הפרשנות ,  ונתניהו ביקש כמה ימים לבדוק את החוק .  שר האוצר משה כחלון לא הביע התנגדות לחקיקה .
  נתניהו אמר בישיבה גם כי הוא מעוניין לקדם חוק שיאסור לחלוטין תרומות של מדינות זרות לעמותות ישראליות .  במהלך הישיבה טען נתניהו כי חוק השקיפות ,  שנחקק בשנה שעברה ,  הוא חלש מדי .  נתניהו ביקש משר התיירות יריב לוין לגבש ולנסח את החקיקה .  
צעירי הליכוד בירכו על כוונת נתניהו לבחון את הצעת החוק ואמרו כי  " אנחנו שמחים לראות כי העבודה המאומצת שעשינו מול ראש הממשלה נושאת פירות וקוראים לו לתמוך בהצעת החוק שיזמנו - כעת נותר רק להעביר את שלבי החקיקה לתיקון זכות העמידה ".  עוד נמסר כי  " ארגוני השמאל פוגעים ללא הצדקה ממשית בזכויות המתיישבים ביהודה ושומרון בתואנה להגנה על זכויות אדם של אנשים שבכלל לא קיימים .  הגיע הזמן לשים לזה סוף ". 
ח"כ ציפי לבני  ( המחנה הציוני )  אמרה הערב כי היא  " מוטרדת מהצעת החוק ".  בפאנל שרי משפטים שנערך באוניברסיטת תל אביב ,  אמרה לבני כי  " מטרת החוק ,  לכאורה ,  למנוע זכות עמידה בנוגע לנושאים המדיניים ,  ההתנחלויות ומה שקורה ביהודה ושומרון ,  אבל היא תמנע גם זכות עמידה שנוגעת לשחיתות ציבורית ,  כי היא קובעת שאם אין לך זכות אישית שנפגעה גם לא תוכל לפנות לבג"ץ - וזה מה שמאפשר פניות לבג"ץ בנושאים של שחיתות ציבורית ". 
 ( עדכון ראשון :  20:35 )  

נתניהו לראשי הקואליציה :  בוחן הצעה שתגביל הזכות לעתור לבג"ץ
פרסום ראשון :  ראש הממשלה אמר כי הוא שוקל לקדם את הצעת החוק ,  שנועדה בעיקרה להגביל עתירות של עמותות בשמם של פלסטינים .  בנט ושקד : " נתמוך ,  אך החוק לא יעיל ".  כחלון לא התנגד .  מנדלבליט : " פגיעה בבית המשפט ובאוכלוסיות מוחלשות "
 
