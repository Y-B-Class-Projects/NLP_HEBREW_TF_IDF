מושב החורף של הכנסת ייפתח :  מה צפוי להם ולנו ? 
הכנסת ה-18 תפתח היום את המושב הרביעי שלה ,  בסימן התחזקות מעמד הממשלה ,  היחלשות מפלגת קדימה וחזרת העבודה למרכז הבמה הפוליטית .  על רקע המחאה ,  צפויים חיכוכים רבים בין סיעות הבית
הכנסת ה-18 תפתח היום  ( שני )  את המושב הרביעי שלה ,  כשבאופן נדיר לשנים האחרונות ,  המושב ייפתח בסימן התחזקות מעמדה של הממשלה .  בשנתיים האחרונות ,  מדי פתיחת מושב ,  הפוליטיקאים והתקשורת ניבאו כישלון לממשלה ,  כשמשברים רבים שעמדו על הפרק איימו על יציבותה .  כעת המצב שונה :  על רקע ההסלמה הביטחונית בדרום ,  מושב החורף ייפתח בסימן התחזקות מעמדו של ראש הממשלה ,  ירידה במעמדה הציבורי של קדימה ושל יו"ר האופוזיציה ,  ציפי לבני ,  חיכוכים בקדימה על רקע הדרישה להקדמת הפריימריז וכניסת שחקן משמעותי נוסף לזירה האופוזיציונית  מפלגת העבודה .
 היום הראשון ,  החגיגי ,  ייפתח בשעה 16:00 בהשתתפות נשיא המדינה שמעון פרס ,  ראש הממשלה בנימין נתניהו ויו"ר האופוזיציה ציפי לבני .  פרס צפוי לקרוא למעסיקים בהייטק לשלב חרדים במקומות העבודה . " לישראל יש פוטנציאל כלכלי לצמוח ,  ואחד ממנועי הצמיחה זה שילוב של חרדים בהייטק ",  הוא יאמר . " אני קורא לכל המעסיקים לקלוט אליהם חרדים ,  לתת להם זמנים לתפילות ,  ואם צריך  מרחק נגיעה ,  ולאפשר להם להשתלב בתעסוקה איכותית כך שמנהגיהם לא ייפגעו ".  
פרס יקדיש חלק ניכר מדבריו לנושאים המדיניים והחברתיים וידבר על הצורך בצמצום פערים בין יהודים לערבים : " התריס היחידי שנשאר פתוח זה התריס של הרשות הפלסטינית ,  ותהיה בכייה לדורות אם התריס ייסגר ",  הוא יאמר בהתייחסו לסוגיה המדינית . " אבו מאזן הוא פרטנר ראוי לשלום ,  לא יהיו לנו מנהיגים מתונים יותר שילחמו נגד הטרור .  אסור שנפספס את התריס הפתוח היחיד שנשאר במזרח התיכון ".  בהתייחסו למאבק החברתי ,  הוא צפוי להכריז כי  " זהו מאבק צודק .  צריך להקשיב לקולות העם ". 
הדעה הרווחת בקרב חברי כנסת מאופוזיציה וקואליציה כאחד היא שעסקת שליט חיזקה משמעותית את הממשלה וגרמה לכך שלפחות במושב הנוכחי היא לא נמצאת בסכנת נפילה .  אבל אין זה אומר שלא צפויה לה התמודדות קשה עם אופוזיציה זועמת מצד קדימה והעבודה .  ההתמודדות הראשונה תהיה בנושא החברתי ,  כשבזיכרון חרוטים האירועים מסוף מושב הקיץ של הכנסת ,  אז המחאה החברתית העמידה בפני הכנסת דרישה ברורה להיות קשובה לאזרחים .  
כבר ביום פתיחת המושב צפוי מאבק עיקש בין הקואליציה לאופוזיציה :  בבוקר סיעת העבודה תגיש הצעת חוק לפיזור הכנסת ,  כשבכך היא מסמנת את חזרתה בכוחות מחודשים לזירה .  בערב כבר הכנסת תשוב לריטואל החוזר במסגרתו מוגשות הצעות אי אמון בממשלה .  גם ישיבות הסיעות השונות יתחדשו וראשי המפלגות ינצלו את ההזדמנות להשיג במה תקשורתית נוספת .  
במהלך המושב ,  הממשלה ,  שתנסה לאשר את מסקנות ועדת טרכטנברג בכנסת ,  תגלה שהמציאות כלל לא פשוטה בנושא זה ,  ולא רק בגלל מאבק אופוזיציוני .  הבעיה המרכזית של ראש הממשלה ושל יו"ר הקואליציה ,  ח"כ זאב אלקין ,  תהיה התמודדות עם התנגדות מתוך הקואליציה ,  וההתנגדות היא אכן עזה ביותר .  בשבוע שעבר ,  במהלך ישיבה של הצוות לבחינת חוק טל בראשות ח"כ יוחנן פלסנר  ( קדימה )  ,  הבהיר יו"ר ועדת הכספים ,  ח"כ משה גפני  ( יהדות התורה )  לנציגי משרד האוצר :  מי שיהין לבקש העברות תקציביות בשל מסקנות טרכטנברג יצא באותו רגע מאולם הוועדה .  עד כדי כך גדול הזעם בקואליציה על מסקנות הוועדה .
 גפני לא לבד .  נתניהו צפוי להתמודד גם עם טענות מש"ס ,  לאחר שהממשלה בחרה לאמץ דרישות של ישראל ביתנו כתנאי לתמיכה בהמלצות טרכטנברג ,  ולא את דרישותיה שלה .
 לליברמן ,  מנגד ,  יהיו הנושאים שלו שעשויים להוביל לחיכוך עם סיעת העצמאות ועם ש"ס :  חוקי הנאמנות והגיור .  לדברי יו"ר סיעת ישראל ביתנו ,  ח"כ רוברט אילטוב ,  אחת מהצעות החוק שישראל ביתנו תוביל במושב היא הכפלת המענק הניתן למשתחררים משירות קרבי ,  עד לגובה שלוש משכורות ממוצעות במשק .  בינתיים ,  לישראל ביתנו יש התחייבות מראש הממשלה לתמיכה ממשלתית בהצעת החוק ,  מה שמגביר את סיכויי הצלחתם בהעברת ההצעה .  זאת אחת הסיבות ששרי ישראל ביתנו תמכו בממשלה במסקנות טרכטנברג .
 אבל יש גם הצעות חוק שסיכוייהן לעבור נמוכות יותר .  אחת מהן היא הצעת חוק להעדפת יוצאי צבא ושירות לאומי בתפקידים ממשלתיים ,  שעלולה להיתקל בהתנגדות המפלגות החרדיות .  עוד הצעת חוק שישראל ביתנו מתכוונת להעלות במהלך המושב היא שלילת אזרחות מאדם שפעל נגד המדינה או אזרחיה . " לאחר עסקת שליט ,  בחלק רחב של המיעוט הערבי הייתה שמחה שאזרחי המדינה נהרגו .  את אלה צריך להעניש באופן מהיר ובחומרה ",  אמר אילטוב .  
ומהממשלה לאופוזיציה :  סיעות האופוזיציה ,  כאמור ,  מחממות מנועים .  קדימה הקימה במהלך פגרת הקיץ צוות היגוי על מסקנות ועדת טרכטנברג ,  בראשות שר האוצר לשעבר רוני בראון .  הצוות יעקוב ויתקוף בנושא הכלכלי-חברתי ,  כאשר ח"כ רוחמה אברהם-בלילא תרכז את עבודת הסיעה בוועדת הכספים .  המאבק המרכזי של קדימה יהיה הדרישה להבאת תקציב חדש לשנת 2012 עם סדר עדיפויות חדש .  לשם כך ,  פעילי השטח של המפלגה החלו בהחתמת אזרחים על עצומה בנושא .  סיעת האופוזיציה הראשית החליטה לפעול בטקטיקה שעל פיה מדי כמה שבועות היא תייחד את כל השבוע הפרלמנטרי למאבק בנושא חברתי מסוים ,  וכל הצעות החוק וההצעות לסדר של הסיעה יוגשו באותו נושא .  כך ,  השבוע עומד בסימן מצוקת הדיור ,  וכל התבטאויות חברי קדימה צפויות להיות בנושא זה .
 לפניות לכתב :  pinhaswolf@walla.net.il

מושב החורף של הכנסת ייפתח :  מה צפוי להם ולנו ? 
הכנסת ה-18 תפתח היום את המושב הרביעי שלה ,  בסימן התחזקות מעמד הממשלה ,  היחלשות מפלגת קדימה וחזרת העבודה למרכז הבמה הפוליטית .  על רקע המחאה ,  צפויים חיכוכים רבים בין סיעות הבית

