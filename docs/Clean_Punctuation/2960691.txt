מלכוד יעלון :  סמן הממלכתיות בממשלת הימין ,  הוא גם המושמץ ביותר בה
שר הביטחון מתנגד נחרצות להקמת מדינה פלסטינית ,  אך עמדתו לא מפריעה לאנשים מהמחנה שלו לקרוא לפיטוריו - אולי כי אינו משדר שנאה ,  אלא התנגדות מפוכחת ושקולה .  באופן אבסורדי ,  זוכה האיש בעל הדעות הנציות לחיבוק דווקא מהשמאל
 ( צה"ל חשף מנהרת טרור חדשה בעזה ;  יעלון : " לא נירתע ")  
ביום העצמאות ה-68 למדינת ישראל ,  הממלכתיות הישראלית נמצאת בשפל .  אולי לא שפל חסר תקדים  אבל שפל רציני ביותר .  הממשלה מתנהלת מטוקבק לציוץ ,  מפוסט מתלהם בפייסבוק לספין רדוד בעיתונות .  בתוך המדמנה הזו ,  מי שהפך בעל כורחו לסמן האחרון של הממלכתיות סביב שולחן הקבינט ,  הוא שר הביטחון משה יעלון .  
יש משהו בלתי נתפס בכך שיעלון נמצא בשבועות האחרונים תחת מתקפה קשה מימין ,  וזוכה לחיבוק מהוסס מהמרכז והשמאל .  זה בלתי נתפס לא בגלל היותו של יעלון רמטכ"ל לשעבר ,  מפקד סיירת מטכ"ל בדימוס ומחסל מחבלים עם קבלות .  הרי היו לא מעט גנרלים עטורי שבחים לאורך השנים שסומנו כאויבים ובוגדים על ידי הימין הקיצוני  אחד מהם אפילו נרצח בידי מתנקש .  זה לא לב העניין .  
גם העובדה שיעלון הוא שר הביטחון מטעם הליכוד לא באמת מסבירה עד כמה ההתנפלות עליו הזויה .  ראינו בשנים האחרונות מה גורלם בליכוד של אנשים לא מתלהמים ,  כמו דן מרידור שעזב את המפלגה ,  בני בגין שנזקק לשריון כדי להיכנס לכנסת ולא זכה לכהן כשר למרות הבטחה של נתניהו בנושא ,  אבי דיכטר שבקושי השתחל לרשימה ,  וכדומה .  
עוד בוואלה !  NEWS:בנט בביקורת מרומזת על אלוף גולן :  להפסיק את פסטיבל ההלקאה העצמיתנתניהו חשף : " איימנו על מצרים שנשלח כוח צה"ל לחילוץ אנשי השגרירות"נתניהו בטקס מצטייני הנשיא : " צריך לחדש את המצעדים הצבאיים "  
מה שקורה עם יעלון מדהים ממש ,  מסיבה הרבה יותר פשוטה :  יעלון הוא לא רק רמטכ"ל לשעבר ואיש ליכוד בהווה .  הוא בעיקר ימני ,  מאוד ימני .  הוא שר הביטחון הכי ימני שכיהן בממשלות ישראל מזה שלושה עשורים ,  למעט אולי משה ארנס  ( שאר המכהנים בתפקיד היו אהוד ברק ,  עמיר פרץ ,  שאול מופז ,  בנימין בן-אליעזר ,  איציק מרדכי ,  יצחק רבין )  .  הוא הדובר הטוב ביותר של הימין הישראלי כיום בכל הקשור להתנגדות להקמת מדינה פלסטינית  ובניגוד לשרים אחרים בממשלה ,  בנושא הזה הוא לא רק מדבר .  עד כמה יעלון ימני ?  אפשר להיזכר בהתנגדות שלו כרמטכ"ל לתכנית ההתנתקות ,  שהייתה בין הסיבות לסיומה המוקדם של כהונתו .  זאת ,  בשעה שמירי רגב ,  שרת הפופוליזם וההתלהמות ,  שקראה השבוע לפטר את סגן הרמטכ"ל יאיר גולן ,  דבררה את המהלך מתחילתו ועד סופו .  אבל האמת שבמקרה של יעלון ,  אין צורך ללכת אחורה כל כך רחוק .  מספיק להסתכל על מה שהתרחש לפני שנתיים בלבד ,  במהלך שיחות השלום שניהל שר החוץ האמריקני ג'ון קרי .  
האמריקנים סבלו מלא מעט כאבי ראש במהלך אותו משא ומתן .  נתניהו עשה להם את המוות מצד אחד ,  ואבו מאזן הוציא להם את המיץ מצד שני .  נפתלי בנט השמיע איומים מהיציע ,  ומתנגדיו של אבו מאזן בפתח תקפו מן הצד השני .  ברקע היה כמובן גם חמאס ,  שאיים לפוצץ את המגעים באמצעות אלימות ,  והעיתונאים ,  שאיימו לפוצץ אותם באמצעות הדלפות .  
אבל הגורם שהסב לאמריקנים את הנזק הכבד ביותר היה יעלון .  ג'ון קרי מינה את הגנרל ג'ון אלן ,  יוצא המארינס ,  להכין תכנית ביטחונית מעמיקה ליום שאחרי נסיגה ישראלית מהשטחים .  התכנית הזו הייתה היהלום שבכתר של מאמצי קרי :  היא נועדה להוכיח לציבור בישראל שאפשר לסגת מהשטחים ולשמור על הביטחון בו-זמנית .  האמריקנים הציעו לישראל את הציוד החדשני ביותר ,  ואת ערובות הביטחון החזקות ביותר שאפשר להעלות על הדעת .  בכירים בצה"ל שנחשפו לתכנית חשבו שהיא ראויה .  גם נתניהו לא פסל אותה על הסף ,  אבל אז הגיע יעלון .  
הוא הגדיר את התכנית של אלן הזויה ומנותקת מהמציאות הביטחונית .  את שר החוץ קרי תיאר כ"משיחי ואובססיבי ".  בשיחות עם כתבים ומקורבים ,  התפלא יעלון על האמריקנים : " הם חושבים שירשימו אותנו בטכנולוגיה שלהם ,  כאילו אנחנו חבורת ילידים .  הם הרי יודעים שישראל היא מעצמה טכנולוגית ".  כאשר דבריו של יעלון דלפו לתקשורת ,  המהלך של ג'ון אלן התפרק לרסיסים .  ובהיעדר תכנית ביטחונית שתהיה מקובלת על ישראל ,  אפשר היה להמשיך את השיחות של קרי עד למועד סיומן באפריל 2014  אבל כולם הבינו ששום דבר כבר לא ייצא מהן .  
יעלון שילם מחיר על האמירות השערורייתיות שלו נגד קרי והתכנית האמריקנית .  כאשר ביקר בוושינגטון כמה חודשים אחר כך ,  בכירי הממשל האמריקני החרימו את ביקורו ,  ואף דאגו להדליף שקודמו בתפקיד ,  אהוד ברק ,  קיבל פגישה עם סגן הנשיא ג'ו ביידן כשהגיע לוושינגטון זמן קצר קודם לכן כאזרח פרטי .  יעלון התנצל והתפתל קצת ,  אבל האמריקנים לא התרצו .  הבכיר היחיד ששומר איתו על קשר כלשהו כעת הוא שר ההגנה ,  אשטון קרטר ,  שמיודד איתו זה שנים ,  עוד לפני ששניהם מונו לתפקידים מקבילים .  
לכאורה ,  ההתנגדות העקבית של יעלון לנסיגות מהשטחים ,  אמורה הייתה להפוך אותו לגיבור הימין הישראלי .  בנימין נתניהו ,  להבדיל ,  הסכים במהלך אותן שיחות עם קרי להקמת מדינה פלסטינית על בסיס גבולות 1967 .  העובדה הזו פורסמה פעמים רבות בכלי תקשורת מובילים בארץ ובעולם .  היא זכתה לאחרונה לאישור מפיו של ד"ר ערן לרמן ,  בכיר לשעבר במועצה לביטחון לאומי של נתניהו ,  שאמר בראיון לעיתון הימני  " מקור ראשון "  כי הפרסומים בנושא היו מדויקים .  
ההתנגדות של יעלון להקמת מדינה פלסטינית אפקטיבית הרבה יותר מזו של פוליטיקאים אחרים בימין ,  כי היא מבוססת כמעט אך ורק על שיקולי ביטחון .  לעולם אין סבלנות לטיעונים דתיים על קדושת האדמה ,  ובוודאי שלא לטיעונים גזעניים נגד ערבים ,  שהפכו לנחלתם של פוליטיקאים רבים בימין הישראלי .  אבל כאשר שר הביטחון הישראלי ,  בעצמו רמטכ"ל לשעבר ,  מסביר שהקמת מדינה פלסטינית בעשורים הקרובים תהווה סכנה ליציבות ולביטחון באזור ,  גם הספקנים הגדולים ביותר נאלצים להאזין לדבריו ברצינות .  
העובדה שבכירים רבים לשעבר במערכת הביטחון ,  בהם שרי ביטחון לשעבר כמו אהוד ברק ושאול מופז ,  הרמטכ"ל הקודם בני גנץ ,  כל ראשי המוסד והשב"כ לשעבר שעודם בחיים ,  ועשרות אלופים לשעבר בצה"ל ,  חושבים הפוך מיעלון ,  ידועה היטב בעולם .  יעלון הוא אחד ה"ביטחוניסטים "  הבכירים היחידים שמדבר נגד הקמת מדינה פלסטינית .  במובן הזה ,  הוא נכס אדיר לימין הישראלי ,  כמעט חסר תחליף .  אז איך בכל זאת הוא מוצא את עצמו לאחרונה תחת מתקפה דווקא מהציבור שאת האינטרסים שלו ,  כביכול ,  הוא מקדם ?  
הסיבה לכך פשוטה וכואבת :  עבור רבים בימין הישראלי ,  שמירה על שלמות הארץ היא כיום עדיפות משנית בלבד .  לפניה ,  בראש סולם העדיפויות ,  נמצאת השנאה .  שנאה כלפי ערבים ,  כלפי שמאלנים ,  כלפי מי שמביעים ביקורת על ישראל בארץ ובעולם .  שרים שלא עשו כלום ושום דבר בקריירה שלהם ,  אבל מעלים פוסטים תוקפניים לפייסבוק נגד  " האליטות ",   " השמאלנים ",  או אבו מאזן ואובמה ,  הופכים לגיבורי הרחוב .  לעומת זאת ,  יעלון ,  ששילם מחירים על עמדותיו הימניות ,  סופג קריאות לפיטורין מטוקבקיסטים מקצועיים כמו שמעון ריקלין .  
יעלון לא נסחף בפסטיבל השנאה .  הוא לא שונא אנשי שמאל  פשוט לא מסכים איתם .  הוא לא שונא ערבים  פשוט חושב שאי אפשר כרגע להקים מדינה פלסטינית .  הוא לא שונא את הממשל האמריקני ,  זה שמעביר לישראל כל שנה מיליארדי דולרים לתמיכה ביטחונית  פשוט חולק על המדיניות שלו .  ולמרבה הצער ,  בדיוק בגלל הסיבות הללו ,  יותר ויותר אנשים במחנה שלו שונאים אותו שנאה עזה .  
בסיטואציה ההזויה הזו ,  יעלון הפך פתאום ליקיר השמאל והמרכז בישראל .  יו"ר האופוזיציה הרצוג משבח אותו מעל כל במה .  קבוצה של 200 קצינים בכירים במילואים ,  שחולקים על יעלון לחלוטין בנושא המדיני ,  שולחים לו עצומת תמיכה .  ההחלטה שלו בשבוע שעבר להפגין ממלכתיות ואחריות ,  ולתת גיבוי לאלוף יאיר גולן ,  גרמה לפרץ תמיכה כלפיו מצד השמאל שאף פוליטיקאי אחר לא חווה זה כמה שנים טובות .  שר הביטחון הפך פתאום לתקווה הגדולה ,  אלא שאוהדיו החדשים של יעלון טועים בו .  דעותיו הניציות לא השתנו והוא לא צפוי לשוב בקרוב לשורשיו הביוגרפיים במחנה השמאל .  
יעלון מייצג זן מסוים מאוד של ימנים - אנשים שמאמינים בכל ליבם שישראל יכולה להמשיך לכבוש את הפלסטינים ,  ובאותה העת להמשיך להתקדם לעבר הפיכתה לחברת מופת יהודית-דמוקרטית ,  ברוח חזונו של הרצל .  בקבוצה הזו אפשר למנות גם אנשים כמו ח"כ בני בגין ,  הנשיא ראובן ריבלין ,  מנהיג המתנחלים והקונסול המיועד בניו יורק ,  דני דיין ,  ועוד כמה צדיקים .  אפשר לא להסכים איתם ,  אבל אי אפשר שלא להעריך אותם בעניין הזה .  
הבעיה של יעלון ,  ושלהם ,  ושל כולנו ,  היא שביום העצמאות הזה ,  רגע לפני שנת היובל למלחמת ששת הימים ,  האג'נדה הזו נראית בלתי אפשרית למימוש .  אין כמו המתקפה הקשה על יעלון עצמו כדי להמחיש זאת .  

מלכוד יעלון :  סמן הממלכתיות בממשלת הימין ,  הוא גם המושמץ ביותר בה
שר הביטחון מתנגד נחרצות להקמת מדינה פלסטינית ,  אך עמדתו לא מפריעה לאנשים מהמחנה שלו לקרוא לפיטוריו - אולי כי אינו משדר שנאה ,  אלא התנגדות מפוכחת ושקולה .  באופן אבסורדי ,  זוכה האיש בעל הדעות הנציות לחיבוק דווקא מהשמאל

