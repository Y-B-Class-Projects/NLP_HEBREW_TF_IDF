מח"ט שומרון ביקר ביצהר - צמיגי רכבו נוקבו
בזמן שנועד עם מזכירות היישוב ,  ניקבו אלמונים את צמיגי רכבו של אל"מ יואב ירום .  בתגובה ,  כתב לתושבים : " מיגור העבריינות - אינטרס שלכם ".  נתניהו : " מעשה נפשע אך לא מייצג "
 המתנחלים שנלכדו בכפר ג'אלוד משוחררים לידי צה"ל ,  שלישי 
נמשכת האלימות בשטחי יהודה ושומרון :  אלמונים ניקבו היום  ( שישי )  את צמיגי רכב השטח של מפקד חטיבת שומרון ,  אלוף-משנה יואב ירום ,  בעת שהיה בפגישה שגרתית עם מזכירות היישוב ביצהר .  כאשר יצא מהפגישה ,  גילה ירום כי כמה גלגלים ברכבו נוקבו .  אל"מ ירום עצמו נחשב בעיני רבים ביצהר כגורם שפוגע בהתיישבות ,  לדבריהם .
 עוד על המתיחות ביהודה ושומרון:הלילה :  7 מתנחלים נעצרו ;   " תג מחיר "  בכפר קאסםהמתנחלים שהושפלו בקוסרא דורשים לקבל נשקאחרי תקיפת המתנחלים , " תג מחיר "  בשומרון 
על אף היחסים המתוחים בין היישוב לצבא ,  ממשיכים בצה"ל לנסות בחודשים האחרונים להמשיך בשיתוף פעולה עם מזכירות היישוב . " אנו רואים בחומרה מעשים מסוג זה כנגד מפקדים וחיילים העושים לילות כימים בהגנה על תושבי מדינת ישראל ",  נמסר בתגובה מצה"ל .  ביצהר גינו את המעשים ואמרו : " מעשים כאלה אינם מקובלים .  אנו דורשים ממבצע הגזילה לעשות תשובה ולדאוג לתיקון החטא שעשה ". 
אל"מ ירום עצמו הגיב לאירוע ,  והפיץ אחר הצהריים לראשי המועצות האזוריות בשומרון מכתב שבו כתב להם כי  " מיגור העבריינות הוא בראש ובראשונה אינטרס פנימי של ההתיישבות ,  ואני יודע שזו עמדת גורמי ההתיישבות הרשמית ".  הוא ציין כי  " עצם קיום הפגישה עם ראשי ההתיישבות ביצהר מעידה על היחסים הסבירים בין הצבא למתיישבים ביצהר ".  עוד כתב כי  " הגלגלים נוקבו על ידי עבריינים ,  ואני מקווה שימצו עמם את הדין .  רוב התושבים לא אהבו את האירוע וחלקם אף סייעו להחליף את הגלגלים התקורים ברכב ,  דבר שמעיד יותר מכל על יחסי הצבא וההתיישבות ". 
ראש הממשלה בנימין נתניהו התייחס למעשה ,  ואמר כי  " מדובר במעשה נפשע שלא מייצג את ציבור המתיישבים ביהודה ושומרון .  לא ניתן לאף אחד לפגוע בחיילי וקציני צה"ל ,  ונמצה עם הפושעים האלה את הדין ",  הוסיף ראש הממשלה .
 גם שר הביטחון משה יעלון גינה את המעשה ,  ואמר כי מדובר ב"מקרה חמור ובלתי נסבל ,  שמחייב טיפול מהיר ונחוש של כל הגורמים הנלחמים בתופעה ,  בראש ובראשונה שלנו כממשלה ".  לדברי , " אל"מ ירום ,  כמו מפקדים אחרים בגזרה ,  עושה לילות כימים כדי להגן על שלומם של תושבי האזור ואזרחי ישראל ,  ופגיעה ברכבו היא מעשה נתעב שבוצע בידי קומץ פורעי חוק שמקומם מאחורי סורג ובריח .  אני מגבה את אל"מ יואב ירום וחבריו ,  מפקדי ולוחמי צה"ל ,  בפעילותם למען הביטחון וגם אל מול פורעי החוק ,  מחזק את ידיהם ויודע שלמרות מקרים שכאלו ,  הם ימשיכו במשימתם בנחישות ובמקצועיות ".  
מנגד ,  ח"כ שלי יחימוביץ'  ( העבודה )  ,  קשרה בין המעשה לבין פרסום מכרזי הבנייה החדשים בהתנחלויות . " יחד עם האלימות הגזענית של פורעי 'תג מחיר' ,  אנו עדים לגל אלימות החותר תחת יסודות המדינה ",  אמרה . " יש לומר בצער כי מי שמוציא מכרזים לבנייה בהתנחלויות בעיצומם של ניסיונות מאומצים להגיע להסדר ,  רק מתחזה למי שמעוניין בהסדר מדיני ,  ומתדלק בפעולה בוטה זאת את גורמי הימין הקיצוניים ",  הוסיפה .
 אין זו הפעם הראשונה שבה מותקף רכבו של אל"מ ירום ביצהר .  בעבר השליכו רעולי פנים אבנים על רכבו בעת שהיה בסיור במאחז כיפה סרוגה שבשטח היישוב .  לפני כשלושה חודשים הותקף רכבו של קצין הנדסה שהגיע ליישוב לאחר שתושבים זעמו כי נהג משאית שעברה ביישוב היה דרוזי ולא יהודי .  
ירום צמח בחטיבת גולני ,  שם פיקד על אחד הגדודים .  במהלך שירותו בלבנון נפצע קשה לאחר שעלה על מוקש ואיבד את כף רגלו וכן במהלך האינתיפאדה השנייה נפצע מירי בבטנו .  בשני המקרים השתקם ושב לשירות צבאי מלא .  
אירוע זה מצטרף לשרשרת אירועים אלימים שאירעו ביממה האחרונה .  בשעות הבוקר ,  נמצאו 30 עצי פרי ונוי כרותים במשתלה סמוכה לכפר קאסם .  עובדי המשתלה שהגיעו למקום ,  מצאו בו שלט עליו נכתב : " ד"ש אש קודש ".  על פי החשד ,  מדובר בפעולת  " תג מחיר "  כנקמה נוספת על לכידת של כמה מתנחלים בכפר ג'אלוד הסמוך לקוסרא שבשומרון השבוע .  משטרת ראש העין פתחה בחקירה לבירור נסיבות האירוע .
 במהלך הלילה עצרו שוטרי היחידה לפשיעה לאומנית בימ"ר ש"י ,  בשיתוף יס"מ ש"י ,  שבעה מתנחלים בחשד למעורבות באירוע בכפר ג'אלוד .  שלושה מתוך השבעה הינם קטינים .  בית המשפט שחרר את החשודים - שיוצגו על ידי עורכי הדין עדי קידר ואיתמר בן גביר מטעם ארגון  " חוננו "  - למעצר בית ,  אך המשטרה מתכוונת לערער על ההחלטה .  צפויים מעצרים נוספים .  
הלילה נעצרו גם שלושה צעירים בני 23-19 בקיבוץ טירת צבי שליד בית שאן ,  סמוך לביתו של פקח של המנהל האזרחי בחשד שהתכוונו לפגוע בפקח או ברכושו ,  בעקבות עבודתו בחלוקת צווי הריסה .  השלושה ,  תושבי היישובים טלמון ושדרות מחולה ,  נתפסו כשברשותם כרוזים נגד עבודת המנהל וכן שני מכלי דלק .  ברשותם נמצא גם מכתב שהפנו החשודים לחבריו של המפקח ,  בו נכתב בין היתר כי  " התנכלותו היום-יומית להתיישבות ביישובי גוש שילה מחייבת אותנו לפנות לחבריו ולבני משפחתו כדי שאלו ידברו על לבו וידרשו ממנו לפעול למען ההתיישבות ולא לזרז חלילה גלות נוספת ". 
אחר הצהריים שחרר בית משפט השלום בנצרת ללא תנאים את שלושת החשודים .  המשטרה הגישה ערעור על ההחלטה ,  אולם מפאת כניסת שבת לא נמצא שופט תורן והם שוחררו .  המשטרה מסרה כי חקירתם של השלושה במשטרת ש"י תימשך .
 בהכנת הידיעה השתתפו אמיר בוחבוט ,  עדי חשמונאי ,  אמיר תיבון ועמרי נחמיאס 
לפניות לכתב יהושע בריינר :  joshjosh@walla.com 

מח"ט שומרון ביקר ביצהר - צמיגי רכבו נוקבו
בזמן שנועד עם מזכירות היישוב ,  ניקבו אלמונים את צמיגי רכבו של אל"מ יואב ירום .  בתגובה ,  כתב לתושבים : " מיגור העבריינות - אינטרס שלכם ".  נתניהו : " מעשה נפשע אך לא מייצג "
 
