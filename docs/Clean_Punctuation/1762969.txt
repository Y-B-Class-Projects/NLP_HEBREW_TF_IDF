נתניהו בחיפה : " אסון בסדר גודל בינלאומי "
 ראש הממשלה הגיע לחדר הפיקוד הקדמי בעיר ואמר שכעת יש להתרכז בהצלת חיים ובכיבוי האש המשתוללת בכרמל .  הוא הוסיף כי סיוע בינלאומי עושה דרכו לישראל
 ( צילום :  הערוץ הראשון ) 
ראש הממשלה בנימין נתניהו הגיע הערב  ( חמישי )  לחפ"ק המיוחד שהוקם בחיפה נוכח השריפה המשתוללת בכרמל ואמר כי חייבים להציל חיי אדם ולכבות את השריפה . " נגדיל את זמן ההתראה לפינוי אנשים ",  אמר ראש הממשלה , " אני קורא לכולם שלא להיכנס לשטח ,  גם לסקרנים מהתקשורת .  נפנה אנשים בהתאם לצורך ,  אני מעדיף שמישהו לא ישן לילה אחד במיטתו אבל יחיה עד סוף חייו ". 
ראש הממשלה קיבל במקום עדכון מראשי המשטרה ,  הצבא והשר לביטחון פנים . " זו שריפה בקנה מידה בינלאומי ,  שוחחתי עם ראש הממשלות של קפריסין ,  יוון וספרד .  עשרה כלי טיס בדרכם לישראל ,  ארבעה מיוון ,  ארבעה מספרד ומסוק אחד מקפריסין ",  אמר .  הוא הוסיף כי הוא צפוי לשוחח עם ראש ממשלת רוסיה ולדימיר פוטין שישלח מטוסים נוספים . " גם כשיגיעו המטוסים האש לא תיכבה מיד ",  אמר נתניהו , " זה אירוע לאומי ,  אסון גדול ,  אך אנו משתלטים עליו יחד ". 
ראש הממשלה אמר כי כלל המאמצים ירוכזו במאמצי הפינוי והשיקום וכל מה שידרשו ראשי הערים שנפגעו בכדי לטפל באסון .  לאחר מכן פנה נתניהו לנציגי העדה הדרוזית במקום ואמר : " אחינו הדרוזים ספגו מהלומה קשה מאוד ואנשים טובים גילו כאן תעצומת נפש וגבורה .  אנשים הקריבו עצמם כדי להציל אחרים ".  הוא חיזק את ידי המשפחות השכולות והביע תמיכה במשפחות הכבאים והשוטרים .
 השר לביטחון הפנים יצחק אהרונוביץ' אמר במסיבת העיתונאים כי  " הכוחות היום נספו בניסיון להציל חיים ".  לדבריו , " רוב תושבי מרכז הכרמל פונו .  סרקנו את השטח כמה פעמים ונסרוק שוב בבוקר .  המשימה כעת היא להציל חיים .  אני מבקש מהציבור להישמע להוראותינו .  זה ייקח כמה ימים ,  ולכן צריך סבלנות וקורת רוח .  אנחנו שולטים במצב ".  
מפכ"ל המשטרה רב ניצב דודי כהן אמר כי  " התכלית האסטרטגית שלנו היא הצלת חיים .  המטרה היא כיבוי במינימום זמן .  פינינו את כל היישובים שבסכנת חיים ,  ופינינו שכונות בטירת הכרמל ועוספיה .  מהציבור נדרש להישמע להוראות ולסייע לכוחות בשטח ". 
בתוך כך ,  הודיעה המשטרה הצבאית על פינוי בית הסוהר הצבאי כלא 6 והשב"ס החל בפינוי כלא כרמל .  במשטרה נערכים לפינוי קיבוץ החותרים ומושב מגדים הסמוכים לעתלית .  עד כה פונו מתושביהם הקיבוצים בית אורן וניר עציון וכן המושבים עין הוד ועין חוד שלמרגלות הכרמל .  גם חלק מתושבי השכונות המזרחיות מטירת הכרמל מפונות מתושביהן .
 מבחינת מספר הנפגעים באירועי היום ,  ישנם 40 הרוגים מהתהפכות האוטובוס שהסיע צוערים של שירות בתי הסוהר לחילוץ האסירים מכלא דמון .  כמו כן ,  בבתי החולים מאושפזים ארבעה פצועים ,  שלושה מהם במצב קשה מאוד ,  ביניהם מפקדת משטרת חיפה ,  נצ"מ אהובה תומר ,  ופצוע נוסף במצב קל .  עד כה לא נוצר קשר עם שני שוטרים שמוגדרים כנעדרים .
 
נתניהו בחיפה : " אסון בסדר גודל בינלאומי "
 ראש הממשלה הגיע לחדר הפיקוד הקדמי בעיר ואמר שכעת יש להתרכז בהצלת חיים ובכיבוי האש המשתוללת בכרמל .  הוא הוסיף כי סיוע בינלאומי עושה דרכו לישראל

