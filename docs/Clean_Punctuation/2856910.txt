מה הסיכוי של גלעד ארדן לחזור לממשלת נתניהו ? 
נדמה שהמונח  " ארגז הכלים "  שנטבע בבחירות האחרונות ,  הוא שמפריד בין בכיר הליכוד לכניסה רשמית לממשלה .  וגם :  המחנאות במחנה הציוני והדאגה של נתניהו מהחזרת הפריימריז למרכז הליכוד
 ( השרים בצילום המסורתי בבית הנשיא ,  השבוע )  
אם יש אירוע פוליטי בכהונתו הראשונה של נתניהו שהוא יעדיף לשכוח ,  מדובר בוועידת  " ביתן 28 "  מנובמבר 1997 .  נתניהו ומנכ"ל משרדו דאז ,  אביגדור ליברמן ,  החליטו לבטל את הפריימריז ולשים את כוח לבחור את רשימת הליכוד לכנסת בידי מרכז המפלגה ,  שבו שלטו השניים .  הרעיון היה פשוט :  לדחוק לאחור אנשים שנתניהו לא רצה בהם ,  ולהביא לקדמת הבמה את אלה שנתניהו חפץ ביקרם .  ההחלטה עברה ,  אבל דווקא בדיעבד הוטל עליה כתם גדול ,  כאשר דב גילהר חשף בערוץ 2 כי מתוך ביתן 28 בגני התערוכה נוהל מעקב ,  בין היתר באמצעות צלם ,  אחרי יריבי נתניהו באותה הוועידה .  ב-2006 סגר נתניהו מעגל ,  כאשר החזיר את שיטת הפריימריז הנהוגה במפלגה עד היום .  על האפשרות שבה יבחרו חברי המרכז את הרשימה ,  ואשר הסבה לליכוד נזק תדמיתי גדול בראשית שנות ה-2,000 ,  הוא לא רוצה לשמוע יותר .  
והנה ,  השבוע שוב קם הרעיון הזה לתחיה ,  כאשר נקבע כי הצעתו של ח"כ דודי אמסלם שלפיה חברי המרכז הם אלה שיבחרו את רשימת המפלגה לכנסת ,  תעלה להצבעה במרכז הליכוד ב-14 ביוני .  אם יש משהו שמסעיר היום את הליכוד ,  זה הסיפור הזה .  נדיר למצוא פעיל במפלגה שלא התבקש לחתום ביממה האחרונה על עצומה בעד או נגד הרעיון .  בעיני שרי הליכוד ,  וכן בעיני נתניהו ,  מדובר בסדין אדום .  המחשבה שסידור הרשימה יופקד בידי כמה אלפי אנשים ,  ובהם קבוצות מצביעים מאורגנות וכמה שמזוהות עם פייגלין - שבינתיים עזב את הליכוד - בוודאי מדירה שינה מעיניהם של מי שהתרגלו להיבחר בפריימריז פתוחים בראשות הרשימה .
 מבחינת השרים ,  המחשבה שבתור חברי קואליציית 61 המרותקת למליאה הם ייצטרכו למצוא דרכים לחמוק מדי יום משם לסיורי שטח ולשמחות של חברי מרכז כדי לתחזק את הקשר עמם עד לבחירות הבאות ,  היא בעייתית בלשון המעטה .  ההערכה היא כי נתניהו ייאלץ בסופו של דבר להציע פשרה .  למשל ,  לתת לנציגי המחוזות להתמודד שוב במשבצת שלהם ,  דבר שישאיר את כולם מרוצים .  בהיעדר הסכמות שכאלה ,  צפו למלחמת עולם במפלגת השלטון בחודש הקרוב .  
בינתיים ,  דווקא בגזרה אחרת ומורכבת לא פחות מסתמן שנתניהו יכול לנשום לרווחה .  אחרי נתק של חמישה ימים ,  הוא נפגש השבוע ,  פעמיים ,  עם גלעד ארדן .  הפגישות נערכו בימים שני ורביעי במעונו של נתניהו בבלפור ,  והייתה בהן אווירה מועילה .  חבר הכנסת שסיים את הפריימריז האחרונים במקום הראשון ,  נראה כעת הרבה יותר קרוב לכניסה לממשלה משהיה לפני שבוע .  נראה שהדם הרע שזרם בתחילת השבוע בין השניים נרגע .  את המילים החמות שפרסם נתניהו על ארדן בתום פגישתם ,  הוא לא אמר בכל השנתיים האחרונות .  
תיק החוץ לא עומד על הפרק ,  ועושה רושם שכך גם התואר  " משנה לראש הממשלה ",  שארדן ראה בו מאז ומעולם כיבוד חסר תוכן .  מה שכן נמצא במוקד השיחות הם המשרד לביטחון הפנים והמשרד לעניינים אסטרטגיים ,  והשאלה היא שאלת הסמכויות והתקציבים .  ארדן ,  שמילא את תפקידיו המיניסטריאליים הקודמים בהצלחה ,  לא ירצה לקחת על עצמו תיק שלא יעניק לו סיכויים להצליח .  לכן ,  אם למחזר את הקלישאה מבחירות 2015 ,  הדיון בין השניים הוא על  " ארגז הכלים "  שיקבל ארדן ,  ולא על עצם הרעיון שיתמנה לשר .  נושא אחד שעליו שוחחו נתניהו וארדן הוא היקף הסמכויות שיהיו לשר לביטחון הפנים בנושא המשטרה ,  ונושא אחר הוא מה בדיוק יכלול המשרד לעניינים אסטרטגיים ,  שכיום אינו יותר מתואר מפוצץ אך נטול יכולות ביצוע .  מהסיבוב הקודם ,  שבו ארדן לקח על עצמו את תיק הגנת העורף והחזיר אותו כעבור שנה עם המלצה לפרק את המשרד ,  ניתן להניח שהוא למד לקח .  הפעם הוא לא ייקח תואר שאין בו תוכן .  
מי שהביט על מאורעות השבוע האחרון מהצד בהנאה מופגנת הוא השר לשעבר גדעון סער ,  הנפקד הכי נוכח במערכת הפוליטית ,  שחשבון הטוויטר שלו מספק מבט משועשע עד עוקצני לעבר תלאות נתניהו בדרך להרכבת הקואליציה .  בשבוע שעבר ,  בעיצומה של השבעת הממשלה ,  ובזמן שכמה מחבריו התשושים התיישבו במליאת הכנסת לשמוע איזה תפקיד נתניהו מייעד להם ,  הוא העלה צילום מתוך הופעת האיחוד של פורטיסחרוף עם הכיתוב  " זוהי שקיעתה של הזריחה ".  
השבוע ,  ביום ראשון ,  בחר נפתלי בנט לפרסם לעוקביו תמונה שצילם חבר מרכז ליכוד מחיפה ,  זאב זוננסון ,  ובה הוא נראה יושב עם סער ועם ארדן על הבמה באירועי יום ירושלים בכותל .  בליכוד יש מי שקושרים בין התמונה ,  שבה נראים יחד שני יריבי נתניהו עם חבר הכנסת ארדן ,  ובין הזימון הבהול לפגישה שהתקיימה ביום למחרת בין השניים .  סער לא הסתפק רק בתמונות מרומזות ,  ואף תקף את נתניהו פעמיים .  פעם אחת כשביקר את היעדר הבנייה בירושלים ,  ובפעם השנייה כאשר יצא נגד ההפרדה בתחבורה הציבורית בשטחים ,  ששר הביטחון יעלון היה זה שקידם אותה ,  אולם מיותר לציין שהוא לא היה הכתובת הבלעדית לביקורת של סער .  אם לשפוט לפי אירועי השבוע האחרון ,  שר הפנים לשעבר ,  שסומן כיריבו העיקרי של נתניהו בקרב על הנהגת המפלגה ,  אינו מתכוון לתת לשום טעות של נתניהו לחמוק ממנו .  
במחנה הציוני ,  כרגיל ,  שמח .  הפעם זה בגלל שידור הסרט  " הרצוג "  בערוץ 10 ,  שחילץ השבוע קשת של תגובות מחברי הכנסת של המפלגה - החל מ"זה מוציא אותו אנושי ואותנטי "  ועד  " זה גמר לו את הקריירה "  - אבל גם בגלל פסקה ,  לכאורה לא חשובה במיוחד ,  שכתבה בשבוע שעבר ח"כ שלי יחימוביץ' לתומכיה .  יושבת הראש לשעבר ביקשה לשרטט את גבולות ההסכמה וההתנגדות של האופוזיציה לממשלה ,  וציינה כי בנושאים חברתיים וכלכליים ,  כמו ביטוח סיעוד ממלכתי או רפורמות כלכליות אחריות שיביאו כחלון ,  ליצמן ודרעי ,  האופוזיציה צריכה להתייצב ולתמוך בממשלה .  
במפלגה ראו בפסקה הזו ,  מטבע הדברים ,  קריאת תיגר על מנהיגותו של הרצוג .  ואולם ,  האמת היא שמדובר בשבר עמוק הרבה יותר מעקיצה כלפי יו"ר המפלגה .  הגוף הפיקטיבי המתקרא  " המחנה הציוני "  מכיל בתוכו למעשה שני מחנות .  את המחנה הציוני מובילים הרצוג ולבני ,  וחברים בו גם איתן כבל ,  אראל מרגלית וחברי כנסת אחרים .  את המחנה החברתי מובילים יחימוביץ' ועמיר פרץ ,  וחברים בו חברי כנסת נוספים ,  שהקולני והבולט שבהם הוא איציק שמולי .  לא מדובר פה בהכרח בעניין פרסונלי אלא בעניין של השקפת עולם .  
על הנייר ,  הגוף הזה יכול להישאר מאוחד עוד זמן רב ,  בוודאי לאור מספר המנדטים המכובד שהניב בבחירות האחרונות והעובדה שהבחירות הבאות אינן נראות באופק .  אלא שמעשית ,  מדובר בגוף מפוצל .  העימות לפני שבועיים בין לבני ליחימוביץ' ,  הדרישה של שמולי ופרץ מהרצוג להתחייב לא להיכנס לממשלה ,  כל אלה הם רק פרומו למה שצפוי שם בחודשים הקרובים ,  כאשר ייקבעו פריימריז ועמיר פרץ יצטרך להחליט אם להישאר בתנועה או להתמודד על ראשות העבודה .  כך או אחרת ,  הפריימריז הבאים לראשות המפלגה לא יהיו בין שני אנשים ,  אלא בין שני מחנות .  

מה הסיכוי של גלעד ארדן לחזור לממשלת נתניהו ? 
נדמה שהמונח  " ארגז הכלים "  שנטבע בבחירות האחרונות ,  הוא שמפריד בין בכיר הליכוד לכניסה רשמית לממשלה .  וגם :  המחנאות במחנה הציוני והדאגה של נתניהו מהחזרת הפריימריז למרכז הליכוד

