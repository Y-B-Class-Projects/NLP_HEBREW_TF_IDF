נתניהו רוצה לדבר על איראן - אבל לפלסטינים יש תכניות אחרות
ברקע משבר כבד עם רוסיה ,  ראש הממשלה ימריא לעצרת האו"ם ,  בשאיפה לעסוק בעיקר בסוגיה האיראנית ובחשש הישראלי מהתחזקותה באזור .  אבו מאזן ינסה להסיט את הנושא דווקא לסוגיה הפלסטינית ,  בנאום שצפוי להיות לוחמני במיוחד .  לפחות מהפגישה עם טראמפ נתניהו לא צריך לחשוש
בעיצומו של משבר מדיני קשה עם רוסיה ,  וברקע המאבק הישראלי למניעת התבססות איראנית בסוריה ,  ימריא היום  ( שלישי )  ראש הממשלה בנימין נתניהו לביקור השנתי בעצרת הכללית של האו"ם בניו יורק .  הנושא המרכזי בו יעסוק נתניהו הוא הסוגיה האיראנית :  ביטול הסכם הגרעין מ-2015 והמאמץ לבלום את התפשטותה ותוקפנותה של איראן באזור .  
הנושא האיראני יבוא לידי ביטוי במוקד נאומו בפני מליאת העצרת ביום חמישי אך גם בפגישותיו המדיניות בשוליה ,  שבראשן מפגש עם נשיא ארצות הברית ,  דונלד טראמפ ,  ביום רביעי .  פגישה זו תהיה הפעם החמישית בה יפגשו שני המנהיגים מאז שהנשיא נכנס לבית הלבן ,  אך הראשונה מאז שהחליט טראמפ לפרוש מהסכם הגרעין עם איראן - החלטה שהתקבלה בתשואות בירושלים ,  אך מעוררת התנגדות קשה בקהילה הבינלאומית .  עתיד הסכם הגרעין והמשך החרפת הלחץ הכלכלי יהיו בראש סדר הנושאים בפגישה .  
בנוסף יעסקו השניים בהתפתחויות האחרונות בזירה הסורית ובהחלטת רוסיה להעביר למשטר אסד את מערכת ההגנה מפני טילים S-300 .  זהו צעד שמייצר חשש לחופש הפעולה של צה"ל וחיל האוויר באזור ועשוי לפגוע במאמץ למניעת התבססות איראנית בסוריה ולבנון .  טרם המראתו של נתניהו התקיימה ישיבת הקבינט המדיני-ביטחוני בה קיבלו השרים עדכון לגבי המשבר המדיני עם רוסיה .  הישיבה נמשכה למעלה משעתיים וחצי .
 מלבד טראמפ ,  נתניהו צפוי להיפגש עם שורה ארוכה של מנהיגים ,  בהם נשיא צרפת עמנואל מקרון ,  נשיא פולין אנדריי דודה ,  קנצלר אוסטריה סבסטיאן קורץ ,  נשיא רואנדה פול קגאמה ונשיא גואטמלה גימי מורלס .  פקידים ישראלים אישרו כי ישנם מגעים לארגן פגישה גם עם נשיא מצרים א-סיסי ,  במה שכנראה הופך למסורת בהמשך לפגישה הפומבית הראשונה בין השניים באו"ם בשנה שעברה ,  אך בלשכת ראש הממשלה לא אישרו את הדיווחים בנושא .  
שיא הביקור ,  צפוי להיות ביום חמישי בערב ,  בנאומו של נתניהו בפני מליאת העצרת באו"ם שיוקדש ככל הנראה ברובו לאיראן ,  שאיפותיה הגרעיניות ,  איומיה המפורשים בהשמדת ישראל והדגשת זכותה של ישראל להגן על עצמה .  בעוד בלשכת ראש הממשלה היו שמחים בוודאי למקד את כל הביקור בניו יורק בסוגיה האיראנית ,  לפלסטינים יש תכניות אחרות .  
יו"ר הרשות הפלסטינית אבו מאזן ינאם גם הוא בפני מליאת העצרת כמה שעות לפני נתניהו .  בירושלים נערכים לנאום לוחמני במיוחד ומתקפה חריפה על נתניהו וטראמפ ,  ברקע החרם הפלסטיני על הממשל בעקבות העברת השגרירות לירושלים וגל הענישה האמריקני כלפי הפלסטינים בשבועות האחרונים שכלל הודעה על הפסקת מימון אונר"א ,  קיצוץ בתקציבי הרשות וסגירה של משרדי אשף בוושינגטון .  
הסוגיה הפלסטינית תהווה גם היא נושא מרכזי במהלך השבוע ובשולי העצרת יתקיימו מספר כינוסי צד שיוקדשו לנושא :  אבו מאזן יכנס ביום רביעי מפגש בינלאומי תחת הכותרת  " להציל את פתרון שתי המדינות ",  אליו הוזמנו נציגים של המדינות החברות במועצת הביטחון ,  מדינות ערב ,  ומדינות רבות מאירופה .  מפגש זה נועד להציג את העמדה הפלסטינית ולגייס התנגדות למהלכים האחרונים של ממשל טראמפ .  בנוסף לכך ,  ביום רביעי יתקיים כינוס מיוחד של ירדן ומדינות נוספות שיתמקד בסוכנות הפליטים הפלסטינים של האו"ם ,  אונר"א .  מטרת הכנס תהיה לגייס כספים כדי להבטיח את המשך קיומו ותפקודו של הארגון .  
כמדי שנה ,  ישראל ,  הפלסטינים ומדינות נוספות יתאספו ביום חמישי בכינוס השנתי של המדינות התורמות לרשות הפלסטינית .  השר לשיתוף פעולה אזורי צחי הנגבי ומתאם פעולות הממשלה בשטחים ,  אלוף כמיל אבו רוקון ,  ייצגו את ישראל בוועידה שתתמקד במצב ברצועת עזה ובעיקר בפרויקטים הומניטריים בתחומי מים ,  ביוב ותשתיות ברצועה .  ראש המוסד יוסי כהן ישהה גם הוא השבוע בניו יורק לפגישות בשולי העצרת .  
ככלל ,  נתניהו עשוי וצפוי להיות הפרצוף הידידותי והאוהד ביותר שטראמפ ייתקל בו במסדרונות האו"ם בשנה שבה החליט הממשל האמריקני לחתור תחת יסודות הארגון ,  פרש ממוסדות בינלאומיים רבים ונסוג מהסכמים של האו"ם והקהילה הבינלאומית .  בנוסף להפסקת מימון אונר"א ,  ארצות הברית הודיעה השנה על פרישה ממועצת זכויות האדם של האו"ם ומאונסקו ,  ארגון קשרי החינוך והתרבות של האו"ם ,  בשל ההטיה האנטי ישראלית בשני הגופים .  בנוסף בשבועות האחרונים מאיימים בכירי הממשל לפרוש גם מבית הדין הבינלאומי בהאג .  צעדים נוספים של טראמפ היו פרישה בשנה שעברה מהסכם האקלים של פריז והשנה הוא נסוג מהסכם הגרעין בין איראן והמעצמות מ-2015 .  
בשני הנושאים - איראן והפלסטינים - ישנה אחדות דעים בין נתניהו וטראמפ אך קיימת מחלוקת קשה עם שאר העולם .  כל השחקנים המובילים האחרים בקהילה הבינלאומית הביעו התנגדות חריפה לפרישת ארצות הברית מהסכם הגרעין עם איראן ,  ומנהיגי אירופה עדיין מנסים לשמר את מה שאפשר ממנו .  כך גם לגבי מדיניות הממשל האמריקני בנושא הישראלי-פלסטיני :  בעוד שבישראל משבחים את הקו החדש והקשה של ממשל טראמפ כלפי הפלסטינים ,  בבירות אחרות בעולם מסתייגים ממנו ,  וממשיכים לקרוא לקידום פתרון שתי המדינות .  
בשל אילוצי החג והפוליטיקה החרדית ,  נאלץ נתניהו לדחות את המראתו לניו יורק וכך יפספס את נאומו של טראמפ בפתיחת העצרת היום  ( שני )  .  אך כפי שפורסם בוואלה !  NEWSהוא עשוי להגיע מחר לישיבה מיוחדת של מועצת הביטחון שתוקדש לאיראן שאותה ינהל הנשיא האמריקני .  כמו כן ,  בנוסף לפגישה עם הנשיא ,  ראש הממשלה צפוי לקיים פגישה נפרדת עם שגרירת ארצות הברית באו"ם ,  ניקי היילי ,  שחקנית מפתח שנחשבת משפיעה ביותר על הנטייה הפרו ישראלית של הממשל ,  במיוחד בכל הנוגע לארגונים הבינלאומיים .  
כך יבלה נתניהו את סוף השבוע בניו יורק וימריא חזרה במוצאי שבת כדי להספיק לחזור לארץ לפני שמחת תורה .  גם המראת ראש הממשלה נדחתה כדי לנחות רק אחרי צאת חג הסוכות בניו יורק ולא לפגוע בכבודם של רבני הקהילה היהודית בארצות הברית שחוגגים את החג במשך יומיים .  ולסיום ,  הפמליה :  לנסיעה יצטרפו גם שני שרים הידועים כחביבים במיוחד על בני הזוג נתניהו ,  שר התקשורת איוב קרא ושרת התרבות והספורט מירי רגב ,  שיעודדו אותו מיציעי העצרת בזמן נאומו .  בנוסף ראשת האופוזיציה ,  ציפי לבני ,  תשהה בניו יורק השבוע לפגישות מדיניות ואירועים שנערכים בשולי העצרת .  

נתניהו רוצה לדבר על איראן - אבל לפלסטינים יש תכניות אחרות
ברקע משבר כבד עם רוסיה ,  ראש הממשלה ימריא לעצרת האו"ם ,  בשאיפה לעסוק בעיקר בסוגיה האיראנית ובחשש הישראלי מהתחזקותה באזור .  אבו מאזן ינסה להסיט את הנושא דווקא לסוגיה הפלסטינית ,  בנאום שצפוי להיות לוחמני במיוחד .  לפחות מהפגישה עם טראמפ נתניהו לא צריך לחשוש

