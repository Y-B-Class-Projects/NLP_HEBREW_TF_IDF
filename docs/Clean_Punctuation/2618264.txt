לבני תהיה שרת המשפטים ותנהל את המו"מ מול הרשות
התנועה היא הראשונה לחתום על ההסכם הקואליציוני מול הליכוד-ביתנו ,  במסגרתו יופקד בידיה גם המשרד להגנת הסביבה .  המועמדים :  ח"כ פרץ או מצנע .  נתניהו ולבני ימסרו הצהרה הערב
התקדמות ראשונה במאמצים להקמת קואליציה :  אחר הצהריים  ( שלישי )  נודע כי הליכוד-ביתנו חתמה על הסכם קואליציוני עם התנועה בראשות ציפי לבני .  במסגרת ההסכם הוחלט כי יושבת הראש לבני תכהן בממשלה הבאה בתור שרת המשפטים ,  והיא תחליף בתפקידו את השר יעקב נאמן .  עוד עולה מההסכם כי לבני תהיה חברה בצוות הישראלי למשא ומתן עם הפלסטינים לצדו של ראש הממשלה .  חבר נוסף בתנועה יזכה להתמנות לשר להגנת הסביבה בקואליציה .  מי שישמש בתפקיד יהיה ח"כ עמיר פרץ או ח"כ עמרם מצנע .  הערב ב-20:00 ימסור ראש הממשלה בנימין נתניהו הצהרה משותפת עם לבני בדבר ההסכם .
 - לקריאת ההסכם המלא בין התנועה לליכוד-ביתנו
לבני ,  שהעמידה במרכז קמפיין הבחירות שלה את קידום המשא ומתן עם הפלסטינים ,  חזרה ואמרה לאורך קמפיין הבחירות והמשא ומתן הקואליציוני כי היא מחויבת לקידום התהליך המדיני ,  וכי עבור מטרה זו שבה לפוליטיקה .  לאור דברים אלה ,  נודע הערב כי במסגרת ההסכם עמה הוחלט כי לבני תהיה חברה בפורומים המדיניים המצומצמים .  כמו כן ,  יוקם צוות משא ומתן עם הפלסטינים שהיא תכהן בו יחד עם נתניהו ,  עם שר הביטחון ועם שר החוץ . " עם הקמת הממשלה יסמיך ראש הממשלה את שרת המשפטים לשמש כנושאת והנותנת עם הפלסטינים במטרה להגיע להסדר מדיני עמם שמסיים את הסכסוך ",  לשון ההסכם .
 בכירים בליכוד אמרו לוואלה !  כי  " המשמעות של החתימה עם מפלגת התנועה שנחשבת למפלגת מרכז-שמאל אומרת כי הכל פתוח מבחינת האופציות של ראש הממשלה .  הוא עדיין רוצה ממשלה לאומית רחבה ככל שניתן  אך צריך להיות ברור לכולם שהכל פתוח ".  מדברים אפשר לשער שנתניהו רומז ל"ברית לפיד-בנט "  כי הוא עשוי להסתדר גם בלעדיה ,  בזאת גם לקדם אפשרות ,  שאמנם נראית קלושה - במסגרתה ישונה הקו הכלכלי שיאפשר לשלי יחמוביץ' להיכנס לממשלה .  נתניהו צפוי להציג בהצהרה המשותפת שלו עם לבני את העקרונות המדיניים שעל פי הם יו"ר התנועה תנהל את המשא ומתן עם הפלסטינים לצד נציגו יצחק מולכו .  הנאום צפוי להתבסס על קווי נאום בר אילן שניתן ב-2009 .  
המשמעות של הענקת שני תיקים למפלגה של שישה ח"כים מעידה אולי על מפתח של שר אחד לכל שלושה ח"כים .  אם המפתח הזה ייושם במהלך ההסכמים הבאים ,  מסתמן שתיווצר ממשלה גדולה ומנופחת בדומה לממשלה הנוכחית - זאת בעוד שיו"ר יש עתיד לפיד דורש את צמצום מספר החברים בממשלה .
 בנאום שנשאה בשבוע שעבר בוועידת הנשיאים ,  אמרה יו"ר  " התנועה "  כי  " עוד לא מוצו כל האפשרויות להשגת הסכם שלום ויצירת שתי מדינות לשני עמים ".  מי שהייתה שרת החוץ בממשלת אהוד אולמרט ועמדה בראש צוות המשא ומתן הישראלי עם הפלסטינים ,  ציינה גם כי היא תולה תקוות בביקורו הצפוי באזור של נשיא ארצות הברית ,  ברק אובמה . " אני מצפה שייפתח דיאלוג חדש עם ארצות הברית ,  בתוך מדינת ישראל וכמובן מול הפלסטינים .  אחרי ארבע שנים ,  רוב הישראלים לא מאמינים שניתן להגיע לשלום .  אני חושבת שהישראלים והילדים שלנו ראויים לאופציה להשיג שלום ובהקדם ". 
בשבוע שעבר ,  במסגרת המשא ומתן הקואליציוני ,  הציע הליכוד-ביתנו ללבני לקבל לידיה דווקא את התיק לעניינים אסטרטגיים שהוחזק בממשלה האחרונה בידי משה יעלון .  
מי שעדיין ממתינים להמשך השיחות מולם הם אנשי  " הבית היהודי "  ו"יש עתיד ".  אתמול הודו ראשי המפלגות כי המגעים תקועים וכי אין פריצת דרך בנוגע להצטרפות לקואליציה . " רבותיי ,  אני רוצה לעדכן שמזה שבוע לא מתנהל משא ומתן משמעותי ",  אמר בנט לחברי סיעתו בפתח הישיבה שקיימו בכנסת . " עד לרגע הזה לא קיבלנו את קווי היסוד ,  את ספר התקציב ודברים מהותיים ,  כדי לנהל משא ומתן וכדי להיכנס .  אני קורא להאיץ את ההתקדמות ,  כי מדינת ישראל לא מחכה ",  אמר .  הוא הוסיף כי  " ברגע שיחליטו לנהל משא ומתן - אני מאמין שאפשר לסגור ממשלה תוך 24 שעות ". 
גם מי שנחשב שותפו של בנט ל"ברית ",  יאיר לפיד ,  נשא דברים ברוח דומה בישיבת סיעת יש עתיד . " זו השיחה השבועית בה אני מספר לכם שאין מה לספר לכם ",  אמר . " שמעתי שאומרים שאין לנו ניסיון ושאנחנו לא מבינים בפוליטיקה .  באמת אין לנו ניסיון ואנחנו לא מבינים בפוליטיקה ,  וזאת הסיבה שאין לנו ברירה אלא להיצמד לעקרונות שלנו .  השאלה היא לא איזה תיקים נתניהו רוצה לחלק ,  אלא לאורם של אילו ערכים הוא רוצה להוביל .  אני מניח שברגע שידע לומר את זה ,  נדע לומר איזו ממשלה זו תהיה ". 
בתוך כך ,  יו"ר העבודה יחימוביץ' ,  שבאחרונה פורסם כי נתניהו מנסה לשכנע אותה להיכנס לקואליציה תמורת תיק האוצר ,  אמרה אתמול כי הפערים בין העבודה לליכוד-ביתנו הם  " תהומיים ".   " מי שחושב שהתכנסנו כדי לקבל סידורי עבודה ,  בכירים ככל שיהיו ,  ותפקידים בכנסת ומחוצה לה ,  קצת מתבלבל .  היינו קבלני הביצוע של נתניהו .  לא עוד .  לא נהיה קבלני הביצוע :  לא בתחום החברתי ,  לא במדיני ולא באזרחי ",  סיכמה .  
לקריאה נוספת:רמון הציג מתווה משלו :  שוויון בנטל - סיסמת שווארונצקי :  ישברו ידיים למי שימחה נגד אלוף אלוןלבני בממשלה ?  רק אם נוביל את התהליך המדיני 

לבני תהיה שרת המשפטים ותנהל את המו"מ מול הרשות
התנועה היא הראשונה לחתום על ההסכם הקואליציוני מול הליכוד-ביתנו ,  במסגרתו יופקד בידיה גם המשרד להגנת הסביבה .  המועמדים :  ח"כ פרץ או מצנע .  נתניהו ולבני ימסרו הצהרה הערב

