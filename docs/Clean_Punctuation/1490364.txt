ברק תומך בהרחבת בנייה בהתנחלויות
הממשלה קיימה דיון בנושא המאחזים ,  במהלכו אמר רה"מ כי לא יקים יישובים חדשים .  ברק : " לא הגיוני לאסור על אדם להרחיב את ביתו "
  ( צילום :  רויטרס ,  עריכת וידאו :  ענת ברק ) 
שר הביטחון אהוד ברק התייחס היום  ( ראשון )  לסוגיית הבנייה בהתנחלויות ואמר : " לא ייתכן שמישהו מתכוון ברצינות שאדם שקנה בית ולאחר שנולדו לו ילדים רוצה להרחיב את ביתו ,  ואז יאמרו לו שיש צו שהגיע מארה"ב שאוסר זאת עליו .  זה לא הגיוני ".  ברק אמר את הדברים בישיבת הממשלה שדנה בפינוי מאחזים בלתי חוקיים .
 בכך מצטרף ברק לדברי ראש הממשלה בנימין נתניהו ,  אשר הצהיר כי אין בכוונתו להקים יישובים חדשים , " אבל אין הגינות בדרישה לא לתת מענה לריבוי טבעי ולאיסור כולל לבנייה ביהודה ושומרון ".  שרי העבודה דרשו בישיבת הממשלה לפנות את המאחזים .  שרי הממשלה האחרים דרשו מנגד שלא להגביל את הריבוי הטבעי בהתנחלויות הקיימות .
 נתניהו הדגיש בישיבה כי  " איננו יכולים לקבל את הרעיון שמשפחות לא יביאו ילדים לעולם ושאנו צריכים להרחיק ילדים מהוריהם ,  רק כי אין אפשרות מעשית לחיות כך .  זו עמדה משותפת ליושבים כאן .  הדרישה לעצירה מוחלטת של כל בנייה זה לא דבר שאפשר להצדיק אותו ואיני חושב שמישהו כאן יכול לקבל אותו ". 
ברק אמר בישיבה : " יש 26 מאחזים בלתי חוקיים שהוכרזו על ידי ועדת טליה ששון ,  כבר ממשלת שרון התחייבה לממשל האמריקאי לפנות אותם .  אבל זה לא עניין בינינו לבין האמריקאים ולא בינינו לבין הפלסטינים ,  אלא קודם כל בינינו לבין עצמנו ,  זה עניין של שלטון החוק במדינה ומרות המדינה על אזרחיה .  אנחנו פינינו שלושה מאחזים ,  הגענו להסדרה עם אחד  ( מיגרון )  ולא אפשרנו להקים מאחזים נוספים .  ב-22 המאחזים הנוספים צריך לטפל עכשיו בצורה אחראית ונכונה ,  קודם כל תוך מיצוי הסיכוי להידברות ואם אי אפשר ,  אז באופן חד-צדדי גם בשימוש בכוח ".  
" צריך לחזק את האחדות סביב השולחן הזה ,  אנחנו לא בזמנים רגילים ",  אמר נתניהו בהתייחסו למחלוקת סביב שולחן הממשלה . " אנחנו נדרשים לתת מענה לאיומים דוגמת אירן .  הדבר מחייב שילוב כוחות וקביעת סדר העדיפויות ".  ראש הממשלה הוסיף : " אנחנו מחויבים לשמירת החוק ולשאיפה לפתור כל דבר בהידברות ".  
" את הפלסטינים אנו לא רוצים לא כנתינים ולא כאזרחים אבל איננו יכולים להרשות לעצמנו חמאסטן שנייה בלב המדינה ",  המשיך נתניהו , " מה קיבלנו תמורת עקירה של עשרת אלפים איש מרצועת עזה ?  אנו לא רוצים לשלוט בהם ולא רוצים שהם יסכנו אותנו .  לא נוכל להתחמק מלדון בכך ". 
נתניהו גם הדגיש כי אמר לאמריקאים : " דמיינו שהיו נופלים על וושינגטון שלושה טילים .  אנחנו ספגנו 6,000 טילים ואיננו רוצים לחזור לחוויה הקשה הזו .  לדבריו , " אנחנו מצפים שהפלסטינים יפסיקו את החינוך לשנאה והסתה נגד ישראל ,  שכן הדיון צריך להיות על המהות ולא על הטרמינולוגיה ". 
בעניין אירן אמר נתניהו כי הסוגייה הזו היתה נושא מרכזי בשיחותיו עם אובמה ,  אשר הבהיר לו כי  " הנושא נתפס כאיום גם על ארצות הברית וההידברות אינה יעד כי אם אמצעי ".  נתניהו גם הדגיש כי בשיחות פנימיות היה אובמה  " יותר ספציפי "  באשר למשך שיוקצב להידברות הדיפלומטית מול אירן . " הבהרתי לאובמה כי אנו שומרים לעצמנו את הזכות להגנה עצמית והוא קיבל זאת ",  לדברי נתניהו .
 שר החוץ אביגדור ליברמן התייחס לפני הישיבה לנושא פינוי המאחזים ולתוכנית המדינית של ארה"ב .  לדבריו , " צריך להבין שחזרה לגבולות 67' בנסיבות של היום ,  זה לא סוף הסכסוך וזה לא יביא ביטחון או שלום ,  אלא יעביר את הסכסוך לתוך גבולות 67' .  לא יכול להיות שזאת תהיה יוזמה פרטנית .  אין טעם לפרסם עוד תוכנית ,  המתווה הנכון הוא מפת הדרכים על פי השלבים .  גם אם נצטרך לפנות מאחזים כאלה ואחרים ,  נעשה ,  אבל זה חייב להיות חלק מהתייחסות כוללת ". 
שר התחבורה ישראל כץ ,  אמר בישיבת הממשלה כי  " אסור שסדר היום של הממשלה ייראה כמסע ציד נגד המתיישבים ביהודה ושומרון .  יש דברים שלא נוכל להסכים להם כמו ייבוש היישובים .  גם רן כהן ויוסי שריד לא ייבשו את היישובים בתקופת כהונתם כשרים .  בעניין המאחזים חייבים לשים לב לשלושה דברים :  לחוק ,  להתחייבויות בינלאומיות בדגש לאלו שניתנו לארצות הברית והצורך לשמר את מפעל ההתיישבות ". 
סגן ראש הממשלה ושר הפנים ,  אלי ישי ,  אמר באותו נושא לפני ישיבת הממשלה כי  " המדיניות היום של פירוק המאחזים היא לא אחידה .  לא נכון לפרק מאחזים .  יש בנייה בלתי חוקית פראית מצד הפלסטינים ולצערי גם מצד ערביי ישראל .  אני מקווה שתהיה מדיניות אחידה ולא שכל אחד יעשה מה שהוא רוצה ".  בנוגע לבנייה בהתנחלויות ,  אמר ישי כי  " לא צריך להיכנס לתאקל עם האמריקאים ,  אם נסביר להם את מצוקות הדיור אני מקווה שהם יבינו אותנו .  לא יכול להיות שלא יהיה גידול טבעי בהתנחלויות ". 
עם פתיחת ישיבת הממשלה אמר ראש הממשלה בנימין נתניהו כי  " באירועי יום ירושלים עמדתי על חשיבות שאנו מייחסים לשימור ופיתוח הר הבית ,  הכותל והעיר העתיקה .  ישיבת הממשלה מתוכננת כדי להבטיח את עתידה של ירושלים כעיר משגשגת .  הייתי רוצה שנגיע למגמה שתפסיק את עזיבת הירושלמים לתל אביב .  אני רוצה מעבר של תל אביבים לירושלים ". 
שרים נוספים התייחסו לנושא פינוי המאחזים .  שר המדע דניאל הרשקוביץ אמר כי  " יש אחיזת עיניים בטענת האי חוקיות של המאחזים .  צריך לזכור שטליה ששון היא לא גורם אובייקטיבי .  אני בעד למצוא הסדרים ואני מקווה שיגיעו לסיכומים עם מועצת יש"ע .  השאלה של פינוי בכוח לא עומדת על הפרק ".  השר אבישי ברוורמן אמר כי  "  צריך לפנות את המאחזים בהסכמה ,  אבל אם לא ניתן להגיע לכך צריך לפנותם על פי חוק ". 
גם השר יולי אדלשטיין התייחס לנושא .  לדבריו , " צריך לדאוג לכך שלא נהיה עדים לפעולות פרטיזניות כמו זאת שביצע שר הביטחון ללא תיאום עם שרי הממשלה והקבינט .  נושא הבנייה ביהודה ושומרון רגיש לא רק מבחינה משפטית אלא גם מבחינה ציבורית ". 
סגן שר הביטחון ,  מתן וילנאי ,  שמוביל את הכנת העורף לחירום ,  יציג בישיבת הממשלה את מתווה תרגיל העורף הלאומי המתקיים זו השנה השלישית .  זהו תרגיל העורף הגדול ביותר מאז הקמת המדינה.בניגוד לתרגילים קודמים הוחלט כי מטרת התרגיל היא הכנת כלל האוכלוסיה לאפשרות של תרחישי חירום והתנהגות בעת אזעקת אמת .
 
ברק תומך בהרחבת בנייה בהתנחלויות
הממשלה קיימה דיון בנושא המאחזים ,  במהלכו אמר רה"מ כי לא יקים יישובים חדשים .  ברק : " לא הגיוני לאסור על אדם להרחיב את ביתו "
 
