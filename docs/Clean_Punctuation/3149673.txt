פוטין ביקש מנתניהו :  הימנעו מצעדים שיאיימו על ביטחון סוריה
ברקע המתיחות שוחח נשיא רוסיה עם ראש הממשלה וביקש שישראל לא תערער את היציבות בסוריה .  נתניהו הבהיר כי ישראל לא תאפשר התבססות צבאית איראנית בסוריה .  במהלך היום קיים נתניהו התייעצויות ביטחוניות עם הרמטכ"ל ועם בכירי מערכת הביטחון
נשיא רוסיה ולדימיר פוטין שוחח הערב  ( רביעי )  עם ראש הממשלה בנימין נתניהו וביקש ממנו להימנע מכל צעד שעלול לערער את היציבות בסוריה ולפגוע בביטחונה - כך נמסר מהקרמלין .  בהצהרה נמסר עוד כי פוטין אמר לנתניהו כי חשוב לשמור על ריבונותה של סוריה .  נתניהו השיב לפוטין כי ישראל לא תאפשר התבססות איראנית צבאית בסוריה .  
השיחה התקיימה על רקע אפשרות של תקיפה אמריקנית בסוריה וברקע התקיפה שבוצעה השבוע בבסיס האווירי T4 בחומס ויוחסה לישראל ,  שבגינה זומן השגריר ברוסיה גרי קורן ,  לשיחה עם שר החוץ הרוסי .  
מוקדם יותר התייחס פוטין לראשונה לתקיפה האפשרית של ארצות הברית בסוריה ,  בעקבות המתקפה הכימית בדומא שבפרברי דמשק ,  ואמר כי  " המצב בעולם מדאיג ,  אנחנו מקווים שהשכל הישר יגבר ".  הוא הוסיף כי היחסים בין מוסקבה לבין וושינגטון כיום לא דומים ליחסים בין המדינות בעשורים האחרונים .  
נתניהו קיים במהלך היום התייעצויות ביטחוניות עם הרמטכ"ל ועם בכירי מערכת הביטחון ,  על רקע ההיערכות לתגובה אמריקנית למתקפה הכימית בסוריה .  גם שרי הקבינט המדיני ביטחוני התכנסו לדון בנושא היום .  ראש הממשלה ביקש מכל שרי הממשלה שלא להתבטא בנושא בשל המתיחות .  
מוקדם יותר היום איים טראמפ על רוסיה  " להתכונן "  למתקפה בסוריה ,  בתגובה לתקיפה הכימית בסוריה . " רוסיה ,  התכונני לטילים ,  חדשים ,  יפים וחכמים ,  בדרך אלייך ",  כתב בחשבון הטוויטר שלו בתגובה לאיום של בכיר רוסי .  טראמפ גם תקף את שיתוף הפעולה בין רוסיה למשטרו של בשאר אסד ואמר כי היחסים בין ארצות הברית לרוסיה נמצאים בשפל הגדול ביותר אי-פעם . 
" אתם לא צריכים להיות שותפים של 'חיה' ההורגת את עמו בגז ונהנית מזה ",  כתב טראמפ ,  שהביע במקביל תקווה לשיפור היחסים במוסקבה . " הם גרועים יותר מאי-פעם ,  כולל במלחמה הקרה .  אין סיבה לכך .  רוסיה זקוקה לנו עם הכלכלה שלה ,  משהו שקל מאוד יהיה לעשות ,  ואנחנו צריכים שכול המדינות יעבדו יחד .  לעצור את מרוץ החימוש ?  ". 
שר ההגנה האמריקני ג'יימס מאטיס אמר כי הצבא מוכן לפעולה ,  בהתאם להנחיותיו של הנשיא ,  אך הוסיף כי הם עדיין אוספים מודיעין על התקיפה הכימית בסוריה .  מאטיס צפוי להגיע הערב להתייעצות בבית הלבן ,  כך דווח בפוקס ניוז .  
על פי תמונות לוויין של חברת ImageSat International  ( ISI )  ,  רוסיה החלה לפנות את כוחותיה מבסיסה הימי בטרטוס ,  ברקע המתקפה הקרבה .  צבא רוסיה אמר הערב כי הוא עוקב מקרוב אחר המצב בסוריה . " שמנו לב לתנועה של כוחות חיל הים האמריקני במפרץ ",  נמסר .  משרד ההגנה הרוסי התייחס לאיומי טראמפ ומסר כי  " עדיף שארצות הברית תבנה מחדש את א-רקה ההרוסה במקום לדבר על ירי טילים ". 
דבריו של טראמפ הגיעו אחרי ששגריר רוסיה בלבנון איים כי צבא רוסיה יפיל כל טיל אמריקני שישוגר לעבר סוריה ויתקוף את מקורות הירי .  ארצות הברית כבר שלחה לים התיכון את המשחתת נושאת הטילים  " דונלד קוק "  ורשות התעופה האירופית הזהירה את חברות התעופה  " לקחת בחשבון "  את התקיפה האפשרית כשהן טסות בשמי מזרח הים התיכון בימים הקרובים .
 לצד ארצות הברית ,  עשויות לפעול מדינות מערביות נוספות .  טראמפ שוחח בימים האחרונים עם נשיא צרפת ,  עמנואל מקרון ,  ועם ראשת ממשלת בריטניה ,  תרזה מיי .  שלושתם הסכימו כי על האחראים על השימוש בנשק הכימי  " לשאת באחריות ".  מקרון הבטיח כי כל מתקפה שכזו תפגע במתקנים לייצור נשק כימי ,  שלטענת סוריה כלל אינם קיימים .
  ( עדכון ראשון 20:56 )  

פוטין ביקש מנתניהו :  הימנעו מצעדים שיאיימו על ביטחון סוריה
ברקע המתיחות שוחח נשיא רוסיה עם ראש הממשלה וביקש שישראל לא תערער את היציבות בסוריה .  נתניהו הבהיר כי ישראל לא תאפשר התבססות צבאית איראנית בסוריה .  במהלך היום קיים נתניהו התייעצויות ביטחוניות עם הרמטכ"ל ועם בכירי מערכת הביטחון

