רה"מ :  העלאת שכר המינימום תוביל לאבטלה המונית
נתניהו נשם לרווחה לאחר ששרי הממשלה החליטו להתנגד להצעת החוק להעלאת שכר המינימום ל-4,600 שקלים .  לדבריו ,  ההצעה הזו הייתה גורמת למעסיקים לפטר אלפי ישראלים .  פרץ :  נתניהו רומס את תקוות החלשים לעתיד טוב יותר
ראש הממשלה בנימין נתניהו התייחס אמש  ( ראשון )  להחלטת הממשלה להתנגד להצעת החוק להעלאת שכר המינימום מ-3,850 שקלים ל-4,600 שקלים .  נתניהו אמר בתום ההצבעה ,  כי הוא  " תומך בהעלאת שכר המינימום ,  אבל במצב הכלכלי ששורר כיום בעולם הצעת החוק הזאת הייתה מביאה לאבטלה גדולה מאוד ".  
נתניהו הוסיף כי  " הצעת החוק הזו תגרום למעסיקים לפטר אלפי ישראלים ולהעסיק במקומם עובדים זרים שזורמים למדינה דרך הגבול עם מצרים .  אבטלה המונית תפגע קודם כל בחלשים .  לכן ננהיג תוכנית מס הכנסה שלילי שתתגמל אנשים שעובדים ואינם משתכרים מספיק .  זה הפתרון הנכון לאזרחי ישראל שיצור תמריץ להעסקה וימנע אבטלה ". 
עוד אמר ראש הממשלה ,  כי הוא  " מברך על הודעת שר האוצר שבתקציב הקרוב תהיה הרחבה של מס הכנסה שלילי בפריסה ארצית .  זה המענה הנכון לכל האזרחים שעובדים ,  אך שכרם נמוך .  הדרך הזו תעודד את התעסוקה במשק ,  במקום ההצעות האחרות שהיו מגדילות את האבטלה .  זו גם הסיבה שקיבלנו תמיכה מלאה למתווה הזה מהגורמים המקצועיים במשרד ראש הממשלה ,  באוצר ובבנק ישראל ,  ובראשם הנגיד הנגיד סטנלי פישר ויו"ר המועצה הלאומית לכלכלה פרופ' יוג'ין קנדל ". 
ההצבעה על הצעת החוק נערכה אחר הצהריים ,  בתום שבע שעות של דיונים .  20 שרים הצביעו נגד ההצעה ועשרה הצביעו בעדה .  בין המתנגדים להעלאת שכר המינימום היו שרי הליכוד וישראל ביתנו .  לעומתם ,  שרי ש"ס ומפלגת העבודה הצביעו בעד היוזמה .  גם שר המדע ויו"ר הבית היהודי דניאל הרשקוביץ תמך בהעלאת שכר המינימום .
 חבר הכנסת עמיר פרץ הביע זעם על דחיית הצעת החוק והודיע כי יעלה ביום רביעי הקרוב את ההצעה להצבעה במליאת הכנסת .  פרץ תקף את נתניהו ואמר כי , " בכל פעם שצריך להיאבק נגד האוכלוסיות החלשות רה"מ בנימין נתניהו מוצא את הכוחות והיכולות לרמוס את תקוותם לעתיד טוב יותר במדינה .  מעניין שכאשר מדובר בנושאים אחרים רה"מ נחשף כראש ממשלה מזגזג ומקרטע ,  ורק כאשר מדובר בנושאים החשובים ביותר בשכבות המוחלשות הוא מצליח לגייס לו רוב ".  
פרץ הוסיף ,  כי  " המסע שניהל שר האוצר ,  שלווה באיומים על משרדי ממשלה ,  על שרים שיצביעו כנגד החוק הינו מסע בלתי לגיטימי לחלוטין וייתכן אף בלתי חוקי .  ציבור משתכרי שכר המינימום יכולים להבין היום כמה רה"מ ושר האוצר מוליכים אותם שולל ואיך הם מתכוונים להפוך גם את ציבור העובדים בישראל חלק ממדינת רווחה .  פתרון ה'קסם' של מס הכנסה שלילי יוצר נורמה חדשה שבה גם העובדים בישראל מקבלים קצבת רווחה אך גם מייצר מכבסה למעסיקים וזו מתנה נוספת שהממשלה הזו מעניקה לבעלי ההון בישראל .  אני מקווה שהכנסת תתעלה על הממשלה ותשנה את ההחלטה ". 
עדכון ראשון - 19:43 4.7

רה"מ :  העלאת שכר המינימום תוביל לאבטלה המונית
נתניהו נשם לרווחה לאחר ששרי הממשלה החליטו להתנגד להצעת החוק להעלאת שכר המינימום ל-4,600 שקלים .  לדבריו ,  ההצעה הזו הייתה גורמת למעסיקים לפטר אלפי ישראלים .  פרץ :  נתניהו רומס את תקוות החלשים לעתיד טוב יותר

