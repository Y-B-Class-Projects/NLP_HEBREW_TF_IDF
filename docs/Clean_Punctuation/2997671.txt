נתניהו ואובמה בהרמוניה נדירה - אך אקורד הסיום עלול להיות צורם
שלא כהרגלם ,  הסיוע הביטחוני מציב את ראש הממשלה ונשיא ארצות הברית כתף אל כתף בטענה כי מדובר בהישג היסטורי .  ואולם מבעד למתקפת החיוכים מאותת הבית הלבן כי הנושא הפלסטיני לא ירד מהפרק
בשבע שנות כהונתם המשותפת ידעו בנימין נתניהו וברק אובמה לא מעט רגעים צורמים .  כבר מפגישתם הראשונה ,  ניגנו הכינורות של השניים מנגינות שונות לחלוטין על נושאים מהותיים ,  דוגמת הגרעין האיראני והסכסוך הישראלי-פלסטיני .  במרוצת השנים העוינות האישית שהתלוותה למחלוקות האידיאולוגיות נודעה לשמצה ולמרחוק .  אמש  ( רביעי )  ,  בטקס החתימה על הסכם הסיוע הביטחוני בין ישראל לארצות הברית לעשור הקרוב ,  השתלבו הסולמות של ראש הממשלה ונשיא ארצות הברית ברגע נדיר של הרמוניה . " אין אף ממשל שעשה כל כך הרבה עבור ישראל ",  אמרה היועצת לביטחון לאומי ,  סוזן רייס ,  בטקס בוושינגטון ,  בה בעת שבירושלים הודה נתניהו לאובמה על  " הסכם היסטורי "   חבילת הסיוע הגדולה ביותר שארצות הברית העניקה אי-פעם למדינה כלשהי .  
החתימה על ההסכם ,  שכולל לבסוף 38 מיליארד דולר על פני העשור הקרוב ,  הביאה אמנם לקצם של עשרה חודשי משא ומתן אינטנסיבי ,  אולם חותמת גם פרק עגום מאוד ביחסים המיוחדים בין ירושלים לוושינגטון  המחלוקת סביב הסכם הגרעין בין איראן למערב . " התוצאה מדברת בעד עצמה ",  היה המסר שהעבירה רייס בטקס .  גם נתניהו אימץ את המסר בשמחה ,  שכן בשתי המדינות יש מי שלא מצליחים לשמוח למראה החתימה על ההסכם ולא שוכחים את הדרך לשם .
 לקריאה נוספת:הסנאטור שמונע חתימת הסכם הסיוע : " אמרתי לנתניהו שהממשל יכול להזדיין"שגריר ארה"ב בישראל : " הסכם הסיוע ייחתם בקרוב ויהיה הגדול בהיסטוריה "  
לשני המנהיגים חשוב להתהדר עתה בהישג המגולם בהיקף הסיוע  סכום אכן חסר תקדים ,  ודאי בתקופה של קיצוצים בתקציב הביטחון האמריקני .  נתניהו ואובמה ,  שהתרגלו להתייצב זה מול זה ראש בראש ,  עומדים כתף אל כתף במפגש ייחודי של אינטרסים :  לשניהם יש יריבים פוליטיים שטוענים כי הסכם הסיוע היה יכול להיות טוב יותר .  
כך ,  רגע לפני שהוא עוזב את הבית הלבן ,  מבסס ההסכם את מורשתו של אובמה כנשיא הנדיב ביותר כלפי ישראל מבחינה ביטחונית .  הוא אף מאפשר להזים את דברי הביקורת על יחסו לישראל ועל הדרך לחזק את המפלגה הדמוקרטית ולעזור בקמפיין הבחירות של מי שעשויה להיות יורשתו בתפקיד ,  הילרי קלינטון .  לנתניהו ,  ההסכם מהווה קרדום לחפור בו בוויכוח פוליטי ער שהתנהל בשנתיים האחרונות בשאלה  " מה היה קורה אילו "  לא היה בוחר לנאום בקונגרס במרץ 2015 - רגע לפני הבחירות - ומתייצב בחזית אחת עם המפלגה הרפובליקנית לסיכול הסכם הגרעין .
 שאלת היחסים הרגישים במשולש הבית הלבן-לשכת נתניהו-קונגרס ריחפה באוויר במהלך כל המשא ומתן על הסכם הסיוע ,  ממשיכה להדהד גם לאחר החתימה ומחמיצה במעט את צהלות השמחה .  בטיימינג מושלם ומכוון היטב להרוס את החגיגות ,  פרסם הבוקר ראש הממשלה ושר הביטחון לשעבר אהוד ברק מאמר תקיף ב"וושינגטון פוסט ",  ובו כתב כי  " התנהלותו המופקרת של נתניהו מסכנת את ישראל ".  בכך הצטרף לטענות האופוזיציה ,  שלפיהן הסכם הסיוע מוכיח את הנזק שבהתנהלותו הלא אחראית של נתניהו מול הבית הלבן .  
ההסכם ,  כתב ברק ,  הוא  " הרבה פחות ממה שהיינו יכולים להשיג לפני שראש הממשלה בחר להתערב בבוטות בפוליטיקה האמריקנית ".  ישראל שילמה מחיר כבד על התנהלותו הלעומתית של נתניהו עם ממשל אובמה ,  אומרים מבקריו של נתניהו ,  ומוסיפים כי הבית הלבן היה מוכן לתת סכום גבוה הרבה יותר אם המשא ומתן היה נפתח מיד לאחר חתימת ההסכם עם איראן .  הצפרדעים שישראל נאלצה לבלוע  ההתחייבות לא לבקש יותר תוספות מימון מהקונגרס וביטול ההסדר המאפשר להמיר כרבע מהסיוע לרכש מהתעשיות הביטחוניות הישראליות  הם תוצר לוואי נוסף של התנהלותו של נתניהו ,  קובעים המבקרים .
 בסביבת נתניהו דחו בתוקף את הביקורת של ברק וכינו אותה  " עוד ניסיון קאמבק פתטי ".  לדברי מקורבים לראש הממשלה ,  מאמר שמנגח את מדיניותה של ישראל דווקא ביום שבו נחתם הסכם הסיוע הוא  " הוכחה נוספת שמה שמעניין את ברק זה לא ביטחון ישראל ,  אלא רק טובתו האישית ".  
גם בצד השני של האוקיינוס האטלנטי לוו השלבים הסופיים של חתימת ההסכם בתזכורת לתסכול של הממשל מההתערבות בקונגרס .  למוד טראומות מהשנתיים האחרונות ומלא חשדות כלפי נתניהו ושגריר ישראל בוושינגטון ,  רון דרמר ,  דרש הבית הלבן כי ישראל תתחייב שלא לבקש יותר תוספות מימון מהקונגרס .  אך כפי שנחשף השבוע בוואלה !  NEWS ,  מחלוקת בין הבית הלבן לסנאטור הרפובליקני לינדזי גרהאם עיכבה את ההודעה על הסכם הסיוע בשבועות האחרונים .
 גרהאם ,  שנחשב לאחד מתומכיה הגדולים של ישראל בקונגרס ועומד בראש ועדת המשנה לעניין תקציב סיוע החוץ בסנאט ,  התעקש כי הקונגרס אינו צד בהסכם וסירב להוריד מסדר היום הצעות חקיקה הקובעות תקציב גבוה יותר .  הבית הלבן ,  שזעם בשנה שעברה על יחסי נתניהו והקונגרס ,  דרש ממנו להוריד את גרהאם מכוונותיו . " אני מעריך את הרצון שלך לסייע למדינת ישראל ,  אבל הצורך שלי לסכם עם הממשל את הסכם הסיוע לעשר שנים גדול יותר מלקבל 300 מיליון דולר ב-2018-2017 ",  אמר לו ראש הממשלה ,  אולם הסנאטור לא השתכנע והתעקש ללמד את הממשל שיעור בהפרדת רשויות .  

הפעם ,  לממשל וללשכת נתניהו היה אינטרס משותף להוריד את גרהאם מהעץ .  הממשל לא רצה שהסנאטור ימשיך להשמיע בקולניות ביקורת על הסכם הסיוע שהיה יכול להיות טוב יותר ,  ונתניהו רצה לסגור את ההסכם לפני תום כהונתו של אובמה .  גרהאם התעקש - וישראל הסכימה לספק התחייבות כתובה שתחזיר כל כסף שיוענק לה על ידי הקונגרס בשנתיים הקרובות .  רק אז נסללה הדרך לחתימת ההסכם .
 מי שמחפש מעבר לפוליטיקה גם נקודת אור מדינית ,  יוכל להתנחם בכך כי למרות כל הדם הרע שזרם בשנים האחרונות בין וושינגטון וירושלים ,  בסופו של דבר ,  בעלות הברית התגברו על מחלוקת גדולה ונושא שהיה חשוב לשני הצדדים - או כפי שנתניהו אוהב לומר  " הכול נשאר במשפחה ".  למרות המתחים ,  נחתם הסכם בעל ערך אסטרטגי יקר שמעניק למערכת הביטחון ודאות חסרת תקדים ,  שהיא חשובה כמעט כמו סכומי הסיוע שנגרעו או שלא נגרעו .  
ואולם הטון ההרמוני לא צפוי להימשך רב .  הסוגיה הפלסטינית מאיימת לחדש את החצים בין נתניהו לאובמה - וממש בקרוב .  רבים בירושלים תוהים אם בחסות הצהלות על ההסכם הנדיב ,  אובמה ירגיש כעת חופשי להתקדם עם יוזמה אחרונה בנושא ,  בין אם בדמות נאום נשיאותי שיפרוש את הפרמטרים לכל הסכם עתידי או הימנעות מהטלת הווטו המסורתית במועצת הביטחון .  
רייס אותתה על כך אמש בנאומה ,  בהדגישה את קריאתו של הנשיא לפתרון שתי המדינות .  זאת ,  בהמשך לביקורת אמריקנית נוקבת שנשמעה במהלך הקיץ על המשך הבנייה בהתנחלויות ,  ואחרי הודעות הגינוי האחרונות של מחלקת המדינה .  
אחרי הבחירות בנובמבר ,  משוחרר מכבלי השיקולים האלקטורליים ,  אובמה עשוי לבחור באקורד סיום אחרון .  ייתכן בהחלט כי הוא יהיה צורם לאוזניי נתניהו .  

נתניהו ואובמה בהרמוניה נדירה - אך אקורד הסיום עלול להיות צורם
שלא כהרגלם ,  הסיוע הביטחוני מציב את ראש הממשלה ונשיא ארצות הברית כתף אל כתף בטענה כי מדובר בהישג היסטורי .  ואולם מבעד למתקפת החיוכים מאותת הבית הלבן כי הנושא הפלסטיני לא ירד מהפרק

