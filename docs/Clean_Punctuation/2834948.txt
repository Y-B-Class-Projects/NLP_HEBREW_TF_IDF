נתניהו שב לארץ : " רבים בעולם שמעו את מה שיש לישראל לומר "
 ראש הממשלה נחת בארץ אחרי נאומו בקונגרס ואמר כי  " התגובות היו מעודדות ,  הן מהדמוקרטים והן מהרפובליקנים ".  בדיקה :  כמה מחיאות כפיים קיבל נתניהו בהשוואה לנאומו הקודם בקונגרס ? 
ראש הממשלה בנימין נתניהו נחת בצהריים  ( רביעי )  בישראל בתום ביקורו בוושינגטון ,  אחרי שנאם אמש בפני שני בתי הקונגרס .  בנחיתתו אמר נתניהו כי  " אחרי הביקור בארה"ב ,  אני שב לישראל בידיעה שברחבי העולם שמעו רבים את מה שיש לישראל לומר ,  מול ההסכם הרע שמתגבש עם איראן ".  לדבריו ,  התגובות לנאום היו  " מעודדות מאוד ,  הן מהדמוקרטים והן מהרפובליקנים ".   " התרשמתי שהם מבינים טוב יותר מדוע העסקה הזאת רעה ,  ומהי החלופה הנכונה לעסקה הזאת ",  אמר נתניהו .  
בכלי התקשורת בארה"ב ממשיכים גם היום לעסוק בנאומו של נתניהו .  ה"וושינגטון פוסט "  ערך ניתוח של מחיאות הכפיים להן זכה נתניהו ,  ומבדיקת העיתון ,  עולה כי מספר קימות הכבוד  ( Standing ovation )  שקיבל אתמול ,  22 ,  היה נמוך יותר מאשר בנאומו הקודם בקונגרס בשנת 2011 ,  כאשר זכה ל-29 תרועות רועמות .  מספר התשואות שקיבל נתניהו אתמול היה נמוך יותר גם מזה שהושמעו לכבוד הנשיא ברק אובמה ,  בנאום מצב האומה שנשא בחודש ינואר השנה :  36 .  
עם זאת ,  העיתון מציין כי ההשוואה אינה הוגנת לגמרי ,  שכן נאומו של נתניהו קצר יותר מזה של הנשיא אובמה :  נאומו של ראש הממשלה נמשך כ-40 דקות ,  ואילו זה של אובמה ארך כשעה ,  ולכן היו לחברי הקונגרס יותר הזדמנויות להריע לו .  
בתגובה מסקרנת למדי לנאום ,  כתבת חדשות החוץ של רשת סי-אן-אן ,  כריסטיאן אמנפור ,  השוותה אמש את נתניהו לד"ר סטריינג'לאב - מומחה הגרעין המטורף מסרטו של סטנלי קובריק  ( ששמו המלא הוא  " איך למדתי להפסיק לדאוג ולאהוב את הפצצה ")  .
" זה היה נאום מאוד סטריינג'לאבי ",  אמרה אמנפור במשדר בתום הנאום . " הנאום צייר תמונה של עתיד דיסטופי והביע חשש ממשטר רוצח ,  שמפזר נשק גרעיני כדי להשמיד את כל העולם ".  אמנפור אמרה כי  " ברור שהרבה אנשים מאוד מודאגים לגבי איראן ,  וברור שיש הרבה חוסר-אמון ,  אבל כל זה נאמר גם לגבי ברית המועצות במשך כל השנים ".  
בהתייחסה לחלקים אחרים בנאום ,  אמרה אמנפור כי  " לא שמענו דבר חדש ".  בשיחה עם מגיש וולף בליצר ,  הוסיפה אמנפור : " כולכם חששתם ודיווחתם שאולי ידלפו בנאום פרטים מהמשא-ומתן ,  או שיצוצו דברים שלא היו ידועים בציבור לפני כן .  לא נראה שזה קרה ".  
תגובות מסקרנות נוספת בתקשורת האמריקנית כללו את זו של ראש לימבו ,  פובליציסט ימני קיצוני הנחשב למנחה הרדיו הפופולרי ביותר בארצות הברית .  בפתח תכניתו אמש ,  הכריז לימבו : " וואו ,  וואו ,  נתניהו הוא כל מה שברק אובמה איננו ".  הוא הילל את הנאום כ"רגע היסטורי מבחינה מוסרית ואתית ",  שנועד  " להציל את הציוויליזציה המערבית הנמצאת תחת מתקפה ".  
יום קודם לכן ,  לימבו ציין כי  " אובמה מתייחס לנתניהו כאילו שמדובר בשוטר לבן מפרגוסון ,  או כאילו שהוא אחד השוטרים שחנקו את אריק גארנר ,  או אחד המושבעים במקרה של טרייבון מרטין .  זו המסקנה המתבקשת ". 
מנחה ה"דיילי שואו ",  ג'ון סטיוארט ,  הציג קטע ארוך בתכניתו ובו התייחס לנאום נתניהו .  הוא לעג להיעדרותם של בכירי הממשל מהנאום ,  ובין היתר ציין כי סגן הנשיא ,  ג'ו ביידן ,  יצא לגואטמלה , " לכאורה כדי להחרים את הנאום "  - אך למעשה ,  כדי להגן על שרה נתניהו מידיו הארוכות .  סטיוארט דיבב את ביידן ,  הלוחש לכאורה לגב' נתניהו : " כל המתיחות הבינלאומית הזו בוודאי הקשתה את כתפייך ,  אולי תרשי לי לנגוס קצת בצווארך ". 
גם מנחה ה"דיילי שואו "  הקדיש תשומת לב מיוחדת לתשואות הרמות שליוו את נאומו של נתניהו בקונגרס ,  וציין כי ציוד ההגברה באולם ניזוק מעוצמת הרעש : " זה היה נס - תרועה שהייתה אמורה להימשך דקה אחת נמשכה שמונה דקות שלמות ".  בבדיחה נוספת ,  ציין סטוארט כי נתניהו הזהיר בנאומו כי  " זמן הפריצה של איראן לפצצה קצר מאוד - שנה על פי הערכת ארה"ב ,  וקצר יותר על פי הערכת ישראל ".  סטיוארט העיר כי  " אצל היהודים זה קצר יותר ,  כי אנחנו אוהבים להוריד קצת מהקצה ".  

נתניהו שב לארץ : " רבים בעולם שמעו את מה שיש לישראל לומר "
 ראש הממשלה נחת בארץ אחרי נאומו בקונגרס ואמר כי  " התגובות היו מעודדות ,  הן מהדמוקרטים והן מהרפובליקנים ".  בדיקה :  כמה מחיאות כפיים קיבל נתניהו בהשוואה לנאומו הקודם בקונגרס ? 

