התהליך המדיני תקוע בגלל לפיד ובנט
ראש הממשלה נתניהו נמצא בין הפטיש לסדן :  בין בנט ללפיד ,  בין קרי לאבו מאזן ,  בין האיום הפוליטי של יעלון וזה של ליברמן .  אז איך הוא מתכוון לצאת מהסבך ?  כרגיל ,  יחכה למחר
מה שקרוי  " התהליך המדיני "  הוא מכבש איומים ,  לחצים ופיתויים על ראש הממשלה בנימין נתניהו כאשר המשחק בינו ובין אבו מאזן הוא סוג של פוקר :  מי מהם משליך יותר קלפי ויתור על השולחן כדי לדחוק את יריבו לפינת מחרב המסיבה תוך שהוא מצליח לשמור על בסיס כוחו .  סביבם ה"קיביצרים "  שחלקם ממתינים לתורם כדי להחליף את המפסיד .  בישראל אלה הם המתמודדים על מנהיגות הימין .  
הנחת העבודה של כל המעורבים היא שנתניהו לא ישרוד סיטואציה בה יש עתיד או הבית היהודי עוזבות את הממשלה .  אם הוא יסכים לסעיף שמשמעותו ויתור על התנחלות אחת כולל צילום משותף עם אבו מאזן ,  בנט בחוץ וביבי בן ערובה של ממשלה שתמשיך עם התהליך לרמה שהבסיס בליכוד לא יוכל לשאת אותה .  אם הוא מטרפד את המשא ומתן ,  יש עתיד והתנועה של לבני בחוץ ,  והוא הופך להיות ראש ממשלת פייגלין והרב דב ליאור מול אופוזיציה משמעותית מבית ,  ואובמה והעולם כולו בחוץ .  
מי שממתין במארב הם בוגי יעלון ואיווט ליברמן .  בוגי הולך על הימין הדתי ,  ליברמן מאותת לזרם המרכזי בימין ובמרכז עם תרגילי ההתנחמדות שלו כלפי קרי והאמריקנים שאיש מהם לא קונה אותם באמת .  יעלון מסוכן יותר .  מבחינתו ,  הכרה פלסטינית במדינה יהודית היא הבסיס לכל הסכם .  ויתור של ביבי בעניין שלכאורה ניתן לעגל אותו ,  יקבץ סביבו את הימין .  ואם לא יהיה הסכם ?  שאלה אותו מראיינת , " נסתדר ",  ענה יעלון בנונשלנטיות של סוחר בקר .  עוד פרה .  פחות פרה .  עוד חלקה בקריית שאול ,  עוד צלע בהר הרצל .  נסתדר .  
הכוונה הנסתרת בתביעה להכרה היא לאותת לישראלים שאי-הכרה פירושה ש"הם "  לא רוצים כאן יהודים ויופי לנו .  התגובה האינסטינקטיבית של כל אזרח ישראלי סביר היא  " אז מה ?  "  מי צריך את האישור שלהם ?  ירדן ומצרים חתמו אתנו על הסכמים בלי להכיר בנו כמדינה יהודית .  התביעה הזו נועדה בעיקר ללחוץ על אבו מאזן שאינו מוכן ,  ובצדק ,  לפגוע בלאומיות של ערביי ארץ ישראל .  
במקביל ,  האמריקנים לוחצים וגם מציעים חבילת פיתויים .  למשל ,  פיצויים ליהודים שעלו מארצות ערב .  זה שוחד מעליב .  75% מן המתנחלים יישארו בגושים ?  על כך כבר הסכמנו .  חילופי שטחים בנגב לטובת שיכון פליטים - זה יעשה כותרות אבל מדובר בקשקוש גמור .  לא ישראל ולא פלסטין מסוגלות לייצר פתרון אמתי שכולל ניוד ומקורות תעסוקה .  גם אבו מאזן תורם כמה ויתורים שנועדו לשכך את פחדי היהודים .  מדינה מפורזת ?  נרגענו .  חיילי נאט"ו שימנעו טרור ?  הצחקתם את הטרוריסטים .  כדי למנוע טרור אתה זקוק לשב"כ וצבא שישלטו בשטח ובאזרחים ,  אז חיילי נאט"ו שרק רוצים לחזור הביתה בשלום יקריבו עצמם בשביל מוישלה ?  נתניהו כבר השיב בשלילה ואמר שהוא  " סומך רק על הצבא שלי ".  אבל צה"ל הוא לא שלו ואפילו לא של שר הביטחון .  צה"ל סומך על הערכות המצב הביטחוניות של האמריקנים .  אלה מבוססות לא רק על גדודים בשטח וחיישנים לאורך הגבול אלא גם על ניתוח המציאות בין ישראל לפלסטין אחרי חתימת הסכם .  
הקלף האחרון של אבו מאזן  ( כפי שנחשף בראיון שהעניק לניו יורק טיימס )  מול נתניהו היה : " מוכן לנוכחות צה"ל בגדה למשך חמש שנים ,  לצד כוחות ביטחון פלסטינים וירדניים ".  האמריקנים קנו בצהלה .  בישראל אין תגובה .  נחכה למחר .  התרגיל הממשי היחיד שקרי מניח היום ,  כמו מטען ממולכד ,  לפתחו של נתניהו הוא המשך המשא ומתן בתנאי הקפאת הפנייה הפלסטינית לאו"ם מול הקפאת הבנייה בהתנחלויות .  מה אתה אומר ביבי ?  אין תגובה .  נחכה למחר .  
מעוניינים לפרסם מאמר במדור הדעות ?  כתבו לנו למייל op-ed@walla.net.il 

התהליך המדיני תקוע בגלל לפיד ובנט
ראש הממשלה נתניהו נמצא בין הפטיש לסדן :  בין בנט ללפיד ,  בין קרי לאבו מאזן ,  בין האיום הפוליטי של יעלון וזה של ליברמן .  אז איך הוא מתכוון לצאת מהסבך ?  כרגיל ,  יחכה למחר

