נעם שליט לרה"מ :  די לתירוצים ,  אל תפחד להכריע
אלפי בני אדם השתתפו בעצרת ברעננה למען החייל החטוף .  האב נעם ניצל את ההזדמנות כדי לפנות פעם נוספת לנתניהו : " לא נוותר .  אנו מבקשים ממך להקשיב להמונים שבאים לצעוד איתנו .  אל תפחד מהכרעות .  הם  ( חמאס )  אלה שמפחדים "
  ( צילום :  עוז מרון ,  עריכת וידאו :  עידן גוראל ) 
כ-4,200 בני אדם השתתפו הערב  ( שבת )  בעצרת ברעננה למען החייל החטוף גלעד שליט .  נעם ,  אביו של גלעד ,  נשא דברים באירוע וקרא פעם נוספת לראש הממשלה להשיב את בנו הביתה . " בנימין נתניהו ,  אני פונה אליך מעל במה זו ",  אמר האב . " די לתירוצים !  אנחנו לא נוותר .  אנו מבקשים ממך להקשיב להמונים שבאים לצעוד איתנו .  קבל את ההכרעה לפני שיהיה מאוחר מדי .  אנחנו מאמינים בצבא ובכוחות הביטחון ,  אל תפחד מהכרעות .  הם  ( חמאס )  אלה שמפחדים ".  שליט גם חיקה את ראש הממשלה שבנאום לפני למעלה מעשר שנים אמר באירוע פוליטי : " הם מ-פ-ח-ד-י-ם ".   " הם אלה שמ-פ-ח-ד-י-ם ",  הצהיר האב בכוונו לחמאס .  
לפני נאומו של נעם שליט נשא דברים ראש עיריית רעננה נחום חופרי ,  שאמר כי  " יש לשחרר את גלעד בכל מחיר ".  בעצרת גם נטלו חלק מספר אמנים ,  בהם הזמרת רוחמה רז .  
בתוך כך ,  הודיעו מוקדם יותר הורי האסירים הפלסטינים המוחזקים בבתי הכלא בישראל כי יקיימו מחר ב-11 בבוקר עצרת מחאה מול ביתו של בכיר חמאס ברצועת עזה ,  ד"ר מחמוד א-זהאר ,  שמשמש גם כחבר בצוות המשא ומתן לגיבוש עסקה ,  בקריאה  " לדבוק בעמדותיו במגעים מול ישראל ולפעול לשחרור האסירים שחמאס דורשת לשחרר ".  לפי הוועדה הלאומית העליונה למען האסירים הפלסטינים ,  ההחלטה לקיים עצרת מול ביתו של א-זהאר , " התקבלה בתגובה לצעדה של משפחת שליט ,  שבמהלכה נערכה הפגנה בהשתתפות עשרות אלפי בני אדם מול ביתו של ראש הממשלה בנימין נתניהו במטרה ללחוץ עליו לפעול לשחרור החייל ". 
בנוסף ,  מקורות מצריים אמרו היום לעיתון הפלסטיני  " אל-איאם ",  כי חודש המשא ומתן בין ישראל וחמאס ,  בתיווך מצרים ,  לגיבוש עסקת שליט .  על פי המקורות ,  ההחלטה לחדש את המגעים התקבלה בעקבות ביקורו של ראש האגף המדיני-ביטחוני במשרד הביטחון עמוס גלעד ,  בקהיר .  בלשכת ראש הממשלה בנימין נתניהו הגיבו לפרסומים הללו ,  ומסרו כי  " ערוץ המשא ומתן היחיד שהוסמך על ידי הצדדים וממשיך לפעול הוא המתווך הגרמני ".  עוד נאמר בהודעה ,  כי  " אין בכוונת לשכת ראש הממשלה להתייחס לפרסומים בלתי מוסמכים בכלי תקשורת שונים ". 

נעם שליט לרה"מ :  די לתירוצים ,  אל תפחד להכריע
אלפי בני אדם השתתפו בעצרת ברעננה למען החייל החטוף .  האב נעם ניצל את ההזדמנות כדי לפנות פעם נוספת לנתניהו : " לא נוותר .  אנו מבקשים ממך להקשיב להמונים שבאים לצעוד איתנו .  אל תפחד מהכרעות .  הם  ( חמאס )  אלה שמפחדים "
 
