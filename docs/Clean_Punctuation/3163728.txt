מקרון : " העברת שגרירות ארה"ב לירושלים גרמה למוות ,  היא לא חגיגה "
 במסיבת עיתונאים בפריז עם נתניהו ,  אמר נשיא צרפת לוואלה !  NEWS כי המעבר לא קירב את השלום עם הפלסטינים .  ראש הממשלה :  הסכסוך טמון בשלילת ישראל .  רוב הפגישה עסקה בהתבססות האיראנית בסוריה ,  ולא בגרעין .  נתניהו : " הסכם הגרעין יקרוס מעצמו "
 ראש הממשלה בנימין נתניהו נפגש אמש  ( שלישי )  עם נשיא צרפת עמנואל מקרון בארמון האליזה שבפריז .  במסיבת עיתונאים שנערכה לאחר הפגישה אמר מקרון לוואלה !  NEWS כי העברת השגרירות האמריקנית מתל אביב לירושלים  " גרמה למוות ".  זאת ,  לאחר שנשאל אם צרפת מתכוונת להכיר במדינה פלסטינית והבהיר כי צעד כזה יהיה מהלך חד-צדדי לא רצוי .  לדבריו , " זו אינה חגיגה ולא תרומה לשלום .  ארצי מחויבת לפתרון שתי המדינות בשלום וביציבות עם ירושלים כבירת שתי המדינות ".  
" אמרתי לראש הממשלה שאני מאוד מודאג מהאיומים על תהליך השלום והארועים של השבועות האחרונים תדלקו חשדות קיימים ",  הוסיף מקרון . " אנחנו מגנים כל אלימות נגד אזרחים מחויבים לביטחון ישראל ומגנים כל סוג של אלימות מכל קבוצה ובמיוחד חמאס ". 
נתניהו השיב למקרון כי  " הסכסוך הישראלי-פלסטיני קשור לשלילת ישראל ולא למדינה פלסטינית ,  וזה מה שממשיך את הסכסוך הזה .  אני חושב שהשלום מבוסס על עובדות ועל אמת .  אם רוצים להתקדם לקראת שלום צריך להכיר באמת ולהכיר בירושלים ". 
עוד בוואלה !  NEWS:דקות לפני המראתו לפריז :  נתניהו נפגש עם השגריר שעורר סערה בגרמניהנתניהו : " בוחנים אפשרויות למנוע קריסה הומניטרית בעזה"ריבלין לאבו מאזן :  קבל אחריות על המתרחש בעזה - גנה את טרור העפיפונים 
מדובר בפגישתם השנייה של נתניהו ומקרון השנה ,  בנוסף לשיחות טלפון תכופות ששני המנהיגים מקיימים בקביעות .  ראש הממשלה אמר לאחר הפגישה כי  " האיום הגדול ביותר על העולם הוא נשק גרעיני בידי איראן .  הארכיון הגרעיני הוכיח שאיראן שיקרה לעולם על תוכנית הגרעין שלה ואני חושב שעכשיו זה הזמן להפעיל לחץ מקסימלי על איראן ".  
נתניהו הוסיף : " לא ביקשתי מהנשיא מקרון לעזוב את ההסכם אני חושב שהמציאות הכלכלית תכריע את הסיפור .  זה לא מה שהתמקדנו בו אלא התוקפנות של איראן באזור ".  לדבריו , " תנאי מוקדם לסיום המלחמה בסוריה הוא שאיראן תעזוב את סוריה .  את כולה .  אין לה מה לעשות שם ". 
לדברי ראש הממשלה , " חמינאי אמר לפני יומיים שמטרתם להשמיד את ישראל ,  ובשביל זה הם רוצים נשק גרעיני אבל גם להביא כלי נשק אחרים קרוב לישראל כדי שיוכלו לירות על ערינו .  לא נתן לזה לקרות .  החשש הזה משותף גם למדינות ערביות רבות .  הדבר הפשוט ביותר שצריך להתרכז בו הוא להוציא את איראן מסוריה ",  הוסיף .  
נשיא צרפת אמר לאחר פגישתם כי  " הדאגה העמוקה בשתי המדינות שלנו היא חוסר היציבות והנוכחות הצבאית של איראן באזור .  אמרתי לנתניהו שיש לשמר את הסכם הגרעין .  ההסכם יעיל ".  
מקרון הוסיף כי  " אנחנו רוצים להתקדם ליציבות גדולה יותר באזור .  הסכם הגרעין הוא צעד ראשון שצריך לבנות עליו ולכן צריך הסכם לעוד עשר שנים .  אפשר להתקדם לקראת עבודה משותפת על סוריה ".  
זוהי פגישתם הראשונה של השניים מאז פרישת נשיא ארצות הברית דונלד טראמפ מהסכם הגרעין עם איראן .  הנשיא מקרון היה אחד הגורמים שפעלו ביתר שאת מול וושינגטון בניסיון למנוע את הפגישה ולהציל את ההסכם ,  והוא מוסיף לדגול בשימורו .  מקרון מתבטא נחרצות נגד תוקפנותה של איראן ,  שאיפותיה האזוריות ומעורבותה בטרור במזרח התיכון ,  אך צרפת סבורה שהסכם הגרעין יעיל ובולם את טהראן ,  בעוד ישראל טוענת בתוקף כי ההסכם רק מחזק את היכולות הכלכליות של איראן ומאפשר לה להתבסס באזור .  
פריז היא היעד השני במסעו המדיני של נתניהו באירופה ,  אחרי שאתמול נפגש בברלין עם קנצלרית גרמניה אנגלה מרקל ומחר הוא צפוי להיפגש גם עם ראשת ממשלת בריטניה תרזה מיי בלונדון .  במובנים רבים נחשב נתניהו לשליחו של הנשיא האמריקני ,  או לפחות כמי שלוחש על אוזנו ובעל משקל בקבלת ההחלטות המדיניות בבית הלבן .
 במקביל לדיון על היום שאחרי הסכם הגרעין ,  שמתקיים היום על רקע הודעת איראן על חידוש העשרת האורניום ,  חלק ניכר מהפגישה עם מקרון הוקדש למאמץ הישראלי לבלום את התבססותה והתחמשותה של איראן בסוריה ובדרום לבנון ,  שם יש לצרפת אינטרסים היסטוריים מיוחדים ,  כמו גם השפעה .  ישראל מודאגת מהניסיון האיראני להתבסס צבאית על גבולותיה ,  ומנסה לגייס את תמיכת אירופה בדרישתה לפינוי כל הכוחות האיראניים מהאזור .  
בשבוע שעבר ,  אחרי הירי לעבר גן הילדים בעוטף עזה ,  צרפת גינתה את חמאס ותמכה בזכותה של ישראל להגנה עצמית .  עם זאת ,  צרפת גם תמכה בהצעת כווית לגינוי  " הכוח המופרז של צה"ל "  שעלתה להצבעה במועצת הביטחון של האו"ם בסוף השבוע ,  ולא תמכה בהצעת החלופית שהעלה ארצות הברית ,  שהטילה את האחריות להסלמה על חמאס .
 היחסים בין נתניהו למקרון ,  שנבחר לתפקידו לפני כשנה ,  נחשבים לידידותיים וחיוביים ,  בטח ביחס לקודמו של מקרון בתפקיד ,  פרנסואה הולנד .  זהו ביקורו השלישי של נתניהו בצרפת מאז בחירתו של מקרון ,  ומקרון גם הוא עתיד לבקר בישראל וברשות הפלסטינית בהמשך השנה .  
 ( עדכון ראשון :  18:05 )  

מקרון : " העברת שגרירות ארה"ב לירושלים גרמה למוות ,  היא לא חגיגה "
 במסיבת עיתונאים בפריז עם נתניהו ,  אמר נשיא צרפת לוואלה !  NEWS כי המעבר לא קירב את השלום עם הפלסטינים .  ראש הממשלה :  הסכסוך טמון בשלילת ישראל .  רוב הפגישה עסקה בהתבססות האיראנית בסוריה ,  ולא בגרעין .  נתניהו : " הסכם הגרעין יקרוס מעצמו "
 
