משפחת שליט : " רה"מ מצייר תסריטי אימה ישנים "
 נעם שליט ,  אביו של החייל החטוף ,  התייחס בחומרה לנאום המיוחד שנשא ראש הממשלה בעניין בנו גלעד . " צר לנו שרה"מ בוחר להפנות את הציבור בישראל להפעיל לחץ על חמאס ,  ומצייר תסריטי אימה מלפני 25 שנה ,  כאילו שדברים לא השתנו מאז "
  ( צילום :  שלומי גבאי .  עריכה :  עידן גוראל ) 
נעם שליט ,  אביו של החייל החטוף גלעד ,  התייחס הערב  ( חמישי )  לנאום המיוחד שנשא מוקדם יותר ראש הממשלה בנימין נתניהו ,  שבו התייחס לטיעוניו נגד שחרור החייל החטוף במתווה הנוכחי שמציע ארגון חמאס .  בתום היום החמישי לצעדת משפחת שליט ,  אמר האב נעם במכללת רופין שבעמק חפר כי  " אנחנו מצרים על כך שאחרי ארבע שנים ,  כל מה שיש לנתניהו להגיד זה דברים שראש הממשלה לשעבר אהוד אולמרט אמר בעבר ,  אבל באף אחד מאותם דברים לא כלול בהם שחרורו של גלעד מידי חמאס ". 
האב הוסיף כי  " תחת זאת בחר ראש הממשלה לצייר תסריטי אימה מלפני 25 שנה ,  כאילו שדברים לא השתנו מאז ,  כאילו שאין שירותי ביטחון שזאת משימתם והם יודעים לטפל במחבלים .  ראשי זרועות הביטחון ,  רמטכ"לים בעבר ובהווה תומכים בעסקה ומשוכנעים שזרועות הביטחון יידעו להתמודד עם האיומים הצפויים .  בנוסף ,  צר לנו שראש הממשלה בוחר להפנות את הציבור בישראל להפעיל לחץ על חמאס ,  שעה שהוא עצמו אינו מסוגל להתמיד בשום אמצעי לחץ ". 
לגבי הצעדה שעושה דרכה לעבר מעונו של ראש הממשלה בירושלים ,  אמר נעם שליט כי  " עשרות אלפי אזרחים שצועדים איתנו לירושלים ,  ממשיכים להצטרף אלינו בדרך המתישה וזאת למרות שהם יודעים את המחיר באשר לשחרורו ,  אבל גם יודעים את מחיר הפקרתו של גלעד .  אני פונה לראש הממשלה בנימין נתניהו :  קבל מהם את הכוח להכריע לפני שיהיה מאוחר מדי ". 
מוקדם יותר ,  מטה המאבק למען שליט הגיב בחריפות לנאום ראש הממשלה .  מהמטה נמסר ,  כי  " ההחלטה היא לא האם לשחרר מחבלים ,  אלא האם להרוג את גלעד ?  ציפינו מראש הממשלה לומר כיצד יחזיר את גלעד הביתה .  ציפינו מראש הממשלה שלא להלך עלינו באיומים .  ציפינו שלא יטיל את האחריות להחזרת האסירים על משפחת שליט .  ציפינו מראש הממשלה ליזום ,  לפעול ולקחת סיכונים בהחזרתו של גלעד ,  כפי שעשו ראשי ממשלה קודמים .  אנחנו נמשיך במסע שלנו ,  עם אלפי ישראלים ,  על מנת לומר לראש הממשלה :  נקוט במעשים ולא בדיבורים ". 
יואל מרשק ,  מנהל הצעדה למען החזרת שליט ,  תקף את ראש הממשלה ואמר ,  כי  " ארבעה שרי ביטחון ,  עמיר פרץ ,  פואד ,  מופז וברק המליצו לקחת את הצעת חמאס .  הצעת חמאס ידועה ,  ונתניהו בנאומו סירב לה .  נתניהו נושא באחריות לחיי גלעד שליט .  הוא בורח מאחריות וכך לא דואגים לביטחון המדינה .  ביבי מזיע .  המסע הזה גורם לו לא להירדם בלילות והוא קיבל החלטה שגויה מהיועצים שנתנו לא עצות שגויות .  בשורה התחתונה הוא אומר 'אני לא עושה שום דבר' ". 
גם במערכת הפוליטית התייחסו לנאומו של נתניהו .  ח"כ אריה אלדד  ( האיחוד הלאומי )  גיבה את עמדת ראש הממשלה בעניין המשא ומתן על שליט .  לדבריו , " טוב שנתניהו מבין שמדינה שפויה אינה יכולה להיכנע לארגון טרור בלא תנאי .  טוב שהוא עומד על אי חזרת מחבלים משוחררים לשטחי מדינת ישראל ויו"ש .  אי אפשר לקבל את הסכמת נתניהו לשחרור אלף רוצחים ,  כי גם אם יוגלו כולם או ישובו לבתיהם בעזה אזרחים רבים ישלמו את מחיר הכניעה לחמאס .  ישראל עוד לא התחילה אפילו להפעיל לחץ על אסירי חמאס או להגיש לחמאס אולטימטום שראשי הארגון ישלמו בחייהם אם שליט לא ישוחרר לאלתר ". 
ח"כ עתניאל שנלר  ( קדימה )  גם כן נשמע כמי שמצדד בעמדת ראש הממשלה .  הוא אמר ,  כי  " מנהיגות נמדדת ביכולת ההכרעה בין הרצון והרגש ,  לבין טובת העם וביטחון קיומו .  על כולנו לתמוך במאבק לשחרור שליט ,  ולהפנות את הלחץ לגורמי האו"ם ולמדינות הקוורטט ,  שקבעו כי חמאס הינו ארגון טרור ,  שכן ירושלים ענתה בתשובתה לחמאס את כל שניתן לעשות לשחרורו של גלעד .  השגרירים הזרים בישראל צריכים להשלים את המלאכה ולדאוג לשחרור שליט .  על הצעדה שכולנו עומדים אחרי חשיבותה להיעצר בתל אביב ולמחות מול השגרירויות האירופאיות עד חזרתו של גלעד הביתה ". 
יו"ר השדולה למען גלעד שליט ,  ח"כ מירי רגב  ( ליכוד )  אמרה ,  כי  " אני מבינה מאוד את הדילמה של ראש הממשלה .  אני חושבת שהמחיר ידוע למתווך הגרמני ,  לצוות הישראלי ולצוות המצרי .  מי שיחזור לפעילות טרור ,  תפקיד מערכת הביטחון לשים עליו את היד .  אני מעדיפה להחזיר מחבלים על חייל חי ולא על גופת חייל .  אני רוצה לחזק את ראש הממשלה שכבר התקדם מעבר למה שעשה ראש הממשלה הקודם אהוד אולמרט ,  וייקח החלטה אמיצה ולא פשוטה שגם שר הביטחון וגם הרמטכ"ל תומכים בה ". 
גם בשמאל נשמעו קולות המגבים את משפחת שליט במאבקה .  ח"כ דניאל בן סימון  ( העבודה )  הביע תמיכה במאבק משפחת שליט .  לדבריו , " יש לשבח את ראש הממשלה על נכונותו לבצע עסקה נועזת לשחרורו של שליט .  יחד עם זאת ,  חשוב שמשפחת שליט תמשיך במאבק עד לחתימת העסקה עם חמאס .  אסור לבני המשפחה לחדול מהמאבק עד לשובו של גלעד הביתה ". 
ואילו ח"כ אילן גילאון  ( מרצ )  תקף את נתניהו .  הוא אמר ,  כי  " אין חידוש בעמדתו המהוססת של נתניהו .  אם יש בידיו אופציה צבאית לשחרור החייל ,  שיבצעה מיד .  אם לאו ,  יש לשחרר את המחבלים מתוך הרשימה הנקובה של החמאס כולל את החמורים ביותר ,  לסיים את הפרשה הטראגית ולהשיב את החייל גלעד שליט הביתה ". 
עדכון ראשון - 20:09 1.7

משפחת שליט : " רה"מ מצייר תסריטי אימה ישנים "
 נעם שליט ,  אביו של החייל החטוף ,  התייחס בחומרה לנאום המיוחד שנשא ראש הממשלה בעניין בנו גלעד . " צר לנו שרה"מ בוחר להפנות את הציבור בישראל להפעיל לחץ על חמאס ,  ומצייר תסריטי אימה מלפני 25 שנה ,  כאילו שדברים לא השתנו מאז "
 
