 " השוטר הרע "  לא יזכה לטוב :  הסיכון הכבד שלוקחים חוקרי נתניהו וביטן
הראשון לציון ויו"ר הקואליציה צובר שעות חקירה ומתעלה על רבו .  נתניהו מצדו כבר לא מתחייב שלא יהיה כלום ומעדיף להלין על החוקרים ,  שאם יסרבו להאמין לו - הרי שזו רדיפה אישית .  מול תעמולת בלפור עומדת ההיסטוריה ושורת חוקרי פוליטיקאים שמראים שהרדיפה מגיעה מכיוון אחד
 ( בווידאו :  ח"כ ביטן מכחיש כוונה לפרוש בעקבות הפרשה )  
במכללת המשטרה בבית שמש ייערך מחר  ( רביעי )  טקס החילופים בראשות אגף החקירות והמודיעין במשטרה  ( אח"ם )  .  ניצב מני יצחקי פורש ,  סגנו גדי סיסו משודרג לניצב ומקבל את אח"ם במלואו ,  לרבות יחידת העל לחקירות - להב 433 ,  שבתחילת כהונתו של רוני אלשיך תוכננה לעבור בכפיפות ישירה למפכ"ל .  זה ,  לכשעצמו ,  הישג ליצחקי ולמתנגדי התוכנית להחלשת אח"ם .
 זה יהיה אירוע סגור ,  מוסתר מהתקשורת ,  בניגוד בולט לפרידת קודמו של יצחקי ,  יואב סגלוביץ' ,  לפני ארבע שנים ושליש .  אז נאספו קרואים רבים באתר גבעת התחמושת ,  בסמוך למטה הארצי .  תמיכתם אז של היועץ המשפטי יהודה וינשטיין ופרקליט המדינה משה לדור בחוקרי המשטרה ,  היתה פומבית ומובלטת .  השבוע ,  כנראה ,  זה עלול להיות מביך יותר .  
יצחקי עדיין אינו פורש מהמשטרה .  הוא ימשיך לפקח על מקצת חקירות ראש הממשלה בנימין נתניהו  ( תיק 1000 ,  הקרוב לסיום )  ומקורביו  ( 3000 ,  כלי השיט )  .  לא עבר עליו יום משעמם אחד ,  מאז אוגוסט 2013 ,  והשבוע החולף אופייני לקצב האירועים ,  המתרחשים מתחת לפני השטח עד שהם בוקעים ועולים לתודעה .
 כך ,  חקירת השחיתות בראשון לציון ,  הסובבת את יו"ר הקואליציה דוד ביטן ,  תוכננה להגיע לשיאה הסמוי בגירוי של החשודים לבצע מהלכים פזיזים או נואשים ,  שיחזקו את הראיות נגדם .  אנשים זהירים ומחושבים פועלים אחרת תחת לחץ .  לעתים זה טוב לחוקרים ,  לעתים - כשמתחילים לשבש - זה רע  ( כי אמנם השיבוש טוב כשלעצמו ,  אבל הוא רק בבחינת עבירה נלווית לחשד העיקרי )  .  מתוקף שיקול זה הפכה החקירה לגלויה ,  עם זימונים ומעצרים .  
אלה ימים קשים במדינת ביביטן ,  שהיתה ביביסטן עד שהתלמיד דוד ביטן ,  הראשון לציון ,  עלה על רבו בנימין נתניהו ,  הראשון לציוץ .  שנה לאחר תחילת החקירות הפליליות נגדו ובהתקרב לפחות אחת מהן לסיומה ,  מגלה נתניהו ש"להמלצות המשטרה בענייני אין שום משמעות .  נראה שהן נקבעו כבר בתחילת החקירה ,  הודלפו לכל אורכה ולא השתנו ,  למרות העובדות הברורות שמוצגות פעם אחר פעם  שמוכיחות שלא היה כלום ".  
החלק האחרון של טענת נתניהו מבשר שינוי בעמדתו ;  הוא עדיין קובע שלא היה כלום ,  אך שוב אינו מסיק מכך שגם לא יהיה כלום .  למעשה ,  הוא טוען שהמשטרה יצאה לדרך כשהיא חותרת לקבוע ,  בסופו של הליך ,  שהיה גם היה משהו .  פרסום המלצתה להעמיד אותו לדין יהווה ,  לטענתו ,  לחץ על  " הדרג המשפטי "   פרקליטות המדינה והיועץ המשפטי לממשלה .  
הם אמורים לדעת שלא היה כלום ,  אבל חשיפת המלצות המשטרה עלולה לגרום להם להגיש כתב אישום ,  במקום לסגור את התיק .  אחרי הדרג המשפטי תבוא הרשות השופטת ,  שבלחץ המלצות המשטרה והחלטת היועץ המשפטי להאשים ,  תיאנס להרשיע ,  למרות שבעינו עומד חוק הטבע ,  החוק הראשון של נתניהו  לא היה כלום .  
מבנה הגיוני זה כה רעוע ,  עד שניתן לפטור אותו בסלחנות כתפילה של אדם הנמצא במצוקה גדולה - אך חשוב להתייחס לבסיס הטענה כולה :  הדעה הקדומה של החוקרים ,  שמראש התכוונו להמליץ על אישום ,  ותהיינה הראיות שתצטברנה אשר תהיינה  אותן  " העובדות הברורות שמוצגות פעם אחר פעם ",  ומוכיחות להם את חפותו של החשוד נתניהו .
 כלומר ,  אף שהפרקליטות מתנשאת לא אחת על המשטרה ,  והמשפטנים מזלזלים בבלשים וחוששים בעיקר מהצלפות לשונם של השופטים - אם יביאו בפניהם תיק פגום ,  החוקרים יתעקשו לשגע את המערכת כולה בקביעת מוצא ,  שתתברר בהמשך בהכרח כחסרת יסוד ותגחיך את מקצועיותם של השוטרים .  לחילופין ,  לחוקר הרע ,  המתנכל לפוליטיקאי הנחקר ,  לא אכפת מה יקרה בסוף ,  כי בין כה וכה קצין המשטרה יתוגמל בקידום .
 המציאות הישראלית הפוכה באופן קוטבי .  לחוקר הרע לא צפוי עתיד טוב .  הפוליטיקאים יאותתו ועושי דברם בפיקוד המשטרה יוודאו הריגת קריירה .  
עד למלחמת יום הכיפורים התנזרה המשטרה ,  כמעט ללא חריגים ,  מחקירת שחיתות בצמרת .  אופייני להעלמת העין ,  פשוטה כמשמעה ,  היה שר הביטחון משה דיין ,  שבניצול חיילים ומסוקים חפר עתיקות וגנב אותן לעצמו .  לא רק שתלונות נגדו נגנזו באמתלות מצחיקות ,  אלא שהשלל נשאר ברשותו ושוויו נאמד במיליונים .  
באווירת הדכדוך וההלקאה שלאחר המלחמה הוקמה היחידה הארצית לחקירות הונאה  ( יאח"ה )  ,  בראשות בנימין זיגל ,  והצווארונים הלבנים הומרו בזה אחר זה במדי אסיר .  זיגל ,  שטיפס באטיות מרב-פקד לתת-ניצב ,  סומן כמחולל צרות מקצועי .  אויביו ניסו להפילו בפח ;  מפקדיו לא העניקו לו תמיכה מספקת .  קציניו קלטו את המסר  אם תזגלל ,  תזוגלל .  הקידום ,  הובהר להם ,  נמצא הרחק מהחקירות הרגישות ,  המכעיסות את הפוליטיקאים ומדאיגות את מי שיש לו מה להסתיר .
 כשהגיע למשטרה מפכ"ל חיצוני ,  צבאי ,  האלוף הרצל שפיר ,  נתן לו שר הפנים יוסף בורג שיעור מזורז בהלכות תיקים המאיימים לחרוך את מפלגת השר .  בתוך שנה ,  בגיבויו של הצדיק מנחם בגין ,  הופשט שפיר מהמדים הכחולים ,  כדרייפוס בשעתו .  המפכ"ל הבא שגויס מצה"ל ,  יעקב טרנר ,  הסתבך גם הוא עם השר שלו ,  משה שחל ,  כשלא השתלט על קציניו העיקשים ,  שסירבו להבין מה מצופה מהם בחקירת שר הפנים אריה דרעי .  
חוקריו החשדנים של נתניהו בפרשת בראון-חברון ,  ראש אגף החקירות סנדו מזור וסגנו יעקב גרוסמן ,  פעלו בגיבוי המפכ"ל אסף חפץ .  התוצאה :  חפץ לא זכה בהארכת כהונתו  מהגמלאות הוחזר ניצב יהודה וילק ,  שבפרשת קו 300 סייע למפכ"ל דוד קראוס להעדיף את גרסת ראש הממשלה יצחק שמיר על זו של ראש השב"כ אברהם שלום  ומזור הוצא מהחקירות למבוי הסתום של סמפכ"ל ,  כמובן לא לטובת גרוסמן ,  שפרש כתת-ניצב .
 חוקר קשוח כמשה מזרחי ,  ראש היאחב"ל ,  הפחיד את הקצונה השגרתית ,  שחתרה למנוחה ולנחת עם השלטון .  שלמה בן עמי נדרש להפעלה נדירה של סמכות השר לביטחון הפנים למינוי ניצבים כדי לכפות על המפכ"ל המיועד ,  שלמה אהרונישקי ,  את מינוי מזרחי לראש אגף החקירות .  אהרונישקי הגיב במינוי יוחנן דנינו לראש היאחב"ל .  
כשנחקר ראש הממשלה אריאל שרון ,  תמך דנינו בסגירת תיקו .  השר לביטחון הפנים צחי הנגבי אימץ אותו אל חיקו ,  בתמיכת המפכ"ל שהנגבי ושרון מינו ,  משה קראדי .  דנינו קודם לדרגת ניצב ולאחר שנה  לראשות אגף החקירות והמודיעין .  מזרחי הוזז בתרגיל מכוער ,  בניצוחם של היועץ המשפטי אליקים רובינשטיין והשר לביטחון הפנים גדעון עזרא .  המקבילה המחמירה של דנינו ,  ראש יאח"ה מירי גולן ,  שניהלה בין השאר את חקירת הזוג נתניהו בפרשת עמדי ,  נחסמה .  ההבטחות לקידומה הופרו .  
לפני שלוש שנים ,  ערב הבחירות האחרונות ,  בעוד תיק ביטחון הפנים מוחזק בידי מפלגתו של אביגדור ליברמן ,  חשפו חוקרי המשטרה את פרשת ישראל ביתנו  חשדות השחיתות נגד בכירים במפלגה .  כמו עכשיו בפרשת ביטן ,  נשמעו אז השגות על העיתוי .  המשטרה הסבירה שנאלצה לפעול לפני שכסף ממשלתי יועבר לכיסים מסואבים בחוק התקציב ,  שהונח על שולחן הכנסת .  
לאחר הבחירות חזר תיק ביטחון הפנים לליכוד .  נתניהו דרש מגלעד ארדן להחזיק בו .  למעשה ,  כלא אותו במתקן משטרתי .  ארדן דילג על כל המועמדים הפנימיים למפכ"ל ועל פורשים טריים ,  במיוחד ניצב יואב סגלוביץ ,  ראש אח"ם לשעבר .  רק זה היה חסר לו ולנתניהו :  מפכ"ל עם רקע בחקירות ,  מקובל באח"ם ועל בכירי משרד המשפטים גם יחד .  אבל התוכנית הגדולה של נתניהו וארדן להחלשת המשטרה בכלל ואח"ם בפרט - לרבות גרסה פנימית של  " חוק ההמלצות ",  הפרדת להב 433 מאח"ם והכפפתה למפכ"ל שאינו מייחס חשיבות עילאית למלחמה בשחיתות - נכשלה .  
לא נורא .  תמיד אפשר למצוא תירוץ חדש ,  או ישן .  כשנחקר לפני 18 שנה בפרשת עמדי האשים נתניהו את החוקרים לא רק בהטייה נגדו וכמובן גם בהדלפות ,  אלא גם בעוינות על רקע פוליטי .  כעת מתחילה הספירה לאחור ,  מתי ייחשפו ההעדפות הפוליטיות ,  אמיתיות או מדומות ,  של קציני אח"ם ,  להב ויאח"ה .  גם אם יתברר שכולם מצביעי ליכוד מביטן ומלידה ,  אין זה בהכרח קץ התעמולה  ישייכו אותם למחנות יריבי נתניהו במפלגה .  
ברור ,  עם זאת ,  שחקירות נמרצות של פוליטיקאים ,  לא חשוב מאיזו מפלגה ,  אינן מועילות לחוקרים .  מזרחי ,  כשהיה לח"כ במפלגת העבודה ,  נתקל באחד מנחקריו לשעבר ,  יצחק הרצוג ,  שפעל כדי להרחיק אותו למורד הרשימה והוכיח בכך ,  אם נדרשה ראייה נוספת ,  שצמרת העבודה אינה נקייה יותר ממתחרותיה .  
אם בעקבות תיקי נתניהו יגיעו לראשות אח"ם ולהב חוקרים כמו כורש בר-נור וערן קמין ,  יהיה זה לא רק קידום ,  אלא גם תקדים .  לשם כך נחוץ גם שיבוץ אישי בהרכב ממשלה חדשה ,  כגון מינוי סגלוביץ' ,  הצפוי להוביל בכנסת הבאה את מצע המאבק בשחיתות של  " יש עתיד ",  לשר המשפטים או ביטחון הפנים . 

" השוטר הרע "  לא יזכה לטוב :  הסיכון הכבד שלוקחים חוקרי נתניהו וביטן
הראשון לציון ויו"ר הקואליציה צובר שעות חקירה ומתעלה על רבו .  נתניהו מצדו כבר לא מתחייב שלא יהיה כלום ומעדיף להלין על החוקרים ,  שאם יסרבו להאמין לו - הרי שזו רדיפה אישית .  מול תעמולת בלפור עומדת ההיסטוריה ושורת חוקרי פוליטיקאים שמראים שהרדיפה מגיעה מכיוון אחד

