ח"כ גטאס השתלח בפרס : " רודן שמכוסה מכף רגל ועד ראש בדמנו "
 בעוד שמכל קצות הקשת הפוליטית הגיעו ברכות להחלמת הנשיא לשעבר  ח"כ באסל גטאס מהרשימה המשותפת כתב פוסט קשה בפייסבוק נגד פרס . " הוא אכזר ונבזה ",  כתב - והבהיר : " לא נשתתף בפסטיבל ההתאבלות ".  ח"כ שמולי : " גטאס איש קטן ועלוב "
  ( בווידאו :  חתנו של שמעון פרס ורופאו האישי מעדכן על מצבו )  
אחרי האיחולים החמים ששלחו שרים וחברי כנסת להחלמתו של שמעון פרס המאושפז במצב קשה ,  מגיעות גם תגובה מתריסה ,  מצדו של ח"כ באסל גטאס מהרשימה המשותפת . 
" האם אנו מתקרבים לסופו הבלתי נמנע של שמעון פרס ?  ",  כתב בעמוד הפייסבוק שלו בפוסט בערבית , " אין לדעת ,  והאיש בעל שבע נשמות ,  אולם אין ספק שהוא נמצא בדרכו האחרונה .  יש לזכור שהוא אחד מעמודי התווך של הפרויקט הציוני-קולוניליסטי ,  והאכזר והנבזה ביותר מביניהם ,  שהאריך ימים יותר מכולם ולכן הזיק הכי הרבה לעם הפלסטיני ולעמים הערביים ".  
" למרות כל זאת הצליח שמעון פרס להציג עצמו כיונת שלום ",  כתב גטאס , " קיבל פרס נובל לשלום .  הוא לא היה מצליח לעשות כך לולא עזרה ישירה ובלתי ישירה שהענקנו לו בימי חייו .  לפחות במותו אנו קוראים להזכיר את מהותו האמיתית כרודן וכאחראי ישיר לפשעי מלחמה שבוצעו נגדנו ,  המכוסה מכף רגל ועד ראש בדמנו ,  ולכן לא נשתתף בפסטיבל ההתאבלות והאובדן השבטי הקולקטיבי ". 
עדכונים על מצבו של שמעון פרס בוואלה !  NEWS:כיצד נגרם אירוע מוחי ,  מה הסכנות - ומה האפשרויות העומדות בפני פרס ? "אם שמעון פרס סובל מדמם מוחי  סיכוייו להחלים קלושים"מצבו של פרס קשה ויציב : " לחץ לנו את היד ,  אך הורדם שוב שלא יתאמץ "  
חבר הכנסת איציק שמולי  ( המחנה הציוני )  הגיב לדבריו של גטאס וכינה אותו  " איש קטן ועלוב ,  שכל תרומתו לפוליטיקה מסתכמת בזריעת שנאה ומדון בין אנשים ,  תמיכה בטרור ופרובוקציות זולות לקידום עצמי .  הוא לא ראוי בכלל להוציא את שמו של פרס מהפה ". 
סגן יו"ר הכנסת ח"כ מאיר כהן  ( יש עתיד )  התייחס גם הוא לדברי גטאס , " כך מתבטא עוכר ישראל שמבאיש את שמנו בעולם ",  מסר , " אדם שחי ונהנה מפירות המדינה ,  חובט בה ללא הרף ,  ובוחר לגדף את אחד מסמלי השלום וההידברות הגדולים בעולם .  אני מקווה שנמצא דרך להקיא מהפרלמנט שלנו אנשים כמו גטאס .  נחמתי היא שהוא אינו מייצג את רובו הגדול של הציבור הערבי ,  אלא את הקיצונים השפלים .  אני מצפה מח"כ איימן עודה ,  שיגנה את הדברים ".  
" בהיותי שר רווחה ",  נזכר כהן , " זימן אותי פרס וביקש ממני להפנות גדולים למגזר הערבי .  'תדאג שלא יהיו ילד אחד רעב במגזר הערבי' ,  הפציר בי .  זה ממחיש כמה אנושיות ואהבת אדם היו בו ".  
גם שר התיירות יריב לוין התייחס לדברי גטאס ואמר כי  " הדברים הם דברי בלע ,  דברים מבישים .  זו לא הפעם הראשונה שהאיש הזה ,  שהוא באמת פרובוקטור מהסוג הגרוע ביותר ,  נוהג בדרך הזאת .  אני אמרתי לא פעם ואומר גם עכשיו - לאנשים מהסוג הזה אין מקום בכנסת ישראל ".  לוין הוסיף כי  " לצערי הרב פעם אחר פעם אנחנו בוועדת הבחירות המרכזית פסלנו אותם מלהתמודד ופעם אחר פעם בג"ץ השיב אותם אל הכנסת והגיע הזמן שהחרפה הזאת תפסק .  אני רוצה לאחל לנשיא לשעבר שמעון פרס החלמה מלאה ומהירה ".  
ח"כ איתן ברושי  ( המחנה הציוני )  אמר כי דבריו של גטאס  " על אדם רב זכויות כשמעון פרס הנאבק בשעה זו על חייו ,  הם חמורים ומבישים .  בעיקר הם מביישים את הציבור הערבי אותו מתיימר גטאס לייצג ופוגעים במאמצים לדו-קיום אמיתי בין יהודים לערבים בישראל ".  לדבריו , " כנראה שהגיע הזמן פשוט להתעלם מח"כים כמו גטאס וזועבי שכל מהותם היא עשיית פרובוקציות וזריעת שנאה ופילוג .  אני מצפה משאר חברי הרשימה המשותפת להפגין שאט נפש מההתבטאות הדוחה כלפי שמעון פרס ". 
ח"כ עיסאוי פריג'  ( מרצ )  אמר כי דברי גטאס  " הינם חסרי חוכמה ותבונה שכל מטרתם להתגרות ולומר 'אני קיים' .  דברים שלא ראויים להישמע מפי מי שטוען שהוא מבקש לפעול למען החברה הערבית בישראל .  ח"כ גטאס מבקש לתקוע עוד מקל מיותר ביחסים בין ערבים ויהודים במדינה .  מי שאין לו מה לתרום לחיזוק היחסים בין יהודים לערבים ,  טוב יעשה אם ישתוק במקום להפריע .  צר לי מאוד שזו דעתו של גטאס ודעת המיעוט שבמיעוט שבחברה הערבית שהרוב המכריע שלה מייחלים לשלומו של שמעון פרס ,  מי שהקדיש את חייו בין השאר למאבק למען השלום ולחיזוק דו הקיום בין האוכלוסיות השונות בישראל ".  
גם יו"ר ארגון להב"ה ,  בנצי גופשטיין ,  צייץ אתמול בציניות בעמוד הפייסבוק וכתב : " 23 שנים אחרי אוסלו  פרס נובל ". 
במערכת הפוליטית איחלו מאמש החלמה מהירה לנשיא לשעבר .  הנשיא ראובן ריבלין אמר כי הוא עוקב בדאגה אחרי הדיווחים מבית החולים  " ומתפלל יחד עם העם כולו להחלמתו של שמעון ידידי ". 
ראש הממשלה בנימין נתניהו כתב בחשבון הטוויטר שלו : " אני מאחל לנשיא לשעבר שמעון פרס החלמה מהירה .  שמעון ,  אנחנו אוהבים אותך והעם כולו מייחל להחלמתך ".  ראש הממשלה שוחח עם מנהל בית החולים שיבא וקיבל עדכון על מצבו הרפואי של הנשיא לשעבר .  מלשכת נתניהו נמסר כי ראש הממשלה  " מסר את תפילותיו של העם כולו להחלמה מהירה ". 
יו"ר האופוזיציה יצחק הרצוג איחל גם הוא לרפואת הנשיא לשעבר . " מאחל לך נשיאנו לשעבר ויקירנו לתמיד שמעון פרס שתחלים במהרה ותשוב להשמיע את קולך החכם ,  הצלול והמפוכח .  רפואה שלמה !  ",  אמר הרצוג .  שר החינוך נפתלי בנט כתב בחשבון הטוויטר שלו בפשטות : " מתפלל לרפואתו של שמעון פרס ". 
 ( פרסום ראשון :  12:40 )  

ח"כ גטאס השתלח בפרס : " רודן שמכוסה מכף רגל ועד ראש בדמנו "
 בעוד שמכל קצות הקשת הפוליטית הגיעו ברכות להחלמת הנשיא לשעבר  ח"כ באסל גטאס מהרשימה המשותפת כתב פוסט קשה בפייסבוק נגד פרס . " הוא אכזר ונבזה ",  כתב - והבהיר : " לא נשתתף בפסטיבל ההתאבלות ".  ח"כ שמולי : " גטאס איש קטן ועלוב "
 
