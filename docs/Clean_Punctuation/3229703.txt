ג'וקר .  חזק .  נתניהו ערבב את הקלפים שהיו אמורים לשחק לרעתו
החלטת היועמ"ש תייגה את רה"מ בשוחד ,  אבל לא שינתה דרמטית את חוקי המשחק ,  ואפילו המפץ הגדול בגוש המרכז-שמאל לא הצליח לאתגר את שלטונו .  למרות 117 שנות ניסיון ביטחוני במפלגתו ,  גנץ לא גילה קילר אינסטינקט בשדה הקרב הפוליטי וסיים עם  " הישג היסטורי "  שהוא כישלון מפואר
בנימין נתניהו חוגג היום את אחד הניצחונות הגדולים בחייו הפוליטיים ,  אם לא ה .  אחרי 13 שנים בשלטון ,  עם שלושה כתבי אישום שמבצבצים מעבר לפינה ,  אחרי קמפיין מלוכלך ומושמץ שזכה לאינספור גינויים ,  הוא השיג את התוצאה הטובה ביותר שהביא אי פעם וסלל את דרכו לכהונה החמישית ,  בואכה שבירת שיא הכהונה של דוד בן גוריון שמבצבץ ממש מעבר לאופק .  
בבחירות האלה היו אמורים להיות כל מיני משני משחק שיטרפו את הקלפים לרעתו - אבל הוא עירבב לגמרי את כל הקלפים והוכיח שהוא הג'וקר שמבטל את כל המהלכים החזקים .  החלטת היועץ המשפטי לממשלה על הגשת כתב אישום נגד ראש הממשלה בכפוף לשימוע הוסיפה לראשו של נתניהו תגית קבועה של שוחד  ( בכפוף לשימוע )  וגם קצבה על כהונתו החמישית פרק זמן קצוב ,  אבל לא שינתה דרמטית את חוקי המשחק .  גם המפץ הגדול של בני גנץ ויאיר לפיד בגוש המרכז-שמאל היה אמור לטלטל את הבסיס שעליו נשענת שלטונו של נתניהו ,  ולהציג לראשונה 1 שיאתגר את שלטונו של נתניהו ,  וכך גם הכניסה של גבי אשכנזי ,  ברגע הכמעט אחרון ,  לתוך הזירה הפוליטית .  הגילויים החדשים בפרשת הצוללות והמניות ,  כולל הקשרים המוזרים והמוסתרים עם בני הדודים ועם חברינו במצרים ,  יצרו הרבה שעות מלל באולפני הטלוויזיה אבל לא חלחלו לבוחר .  אמש התגלה שכל הגיים צ'יינג'רים נשרפו במקצה אחד ,  על ידי האס שמנצח - נתניהו עצמו .
 בחירות 2019 - עוד בוואלה !  NEWS:כל הפנים והשמות :  כך צפויה להיראות הכנסת ה-21הדרום עם נתניהו ,  ת"א עם כחול לבן :  תוצאות הבחירות לפי יישובים"הבסנו את האליטות ":  חגיגות הניצחון של שחקני הספסל בליכוד 

כשמפרקים את האירוע לגורמים ,  אין הפתעה גדולה בניצחון של נתניהו :  בעל המותג הפוליטי הוותיק והחזק ביותר במדינה ,  שניהל קמפיין חד וממוקד לתפארת ,  שעד הסוף המר הוא נלחם על כל קול וקול כדי להשיג את מטרתו .  בארבע השנים האחרונות ,  ביבי ,  או לחלופין  " קינג ביבי ",  הפך ממנהיג פוליטי מחונן שעיקר הישגו הוא הישרדות גם למדינאי עם הישגים היסטוריים .  התמונות המחויכות עם טראמפ ופוטין בשילוב הטיסות ליעדים האקזוטיים הפכו אותו למותג בינלאומי נחשק ואפילו יריביו נאלצו להודות בסיסמת הקמפיין שלו  " נתניהו - ליגה אחרת ".  המותג עבד חזק ,  וכך גם מכונת המסרים שפמפמה אותו - מהקומה ה-14 במצודת זאב ,  אנשיו של נתניהו הובילו את אחד הקמפיינים הטובים ביותר שנראו כאן - עם מסרים חדים וממוקדים ותגובות מיד במקום .  על התוכן ,  שלעיתים ירד לביבי ביבים ,  אפשר וראוי להרים גבה ולגנות את הרטוריקה המלוכלכת ,  אבל נתניהו בא לנצח - ובשביל זה ,  בסוף ,  כנראה שכל האמצעים כשרים .  
קמפיין הגעוואלד של הרגע האחרון אמנם עורר תחושה קשה של דה ז'ה וו מ-2015 וזכה ללעג ,  זלזול ,  ואולי אפילו חוסר אמון - אבל על בוחרי הימין זה עבד - והוציא אותם מהבית ,  ונתניהו נתן בו פול גז ולא ויתר לרגע .  אמש בשעה 20:00 הוא עוד עלה לשידורי לייב מחזוריים בפייסבוק כדי להזהיר מעליית ממשלת השמאל .  נתניהו לקח סיכון מחושב שאסטרטגיית שאיבת המנדטים תוביל לקריסת הגוש ,  אבל גם כאן ,  הקלפים פשוט שיחקו לטובתו .  בליכוד חששו מאוד מהפריצה של משה פייגלין ,  ובסופו של דבר הוא נשאר רחוק מאוד מאחוז החסימה ,  ובנט ושקד אמנם עדיין מתנדנדים וממתינים לקולות החיילים אבל כנראה שבבלפור אף אחד לא יזיל עליהם דמעה .  להיפך ,  אולי אפילו פותחים שמפניות .  
בני גנץ מיהר להגיע אמש למטה כחול לבן בגני התערוכה ולהכריז על ניצחון היסטורי אחרי פרסום תוצאות המדגמים ,  אבל תוך מספר שעות בלבד קריאות השאגה של הפעילים הנלהבים התחלפו ביבבות שבר ותדהמה .  גנץ וחבריו ינסו כעת לשווק את תוצאות האמת - שיעמדו כנראה על 35 מנדטים - כהישג היסטורי חסר תקדים ,  אבל זוהי נחמת טיפשים .  
בכחול לבן ניהלו בימים האחרונים קמפיין חד וממוקד במטרה לסיים כמפלגה הגדולה ,  אבל לא שם נמדדת הצלחתם ואל תתבלבלו - יש כאן כישלון מפואר .  המטרה המוצהרת הראשונה של קמפיין גנץ הייתה להעביר קולות מהימין לגוש המרכז ובכך לשנות את התמונה ,  אך בסוף ,  בישורת האחרונה ,  הם פנו לקניבליזם תוך-גושי וכמעט חיסלו את מרצ והמיתו על מפלגת העבודה מכה קשה .  תמונת המנדטים המשתקפת מהתוצאות הכמעט-סופיות מלמדת שלא חל כמעט שום שינוי בחלוקה הבינגושית וכי גם 117 שנות הניסיון הביטחוני של גנץ ,  יעלון ואשכנזי ,  לא הצליחו להזיז כמעט אף קול מימין לשמאל .  נתניהו רק חזק יותר מאי פעם ,  והקואליציה הקודמת שלו - זו שתרכיב כנראה גם את הבאה - נחלשה רק במתי מעט .  
יש לגנץ הרבה סיבות להיות גאה :  הוא הפך בן לילה למועמד אלטרנטיבי לראשות הממשלה ,  זכה לשיעורי תמיכה חסרי תקדים ,  והתגבר היטב על כל המכשולים והרפש שהוטח לעברו מקמפיין הליכוד ,  והיה הרבה מזה .  אבל בסופו של דבר ,  הוא לא הביא את הניצחון .  
בפוסט מורטם על הקמפיין של גנץ עוד ייכתבו הררי מילים :  אפשר יהיה להאשים את הרוטציה השנויה במחלוקת עם יאיר לפיד ;  אפשר יהיה להאשים את הקמפיינרים והאסטרטגיים שהשיאו לו עצות אחיתופל ונתנו לו לעלות לראיון אחד מיותר מוושינגטון ליונית לוי ;  אפשר יהיה להאשים את התקשורת שלא ריחמה עליו ופרסמה ללא הרף הקלטות ודיווחים שהסיתו את הקמפיין מהקו ,  וכהנה וכהנה תירוצים והסברים שיסבירו את המפלה בתוצאות האמת .  אבל בקיצור על רגל אחת - כל הסיבות לכישלון של גנץ הן תמונת מראה לסיבות שבגללן ביבי ניצח :  מועמד חדש וחסר ניסיון פוליטי ,  שניהלו עבורו קמפיין מבולבל עם הרבה טעויות ונפילות ,  הוא בחר בכוונת מכוון שלא להילחם עם סכין בין השיניים ולא לרדת למקומות הנמוכים שאליהם נתניהו ניסה לגרור אותו .  גנץ התרברב יותר מפעם אחת בחיסולים המפוארים שלו בשדה הקרב כדי להוכיח כמה הוא רציני ונחוש ,  אבל בשדה הקרב הפוליטי הוא לא גילה את אותו קילר אינסטינקט ,  ולא הצליח להביס את האויב הגדול .  

על פניו ,  אחרי מערכת בחירות רווית השמצות שנאה וגועל נפש ,  היה אפשר לחשוב שהמהלך הנכון ביותר כעת הוא להציע לגנץ הקמת ממשלת אחדות לאומית ,  אבל זה ממש לא הכיוון .  הניצחון הגדול של נתניהו לא רק החזיר אותו ואת רעייתו למעון ראש הממשלה ברחוב בלפור ,  אלא בעיקר עשוי לייצר לו נתיב שיאפשר לו להתחמק מהצרות המשפטיות שבדרך - ובשביל זה צריך ממשלת ימין .  כמי שנהנה מהיתרון הבולט של ראשות הממשלה ,  נתניהו הצליח לשלוט כמעט כל הזמן בסדר היום ,  וכתב החשדות החמור שפרסם היועץ המשפטי לממשלה רק לפני חודש וחצי התפוגג באירועים הקדחתניים של הקמפיין וכמעט שנעלם מהתודעה ,  אבל הוא עוד ישוב .  בשלוש השנים האחרונות נתניהו הצליח לשחק ולתמרן בין השעון הפוליטי והשעון המשפטי ,  וזו גם הייתה מטרת היציאה לבחירות המוקדמות .  כעת ,  אחרי שניצח ,  הוא שב לעבוד באותה משימה .  
היתרון הבולט לגוש הימין מאפשר לו להקים ממשלת ימין מובהקת כפי שהצהיר מלכתחילה ,  ולנסות לקדם בעזרתה מהלך שיעניק לו חסינות גם אחרי השימוע ,  אם מנדלבליט יחליט בסופו של דבר להגיש נגדו כתב אישום .  בסוף השבוע האחרון נתניהו פיזר הבטחות ריבונות וסיפוח לבוחרי הימין ,  ובתמורה המפלגות שלהם צפויות לתת לו את שרשרת החסינות שתאפשר לו להמשיך לכהן בבלפור .  אפילו כחלון - היחיד שלכאורה עשוי להתנגד ולמנוע מהלך שכזה - לא סיים את הבחירות מספיק חזק בשביל להיות לשון מאזניים עם איום של ממש .
 לפני שנתניהו מקים את ממשלת החסינות החלומית יש לו עוד מהמורה קטנה בדרך - קבלת המשימה מהנשיא ריבלין .  במשך חודשים נתניהו חושש ומתאבסס סביב ההכרעה של ריבלין ,  מפזר קונספירציות לציבור כאילו שהנשיא זומם להדיח אותו או למצוא תירוצים טובים להטיל על גנץ את הרכבת הממשלה .  הניצחון של נתניהו - תמיכה חסרת תקדים וגוש ימין גדול מאחוריו - כה מובהק שגם אם הנשיא היה ממש רוצה - לא נראה שהוא יכול למצוא אף תירוץ .  נתניהו סיים את הבחירות כמנצח ,  והוא בדרך להרכיב את אחת הממשלות הימניות ,  הדתיות ,  הקיצוניות והגבריות שהיו כאן אי פעם ,  אבל המטרה מקדשת את האמצעים - להישאר בבלפור ,  במקום להגיע למעשיהו .  

ג'וקר .  חזק .  נתניהו ערבב את הקלפים שהיו אמורים לשחק לרעתו
החלטת היועמ"ש תייגה את רה"מ בשוחד ,  אבל לא שינתה דרמטית את חוקי המשחק ,  ואפילו המפץ הגדול בגוש המרכז-שמאל לא הצליח לאתגר את שלטונו .  למרות 117 שנות ניסיון ביטחוני במפלגתו ,  גנץ לא גילה קילר אינסטינקט בשדה הקרב הפוליטי וסיים עם  " הישג היסטורי "  שהוא כישלון מפואר

