ממראדונה עד בלפור :  איש העסקים הלונדוני שנקלע לקרב נתניהו-אלשיך
רוצי טובתו של ראש ממשלה מפעילים מעקב אחר חוקרי משטרה - זה נשמע ממילא כמו סרט מתח ,  אז מה הפלא שלתפקיד המפיק לוהק איש העסקים הלונדוני ,  וולטר סוריאנו ,  מי שהתוודע לנתניהו כשהגה סרט על אודות אחיו ,  יוני ,  וזכה לייצוג מצד בן דודו ,  עו"ד שמרון
בחודשים האחרונים ,  מאז ששירה רבן ,  שעבדה במעון ראש הממשלה ,  הגישה לבית הדין לעבודה תביעה לפיצוי על סבלותיה שם - מתרחשים אירועים משונים סביב גורמים ידידותיים לה .  מחשבים משתגעים ,  טלפונים מרשרשים ,  על ספסל סמוך למקומות העבודה של מי מהם מתיישבים ברנשים העסוקים בענייניהם ומשתמטים מלהישיר מבט .
 מצד אחד ,  ברור שיש כאן בילוש ,  ריגול ,  מעקב ,  פישפוש בסודות האישיים והמקצועיים של ידידיי רבן .  שלהם - ורק בעקיפין גם שלה - כי היא כמעט נטולת אלקטרוניקה ומשתמשת בטלפון פשוט ,  ואילו הם אמורים לדעת הרבה על התובעים הקודמים נגד משרד ראש הממשלה ,  ואולי גם על הממתינים לתורם בשרשרת מתארכת זו .
 מצד שני ,  הביצוע חובבני למדי ,  קל לגילוי בידי המודיעין המסכל שנוהג לשכור יעדי תקיפה ;  בערך כמו אותם קציני משטרה שהבחינו בזרים ,  המתעניינים במידת הקפדתם על יחסי השכנות ותקנות הבנייה ושאר עניינים אפורים .  תיקי מינהל ההנדסה בעירייה ורשם החברות הרי פתוחים לרפרוף .  עיון בטאבו אינו טאבו .  אפשר לבלוש גם בלי לפלוש ,  לערער את שלוותם של אנשי חוק בלי להפר חוק ,  ומה שעושים לשוטרים בלי להסתכן בוודאי שניתן לעשות לאזרחים .  
יש כאן ,  בעצם ,  סדרת שאלות .  ראשית ,  האם באמת היה מעקב ,  או שמא הנעקבים-לדעתם רק ראו צל ריגול כריגול ?  שנית ,  אם אכן היה ,  ונחשף כה בקלות ,  האם נועד לגלות חומר שלילי או רק להרתיע ולצנן להיטות של מי שנתפסים כיריביו של בנימין נתניהו ?  
שלישית ,  אם היה מעקב ,  האמנם הפעילו אותו חסידי נתניהו ?  רביעית ,  אם התשובה חיובית ,  ונאמנים דברי נתניהו שלא יזם מעקב כזה ,  האם היה מודע לו לאחר מעשה וקיבל את תוצריו ?  
שיטת נתניהו זה עשרות שנים היא התשה עיקשת ,  אישית לוחצת .  לעולם אינו מתעייף ,  אינו מרפה ,  ממאמציו להשפיע על שנכתב עליו או על משפחתו .  כשהנושא היה אחיו יוני ומבצע אנטבה ,  הפעיל מכבש אדיר להאדרת גרסת המשפחה ולריסוק כל שותף אחר לתהילה ,  ממוקי בצר ועד דן שומרון ומוטה גור - דרגים צבאיים מקבילים לראש יאח"ה ולמפכ"ל .  
לוחמים ,  עדים ,  כותבים - כולם שמעו ממנו שוב ושוב .  כשרצה עיתונות טובה לעצמו ,  ומתי לא רצה ,  ידע לטלפן ללא לאות ,  בין לכותב ובין לעורכו .  לפני שנתיים ,  ערב המראתו לאפריקה ,  עוד ניסה בעזות מצח להשפיע על מו"ל להחליף את שליח עיתונו למסע .  רק על שוטרים יחוס ?  רוני ריטמן למד על בשרו את התשובה .  

מאחר שבטבע ידועות גם תופעות של עשן ללא אש ,  ואולי בכלל מה שנראה כעשן הוא קיטור ,  יש להביא בחשבון שכל התחנות בסיפור המעקב נכונות ,  חוץ מהאחרונה .  היה מעקב ,  אחראים לו הרוצים בטובתו של נתניהו ,  בין לאיסוף ובין להפחדה ,  אבל הם גוננו עליו ולא סיפרו לו .  
זה נשמע כמו רעיון לסרט מתח ,  וגם הליהוק מתבקש .  בתפקיד המפיק :  וולטר סוריאנו ,  מי שהתוודע לנתניהו כשהגה סרט על אודות אחיו יוני .  בסרט החדש , " עקוב אחרי ",  מתמרמר סוריאנו על שקצות-חוט שהוליכו למקום מושבו ,  לונדון ,  שם בבעלותו חברת האבטחה והחקירות יו-אס-ג'י - כרכו דווקא אותו בפרשה שאין לו כל קשר אליה .  
ואכן ,  בבירת בריטניה הגדולה מתגוררים כ-8.788 מיליון תושבים נוספים ,  כולל המלכה אליזבת השנייה ,  ידידים אחרים של נתניהו כמו שמואל חייק ולעתים  ( לאחרונה פחות )  גם ארנון מילצ'ן .  כנראה שיש כאן אי הבנה ;  באותה מידה אפשר לטפול את האשמה על ירון לונדון .
 משרד עורכי הדין יצחק מולכו את דוד שמרון ייצג את סוריאנו בתיקים אזרחיים בישראל .  זה ,  כמובן ,  צירוף מקרים .  העובדה שזהו גם המשרד המטפל בענייני נתניהו ושעו"ד מיכאל ראבילו ,  פרקליטו של סוריאנו בהתדיינות קודמת ,  נכח גם כנציגה של שרה נתניהו בתביעת מני נפתלי נגד משרד ראש הממשלה ,  היא מתחום הטעות הסטטיסטית .  אין בכך כדי להעיד על זרימה בכיוון ההפוך ,  כאילו משרד מולכו-שימרון שכר את שירותי החקירות של סוריאנו לצורך כלשהו .  סוריאנו מכחיש זאת באמצעות פרקליטו העכשווי ,  התל אביבי ,  עו"ד אילן בומבך .  
ובכלל ,  יתכן שיש כאן טעות בזיהוי .  אולי קיים יותר מסוריאנו אחד .  מטעמו של סוריאנו מהחקירות בלונדון מדגישים :  שמו המלא הוא וולטר צבי סוריאנו .  כמו רופא משפחת נתניהו ,  הרמן צבי ברקוביץ' .  מי שמסתכן ומדבר על וולטר סוריאנו ,  סתם כך ,  ללא שם אמצעי ,  מניח את כספו על קרן הצבי .  או כמו שכתב שופט העליון יצחק עמית ,  בתיק סמים כלשהו שהעירעור בו נדון לפניו ,  על  " גנן מומחה שנדרש לרשת הפצה סיטונאית שמאחוריה עומדים אנשים נוספים הנטועים בעולם העברייני  ( ההשוואה לכימאי מר וולטר וייט בסדרה  " שובר שורות "  היא על אחריות הקורא בלבד )  ".  מר וייט ,  הפליא השופט לדקדק בכבודו של הנבל הבדיוני .
 עוזי ארד ,  מעריצו-בדימוס של נתניהו שנפגע מיחסו והתייצב בראש טור גדולי שונאיו ,  התעמק לאחרונה בנבכי מסלולו ואישיותו של ריצ'רד ניקסון ,  שהתקדם ונפל וקם והגיע לפיסגה והתרסק ,  בגלל אופיו .  ביבי הוא  " טריקי דיק "  ניקסון ,  משוכנע ארד ,  אבל ביריעה של ארד חסר עדיין פרק ווטרגייט ,  עם התכחשות לריגול אחר יריבים .  
המצלמה המשוטטת בין וושינגטון לירושלים נעצרת שוב בלונדון ,  במשרדי  " יו-אס-ג'י אבטחה בע"מ ",  גרובנור גרדנס 8-10 ,  שנוסדה ב-27 באפריל 2010 ,  יש לה בעל מניות אחד ומנהל אחד - האזרח הבריטי וולטר צבי סוריאנו ,  יועץ אבטחה ,  יליד דצמבר 1967 ;  מזכירה אחת  ( גב' אביב סוריאנו )  ומחזור שנתי קטן .  עסק משפחתי של בלשים ומאבטחים ,  לא חדש להוליווד ,  אבל נראה קצת רחוק מהמפרי בוגרט וברוס וויליס .
 באותו מען ,  בגרובנור גרדנס ,  שוכנות גם החברות  " טוב 7 ",   " טוב 77 ",   " לונדון ווסטרן ראנץ' ",   " קרוסרואד פרופרטיס 2 "  ו"דבליו-אס לונדון מנג'מנט ",  שהמכנה המשותף לכולן ,  בנוסף לבע"מ ,  הוא וולטר צבי סוריאנו ,  הלא הוא דבליו-אס .  היו שם גם עוד ארבע ישויות מסחריות שהתפרקו ,  ביניהן  " עטלף "  ו"פוטבול יוניברס ".  
האחרונה מסקרנת במיוחד ,  כי לפני שמונה שנים ,  כשדייגו ארמנדו מראדונה נכשל כמאמן נבחרת ארגנטינה וחיזר אחר קבוצות בליגת העל באנגליה ,  דיווחו מדורי הספורט בעיתונות הבריטית שסוכנו ,  שכמעט-כמעט סגר עיסקה עם מועדון הכדורגל אסטון וילה ,  הוא וולטר סוריאנו .  הקשר ברור :  הליגה האנגלית נקראת  " פרמייר ",  משמע גם ראש ממשלה ,  ונתניהו הכריז שזה שמונה שנים לא פגש את סוריאנו ולא שמע ממנו .  
והנה ,  רגע לפני שהדמות המסתורית מחברת בין מראדונה לבין נתניהו - שאמר פעם לנשיא ברזיל שבעיניו פלה גדול ממראדונה ;  יתכן שלנשיאת ארגנטינה היה אומר משהו אחר - התסריט כולו נפרם ,  כי סוריאנו נשאל והכחיש שייצג אי פעם את הכדורגלן ;  ולהכחשות של סוריאנו ,  כמו של נתניהו ,  מוכרחים להאמין .  

ממראדונה עד בלפור :  איש העסקים הלונדוני שנקלע לקרב נתניהו-אלשיך
רוצי טובתו של ראש ממשלה מפעילים מעקב אחר חוקרי משטרה - זה נשמע ממילא כמו סרט מתח ,  אז מה הפלא שלתפקיד המפיק לוהק איש העסקים הלונדוני ,  וולטר סוריאנו ,  מי שהתוודע לנתניהו כשהגה סרט על אודות אחיו ,  יוני ,  וזכה לייצוג מצד בן דודו ,  עו"ד שמרון

