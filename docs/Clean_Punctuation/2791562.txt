הבית הלבן התייאש מהחוצפה של נתניהו
אחרי שראש הממשלה יצא נגד ביקורת ארה"ב על הבנייה בירושלים ,  בוושינגטון עברו מנזיפות לעקיצות .  שר החוץ קרי ,  לעומת זאת ,  שואב עידוד מהיחס החיובי של ראש הממשלה לפתרון אזורי
העקיצה שנשלחה אמש  ( שני )  מהבית הלבן לעבר ראש הממשלה בנימין נתניהו אמנם נוסחה בחינניות ותוך הבעת אהדה לישראל ,  אבל היא מבטאת כעס גדול מצד הממשל האמריקני .  הסיבה התורנית למשבר :  טענתו של ראש הממשלה כי הביקורת האמריקנית בנוגע לבנייה בירושלים שמעבר לקו הירוק  " מנוגדת לערכים אמריקניים ".  מנקודת מבטו של הממשל מדובר במקרה מקומם במיוחד של חוצפה ישראלית .  הדבר שקול לכך שבהודעת הגינוי על הבנייה מעבר לקו הירוק הייתה ארצות הברית טוענת כי מדובר ב"מהלך המנוגד לערכי היהדות ".  

בישראל קיבלה התגובה האמריקנית  שהייתה תגובה לתגובתו של נתניהו על התגובה של הממשל על הבנייה  מיקום בולט בכותרות ,  אבל בארצות הברית היא כמעט שלא עוררה עניין ,  על רקע המשך מסע הכיבוש הרצחני של  " המדינה האיסלאמית "   ( דאעש )  והעלייה המדאיגה במספר חולי האבולה .  מריבה בין אובמה לבין נתניהו היא לא ידיעה חדשה ,  אלא כותרת מחזורית המופיעה בכל כמה חודשים .  החשדנות העמוקה בין השניים כל כך ידועה שדבר כבר לא יצליח להפתיע את מי שעוקב אחר הפיתולים במערכת היחסים שלהם ,  שנתניהו השווה לאחרונה לקשר של זוג נשוי .  
הבעיה האמיתית היא שלא רק שני המנהיגים חושדים זה בזה ,  אלא גם האנשים הקרובים אליהם ביותר .  גורם ישראלי בכיר הודה לאחרונה בשיחה עם עמית אמריקני כי לצוותים המצומצמים של שני המנהיגים  " אין כתובת "  זה בלשכתו של זה .  יוסי כהן ,  ראש המטה לביטחון לאומי ,  אהוד ומוערך בוושינגטון ,  אבל מערכת היחסים שלו עם מקבילתו ,  סוזן רייס ,  לא המריאה לגבהים של שיתוף הפעולה שקיימה רייס עם שגרירי ישראל באו"ם ,  רון פרושאור וגבריאלה שלו ,  כאשר ייצגה את ארצות הברית בארגון הבינלאומי .
 עוד על יחסי ארה"ב-נתניהו:ארה"ב על דברי נתניהו באו"ם :  חמאס אינו דאעשנתניהו מוטרד :  ארה"ב תצליח להוריד את אבו מאזן מהעץ ? ארה"ב לישראל :  בטלו סיפוח 4,000 הדונם בגוש עציון 
האיש הקרוב ביותר לישראל בממשל כיום הוא דווקא זה שזכה להשמצות ולעלבונות הרבים ביותר מירושלים :  שר החוץ ג'ון קרי .  דוגמה קטנה :  בעוד שגריר ישראל בוושינגטון ,  רון דרמר ,  הוא אישיות בלתי רצויה בבית הלבן ,  קרי התארח אצלו בארוחת ליל הסדר .  כמו כן ,  פקיד בכיר לשעבר בממשל האמריקני אמר לוואלה !  חדשות כי קרי נפגע עמוקות מההשמצות שהטיח בו שר הביטחון משה יעלון ,  אבל הוא מרגיש בנוח לחלוטין עם שרים אחרים ,  ובראשם שרת המשפטים ציפי לבני ,  שר האוצר יאיר לפיד ושר החוץ אביגדור ליברמן .  
קרי גם עדיין לא התייאש לחלוטין מראש הממשלה נתניהו ,  אף שהוא היה קרוב לכך בקיץ האחרון .  הפגישה שקיים בשבוע שעבר בלשכתו עם השרה לבני ,  שעליה דווח לראשונה בוואלה !  חדשות ,  הוקדשה לדיון בתסריטים שונים להחייאת התהליך המדיני ,  ללא כל שינוי פוליטי בישראל .  אחרי שהמסלול הישיר בין ישראל לבין הפלסטינים נכשל ,  קרי פתוח כעת להצעות מקוריות אחרות ,  שכולן סובבות סביב  " המרכיב האזורי ":  הגברת המעורבות של מדינות ערב בשיחות ,  צעד שייצור לחץ על הפלסטינים להתפשר מצד אחד ,  ויציב בפני ישראל תמריצים מוחשיים מצד שני .  
גם ראש הממשלה נתניהו מרבה להתבטא לאחרונה בשבח החשיבה האזורית ,  מה שגורם לאופטימיות מסוימת אצל קרי . " הוא שמח שנתניהו משאיר איזשהו פתח ,  גם אם כרגע לא ברור מה המשמעות המעשית של זה ",  הסביר הפקיד הבכיר לשעבר . " העימות הנוכחי הוא בין הבית הלבן לנתניהו ,  ואילו קרי אמנם גינה את הבנייה  אבל הוא מנסה לשמור על קו פתוח ועל אמון מסוים עם הישראלים ".  
בבית הלבן ,  לעומת זאת ,  לא שותפים אפילו לרגע לתקוות הללו ,  ומאמינים שדיבורי הפתרון האזורי של נתניהו הם לא יותר ממשיכת זמן .  כאשר הזהיר בשבוע שעבר דובר הבית הלבן ,  ג'וש ארנסט ,  שהבנייה בירושלים תרחיק את ישראל מ"ידידותיה הקרובות ביותר ",  הוא התכוון לארצות הברית ולמדינות אירופה ,  אבל דבריו היו נכונים באותה מידה גם למדינות ערב .  אם נתניהו באמת מעוניין לשפר את היחסים עם מדינות כמו ירדן ,  ערב הסעודית ומרוקו ,  בבית הלבן סבורים כי הדבר האחרון שהוא צריך לעשות זה לקדם מהלכים שנויים במחלוקת בירושלים .  
בשבועות האחרונים היו כמה סימנים מעניינים לאותה התקרבות בין ישראל לבין מדינות ערב שנתניהו מרבה לדבר עליה .  השרה לבני השתתפה בארוחת ערב סגורה לתקשורת עם כמה מבכירי הדיפלומטים בעולם הערבי .  גם בתחומים אזרחיים יש התפתחויות מעניינות  כך למשל ,  בסוף השבוע השתתפו חוקרים ממכון מדיניות החוץ הישראלי  " מיתווים "  במפגש אזורי של מכוני מחקר למדיניות ,  ובו השתתפו גם נציגים משמונה מכוני מחקר במדינות ערביות .  הדיון התמקד באתגרים אזוריים לנוכח השינויים המתחוללים במזרח התיכון .  איש לא עורר מהומה כאשר נציג המכון הישראלי החל לדבר .  
שיתוף הפעולה המעניין והנרחב ביותר הוא כמובן בתחומים הנסתרים מן העין :  החלפת מודיעין בנוגע לפעילי טרור ,  שיתוף מידע טקטי בין צבאות ישראל ומצרים ,  דיאלוג ביטחוני שוטף עם ירדן וקשרים עקיפים וסבוכים עם מדינות המפרץ .  ואולם ,  לצד נקודות חיוביות אלה ברור שיש עדיין חשדנות ושמרנות .  בעוד שישה ימים תיפתח בקהיר ועידה בינלאומית גדולה בנושא שיקום רצועת עזה ,  וישראל היא כרגע המדינה הרלוונטית היחידה שלא הוזמנה .  כך ,  במקום שנציג ישראלי בכיר יוכל להעלות בפני הוועידה את דרישותיה של ישראל בתחומי הפירוז והפיקוח ברצועה ,  תידרש ישראל להתנהל במקביל לפעילות הדיפלומטית הבינלאומית ,  ולא כחלק ממנה .  
ההתפתחויות הללו מובילות לשתי מסקנות שראש הממשלה נתניהו מבין היטב :  ההתקרבות בין ישראל למדינות ערב היא איטית ורצופת מכשולים ,  ואילו ההידרדרות ביחסים עם ארצות הברית  ובקרוב גם עם אירופה אם מדינות נוספות ילכו בדרכה של שבדיה  כבר כאן ,  והיא מסלימה מעימות לעימות .  פריצת דרך ביחסים עם מדינות ערב יכולה להאיץ את המגמה שהוא מעוניין בה ,  ובאותה עת להוכיח לאובמה שהחשדנות כלפיו הייתה שגויה .  הבעיה היא שבשביל פריצת דרך כזו יש צורך בהפגנת תעוזה מדינית ,  שלא בטוח שנתניהו מעוניין בה בעת הזו ,  או בכלל .
 לפניות לכתב :  amir.tibon@walla.co.il 

הבית הלבן התייאש מהחוצפה של נתניהו
אחרי שראש הממשלה יצא נגד ביקורת ארה"ב על הבנייה בירושלים ,  בוושינגטון עברו מנזיפות לעקיצות .  שר החוץ קרי ,  לעומת זאת ,  שואב עידוד מהיחס החיובי של ראש הממשלה לפתרון אזורי

