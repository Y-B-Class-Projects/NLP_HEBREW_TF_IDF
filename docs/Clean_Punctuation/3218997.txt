לא כוחות ,  בינתיים :  המארב החמוש של החייל נתניהו הפיל רמטכ"ל
מי מכריח את גנץ להתפלש באשפת גירויי קמפיין הליכוד ולמה בדיוק הוא נמנע מלהזכיר את עסקת שליט ?  כיצד מנסה הערכת אמ"ן להבליט תמורה מדינית על פני פורענות צבאית ,  ואיך בדיוק נעלמה המילה  " אישום "  מחיינו ?  מדריך חינמי למתמודדים הפחדנים
ימים מעטים לפני הודעת היועץ המשפטי לממשלה על החלטתו להעמידו לדין באשמת שוחד ,  מצבו של בנימין נתניהו בחזית הפלילית נראה נואש .  לא כך בחזית האחרת ,  הפוליטית ,  שם הוא נהנה מחידלון-האישים של יריביו .  קל לשער מה היו עושים מולו מועמדים יעילים יותר ,  חמושים במקצוענים .  
צרכני חדשות הניזונים רק מהודעותיו הכתובות או המוסרטות של נתניהו יחפשו לשווא את המונח המצמרר  " אישום ".  במקומו מופיעה רק המילה הסתמית  " שימוע ".  הס מלהזכיר את הצירוף  " באשמת שוחד ".  החלטת היועץ אביחי מנדלבליט ,  לפי נתניהו  ( וגם תומכיו - לא באמת ,  רק בחיזורם אחרי בוחרי ימין - איילת שקד ומשה כחלון )  ,  תעסוק בזימונו לשימוע .  נו ,  שימוע ,  הירינג ,  כמו באמריקה .  הליך מקובל ,  לקראת קידום ,  למשל כשסנאטורים מתשאלים מיועדים לתפקידים בכירים בממשל ;  או במקרה פחות חיובי ,  כשמעביד חייב לתת למפוטר מיועד הזדמנות להשמיע את הסתייגותו .  מטושטשת העובדה הבסיסית ,  שהחלטה על כתב אישום בכפוף לשימוע  - " כתב חשדות "  - משמעה העמדה לדין אלא אם התביעה תחזור בה .
 מישהו מיריבי נתניהו תיקן אותו ?  מה פתאום .  הם אף אינם טורחים לציין שהמשטרה המליצה אשתקד להעמיד אותו לדין בתיקי האלפים ושלפי הדיווחים בתקשורת ,  שלא הוכחשו ,  זאת גם עמדת פרקליטות מחוז תל אביב  ( מיסוי וכלכלה )  ופרקליטות המדינה .  
בדימויו העממי ,  השימוע הוא סוג של מיקוח תגרני ,  עם מחיר פתיחה ומרווח להנחה ,  שבסופו מוותרת התביעה על מקצת האישומים או משנמכת אותם :  השוחד ,  באחד התיקים ,  ירוכך למרמה והפרת אמונים  " בלבד ",  כאילו אפשר ,  ציבורית ,  להבליג על היות ראש ממשלה רק רמאי .  כך נהוג לעתים ,  אך פוחתת הסבירות שזה יקרה גם הפעם .  הנדנוד של נתניהו למנדלבליט ,  לעכב את ההודעה על כתב האישום  ( סליחה , " החלטה בתיקים ",  או  " זימון לשימוע ")  כדי להשאיר אותו בבלפור עד סוף ההליכים המשפטיים שלו ,  סינדל את היועץ .  מנדלבליט ,  כתב עוזרו לסניגורים , " לא הסתפק בלימוד המסמכים שהוכנו בפרקליטות ,  העמיק וחקר בעצמו בראיות הגולמיות  ( ומבין את )  מלוא התמונה הראייתית ".  הוא אמנם יבוא לשימוע בפתיחות מירבית ,  כי אם ההגנה תעלה שם טענות מבריקות ומפתיעות מוטב להתמודד איתן ולהודות בצדקתן לפני שינחילו לתביעה תבוסה בבית המשפט ;  אבל אז המשמעות תהיה שהמקצוענים של מערכת אכיפת החוק ,  באחריותו העליונה והאישית של מנדלבליט ,  התרשלו במלאכתם .  הפערים בין הנוסחים במסמכים שיישלחו ממשרדו של מנדלבליט בצלאח-א-דין 29 ,  ירושלים 91010 ,  כתב החשדות של פברואר וכתב האישום בסתיו ,  יהיו מזעריים .  
הארכיונים מלאים בחטאי עברו של נתניהו .  הקביעות הקשות של היועמ"ש אליקים רובינשטיין  ( "כיעור "  ועוד )  בעת שסגר את תיקו בפרשת עמדי ,  ב-2000 .  האמירות החריפות של פרקליטות מחוז ירושלים  ( "התרשלות ,  יצירת מצג מטעה ,  ניסיון להטיל על הקופה הציבורית הוצאה פרטית בהיקף של רבבות שקלים ")  ,  ב-2006 .  מסקנת מבקר המדינה שבאסון השריפה בכרמל ב-2010 ,  כאשר נספו 44 צוערי שב"ס ,  שוטרים וכבאים מוטלת על נתניהו  " אחריות כוללת ".  אל שולחנו של ראש הממשלה התנקזו אז טענות שרים , " אך הוא לא הכריע בעניינם ". 
פסיק מכל אלה אינו מופיע בתעמולת הבחירות של יריבי נתניהו .  הוא יכול לחייך בסיפוק למראה כשלונם המתמשך להבליט פרקים שליליים בקורות חייו .  
הדיווחים על הזיופים בבחירות המקדימות בליכוד התמקדו בשינויי המיקום בעקבות התיקונים .  מי עלה ,  מי ירד ;  מי נכנס ,  מי יצא .  נשכח הפרט החשוב מכולם - מי מנהל את המפלגה הזאת ?  ואם ,  כרגיל ,  הוא מתנער מאחריות לנעשה מתחתיו ,  מדוע לייחס לו את הצלחת עוזריו בממשלה ,  שלטענתו מנהלת היטב את המדינה .  פרצת הספירה הידנית של הקולות והקלדת התוצאות קוראת לגנב .  לא בהכרח מבין המועמדים ,  המתחרים זה בזה ,  אלא לגורמים חיצוניים המעוניינים להשפיע על הרכב הרשימה .  במסווה של ספקי כוח-אדם קבלני ,  במחיר מפתה ,  הם מסוגלים להשתלט על שוק ארגון ימי הבחירות .  
ואם חסרות לשב"כ דאגות ,  בהגנה על המשטר הדמוקרטי מאיומי התערבות רוסית ואחרת ,  הנה עוד אחת :  סקרי דעת הקהל .  תוצאות הסקרים מחוללות אירועים ,  כגון הצטרפויות ופרישות ,  מיזוגים ופילוגים .  גורם מעוניין עלול לקנות מכון סקרים בעל מוניטין או להשתלט בסתר על מערכת הטלפונים שלו ,  כך שהתקשרויות עם נסקרים תוסטנה כולן לסוללת המשיבים של הגורם .  תנודות חדות מדי לא תהיינה אמינות ,  אך בשוליים ,  סביב אחוז החסימה ,  תוצאות עקביות של סקרים מפריזים או ממעיטים יכולות להוביל אישים וגופים פוליטיים להחלטות בכיוון הרצוי לגורם החיצוני .  השבוע ,  באחד הסקרים שאין לחשוד בו בהטייה ,  הסתמנה מגמה של ירידה בתמיכה בליכוד ,  אם מנדלבליט יודיע על אישומי שוחד נגד נתניהו .  המתחרטים עדיין אינם עורקים למפלגה אחרת ,  באגפי הליכוד - הם עוברים לעמדת המתנה ,  כ"לא יודעים "  או  " טרם החליטו ".  
בבחירות קודמות היה נתניהו פטור מאתגר ביטחוני משמעותי .  ב-2009 התקיימו הבחירות בסמוך לסוף מבצע  " עופרת יצוקה "  וגרעו שליש מכוחה של מפלגת העבודה בראשות אהוד ברק ומושב אחד מרשימת קדימה בראשות ציפי לבני ,  שנתניהו הפסיד לה ,  אף שיותר מהכפיל את כוחו  ( הדל )  של הליכוד ,  אך גבר עליה בהסכמיו עם מפלגות אחרות .  בשתי המערכות הבאות עמדו מולו מועמדים נטולי הילה ביטחונית - שלי יחימוביץ' ,  יאיר לפיד ,  בוז'י הרצוג .  בשדה הדימויים ,  רשאי היה נתניהו לחוש שגבו אינו נלחץ אל הקיר הצבאי .  חששו מכניסת גבי אשכנזי לפוליטיקה נגדו לא התממש .  הפעם ,  מול בני גנץ ,  יוצא נתניהו להסתערות המכוונת לקעקע את היתרון המובנה של הרמטכ"ל לשעבר .  נתניהו מתעלם לחלוטין מראשי המפלגות האחרות .  נשכח גם שותפו משה  ( בוגי )  יעלון ,  אמנם אף הוא רב-אלוף בדימוס ,  אך חבר הליכוד ושר הביטחון בממשלת נתניהו .  רק גנץ על הכוונת .  מח"ט הצנחנים בתחילת העשור הקודם ,  אביב כוכבי ,  ואחד המג"דים שלו ,  אמיר ברעם ,  התמחו אז ב"מבצעי גירוי תגובה "  בשטחים .  זה מה שעושה נתניהו לגנץ .  הוא מושך אותו לשטח נוח ,  אורב לו שם ונהנה לחזות בו יורד לרמתו ומתפלש במדמנה .  די לומר  " מדחת יוסף "  וגנץ נופל בפח .  הוא עונה באותה מטבע ונגרר גם לוויכוח על פינוי עזה - מהלך נכון ,  שראוי עדיין להשתבח בו בצד ההתנחלויות המזיקות ,  להבדיל מהצד הבעייתי של פינוי השליטה הצבאית החיונית .  גנץ היה רמטכ"ל בעת שנכרתה עסקת גלעד שליט .  מי מפריע לו להזכיר שנתניהו שיחרר מהכלא מאות מחבלים ,  ביניהם יחיא סינוואר  ( ובהזדמנות קודמת ,  אחמד יאסין )  ? 
ומדוע אין גנץ דורש פומבית מנתניהו לומר אם ידוע לו מי הדליף את מצגת כיבוש עזה ב"צוק איתן "  וסיכן בכך חיילים בעת לחימה ?  
התקשורת הישראלית כולה פרסמה אתמול את הערכת המודיעין לשנת 2019 ואת האמצעים הפיקודיים שנוקט המטכ"ל בעקבותיה .  עם כל חשיבותה של מהות ההערכה ,  לתחומיה ולזירותיה ,  המשמעות העיקרית הגלומה בה היא שלצה"ל היה עניין בפרסומה .  אמ"ן ,  כידוע ,  נקבע על ידי יצחק רבין ,  ראש הממשלה לאחר מלחמת יום הכיפורים ולמרות הכישלון המודיעיני  ( לצד הכישלונות הפיקודיים והמדיניים )  לקראתה ,  כמעריך הלאומי .  קביעה זו לא השתנתה ,  אף שהוקמו אגף המחקר - לימים המודיעין - במוסד והמרכז למחקר מדיני במשרד החוץ .  לאמ"ן שוב אין מונופול ,  אך הבכורה עדיין שלו .  ההערכה השנתית מופקת בו בחטיבת המחקר ,  בראשות תת-אלוף  ( זו השנה השלישית ,  דרור שלום )  ,  מאושרת בידי ראש אמ"ן ומוצגת למטכ"ל ,  לקבינט ולוועדת החוץ והביטחון בכנסת .  עד כאן ,  זאת חובתה בתוך המערכת הממלכתית .  בלי אבחון ודירוג של האיומים השונים ,  על מידת חומרתם ובהילותם ,  לא יוכל הצבא לתכנן את המענה להם ואת ניצול המשאבים העומדים לרשותו - זמן ,  כסף ,  אנשים ,  ציוד .  
בחלוקת המשימות והסמכויות ,  אמ"ן אמור להתרכז באויב ובסביבה האסטרטגית בלבד .  גורמים אחרים  ( חטיבת התכנון האסטרטגי באגף התכנון ,  המטה לביטחון לאומי )  מופקדים על הכרת הצד הישראלי ועל שקלול יחסי הכוחות .  זו הפרדה מלאכותית ,  במיוחד משום שאמ"ן מקפיד להכריז ,  בפרצוף מיתמם שאינו דומה כלל לג'ונתן פולארד ,  שאינו עוסק כלל באמריקנים ;  ואיך אפשר בלעדיהם .  מעשית ,  ארגון המכלכל את צעדיו במתכונת של מקרים ותגובות מוכרח להביא בחשבון גם את התנהגותו ,  צפויה או לא ,  של הדרג הפוליטי בישראל .  הרי גם כשמוערכות מגמות ,  הן אינן גזרות גורל .  התממשותן של אזהרות תלויה בזיקת הגומלין בין פעולות הצדדים .  לכן ,  בפירסום הערכת אמ"ן לשנה הבאה ,  ויותר מכל לשבעת השבועות הקרובים ,  המדיום הוא המסר .  צה"ל מספר לציבור הישראלי שהוא מזהיר את נתניהו מפני מה שעלול לקרות ,  בדגש על עזה ,  עוד לפני הבחירות .  נתניהו יודע שהציבור יודע .  מחיר המעשים והמחדלים מרחף כחרב מתהפכת .
 מעשים ,  במובן של מבצעים צבאיים מיותרים ,  אינם סבירים .  נדיר שממשלות שיצאו למבצעים ערב בחירות הפיקו מהם תועלת פוליטית ;  הכור העיראקי ,  שלושה שבועות לפני בחירות 1981 ,  הוא החריג .  לא  " ענבי זעם "  ב-1996 ולא  " עופרת יצוקה "  השאירו בשלטון את הממשלות שניהלו אותן .  אם גם דיבורים הם מעשים , " הלוחם והמפקד בסיירת מטכ"ל ",  לפני 50 עד 45 שנה ,  מטריף את צה"ל בדיבוריו .  זה לא חדש - נתניהו הרי התגאה במעמדו כשותף סוד השמדת הכור הגרעיני של צפון קוריאה בסוריה ,  ב-2007 ,  עשור ויותר לפני שישראל העזה להודות בכך רשמית .  בסוף 2018 אומץ בהתייעצות מדינית-צבאית משותפת קו חדש וארעי ,  לאישור המעורבות ההתקפית בסוריה .  התכלית היתה הבהרת הנחישות הישראלית לפעול מול איראן בצפון ,  גם לאחר הצטננות היחסים עם רוסיה בעקבות הפלת מטוס הביון בספטמבר והודעת הנשיא טראמפ בדצמבר על הסגת הכוחות האמריקנים .  אז היו הכרזות נתניהו והרמטכ"ל היוצא גדי איזנקוט מסוכמות ,  מדודות ומתואמות .  לא כך בעת מערכת הבחירות ובתקופת ההמתנה להודעת מנדלבליט על כתב האישום .  צה"ל רוצה לחזור ולהתכסות בשמיכה ;  נתניהו מושך אותה ,  כדי לגנוב עוד רגע של תהילה .
 צה"ל תמך בהסכם הגרעין עם איראן מ-2015 ואיתר בו הזדמנות תכנונית ותקציבית - הרגעת החזית הרחוקה ,  לפחות לחומש ,  איפשרה לבנות ביעילות את הכוח הנחוץ למערכות קרובות ,  בזמן ובמקום .  ברית נתניהו-טראמפ לקעקוע ההסכם משבשת את התעצמות צה"ל וכופה עליו להסיט מחדש קשב יקר לפאתי מזרח .  מעוף לוויין או מוקד כלי טיס מאוייש מרחוק שיוקצו למעקב אחר הגרעין האיראני ,  שנרדם לפני שלוש שנים וחצי אך עלול להתעורר בגלל טראמפ-נתניהו ,  יחסרו בזירה אחרת ;  וכבר אירע שבגלל אילוצי תיעדוף מסוג זה הוכתה ישראל בעיוורון מודיעיני קטלני ועתיר סיבוכים .  ואמנם ההגיון והתקדימים מלמדים שהאיראנים נזהרים שלא לשבור את הכלים ,  כדי שלא לשחק לידי הששים-אלי-הדק בירושלים ובוושינגטון ,  אך המתיחות גברה ואיתה גם הסכנה .
 מיידית עוד יותר ,  וזאת כמדומה תמצית המסר בהערכת אמ"ן ,  סכנת המחדל .  בראש ובראשונה ,  בעזה .  אמ"ן מעריך שכמנהיג חמאס שהתבגר והתמדן  ( בלשון משה שרת )  ,  סינוואר להוט להסדרה עם ישראל .  לא הסכם ,  לא הכרה בריבונותה ;  קיום בצוותא ,  שכנות המתנזרת מהתקפה .  גדול הלחצים עליו הוא המצור על עזה .  אם יתרופף ,  באופן שתגדל רווחת האוכלוסייה - יפחת התמריץ לעימות .  המשך הסירוב הישראלי להקל על שני מיליון הפלסטינים המתבשלים במיץ העוני והאבטלה יגדיל את הסיכון להתנגשות .  סינוואר לא יתיימר לנצח בה ,  במונחים צבאיים רגילים .  די לו בשבירת השאננות הישראלית ובהוצאת המיקוח על ההסדרה מקפאונו ,  כדי שבהפסקת האש יקבל מה שלא השיג בלי אש .
 זה מה שעשה אנואר סאדאת ב-1973 ,  שלושה שבועות לפני הבחירות לכנסת .  גולדה מאיר ,  משה דיין ,  דוד אלעזר ואלי זעירא איחרו לרדת לסוף דעתו .  כוכבי ,  שהיה מפקד אוגדת עזה וראש אמ"ן ,  מבין היטב שסינוואר עלול לחקות את סאדאת .  הרמטכ"ל ,  באמצעות ההד הציבורי המוענק להערכה המקצועית של אמ"ן ,  אומר לנתניהו שהנבואה אינה חייבת להתממש - אם רק תהיה פעולה מדינית-כלכלית-אזרחית של ישראל ,  שתיתן קצת אוויר לעזתים ושתרחיק את הקיר מגבו של סינוואר .  אילו הוצאה עזה מהמהומה הפוליטית והתגבשה סביבה שתיקה מוסכמת בין נתניהו ,  גנץ ,  נפתלי בנט ואביגדור ליברמן ,  היתה פוחתת סכנת מערכה מיותרת נוספת בגבול הדרומי  ( וטילים על מרכז הארץ )  ,  בחודש הבא או ממש ערב הבחירות .  אבל הלהט כנראה גדול מכדי שהפצרות רמטכ"ל ,  ראש אמ"ן או נשיא כראובן ריבלין יועילו .  מחדלי נתניהו ישאירו את הנצרה מתחת לאצבעו המתלבטת של סינוואר .  למען הסר ספק וסיכול האשמות עתידיות ,  אומר הדרג הצבאי והמודיעיני לדרג המדיני בחדר הסגור ולציבור במרחב הפתוח :  עימות הדמים אינו בלתי נמנע ,  העתיד הקרוב תלוי במידה רבה בהחלטות הממשלה היוצאת ,  ואם תעדיף מחדל ,  תהיה זו מלחמת ברירה .  
מאז לינדון ג'ונסון ולוי אשכול ,  לפני 55 שנה ,  הירבו נשיאים אמריקנים להבין לצרכיהם הפוליטיים של ראשי ממשלה בישראל ,  וככל שזיהו מרחבי שותפות ביניהם ,  נאותו לסייע להם ,  לפחות בעיתוי - לא ללחוץ עליהם לקבל את עמדת וושינגטון עד לחלוף הבחירות .  זה לא קרה לפני ג'ונסון-אשכול ,  כי בתקופתו הארוכה של דוד בן-גוריון לא היתה לו חלופה ,  למעט בחופשת שדה בוקר שלו ובשובו ממנה למשרד הביטחון ,  ב-1954-55 ,  כאשר ממשל אייזנהואר התלבט איך לסייע לקו המתון של ראש הממשלה ושר החוץ שרת לבלום את הלוחמנות של בן-גוריון ושותפיו לאסכולה .  פרישת רפ"י בראשות בן-גוריון ממפא"י בראשות אשכול ,  לקראת בחירות 1965 ,  העמידה את וושינגטון בפני מצב חדש .  למרות ויכוחים נוקבים בסוגיות של מדיניות ואספקת נשק ,  לישראל ולירדן ,  אשכול הצטייר כמתון וכמאוים באיגוף מימין בידי בן-גוריון ,  שזילזל פומבית בכשירותו להנהגה ביטחונית .  בסבך הנושאים שבמחלוקת בין אשכול לג'ונסון ,  כהמשך למחלוקת בין בן-גוריון לג'ון קנדי ,  הרגיש מכולם היה הכור הגרעיני .  כמורשת קנדי ,  תבע ג'ונסון פיקוח באמצעות ביקורים חצי-שנתיים בדימונה .  אשכול ,  חושש שבן-גוריון  ( בודאי בסיוע שמעון פרס ,  שנותר תחילה סגן שר-הביטחון והממונה על המיזם הגרעיני )  ,  יחשוף את ותרנותו ויוקיע אותו ,  רצה שמשלחת המומחים תעשה שבת - הביקורים תוזמנו ליממה האחרונה של השבוע - אחת בלבד ,  וגם היא לאחר הבחירות .  הבקשה הועברה לג'ונסון בערוצים אחוריים ,  באמצעות אנשי-הקשר עם ישראל ועם היהדות האמריקנית .  הוגש גם לפרעון שטר חוב :  ההבעה הקולנית של ההתנגדות הישראלית למכירת טנקים ומטוסים למלך חוסיין הוקפאה עד לאחר הבחירות לנשיאות בנובמבר 1964 ,  כדי שלא להכביד על ג'ונסון בהתמודדותו עם הרפובליקני ברי גולדווטר .  ההפצרה הועילה ,  אמנם לא במלואה - ג'ונסון נאלץ לתמרן מול שרי החוץ וההגנה  ( שאירי ממשל קנדי )  ושיקולים ממלכתיים - אך הושגה פשרה נוחה לאשכול .  בכור נערך ביקור מיידי ,  כדי להיפטר מהנטל ,  והביקור הנוסף נדחה עד לאחר הבחירות .  
הצמד הבא היה ריצ'רד ניקסון וגולדה מאיר ,  לקראת בחירות 1969 .  גולדה חששה מהצפוי לה במפגש הראשון עם ניקסון ,  בתהליך המדיני ובהחלטה על מכירת הפאנטומים ובמחלוקת על דימונה .  היא שבעה נחת לרוחב החזית והכריזה , " יש לנו ידיד בבית הלבן ".  לניקסון היו שיקולים פוליטיים ,  מול היהדות האמריקנית ותומכיה בקונגרס ,  וגם אסטרטגיים ,  נגד הסובייטים ;  אך פעל גם הרצון לסייע לגולדה מול האגף הימני בתוך מפלגת העבודה  ( משה דיין )  ומחוצה לה  ( מנחם בגין )  .  חשבון דומה עמד לאחר ארבע שנים ביסוד ההחלטה האמריקנית להתניע מחדש ובאופן נמרץ את יוזמת השלום מול מצרים וישראל רק לאחר שגולדה - שאיימה לפרוש - שוב תבלום את דיין ותגבר על בגין בבחירות 1973 .  לא כל החוליות בשרשרת זהות .  הנשיא ג'ורג' בוש  ( האב )  חתר ב-1982 לפגוע ביצחק שמיר ,  שהפריע להתקדמות מסלול ועידת מדריד והתעקש לנתב את הסיוע האמריקני גם להתנחלויות .  בוש העדיף בעליל את העבודה בראשות רבין .  ביל קלינטון ,  שחשש מכרסום בתהליך אוסלו שהצדדים עשו אותו לשושבינו ,  רצה במופגן בניצחון פרס על נתניהו ב-1996 .  לנתניהו ,  ערב בחירות 2015 ,  לא היה חשוב להראות לציבור הישראלי ,  כרגיל ,  עד כמה הוא מקובל על הנשיא - הוא אסר מלחמה גלויה על ברק אובמה ,  בסוגייה האיראנית הרשומה כסמלו המסחרי של נתניהו מאז פקיעת המוצג הקודם שלו כמתנגד לשחרור טרוריסטים ,  כי המאבק הפוליטי של נתניהו היה נגד אגפו הימני  ( בנט ,  ליברמן )  יותר מאשר נגד הרצוג .  אובמה היה נחוץ לנתניהו כאויב ,  לא כשותף .  ועכשיו ,  החבר הקרוב טראמפ ,  בן-זוגו באיילון צפונה ודרומה ,  המוביל לצדו בצמרת הליגה האחרת .  אותו טראמפ מהעתקת השגרירות לירושלים ומהפרישה מההסכם עם איראן .  ליכודניק מובהק שהיה יכול במאמץ קל ורצוי גם קלדני להתברג במקום מכובד ברשימה לכנסת ,  בין מירי רגב ליריב לוין .
 כשטראמפ רוצה לפרסם יוזמת שלום ,  שנתיים לאחר השבעתו לנשיאות ובפרוס עונת הבחירות הבאות ,  הדעת נותנת שהבשורה תרנין את נתניהו .  ראש ממשלת ישראל מתנגד לשלום ?  ומה עוד ,  שלום שעליו חתום נשיא כה ידידותי ,  לשיטתו של נתניהו ?  לא יתכן .  הרי ברור שיריביו בבחירות יתנערו מתנומתם ויסתערו עליו ,  אם יעז להופיע כסרבן שלום .  לא סתם שלום ,  לא פייק שלום - פקס אמריקנה ,  טראמפיאנה .  והנה ,  בחסדו כי רב מואיל טראמפ להמתין עד לאחר הבחירות ,  כדי שלא להכביד על יקירו ביבי .  האיגרת משדרת פנסילווניה 1600 ,  וושינגטון די.סי 20500 ,  תחכה במקרר הנשיאותי ,  ליד הקוקה קולה דיאט החביבה על טראמפ .  מדוע ?  מה יש בה ,  בעסקה המהוללת בפי טראמפ ,  כתוכנית נדל"ן על הנייר ,  שאמור להפריע לנתניהו ?  הרי משמאלו ,  מגנץ ודרומה ,  צפויה לה תמיכה .  יתכן שהתצפית גילתה אויב מימין .  מפלגות לאומניות עוד יותר מהליכוד בראשות נתניהו ,  אולי אף בתמיכת מיליארדר אמריקני ,  מסונף לישראל ,  העלול להיפרד על רקע זה מנתניהו לאחר עשור ומעלה של סיוע חיוני .
 המשוואה פשוטה .  נתניהו אינו רוצה בשלום ,  אפילו יביא אותו טראמפ .  הוא מעדיף על פניו מלחמת נצח .  לאחר הבחירות ,  יידרש מרכיב הממשלה הבאה להתמודד עם שאלה פנימית גדולה - סביב איזה שלום מוצע ,  על ויתוריו והישגיו ,  מסוגל הציבור הישראלי להגיע להסכמה רחבה - ועם השאלה החיצונית הקשה של עימות עם עולם התובע מישראל להשלים עם מיתווה כזה ,  כי הרי אירופה ורוסיה וסין ומצרים וירדן וסעודיה כבר שם וגם המפלגה הדמוקרטית ,  רק הרפובליקנים חסרים ,  והנה מתקרב טראמפ .  אז אחת משתיים :  או שנתניהו מודה שאינו מוכן לשלום ,  או שהוא משתמט מהידיעה הוודאית שבעוד שלושה-ארבעה חודשים יזומן ראש הממשלה ,  תהיה זהותו אשר תהיה ,  לשיחה נוקבת על ויתורי ישראל לפלסטינים .  כך או כך ,  מותר היה לצפות שהברירה תועמד בפני נתניהו בתעמולת הבחירות של יריביו ,  אך עד כה הם משתרכים אחריו בדרכם למארבים המגושמים שהוא מניח להם .  לא השלום ומחירו ,  לא השחיתות שאינה צריכה לחכות למנדלבליט ,  לא מלחמת הברירה בעזה בגלל מחדליו - לכל אלה אין עדיין זכר .  

לא כוחות ,  בינתיים :  המארב החמוש של החייל נתניהו הפיל רמטכ"ל
מי מכריח את גנץ להתפלש באשפת גירויי קמפיין הליכוד ולמה בדיוק הוא נמנע מלהזכיר את עסקת שליט ?  כיצד מנסה הערכת אמ"ן להבליט תמורה מדינית על פני פורענות צבאית ,  ואיך בדיוק נעלמה המילה  " אישום "  מחיינו ?  מדריך חינמי למתמודדים הפחדנים

