מחקריו המכריעים של בנציון נתניהו
בציבור הרחב ,  הוכרה דמותו של בנציון נתניהו בעיקר באמצעות בנו בנימין .  מפעלו המקצועי היה מוכר בעיקר בזכות התואר  " פרופסור "  שהתלווה אל שמו .  אפשר להניח כי את תחום מחקרו ,  וגם את כתביו ,  רק מעטים בישראל קראו .  הן משום הנושא שבו עסק נתניהו ,  תולדות יהודי ספרד בימי הביניים ,  והן משום שחלק נכבד מספריו לא תורגם כלל לעברית .  בין כך ובין כך ההיסטוריון בנציון נתניהו נותר בעבור רבים סמוי מהעין .  
מי שבכל זאת יבקש לקרוא את מחקריו ,  ובהם את הביוגרפיה המופתית שחיבר על דון יצחק אברבנאל ,  הפרשן ,  הפילוסוף ,  המדינאי ואיש הכספים היהודי בן המאה ה-15  ( שוקן 2005 )  ,  יגלה כי את דרכו המחקרית של נתניהו בנבכי ההיסטוריה אפשר להגדיר כלא פחות מרדיקלית .  עיקר תפיסתו נבע מהטלת ספק בהנחות היסוד ההיסטוריות שאפיינו את האקדמיה בשנות ה-50 וה-60 של המאה הקודמת בישראל .  בעבור נתניהו ,  ראשיתה של האנטישמיות הגזענית לא היתה בגרמניה ובצרפת בשלהי המאה ה-19 ,  כי אם 400 שנים קודם לכן בחצי האי האיברי שנשלט על ידי האינקוויזיציה ,  שאותה הגדיר נתניהו ככת נזירית קיצונית שביקשה לטהר את ספרד מ"האנוסים ",  לא בשל אי אמונה מספקת ,  כי אם בשל מוצאם היהודי .  
מחשבה זו היא מהפכנית ,  משום שהיא תופסת את ההיסטוריה של יהודי אירופה ממזרח וממערב כסדנה אחת שעליה התפתחה האנטישמיות .  כלומר ,  לשיטתו של נתניהו ,  קו רציף אחד מקשר בין האינקוויזיציה לבין שירות הביטחון של הרייך השלישי .  וזאת בניגוד לדעה הרווחת ,  שלפיה האנטישמיות אינה אלא שם כולל למגוון רחב של תופעות שנאה ,  שהיו מנת חלקם של יהודי אירופה והתפתחו בהתאם לאופי הייחודי של המקום שבו היהודים גרו .  
אפשר ,  אם כן ,  לזהות בבירור את המורשת ההיסטורית שהנחיל האב נתניהו לבנו .  גם בעבור ראש הממשלה ,  הקו הרציף ששירטט אביו לא ניתק אלא הוא המשיך מגרמניה הנאצית אל עבר המזרח התיכון ואיראן .  
על גישתו המחקרית שילם נתניהו מחיר כפול .  בפעם הראשונה על כך שהניח הנחה שהיתה שונה מזו שכאמור היתה נחלתם של חוקרים רבים בישראל .  וכיאה לאותן שנים ,  העונש על כך היה גלות ,  ונתניהו כידוע נאלץ לגלות לאוניברסיטת קורנל היוקרתית בארה"ב ,  ושם השלים את עריכת האנציקלופדיה העברית .  
בפעם השנייה שילם נתניהו מחיר על השקפותיו הפוליטיות ,  שכן בעולם האקדמיה שנשלט על ידי אחידות מחשבה שנטתה לכיוון שמאל ,  לחוקרים כמו נתניהו ,  שזוהו עם השקפה רוויזיוניסטית ,  לא היה סיכוי להשתלב .  
האקדמיה הישראלית הפסידה חוקר מובחר שמפעלו הוא מופת של כתיבה היסטורית .  אך את שנעשה אפשר במעט לתקן ,  ואולי עתה תורם הכפפה וכתביו של נתניהו יזכו לתרגום עברי שימצא מקום של כבוד על מדף הספרים הישראלי .  

מחקריו המכריעים של בנציון נתניהו
nan
