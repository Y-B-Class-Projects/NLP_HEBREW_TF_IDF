סוף למשבר ?  אובמה הסכים להיפגש עם נתניהו
רה"מ קיבל מהשליח ג'ורג' מיטשל הזמנה אישית להיפגש עם נשיא ארה"ב ,  ביום שלישי הקרוב בוושינגטון .  מיטשל : " ההתחיבות שלנו לביטחון ישראל היא איתנה ובלתי מעורערת "
  ( צילום :  רויטרס ,  עריכה :  עידן גוראל ) 
ראש הממשלה בנימין נתניהו ייפגש במהלך ביקורו בוושינגטון עם נשיא ארצות הברית ברק אובמה .  את ההזמנה לפגישה ,  שתתקיים ביום שלישי בבית הלבן ,  מסר היום  ( ראשון )  לנתניהו השליח האמריקאי למזרח התיכון ג'ורג' מיטשל בפתח פגישתם במשרד ראש הממשלה בירושלים .  בעקבות הפגישה עם אובמה ,  נתניהו שוקל לבטל את נסיעתו לבריסל ,  לשם היה אמור להגיע ביום רביעי ,  ולהישאר יום נוסף בוושינגטון .  
בפגישה בין השניים היום אמר מיטשל כי  " אנו שבים ומדגישים שהקשר בין ארה"ב לישראל הוא חזק וברקימא ,  וכי ההתחיבות שלנו לביטחון ישראל היא איתנה ובלתי מעורערת ,  וכך יישאר המצב .  המטרה המשותפת לנו  המטרה שלכם ,  המטרה שלנו  היא לחדש את המשא ומתן בין הישראלים לבין הפלסטינים ,  בסביבה שעשויה להוביל להסכם שיסיים את הסכסוך ויפתור את כל נושאי הקבע .  אנו מקווים שנוכל להתחיל בשיחות הקירבה במלוא הכוח ובהקדם האפשרי ,  כדי להתקדם למשא ומתן ישיר במועד הקרוב ביותר .  אדוני ראש הממשלה ,  אנו מצפים לארח אותך בארה"ב בימים הקרובים ". 
בכך אולי מסתמן פתרון למשבר ביחסי ישראל וארה"ב שפרץ במהלך ביקורו של סגן הנשיא האמריקאי ביידן בישראל לפני כשבועיים .  נתניהו צפוי לצאת לארה"ב בליווי שר הביטחון אהוד ברק ושר התשתיות עוזי לנדאו ,  והוא ייפגש גם עם שר ההגנה רוברט גייטס ועם מזכירת המדינה הילרי קלינטון .  כמו כן ,  ינאם נתניהו בוועידת השדולה הפרו ישראלית - איפא"ק .
 בפתח ישיבת הממשלה הבוקר אמר ראש הממשלה כי בכוונתו להבהיר לממשל האמריקאי שממשלתו תמשיך לבנות בירושלים כפי שעשו כל ממשלות ישראל הקודמות מאז מלחמת ששת הימים .  לדברי נתניהו , " הערב אצא לארצות הברית לנאום בוועידת איפא"ק בפני סנאטורים וחברי קונגרס רבים ,  אדבר שם על מדיניות ישראל בנושאי השלום ,  הביטחון ,  אירן וירושלים .  מדיניות הממשלה בנושא הבנייה בירושלים היא אותה מדיניות של כל ממשלות ישראל ב-42 השנים האחרונות ולא השתנתה .  בנייה בירושלים היא כמו בנייה בתל אביב ". 
ראש הממשלה צפוי להפגש בהמשך היום גם עם מזכ"ל האו"ם באן קי-מון ולפנות ערב ימריא לוושינגטון .  ההערכה היא כי נתניהו ביקש מברק להצטרף אליו לנסיעה כדי לסייע בסיום המשבר עם האמריקאים שהתחיל לאחר אישור בניית 1,600 יחידות דיור בשכונת רמת שלמה בצפון ירושלים .
 גם ברק נפגש בשעות הצהריים עם מיטשל ובתום הפגישה אמר : " אני מברך את השליח המיוחד ,  הסנטור מיטשל ,  על הגעתו הנה .  ביטאתי את הערכתי הרבה למאמצים שהוא משקיע ,  באופן אישי ,  חרף הקשיים שהתגלעו בשבועות האחרונים ,  ולגיבוי של הממשל להביא לחידוש שיחות הקרבה במהירות ,  בכוונה שהן תובלנה בהמשך לשיחות ישירות ,  מעמיקות ,  על הסדר שדרוש מאוד לכל עמי האזור .  אני מקווה שהמאמצים שלו פה ,  ברמאללה ובבירות העולם אכן יניבו את התוצאה הזאת ". 

סוף למשבר ?  אובמה הסכים להיפגש עם נתניהו
רה"מ קיבל מהשליח ג'ורג' מיטשל הזמנה אישית להיפגש עם נשיא ארה"ב ,  ביום שלישי הקרוב בוושינגטון .  מיטשל : " ההתחיבות שלנו לביטחון ישראל היא איתנה ובלתי מעורערת "
 
