בחזרה ל-96' :  מסמך נחשף ,  המנהיגים מכחישים - והבחירות בפתח
ערב בחירות 96' נחשף כי ביילין ,  מקורבו של פרס ,  הסכים לחלוקת ירושלים .  פרס ואבו מאזן הכחישו .  הבוקר נחשף כי מקורבו של ראש הממשלה הסכים לגבולות 67' .  גם הפעם נתניהו ואבו מאזן הכחישו .  ב-96' זה הביא למהפך ,  מה הפעם ? 
בלשכת ראש הממשלה בנימין נתניהו התעוררו היום  ( שישי )  לבוקר מבעית .  חשיפת מסמך ההבנות הסודי שגיבש שליחו של נתניהו ,  עו"ד יצחק מולכו ,  עם יועץ קרוב ליו"ר הרשות הפלסטינית ,  אבו מאזן ,  מציבה את ראש הממשלה בעמדה מסוכנת .  עשרה ימים לפני הבחירות ,  ראש הממשלה נתפס כ"מוקצה "  בעיני מצביעי המרכז והשמאל בישראל ,  כך שאין סיכוי שחשיפת עמדותיו ה"שמאלניות "  בתחום המדיני ימשכו אליו מצביעים .  נתניהו מתמודד בבחירות האלה אך ורק על מצביעי הימין ,  וכעת הוא עלול לאבד קולות לטובת מפלגות הימין האחרות ,  בדגש על הבית היהודי של נפתלי בנט .  
עוד בוואלה חדשות:סקר וואלה :  שוויון בין הליכוד למחנה הציוני ,  בנט בירידה"ראיתי את החברות שלי עפות באוויר ":  עדויות מהפיגועהפתרון לבעיות התנהגות במסגרות חינוך מיוחד  השעיה 
הסיפור שמאחורי המסמך הזה הוא עדות להתנהלות מוזרה ומביכה מצדם של ראש הממשלה נתניהו ,  יו"ר הרשות אבו מאזן ושר החוץ האמריקני ,  ג'ון קרי .  רובו נחשף בוואלה חדשות בנובמבר שעבר ,  אבל כעת אפשר כבר לספר את כולו ולתת לקוראים לשפוט .  אז פורסם דבר קיומו של ערוץ משא ומתן חשאי בין מולכו לבין אדם המקורב לאבו מאזן ,  שבמסגרתו דנו השניים ברעיונות מרחיקי לכת כגון הקמת מדינה פלסטינית על בסיס גבולות 1967 ,  חזרת מספר מוגבל של פליטים פלסטינים לשטח ישראל ,  והכרה פלסטינית בזהותה של ישראל כמדינת הלאום של העם היהודי .  
בכתבה ההיא לא נחשף שמו של היועץ המקורב לאבו מאזן בשל החשש שהביעו אנשים הקרובים אליו ,  אשר טענו כי פרסום שמו יעמיד אותו בסכנה .  יממה לאחר הפרסום ,  נחשף בעיתון  " הארץ "  כי אותו יועץ הוא חוסיין אגא ,  אקדמאי לבנוני המתגורר בלונדון .  אגא שימש יועץ לאבו מאזן במשך שנים ,  והשתתף בשורה של ערוצי משא ומתן עם ישראל  חלקם רשמיים ,  חלקם רשמיים למחצה כמו הערוץ המדובר ,  וחלקם אקדמיים לחלוטין .  ההישג החשוב ביותר בקריירת המשא ומתן שלו הוא  " הסכם ביילין-אבו מאזן "  משנת 1995 ,  הדגם הראשון אי פעם להסכם קבע ישראלי-פלסטיני .  להסכם זה הייתה תרומה גדולה לעלייתו של נתניהו לשלטון בבחירות 1996 .  
אגא ומולכו החלו להיפגש בשנת 2010 בלונדון בניסיון לגבש מסמך הבנות משותף שיהיה מקובל על שני המנהיגים .  בהמשך הם שיתפו את הדיפלומט האמריקני הוותיק דניס רוס ,  שכיהן בתפקיד בכיר בממשל אובמה .  הערוץ התנהל בעצלתיים במשך שנים ,  עד שהשר קרי הצליח בקיץ 2013 להביא לחידוש המשא ומתן הישיר בין ישראל לפלסטינים .  בשלב הזה ,  גבר המאמץ גם בערוץ החשאי ,  וצמד היועצים החלו לנסח את מסמך ההבנות שנחשף הבוקר ,  הכולל חזרה ישראלית לגבולות 1967 עם תיקוני גבול ,  חזרה מוגבלת של פליטים פלסטינים לישראל ,  פשרה פלסטינית בנושא זהותה של ישראל כמדינת הלאום של העם היהודי ,  הסדרי ביטחון נוחים לישראל ודחיית הדיון בנושא ירושלים .  
תוך כדי גיבושו של מסמך ההבנות ,  התברר כי אבו מאזן כלל אינו מחויב לערוץ הקשר החשאי .  גורמים בכירים בישראל ובארצות הברית ,  כולל ראש צוות המשא ומתן האמריקני ,  מרטין אינדיק ,  התריעו בזמן אמת על כך שאגא מציג בשיחות עמדות שאינן מתואמות עם יו"ר הרשות ואינן מקובלות עליו .  מעמדו של אגא בעיני הבוס שלו היה שונה לחלוטין מזה של מולכו בעיני נתניהו .  גורם אמריקני אמר לוואלה חדשות כי אגא  " מכר את כל החנות "  בתמורה לוויתורים של מולכו ,  מה שיצר תחושה ש"זה יותר מדי טוב מכדי להיות אמיתי ",  לדבריו .  
התחקיר שפורסם בוואלה חדשות בנובמבר הציג באריכות את התהליך האיטי שבו הבינו כל המעורבים כי הם תולים תקוות בערוץ בעייתי ביותר .  העיתונאי האמריקני גרג קרלסטרום סיכם את הפרשה כולה במשפט : " תחקיר סוריאליסטי מציג כיצד המשא ומתן שניהל ג'ון קרי התמקד בערוץ חשאי שלא באמת היה קיים ".  בסופו של דבר ,  גם נתניהו וגם אבו מאזן התנערו מההבנות שהושגו בערוץ החשאי ,  כל אחד בדרכו .  כאשר ניסה שר החוץ קרי להפוך את ההבנות של מולכו ואגא לבסיס של  " מסמך המסגרת "  האמריקני ,  דחה אבו מאזן בתוקף את ההבנות והבהיר כי הוא מעולם לא היה מחויב אליהן .  
נתניהו ,  לעומת זאת ,  השיב ב"כן ,  אבל ".  כלומר ,  הוא היה מוכן לקבל את תוצרי הערוץ החשאי כחלק מ"מסמך המסגרת ",  אבל דרש להוסיף הסתייגויות .  קרי הסכים לדרישותיו של נתניהו מתוך התחשבות בשיקוליו הפוליטיים ,  אבל שאר חברי הצוות האמריקני התרעמו על ההתנהלות הזגזגנית .  לטענתם ,  לא יכול להיות שמולכו מסכים לוויתורים בערוץ החשאי ואחר כך נתניהו מבקש להסתייג מהם ולהציג אותם כ"דרישות אמריקניות "  כדי להימנע מעימות עם חוגי הימין במפלגתו .  בשורה התחתונה ,  שני המנהיגים  " זרקו לפח "  את ההבנות של הערוץ החשאי ,  והן נשארו שם במשך יותר משנה ,  עד שצצו שוב הבוקר .  
אם חשיפת מסמך ההבנות של מולכו ואגא תפגע אלקטורלית בנתניהו ,  יהיה בכך מרכיב של צדק פואטי .  בשנת 1995 ,  אגא היה שותף לניסוחו של  " הסכם ביילין-אבו מאזן ",  הסכם שגובש בשורת פגישות חשאיות ורשמיות למחצה והיה הדגם הראשון אי פעם של הסכם קבע ישראלי-פלסטיני .  ראש הממשלה דאז ,  יצחק רבין ,  אמור היה לעיין בהסכם לראשונה ,  אך נרצח ימים ספורים קודם לכן .  כאשר הציג יוסי ביילין את ההסכם למחליפו של רבין ,  שמעון פרס ,  הודיע ראש הממשלה החדש כי אין בכוונתו לפעול לקידום ההסכם עד לאחר הבחירות ,  שבהן הוא העריך שינצח בקלות את מנהיג הליכוד ,  בנימין נתניהו .
 פרס אכן הוביל בסקרים לאורך רוב מערכת הבחירות ,  אבל גל של פיגועי טרור רצחניים שחק את התמיכה הציבורית בו .  במרץ 1996 ,  בשיאה של מערכת הבחירות ,  הוטלה פצצה אל תוך השיח הציבורי .  העיתונאי זאב שיף חשף בעיתון  " הארץ "  את הסכם  " ביילין-אבו מאזן ",  וכתב כי ההסכם הוצג לשמעון פרס ,  והוא שוקל לאמצו לאחר הבחירות .  ההסכם כלל ,  בין השאר ,  הסכמה ישראלית לכך שבירת המדינה הפלסטינית תוקם בכפר אבו דיס הצמוד לירושלים .  נתניהו ,  ש-19 שנים מאוחר יותר הציע בעצמו לאמריקנים שהבירה הפלסטינית תהיה באבו-דיס ולא בשטח המוניציפלי של ירושלים ,  ניצל את חשיפת ההסכם כדי לנסח את אחת משורות הקמפיין המוצלחות בכל הזמנים : " פרס יחלק את ירושלים ".  
הנזק שנגרם לפרס בעקבות הדלפת ההסכם לעיתון  " הארץ "  היה בלתי-הפיך .  כל ניסיונותיו להרחיק את עצמו מהמסך ,  או לחילופין להסביר שהמסמך לא באמת כולל את חלוקת ירושלים ,  נכשלו .  בקרב קבוצת שותפי הסוד להסכם התעוררה תחושת חשדנות קשה וכולם רצו לדעת מי המדליף .  התשובה לשאלה הזו הגיעה רק כעבור עשור ,  כאשר הוצאת ספרים יוקרתית בבריטניה פרסמה ספר מחקרים מעמיק על משא ומתן חשאי במזרח התיכון ,  פרי עטם של העיתונאי הישראלי זאב שיף ,  האינטלקטואל הלבנוני חוסיין אגא וחבר משותף של השניים .  
בשנת 1996 מסמך הבנות בלתי-רשמי שגיבש אגא יחד עם אישים המקורבים לראש הממשלה פרס ,  עלה לפרס בכיסאו .  בשנת 2015 ,  מסמך בלתי-רשמי שגיבש אגא יחד עם אדם המקורב לראש הממשלה נתניהו ,  עשוי לטלטל פעם נוספת את מערכת הבחירות .  אלא שהפעם ,  אגא עצמו אינו חשוד כלל בהדלפה .  יש די אישים אחרים שהיה להם אינטרס לפרסם את המידע .  חלקם אולי עוד יכתבו על זה ספר יום אחד ואז שמו של חוסיין אגא ודאי יוזכר פעם או פעמיים .  
לפניות לכתב אמיר תיבון :  amir.tibon@walla.co.il 

בחזרה ל-96' :  מסמך נחשף ,  המנהיגים מכחישים - והבחירות בפתח
ערב בחירות 96' נחשף כי ביילין ,  מקורבו של פרס ,  הסכים לחלוקת ירושלים .  פרס ואבו מאזן הכחישו .  הבוקר נחשף כי מקורבו של ראש הממשלה הסכים לגבולות 67' .  גם הפעם נתניהו ואבו מאזן הכחישו .  ב-96' זה הביא למהפך ,  מה הפעם ? 

