לא ינקום ולא ינטור ?  יחסי אובמה ונתניהו שוב במבחן
אחרי שהימור נתניהו על רומני לא צלח ולאור התחושה הקשה שיצר אובמה אצל רבים בישראל ,  ייאלצו השניים להוכיח כי הכל שאלה של אינטרסים ,  כשעל הפרק הסוגייה הפלסטינית והאירנית
בעולם מקביל ,  הבוקר של בנימין נתניהו היה נראה אחרת .  זה היה אמור להיות שחר של יום חדש ,  שמבשר על קיצן של ארבע שנים של שנאה יוקדת בין לשכת ראש הממשלה לבית הלבן ,  שכללו אינספור עימותים ,  תככים ,  מפגשים משפילים ,  תדרוכים והשפלות הדדיות .  במקום ההודעה הפושרת שפירסם נתניהו בתום נאום הניצחון של אובמה ,  היו נישאים דברי הלל לחבר הוותיק מיט ,  ושרי הליכוד היו נשלחים לשבח את הפרק החדש שנפתח ביחסי ישראל ארה"ב ,  במקום לנסות לשמור על קווים דיפלומטיים .  עם זאת ,  עשרות מיליוני הדולרים של שלדון אדלסון והקמפיינים בכיכובו של נתניהו לא סיפקו את הסחורה ,  והמציאות שטפחה על פניו של נתניהו הבוקר התגלתה כקצת פחות ורודה .  במציאות ,  במקום לקבל קלף מנצח ,  שיכריע סופית את כהונתו הנוספת כראש ממשלה ,  העתיד שנחשף לעיני נתניהו ,  והציבור הישראלי כולו ,  הוא שברק אובמה נשאר בבית הלבן לארבע שנים נוספות .  
ארה"ב בוחרת 2012 - סיקור מלא בוואלה !  חדשות 
ההימור המוטעה של נתניהו על רומני עוד יעלה לנו ביוקר ,  מיהרו מתנגדיו של נתניהו להזהיר הבוקר ,  עם לא מעט שמחה לאיד ,  וייחולים שקטים לנקמה של אובמה שתפגע בנתניהו עוד לפני הבחירות בישראל .  ישראל לא יכולה להרשות לעצמה ראש ממשלה שהוא אישיות בלתי רצויה ,  אמרו באופוזיציה ,  כשחלקם נזכרים בערגה בבחירות 1992 ,  אז הציבור הישראלי מאס בעימותים הבלתי פוסקים בין בוש לשמיר והחליט להחליף את השלטון ,  או ארבע שנים אחר כך - כשהנשיא קלינטון התייצב בצורה בוטה לימינו של שמעון פרס ,  במטרה למנוע את בחירתו של נתניהו לכהונה ראשונה ,  ופעל אקטיבית להבטחת המשך שלטונו  ( וכשל )  .
 אהוד אולמרט ,  שמחזיק את כל המערכת בהמתנה עד שיכריע על כניסתו למירוץ ,  בוודאי היה שמח מכל תרחיש שכזה ,  אך לא ברור בכלל שאובמה הוא איש שמונע מנקמה .  השנה האחרונה ,  בה נתניהו לא היסס להתבטא בחריפות נגד אובמה גם בשלבים הקשים ביותר של קמפיין ,  אמנם הזרימה הרבה דם רע בבית הלבן ,  וייתכן שבסתר לבו אובמה היה מת להעיף את נתניהו מהתמונה .  אך כל אופרות הסבון לא ישנו את המצב - בסוף יש כאן שאלה של אינטרסים ,  וכשכלכלה ,  בריאות ומיסוי על הפרק בארה"ב - לא בטוח שזה מה שדחוף לאובמה להתעסק בו .  ישראל אמנם כיכבה בקמפיין במאבק על הקול היהודי ,  אך לא היה צריך חדות עין כדי להבחין בהיעדרה הבולט מנאום הניצחון של אובמה היום .  
מה שדי ברור הוא שבקרוב אובמה ירכוש כרטיס טיסה לארץ הקודש .  המרחק הפוליטי שתפס מעמדות ממשלת הימין בישראל יצר תחושה קשה אצל רבים בישראל ,  ולא מן הנמנע שתחילת כהונתו תלווה בביקור היסטורי .  אחרי שספג צרורות של חיצי ביקורת על כך שלא ביקר בכהונתו הראשונה ,  כשהתעמת עם רומני על מדיניות החוץ בחודש שעבר ,  אובמה נזכר בערגה בביקורו בשדרות ובחשיבות החוויה ב"יד ושם ".  ביקור בישראל יאפשר לו לנסות לבסס מחדש את הקשר עם הציבור הישראלי ,  להושיט יד ,  ולהצטלם בחיוך ליד ראש הממשלה הבא ,  שכפי הנראה יהיה נתניהו .
 אם ,  וככל הנראה כאשר ,  נתניהו יזכה מחדש באמון הבוחר הישראלי ,  גם בירושלים וגם בוושינגטון תידרש חשיבה מחודשת ,  אם תרצו - חשבון נפש שלאחריו תיקון ואתחול מחדש .  הדרמות שסיפקה מערכת היחסים הסוערת בין נתניהו ואובמה בארבע השנים האחרונות יכולות לייצר יופי של חומר לסדרת טלוויזיה ,  אך לא עשתה שום דבר טוב ליחסים האסטרטגיים החשובים ביותר של ישראל .  בדומה לממשלים רבים שקדמו לו ,  לאובמה יש מחלוקות מהותיות עם נתניהו .  
בשנתיים הראשונות היה זה התהליך המדיני ,  ובמחצית השנייה של הכהונה החריקות והצרימות הגיעו מכיוון הסוגיה האירנית .  אך אף אחת מהמחלוקות הללו לא הגיעה לפתרונה ,  והן צפויות ללוות את בנות הברית גם בארבע השנים הקרובות .  גם בישראל וגם בארה"ב מבינים שהגיע הזמן להחזיר אותן לתוך חדרי הדיונים ושיחות הטלפון ,  ללא הדלפות ותדרוכים הדדיים .  יתכן שהמניות שקיבלו הכי הרבה חיזוק ב-24 השעות האחרונות הם של הנשיא פרס ושר הביטחון ברק ,  שכבר צברו לא מעט שעות ניסיון בתיווך בין הנצים אובמה ונתניהו .
 בחודש הקרוב יהיה מבחן ראשון לשיתוף פעולה שכזה ,  כשארה"ב וישראל ניצבות יחדיו בהתנגדות הקשה למהלך הפלסטיני של שדרוג מעמד הרשות באו"ם ,  ובשבועות הקרובים - כך לפי ההערכה ,  יידרשו מגעים צמודים גם בנושא האירני ,  על רקע הדיווחים כי אובמה מתכוון לפתוח במשא ומתן ישיר עם המשטר בטהרן .  טוב יעשו אובמה ונתניהו אם לא יחכו עד לאחר הבחירות כדי לפתוח דף חדש במערכת היחסים .  

לא ינקום ולא ינטור ?  יחסי אובמה ונתניהו שוב במבחן
אחרי שהימור נתניהו על רומני לא צלח ולאור התחושה הקשה שיצר אובמה אצל רבים בישראל ,  ייאלצו השניים להוכיח כי הכל שאלה של אינטרסים ,  כשעל הפרק הסוגייה הפלסטינית והאירנית

