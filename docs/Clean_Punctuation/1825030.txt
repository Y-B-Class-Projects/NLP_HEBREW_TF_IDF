אובמה : " הפתרון לסכסוך - מדינה בגבולות 67 "
 נשיא ארה"ב נשא נאום מדיני בו הצהיר : " סוגיות הליבה ייפתרו במו"מ ,  שבבסיסו מדינה פלסטינית מפורזת וישראל בטוחה ".  בנוסף קרא לאסד :  עזוב או פנה את הדרך לדמוקרטיה
 ( צילום :  רויטרס ,  עריכה :  אמיר קוטיגרו ) 
נשיא ארה"ב ,  ברק אובמה נאם הערב  ( חמישי )  בפני מחלקת המדינה האמריקאית ,  והתייחס לתהליך המדיני בין ישראל והפלסטינים .  אובמה סקר את התהליך המדיני בעשורים האחרונים ,  וציין כי הפתרון חייב לכלול מדינה פלסטינית מפורזת ,  וחזרה לגבולות 1967 עם חילופי שטחים מוסכמים וסידורי ביטחון . 
" במשך עשורים ,  הקונפליקט הישראלי ערבי הטיל צל על האזור .  עבור ישראלים פירוש הדבר היה לחיות בפחד מהאפשרות שילדיהם יתפוצצו באוטובוסים או ייפגעו מטילים המשוגרים לעבר בתיהם .  עבור הפלסטינים הייתה זו ההשפלה שבכיבוש ,  ללא אומה משלהם .  העימות הזה גבה מחיר קשה מהמזרח התיכון ",  אמר הנשיא אובמה . 
" במשך שנתיים עבדנו עם הצדדים והקהילה כדי לסיים את הקונפליקט .  המשכנו עבודה של עשורים ,  על ידי הממשלים הקודמים .  אך הציפיות לא התממשו .  פעילות ההתנחלות ממשיכה .  הפלסטינים נטשו את השיחות .  העולם מסתכל על הסכסוך המתמשך ורואה רק קיפאון .  יש מי שטוען שעם כל חוסר הוודאות באזור ,  אי אפשר להתקדם .  אני לא מסכים ".  
" כשעמי האזור מתנערים מנטל העבר ,  הדחיפות להשיג הסכם סופי ובר קיימא עולה .  זה נכון עבור שני הצדדים .  עבור הפלסטינים ,  המאמץ לעשות לישראל דה-לגיטימציה ייכשל .  מאמצים סמליים לבודד את ישראל באו"ם לא יובילו למדינה .  אם חמאס ימשיך בדרך הטרור זה לא יקרה .  הם לא יזכו בעצמאות אם ישללו את זכות ישראל להתקיים ".   
" באשר לישראל ,  ידידותנו נטועה בהיסטוריה וערכים משותפים .  לא נערער את המחויבות אליה ונעמוד בפני הביקורת שמוטחת בה בפורומים הבינלאומיים .  דווקא בגלל ידידות זו חשוב שנאמר את האמת :  אי אפשר לקיים את הסטטוס-קוו .  על ישראל להתקדם לשלום .  מספר גדל של פלסטינים גרים ממערב לירדן .  הטכנולוגיה תקשה על ישראל להגן על עצמה .  מילוני אנשים ,  לא רק אחד או שניים ,  צריכים להאמין שהשלום הוא אפשרי .  הקהילה עייפה מתהליך שלא משיג תוצאות .  החלום של מדינה יהודית ודמוקרטית לא יתגשם עם כיבוש קבע ".   
" לא ניתן לכפות על הצדדים שלום ",  המשיך הנשיא . " אך עיכוב אין סופי לא יעלים את הבעיה .  אנו יכולים לציין את מה שכולם יודעים .  השלום יכלול שתי מדינות לשני העמים - ישראל ופלסטין ,  כשכל מדינה נהנית מהגדרה עצמית ,  הכרה ושלום .  נושאי הליבה חייבים לעלות למשא ומתן ,  אך הבסיס ברור :  פלסטין בת קיימא וישראל בטוחה ".   " גבולות ישראל צריכים להתבסס על קווי 67 ,  עם חילופי שטח מוסכמים ,  כך שגבולות בטוחים ומוסכמים ייווצרו עבור שני הצדדים .  הפלסטינים חייבים להנות מהזכות לממשל עצמי ,  במדינה ריבונית ובעלת רצף .  באשר לביטחון ,  לכל מדינה יש זכות להגנה עצמית .  על סידורי הביטחון להיות חזקים מספיק כדי למנוע את חזרת הטרור ,  לעצור את הברחת הנשק ולשמור על ביטחון הגבולות .  על הנסיגה המלאה וההדרגתית של צה"ל להיות מתואמת עם אחריות ביטחונית של המדינה הפלסטינית הריבונית והמפורזת .  יש להסכים על משך תקופת המעבר הזאת ,  ולהוכיח את יעילות סידורי הביטחון ".   
" עקרונות אלו מספקים בסיס למו"מ .  על הפלסטינים לדעת את המתווה של מדינתם ,  ישראל צריכה לדעת את סידורי הביטחון .  זה לבד לא יפתור את הקונפליקט .  עתיד ירושלים והפליטים הן סוגיות טעונות רגשית .  אך תזוזה קדימה על בסיס שטחים וביטחון מספקת בסיס לפתור גם את הסוגיות האלה ולממש את שאיפות שני הצדדים ". 
בנאומו ,  התייחס אובמה לתהפוכות המתרחשות בעולם הערבי . " הסיפור הזה לא צריך להפתיע ",  אמר אובמה . " מדינות אלה זכו בעצמאותם מזמן ,  אך עמיהם לא .  ביותר מדי מדינות הכוח רוכז בידי מעטים .  ביותר מדי מדינות לאזרחים לא היה לאן לפנות .  כן ,  חלקן בורכו בנפט ,  אבל בכלכלה גלובלית של ידע וחידוש ,  אי אפשר לבסס פיתוח רק על מה שנמצא באדמה .  אי אפשר לבסס כלכלה על שוחד .  בפני אתגרים אלה ,  יותר מדי מנהיגים ניסו לנתב את הטינה כלפיהם החוצה .  התנגדות לישראל נהפכה למוצא המותר היחיד לביטוי פוליטי .  אירועי חצי השנה האחרונה מראים ששיטות של דיכוי והסתה לא יעבדו עוד ".   
" זעקות אלה לכבוד אנושי ,  נשמעות ברחבי המזרח התיכון .  באמצעות הכוח של אי אלימות ,  הם השיגו יותר ממה שטרוריסטים השיגו בעשורים רבים .  כמובן ששינוי בסדר גודל כזה אינו קל .  בעידן התקשורת ,  אנשים מצפים שזה יפתר בשבועות .  זה ייקח שנים .  יהיו ימים טובים ורעים .  בחלק מהמקומות השינוי יהיה זריז ובאחרים הדרגתי ",  אמר נשיא ארה"ב .
" במשך תקופה ארוכה ,  ארה"ב רדפה במזרח התיכון אחר אינטרסים כמו עצירת הגרעין ,  מלחמה בטרור ,  זרימת סחורות ,  שמירה על ביטחון ישראל ורדיפה אחר שלום .  נמשיך לעשות זאת באמונה שהאינטרסים שלנו אינם עויינים לשאיפות עמי האזור .  איש לא מרוויח ממירוץ גרעיני .  לא נסבול תוקפנות לאורך גבולות ונשמור על מחוביותנו לבנות בריתנו ".   
" אך מרדף אחר אינטרסים אלו בלבד לא ימלא בטן רעבה .  יש מי שסבור שאנו רודפים אחר האינטרסים שלנו ,  על חשבונו .  לכן לפני שנתיים החלטתי לבסס יחסים על כבוד הדדי .  אני מאמין שעלינו להתעניין גם בהגדרה של יחידים .  אי אפשר לקיים את הסטטוס קוו .  חברה שמוחזקת באמצעות פחד מספק רק אשליה של יציבות .  אנו ניצבים בפני הזדמנות היסטורית .  יש לנו הזדמנות להראות שאנו מקדשים את הכבוד של הרוכל יותר משל הדיקטטור ".   
" ביקשנו מהבנק העולמי ומקרן המטבע לגבש תכנית כדי לייצב ולקדם את כלכלות טוניסיה ומצרים .  אנחנו לא מעוניינים שמשקעי העבר יעכבו את מצרים הדמוקרטית .  כך שנמחק למצרים הדמוקרטית חוב בגובה של עד מיליארד דולרים ,  ונעבוד עם שותפינו המצים על מנת להשקיע את המשאבים הללו כדי לאפשר צמיחה ויזמות .  נסייע למצרים לקבל גישה מחדש לשווקים בכך שנערוב למיליארד דולר הדרושים למימון תשתיות ויצירת מקומות עבודה .  נסייע לממשלות הדמוקרטיות החדשות להשיב נכסים שנגנבו ".  
" ארה"ב מקבלת בברכה שינויים המבשרים על הזדמנות והגדרה עצמית .  לאחר עשורים של קבלת העולם כמו שהוא ,  יש לנו הזדמנות לרדוף אחר העולם כפי שהוא אמור להיות .  בענווה .  זו לא אמריקה שהוציאה המונים לטוניס או קהיר .  אלו העמים עצמם .  עליהם להכריע את התוצאה .  לא כל מדינה תאמץ את הדמוקרטיה שלנו .  יהיו זמנים שהאינטרסים לא יתיישבו בדיוק עם השאיפות .  אך אנו נדבר בעד העקרונות שהנחו אותנו .  ארה"ב מתנגדת לשימוש בכוח נגד עמי האזור ".  
" אנו תומכים בזכויות האוניברסליות ,  כולל חופש דיבור ,  הפגנה ,  דת ,  שיוויון לגברים ונשים והזכות לבחור את מנהיגך .  בין אם אתה גר בבגדד או דמשק ,  צנעא או טהרן .  תמיכתנו בסוגיות אלו אינה אינטרס משני .  זו עדיפות עליונה ויש לתרגמה למעשים בכל הכלים שברשותנו ",  המשיך אובמה .  
בהתייחסו לדיכוי האלים של המפגינים בסוריה ,  אמר הנשיא אובמה כי  " סוריה בחרה בנתיב של רצח המונים מאזרחיה .  ארה"ב גינתה פעולות אלו ויחד עם הקהילה הבינלאומית ,  הטלנו סנקציות על אסד ומקורביו .  העם הסורי דורש מעבר לדמוקרטיה .  לאסד יש בחירה  לעזוב או לפנות להם דרך ".   
" סוריה חייבת להפסיק לטבוח באזרחיה .  היא חייבת לאפשר גישה לארגוני זכויות אדם לסייע לאוכלוסייה בערים כמו דרעא ,  וכן להתחיל לכונן דיאלוג אמיתי לקראת מעבר לדמוקרטיה - אחרת משטרו של אסד ימשיך להיות יותר ויותר מבודד ,  וימשיך להתפורר מבפנים ",  הוסיף אובמה .
 נאומו של נשיא ארה"ב יצר ציפייה ומתח רב באזור .  שגריר ישראל בארצות הברית מייקל אורן ,  הכחיש לקראת הנאום דיווחים לפיהם במהלך השיחות בין בכירי ממשל בבית הלבן לבין יועציו של ראש הממשלה בנימין נתניהו ,  העלו האמריקאים את האפשרות שהנשיא אובמה יקרא בנאומו לנסיגה ישראלית לקווי 67' עם תיקונים מסוימים וכן לחלוקת ירושלים בין מדינת ישראל למדינה הפלסטינית .
" נאומו של אובמה לא נועד לחשק או לסנדל את נתניהו ",  אמר אתמול אורן . " ארצות הברית פועלת ותפעל כדי לנסות ולמנוע את ההכרזה החד-צדדית של הפלסטינים על הקמת מדינה בחודש ספטמבר ". 
גם דובר הבית הלבן ג'יי קרני אמר לקראת נאום הנשיא כי הוא אינו צפוי להציג תוכנית מדינית חדשה במזרח התיכון בנאום שיישא ביום חמישי .  לדבריו , " אני רוצה להבהיר שהנאום אינו עוסק בנושא תהליך השלום במזרח התיכון .  תהיה בנאום התייחסות לסכסוך הישראל-פלסטיני ,  אבל מדובר בנאום הרבה יותר רחב שיתמקד בהתפתחויות בכל האזור  התפתחויות היסטוריות ". 
בנוסף ,  מקורות אמריקאים המוגדרים 'מהימנים' אמרו לעיתון  " אל-חיאת "  הרואה אור בלונדון ,  כי התפטרותו של השליח המיוחד למזרח התיכון ג'ורג' מיטשל מתפקידו  " קשורה לנאומו של הנשיא ברק אובמה שיעסוק במזרח התיכון ".  המקורות לא הוסיפו פרטים ולא מסרו כיצד קשור הנאום להתפטרות .
 
אובמה : " הפתרון לסכסוך - מדינה בגבולות 67 "
 נשיא ארה"ב נשא נאום מדיני בו הצהיר : " סוגיות הליבה ייפתרו במו"מ ,  שבבסיסו מדינה פלסטינית מפורזת וישראל בטוחה ".  בנוסף קרא לאסד :  עזוב או פנה את הדרך לדמוקרטיה

