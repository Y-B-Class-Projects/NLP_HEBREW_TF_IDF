נתניהו על חוק השואה :  עמדנו על משמר האמת וקיימנו חובתנו
אחרי אישור הבית התחתון בפרלמנט הפולני את ביטול הפן הפלילי בחוק השואה ראש הממשלה ומקבילו הפולני מסרו הצהרות משותפות בנושא .  נתניהו : " שמח שפולין ביטלה את הסעיף שעורר מורת רוח וסערה בעולם ובקהילה היהודית .  לישראל ולפולין יש אחריות משותפת לזיכרון השואה "
 ראש הממשלה בנימין נתניהו בירך הערב  ( רביעי )  על שינוי חוק השואה הפולני ,  בהצהרה שנשא במקביל לראש הממשלה של פולין מתאוש מורביצקי .  במהלך מהיר ולא צפוי ,  העביר הפרלמנט בוורשה היום תיקון לחוק שביטל את ההליך הפלילי שלו .  הנשיא אנדז'יי דודה חתם על התיקון לחוק השנוי במחלוקת ,  שגרם לביקורת מצד ארצות הברית ומדינות אחרות בעולם .  
בהצהרה המשותפת לשתי המדינות נאמר כי  " אנו דוחים את הניסיונות להאשים את פולין או את האומה הפולנית בכללותה בזוועות שבוצעו על ידי הנאצים ומשתפי הפעולה שלהם מאומות שונות ".  עוד נכתב כי  " אנו מכירים בעובדה שזרועות של המחתרת הפולנית ,  בהפעלה של ממשלת פולין הגולה ,  יצרו מנגנון של עזרה וסיוע שיטתיים לעם היהודי ,  ושבתי המשפט של הממשלה הגולה מיצו את הדין עם פולנים ששיתפו פעולה עם רשויות הכיבוש הגרמני ,  כולל על הסגרת יהודים ". 
ההצהרה המשותפת בין ישראל לפולין  
" אני שמח שממשלת פולין והסנאט החליטו על ביטולם המלא של הסעיפים שעוררו בזמנו סערה ומורת רוח בישראל ובקהילה הבינלאומית ",  אמר נתניהו בפתח דבריו . " דיברתי עם ראש ממשלת פולין בנושא ושוחחנו לא מעט .  הקמנו צוותי משימה שעבדו זה מול זה ".  
נתניהו הודה למנכ"ל משרד החוץ לשעבר יוסף צ'חנובר וראש המל"ל לשעבר יעקב נגל שניהלו את ערוץ השיחות שהביא לסיום המשבר ,  וכן למנכ"ל משרד החוץ יובל רותם ולהיסטוריונית דינה פורת שליוותה אף היא את התהליך .  הוא הוסיף כי ממשלת פולין וממשלת ישראל הגיעו לנוסח מוסכם של הצהרה משותפת בין המדינות וכי שני המנהיגים מקריאים אותה יחד במקביל . 
" הקשרים עם פולין חשובים לנו ומושתתים על יחסי אמון ",  אמר נתניהו . " לישראל ולפולין אחריות משותפת לשימור זיכרון השואה .  ברור לכל שהשואה היתה פשע חסר תקדים שבוצע על ידי גרמניה הנאצית נגד האומה היהודית ובכללם יהודי פולין .  ממשלת פולין הביעה הבנה למשמעות השואה - הפרק הטרגי ביותר בתולדותיו .  עמדנו על משמר האמת וקיימנו את חובתנו העליונה להבטיח את האמת ההיסטורית על שואה ".  
המגעים לסיום המשבר עם פולין התנהלו בחודשים האחרונים על ידי צוותים מיוחדים של משרד החוץ ,  אך בערוץ 10 דווח כי פריצת הדרך הגיעה בזכות ערוץ בלתי רשמי שניהל מנכ"ל משרד החוץ לשעבר צ'חנובר מול בכירים בוורשה .  לפי הדיווח ,  מאחורי הקלעים גם הממשל האמריקני לחץ על ירושלים וורשה לסיים את המשבר במהרה .  עוד לפני ההצהרות הספיק נשיא פולין דודה לחתום על השינוי בחוק .
" אני רוצה להודות לראש ממשלת פולין ולנתניהו על שהפקידו בידיי ובידי נגל את המשימה החשובה להבטיח שלא תהיה מגבלה בעולם על שיח השואה ",  אמר צ'חנובר מיד לאחר הצהרת נתניהו . " השיח חייב להיות פתוח לדברי אמת .  משימה זו הושגה על ידי ביטול החוק ". 
נגל הוסיף כי  " התייחסנו לכך כאל משימה לאומית ,  לא פחות .  כבן להורים ניצולי שואה ,  זה נושא רגיש וכואב .  זה נעשה על ידניו בזהירות הנדרשת .  המשימה הייתה לבטל את החוק ומצד שני לשמר את האמת תוך שימור יחסי השותפות עם פולין .  אני חושב שהגענו לתוצאה טובה לעם ישראל שעמדה בקריטריונים .  השואה היא בור שחור ואפל ,  עלינו להמשיך ללמוד אותה ולשמור על ישראל חזקה ועצמאית כדי ששואה כזאת לא תחזור שנית ".  
במערכת הפוליטית בישראל עלו תגובות מעורבות בעקבות השינוי .  יו"ר יש עתיד שב ותקף את נתניהו בעקבות החוק ואמר כי השינוי בחוק אינו בגדר הישג אלא חרפה ,  כדבריו . " אני הזהרתי את ראש הממשלה נתניהו בדיוק מזה ",  אמר . " בדיוק מלקיים משא ומתן עם הפולנים שבסופו יגיעו לאיזו פשרה עקומה ויחשבו שהכל בסדר .  זו פגיעה בזכר הנספים ,  בשואה ועל זכר הנספים בשואה לא עושים פשרות פוליטיות .  אנחנו צריכים להמשיך ולדרוש את ביטולו המוחלט של החוק המבזה הזה ".  
לעומת לפיד ,  יו"ר העבודה אבי גבאי בירך על השינוי . " אני שמח על ההחלטה להחזיר את חוק הכחשת השואה הפולני לדיון מחודש ומקווה מאוד שייגנז ",  אמר . " את ההיסטוריה אי אפשר לנקות ואי אפשר לשנות ". 
חברת מפלגתו ,  ח"כ איילת נחמיאס ורבין ,  שהובילה את המחאה הפרלמנטרית בעניין אמרה : " אי אפשר לדבר במונחי הישג על ארוע קשה כל כך .  כל כך הרבה זמן כל כך הרבה אנשים נחשפו לרעיון הכחשת מוטיבים מרכזיים בשואה בגלל ההתנהלות הקלוקלת של משרד החוץ בראשות נתניהו.אנחנו בסך הכל 73 שנים מתום השואה שחשבנו שטלטלה את האנושות לצמיתות והתעוררנו לפני חצי שנה למציאות שבה הכחשת השואה על אדמת פולין היא עניין לגיטימי ".  
לדבריה , " לחקיקה עצמה ולתגובת ממשלת פולין יש משמעויות מרחיקות לכת על העולם כולו .  לא היתה דרך אחרת מלבד ביטול הסעיפים שכללו אחריות פלילית למי שיכרוך את זכר השואה יחד עם הפולנים ,  העובדה שהתרחשה על אדמתם ולא מעט בסיועם של פולנים ". 
ח"כ איציק שמולי ,  יוזם החוק הנגדי בכנסת לחוק הפולני מתח ביקורת . " זהו ניסיון מביך של ראש הממשלה לקחת חוק בזוי שהיה ונותר חוק הכחשת שואה ולהציג את ריכוכו כהישג ",  אמר . " עדיין ,  האשמת פולנים בשותפות לפשע נגד יהודים תיחשב לעבירה שתגרור ענישה אזרחית במקום פלילית .  להביע מורת רוח על כך זוהי ממש רמיסת המחויבות שלנו לזכרם של הנספים ולכבודם של הניצולים .  העולם צריך לדעת ולזכור ואם ממשלת ישראל מתפשרת על כך ומוכנה להכיל את הניסיונות הבזויים לשכתב את ההיסטוריה זה דבר חמור ומביש ". 
 ( עדכון ראשון :  18:47 )  

נתניהו על חוק השואה :  עמדנו על משמר האמת וקיימנו חובתנו
אחרי אישור הבית התחתון בפרלמנט הפולני את ביטול הפן הפלילי בחוק השואה ראש הממשלה ומקבילו הפולני מסרו הצהרות משותפות בנושא .  נתניהו : " שמח שפולין ביטלה את הסעיף שעורר מורת רוח וסערה בעולם ובקהילה היהודית .  לישראל ולפולין יש אחריות משותפת לזיכרון השואה "
 
