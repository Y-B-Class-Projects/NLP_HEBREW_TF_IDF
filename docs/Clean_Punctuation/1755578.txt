אובמה בירך :  יוזמת הקפאת הבנייה - צעד מבטיח
למרות שהקבינט עדיין לא אישר הקפאה נוספת בהתנחלויות למשך שלושה חודשים ,  הודיע נשיא ארה"ב כי הוא מברך על היוזמה .  אובמה אף שיבח את נתניהו : " זה מאותת שהוא רציני בכוונותיו "
 נשיא ארה"ב ,  ברק אובמה ,  בירך אמש  ( ראשון )  על היוזמה הישראלית להאריך את הקפאת הבנייה בשטחים בשלושה חודשים נוספים ,  למרות שטרם התקבלה החלטה ישראלית בנושא . " אני חושב שזה מבטיח ",  אמר אובמה ,  שנחת בארה"ב לאחר ביקור מדיני באסיה .  לדבריו , " זה מאותת שראש הממשלה בנימין נתניהו רציני בכוונותיו ". 
במוצאי השבת הציג נתניהו בפני פורום השביעייה את עקרונות ההצעה האמריקאית לחידוש התהליך המדיני עם הרשות הפלסטינית ,  כפי שמזכירת המדינה האמריקאית ,  הילרי קלינטון הציגה אותן בפני נתניהו בפגישתם ביום חמישי .
 ההצעה מונה חמישה סעיפים :  הראשון הוא שממשלת ישראל תכריז על השעייה נוספת של הבנייה החדשה ביהודה ושומרון למשך שלושה חודשים ,  על כל בניה שהחלה מתום צו ההקפאה הקודם ב-26 בספטמבר 2010 .  האמריקאים הסכימו כי הקפאת הבנייה לא תחול על מזרח ירושלים .  כמו כן ,  הם הבטיחו שהם לא יבקשו הארכה נוספת של ההקפאה .
 הממשל בוושינגטון התחייב גם להטיל וטו במשך שנה במועצת הביטחון של האו"ם ובפורומים בינלאומיים אחרים ,  ליוזמות אנטי ישראליות ,  כמו ניסיונות לכפות הסדר מדיני על ישראל ,  מתקפת דה לגיטימציה נגד ישראל ,  וניסיונות לשלול מישראל את זכותה להגנה עצמית .
 בתמורה להקפאה בת שלושה חודשים ,  הממשל יבקש מהקונגרס האמריקאי לאשר אספקת 20 מטוסי קרב מתקדמים נוספים לישראל ,  בשווי כשלושה מיליארד דולר ,  כדי לשמור על יתרונה האיכותי .  הסיוע ברכישת המטוסים יתווסף בעתיד להסכם ביטחוני ישראלי-אמריקני מקיף ,  שייחתם במקביל לכינון הסכם עם הפלסטינים ,  במטרה לענות על צרכי הביטחון של ישראל בכל הסדר עתידי .  הדיונים לגיבוש ההבנות הביטחוניות רחבות ההיקף יחלו כבר בשבועות הקרובים .
 נתניהו התייחס אתמול בפתח ישיבת הממשלה להצעה האמריקאית . " אעדכן את השרים על קווי ההצעה האמריקאית ",  אמר ראש הממשלה . " היא עדיין אינה סופית ונמשיך בהליך של גיבוש בין הצוותים .  כשיושלם העניין ,  אביא את הנושא בפני הקבינט .  אני עומד על כך שבכל מקרה יינתן מענה ביטחוני לישראל ",  סיכם ראש הממשלה .  במערכת הפוליטית מעריכים שנתניהו יצליח לגייס בקבינט רוב לתמיכה בהצעה .
 השר אבישי ברוורמן  ( העבודה )  הזהיר אתמול כי אם ההצעה האמריקאית לא תאושר ,  מפלגת  " העבודה לא תוכל להיות בממשלה ".  ברוומרן קרא לראש הממשלה בנימין נתניהו לקבל את ההצעה באופן מיידי . " אני הייתי מקפיא לא לשלושה חודשים ,  אלא לשישה חודשים כדי למצות את המשא ומתן על גבולות וביטחון ",  הוא אמר . " הדבר הגרוע ביותר זה לדחות הצעה שכזו .  השאלה היא האם נתניהו מבין שהוא נמצא בנעליו של בן גוריון ביום לזכרו ,  והוא חייב לפעול כפי שבן גוריון פעל ". 
גם השר סילבן שלום  ( ליכוד )  התייחס להצעה האמריקאית : " הווטו האמריקאי הוא טעות אסטרטגית ",  אמר שלום . " הוא תמיד היה מובן מאליו וכרגע הוא מוגבל לשנה .  לא צריך לתבוע את הווטו כתנאי ,  אלא להמשיך במדיניות ארה"ב שהייתה נהוגה עד עתה .  היה צריך לעמוד על כך שלא יהיה להמשך להקפאה ושהכניסה למשא ומתן לא תותנה בכך .  אני מצטער שאנו הולכים בדרך הפוכה במאה ושמונים מעלות ממה שהתחייבנו ". 
השר יולי אדלשטיין  ( ליכוד )  אמר כי הוא מצר על כך שהדיון מתרכז בפרטים ולא בעקרון . " הממשלה התחייבה שההקפאה תיפסק ללא קשר לפרטים  .  ההקפאה הייתה טעות וחייבים להתנגד להמשכה .  הברית האסטרטגית ביננו לארה"ב לא צריכה להיות תלויה בצד זה או אחר ",  טען .
 עדכון ראשון :  21:56

אובמה בירך :  יוזמת הקפאת הבנייה - צעד מבטיח
למרות שהקבינט עדיין לא אישר הקפאה נוספת בהתנחלויות למשך שלושה חודשים ,  הודיע נשיא ארה"ב כי הוא מברך על היוזמה .  אובמה אף שיבח את נתניהו : " זה מאותת שהוא רציני בכוונותיו "
 
