63% מהמפונים מעזה לא החלו לבנות בית
לפי נתונים שהוצגו בממשלה ,  רק 518 מתוך 1,400 המשפחות שזכאיות לדיור ,  החלו לבנות את מגורי הקבע שלהם .  נתניהו : " לא ניצור מפונים חדשים "
 ארבע שנים חלפו מאז ההתנתקות מרצועת עזה ,  אך רק כ-37%מהמשפחות הזכאיות לדיור החלו לבנות את בתי הקבע שלהן :  מנתונים שהוצגו היום  ( ראשון )  בישיבת הממשלה עולה ,  כי מתוך 1,400 משפחות ,  רק 250 החלו לבנות את בתי הקבע .  בנוסף ,  עוד 268 בחרו בפתרון עצמאי .  לפיכך ,  החליטה הממשלה להאריך בשנה נוספת את פעילות מנהלת סל"ע ,  הגוף המסייע למפוני עזה וצפון השומרון .  זאת בעלות של 20 מיליון שקל .  
לפי הנתונים שהציגה המנהלת ,  7.1 מיליארד שקל שהוצאו עד כה נחלקים באופן הבא :  פיצויים ישירים בגובה 4.8 מליארד שקל ,  890 מיליון שקל עלות בתי המלון והאתרים הזמניים ,  חצי מיליון שקל על טיפול בחברה ורווחה ו-900 מיליון שקל העלות הצפויה למימוש הסכמי העתקה .  החישוב לא כולל את עלויות משרד הביטחון ,  רכישה והקצאת קרקעות .  הפיצוי הממוצע למשפחה שהיתה לה בעלות על הבית עם ותק של יותר משש שנים מגיע לכ- 1.7 מליון שקל .  ואילו דיירים שגרו בשכירות והיה להם ותק של יותר מ-3 שנים יקבלו פיצוי בגובה 160 אלף שקל .  
מוקדם יותר התייחס ראש הממשלה בנימין נתניהו להתנתקות .  בפתח ישיבת הממשלה אמר נתניהו : " הפינוי החד-צדדי מרצועת עזה לא הביא שלום ,  ולא ביטחון .  עזה הפכה בסיס של חמאס בשליטה אירנית .  לא נחזור על הטעות הזו .  לא ניצור מפונים חדשים ".  
באשר למצב המפונים אמר ראש הממשלה ,  כי  " אנחנו מצווים לעשות פעולות בזמן הקרוב ולהשלים את הטיפול באחינו ,  על פי התחייבות ממשלות ישראל ,  ולתקן את הריסות חייהם על ידי שיקום כלכלי וחברתי ושיקום בכל המובן של המילה .  עכשיו ולא לאחר מכן ". 
יו"ר ועדת השרים לסיוע למפוני גוש קטיף ,  השר פרופ' דניאל הרשקוביץ אמר בישיבה כי  " סבלם של מפוני גוש קטיף נמשך עד היום והוא אות קלון על מצחה של מדינת ישראל .  אני רואה אתגר גדול במציאת פתרונות מקיפים ומהירים שיביאו לצמצום הטרגדיה .  תפיסת העולם בטיפול בעקורים היתה עד כה שגויה מן היסוד .  לו היה 'סוף מעשה במחשבה תחילה' ולו כל הסכומים שהוצאו עד עתה היו מחולקים מלכתחילה בין המתיישבים - כמעט כל הבעיות היו נפתרות תוך חצי שנה ".  
בנוגע למו"מ עם הפלסטינים הבהיר נתניהו ,  כי  " אנחנו רוצים בהסכם דו-צדדי שיכיל הכרה במדינת ישראל כמדינה יהודית והסדרי ביטחון שניתן להבטיח את קיומם ואכיפתם ,  אם אכן תהיה תפנית לשלום עם הפרטנרים המתונים יותר ברשות .  נעמוד על דרישותינו לפירוז ולהכרה במדינת ישראל ". 

63% מהמפונים מעזה לא החלו לבנות בית
לפי נתונים שהוצגו בממשלה ,  רק 518 מתוך 1,400 המשפחות שזכאיות לדיור ,  החלו לבנות את מגורי הקבע שלהם .  נתניהו : " לא ניצור מפונים חדשים "
 
