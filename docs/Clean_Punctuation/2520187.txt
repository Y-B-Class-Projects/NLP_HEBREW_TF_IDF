מחוקקים צעירים :  בני נוער הציעו חוקים לראש הממשלה
משרד ראש הממשלה הזמין בני נוער בפייסבוק להגיש הצעות חוק והנוער לא נשאר אדיש :  הגיעו מעל אלף הצעות ,  החל מבעלות ציבורית על קבוצות כדורגל ועד לדרישה לשקיפות שלטונית
נתניהו ממשיך לרתום את הניו מדיה :  שינוי או ביטול שיטת הבגרויות ,  צמצום שעות הלימוד בבתי הספר ,  הורדת גיל ההצבעה לכנסת ל-17 ואת הגיל לקבלת רישיון הנהיגה ל-16 ,  שוויון בשירות צבאי ומאבק בניסויים בבעלי חיים - אלו הן רק חלק מההצעות שפורסמו בעמוד הפייסבוק של משרד ראש הממשלה ,  בנימין נתניהו .  העמוד מספק בימים האחרונים הצצה לעולמם של בני הנוער בישראל ומטריד את מנוחתם .
 למעלה מאלף הצעות התקבלו בתגובה לפרויקט  " ממשלת הדור הבא ",  שהשיק משרד ראש הממשלה בחודש האחרון לציון הכניסה של ממשלת נתניהו השנייה לשנתה הרביעית .  בני נוער ,  בגילאים 13 עד 18 ,  הוזמנו לחשוב על נושאים שמעניינים אותם ,  או חשובים בעיניהם ,  ולנסח הצעות חוק והצעות החלטה שיכולות להביא לשינוי הרצוי להם .  ההצעות פורסמו בעמוד הפייסבוק של ראש הממשלה .  היום  ( שלישי )  אחר הצהריים הוא המועד האחרון להגשת ההצעות ולקראת סוף השבוע יפורסמו שמות מחברי חמשת ההצעות הזוכות והם יוזמנו לישיבת הממשלה הקרובה .  
בלשכת ראש הממשלה ,  ששמה בחודשים האחרונים דגש גדול על הנחלת השימוש ביכולות ה"ניו מדיה ",  ציפו למאות בודדות של הצעות .  אולם הופתעו בלשכה לגלות מעורבות גבוהה של בני הנוער ,  שהגישו למעלה מאלף הצעות .  כהרגלו בחודשים האחרונים ,  הקליט ראש הממשלה ברכת יו טיוב מיוחדת בה קרא לתלמידים להשמיע את קולם וקידם את הפרויקט בשלושת עמודי הפייסבוק על שמו  ( בעברית ,  בערבית ,  ובאנגלית )  בשבועות האחרונים .  כמו כן ,  הופץ חוזר בנושא למנהלי תיכונים ומורים לאזרחות בכיתות ח' עד י"ב בתי הספר של משרד החינוך .
 אם לשפוט לפי כמות ההצעות הנוגעות לשינוי או ביטול שיטת הבגרויות ,  כמו גם על רפורמות מקיפות במערכת החינוך והצעות רבות הקוראות להוריד את גיל ההצבעה לכנסת ,  למתחרה החדש בזירה הפוליטית ,  יאיר לפיד ,  יש קהל בוחרים פוטנציאלי גדול . " מפעל הציונים מנהיג את החינוך בישראל כבר הרבה זמן ",  כתבה שיר גרינהאוז ,  תלמידת כיתה י' מגבעתיים שמציעה להנהיג בחינות בגרות בעל פה . " בהתאם ,  דרך הלמידה תהיה שונה ",  אמרה גרינהאוז והוסיפה כי  " דיונים פעילים בכיתה יהפכו לחלק לימודי מעוגן בחוק ולא יהיו נתונים לחסדי מורה ".  גיל פימה ,  תלמיד כיתה ח' ,  קורא לבטל כליל את הלימודים ביום שישי . " אלה ימים מבוזבזים יחסית שלא צריך ללמוד בהם ",  אמר .
 רוצים גם אתם להציע הצעות חוק ?  הכנסו לכאן 
בין מאות ההצעות ניתן למצוא נושאים רבים ומגוונים .  החל בתוכניות לשקיפות שלטונית ,  שוויון בשירות צבאי וכינון מועצת נוער שתהיה גוף מייעץ לכנסת .  הצעות מגוונות הועלו גם בתחום הרווחה והבריאות דוגמת סיוע לאוכלוסיות חלשות במימון סל התרופות ,  הצבת מכונות החייאה במקומות ציבוריים ואף הצעות הנוגעות לזכויות בעלי חיים ,  הורדת גיל רישיון הנהיגה ,  הסדרת בעלות ציבורית על קבוצות כדורגל והועלה שאלת התלבושת האחידה .  חלק מההצעות מתייחסות לנושאים שמטופלים כבר כעת בחקיקה ,  חלקן לא ממש ריאליות ,  דוגמת ההצעה שמבקשת להוריד את גיל ההשתתפות בתוכניות ריאליטי .  
מחר צפויה להתכנס ועדה מיוחדת ,  בהשתתפות מזכיר הממשלה צבי האוזר ,  ראש מערך ההסברה לירן דן ,  היועצת המשפטית שלומית ברנע פרגו ונציג משרד החינוך ,  כדי לבחור את חמשת ההצעות הזוכות .  ההצעות הזוכות ,  שיפורסמו לקראת סוף השבוע ,  נבחרות על פי קריטריונים של השפעה על אזרחי המדינה ,  מקוריות ,  יצירתיות וישימות ההחלטה .  חמשת התיכוניסטים המאושרים יזומנו ביום ראשון הקרוב לפגישה עם ראש הממשלה ולאחר מכן יציגו את הצעותיהם לשרים ,  בתקווה שקולם אכן יישמע וחלק מהמלצותיהם ייושמו ויתורגמו להצעות החלטה ממשיות .  
הפרויקט משלב בין שני עיסוקים מרכזיים של נתניהו בחודשים האחרונים .  הראשון הוא תחום החינוך ,  עליו הכריז כאחד הנושאים המובילים לשנת 2012 שנפתחה באישור הממשלה של תכנית חוק חינוך חובה חינם .  הפעילות השנייה היא בתחום הניו-מדיה ,  תחום שהולך וצובר תאוצה .  מספטמבר 2011 ,  אז הושק דף הפייסבוק הרשמי של ראש הממשלה בעברית ,  שמונה כיום כ-22 אלף אוהדים ,  נוסף לכ-190 אלף חברים בעמוד הפייסבוק הפוליטי שלו ,  הולך וגובר השימוש של נתניהו בפרופילים השונים ברשתות החברתיות .  הפרופילים מאפשרים לנתניהו דיאלוג ישיר עם הציבור ללא צורך בתיווך כלי התקשורת ומאפשר גם לקבל תגובות ומשוב ישירים מהציבור .  את הדף הרשמי מנהלים אנשי הניו מדיה באגף התקשורת ,  הדר' איתן אלירם ורפי שמיר ,  אך בלשכה מדגישים כי ראש הממשלה מעורב בפעילות בעצמו ומתעניין בה .  
בחודשים האחרונים הצליח נתניהו לייצר כמה להיטים אינטרנטיים וזכה לחשיפה תקשורתית לא מבוטלת בארץ ובעולם ;  החל בתמונת ה"ביבי-גאמפ ",  שהופצה בשלל גרסאות עם חזרתו של גלעד שליט הביתה ,  אליה הגיבו אנשי ראש הממשלה בהעלאת תמונתו של נתניהו המחייך עם הכיתוב  " דוגרי ,  הצחקתם אותי ",  וכלה במשולש האחריות הלאומית וסרטון היו טיוב של נאומו באייפאק ,  שזכה לכינוי  " נאום הברווז ",  ושולב יחד עם סרטון מצויר של דאפי דאק .  
עוד על נתניהו באינטרנט:מה גרם לראש הממשלה להשתתף ב"ביבי גאמפ "? ביבי רוצה להיות חבר שלכםעמוד הפייסבוק של ראש הממשלה 
לפניות לכתבת :  tal_sh@walla.net.il 

מחוקקים צעירים :  בני נוער הציעו חוקים לראש הממשלה
משרד ראש הממשלה הזמין בני נוער בפייסבוק להגיש הצעות חוק והנוער לא נשאר אדיש :  הגיעו מעל אלף הצעות ,  החל מבעלות ציבורית על קבוצות כדורגל ועד לדרישה לשקיפות שלטונית

