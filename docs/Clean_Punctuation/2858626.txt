נתניהו : " הניסיון לפגוע בישראל פוליטית יהרוס את פיפ"א "
 ראש הממשלה אמר בשיחה עם תא הכתבים המדיניים כי  " תהליך מדיני עם מדינות ערב - רעיון טוב .  אם אנחנו יכולים לרתום חלק מהן לפיתרון הסכסוך ,  זה דבר רצוי ".  זו הפעם השלישית בחודש האחרון שהוא מתייחס לנושא
ראש הממשלה ,  בנימין נתניהו ,  אמר אתמול  ( חמישי )  כי הוא מעוניין להגביר את שיתוף הפעולה בין ישראל ומדינות ערב , " גם בהיבט של הביטחון האזורי וגם כדי לנסות לפתור את הסכסוך עם הפלסטינים "  - אם הדבר אפשרי .  לדברי נתניהו , " אם אנחנו יכולים לרתום חלק ממדינות ערב ,  זה דבר רצוי .  הרעיון של פנייה למדינות הערביות בעקבות השינויים שחלים במזרח התיכון הוא רעיון חיובי שאני בוחן כל הזמן ".  
ראש הממשלה אמר את הדברים בשיחה עם תא הכתבים המדיניים שהתקיימה בלשכתו בתל אביב .  בתשובה לשאלה על  " יוזמת השלום הערבית "  משנת 2002 ,  שבמסגרתה הציעו כל מדינות ערב להגיע ליחסים מלאים עם ישראל לאחר שתקום מדינה פלסטינית ,  אמר נתניהו : " יש ביוזמה דברים חיוביים ויש דברים שליליים שאבד עליהם הכלח  למשל דרישה שישראל תחזיר את הגולן או סוגיית הפליטים .  היוזמה הועלתה לפני 13 שנה ומאז השתנו הרבה דברים במזרח התיכון ,  אבל הרעיון הכללי של ניסיון להשיג הבנות עם מדינות מובילות בעולם הערבי ,  הוא רעיון טוב ".  
עוד בוואלה ! NEWS חשש מהתרחבות החרם האקדמי : " עוברים דרום אפרקניזציה"רג'וב : " אפגש עם רגב - רק אם תשנה המנטליות הימנית-קיצונית "
 נתניהו הבהיר כי האינטרס המשותף המרכזי של ישראל ומדינות באזור הוא האיום האיראני ,  שנובע הן מתכנית הגרעין של טהראן והן מפעילות הטרור שלה באזור .  עם זאת ,  הוא אמר כי הוא מודע לכך שאת מדינות ערב מעניין גם הנושא הפלסטיני . " יש לנו עניין לפתור את הבעיה ויש מכשול מסוים שאנחנו רוצים להסיר ",  הדגיש .  נתניהו לא פירט כיצד בדיוק הוא  " בוחן את הדברים ",  ולא הסביר מהם ה"דברים החיוביים "  שהוא מוצא ביוזמת השלום הערבית .  זו הפעם השלישית בחודש האחרון שנתניהו מתייחס בהתבטאות פומבית לאפשרות לקדם מהלך מדיני אזורי עם מדינות ערב המתונות ,  מבלי לפרט מה בדיוק יכלול מהלך כזה .  
נתניהו התייחס בשיחה שהתקיימה היום גם לאפשרות הקלושה של חידוש המשא ומתן עם הפלסטינים .  הוא חזר על אמירתו הקבועה כי הוא  " לא מעוניין במדינה דו לאומית ".  לצד זאת ,  הוא אמר כי  " הבעיה המרכזית היא לא ההתנחלויות .  הפכו את זה לשורש הסכסוך וישראל הוכיחה כשיצאה מעזה שזה לא נכון .  אחרי היציאה מעזה ,  שהייתה כרוכה בדברים כואבים מאוד ,  הפסיק משהו ?  ".  הוא הוסיף כי ,  לשיטתו ,  הסכם עתידי עם הפלסטינים חייב להיות  " הסכם ארוך-טווח ,  שבו השליטה הביטחונית המעשית היא בידי ישראל .  אני באמת מתכוון לזה .  זו לא גחמה או טריק ".  
לדבריו , " הבעיה העיקרית והראשונה עבור אזרחי ישראל היא השאלה מה יהיה המשטר ,  מי יהיה הגורם שמייצב את הביטחון בשטחים שישראל מתבקשת לפנות ".  נתניהו הדגיש כי  " הדבר הזה בא למבחן עליון בעזה .  הרי בעזה אין היום הברחת נשק משמעותית ,  אבל איך אתה מונע ייצור נשק פנימי ?  מה עושים כדי שהדבר הזה לא יחזור ביהודה ושומרון ?  אני אעלה את הנושא הזה שוב ושוב .  אני חושב שהדבר הזה מובן יותר ממה שחושבים ".  
בהתייחסו לנושא האיראני ,  נתניהו הבהיר כי אין כל דיון על  " חבילת פיצוי "  אמריקנית לישראל בעקבות הסכם הגרעין .  לדבריו , " אנחנו נאבקים נגד ההסכם הזה ,  שהוא הסכם רע .  במקביל ,  יש דיונים שמתקיימים מזה זמן רב על מזכר הבנות חדש בנושא הסיוע הביטחוני ,  משהו שהנשיא אובמה הבטיח כבר בביקורו בישראל במרץ 2013 .  אנחנו לא מתייחסים לשני הדברים הללו זה מול זה .  אנחנו מתנגדים להסכם ואנחנו מקיימים מגעים ואלה דברים נפרדים ".  
בתשובה לשאלה על החקיקה שהתקבלה בקונגרס אמריקני לגבי פיקוח על הסכם הגרעין ,  ושרבים מתומכיו הגדולים ביותר של נתניהו בארצות הברית הגדירו כקלה מדי ולא אפקטיבית מספיק במניעת ההסכם ,  נתניהו אמר רק כי  " אנחנו לא עסקנו בחקיקה ולא עוסקים בה .  אם היינו עוסקים אולי הייתה תוצאה אחרת ".  בהתייחסו למינויו של ד"ר דורי גולד לתפקיד מנכ"ל משרד החוץ ,  נתניהו אמר כי גולד הוא  " איש בקיא ,  רציני ומעמיק .  הוא לא צריך לעבור הכשרה לתפקיד ".  
נתניהו התייחס במהלך השיחה גם למהלך הפלסטיני להוצאת ישראל מפיפ"א שאמור לעלות להצבעה מחר . " הניסיון לפגוע בישראל פוליטית יהרוס את פיפ"א .  אם יתחילו במדינה אחת יעברו למדינות אחרות ,  וזה ימוטט את הארגון ",  הדגיש .  
בהקשר הפוליטי ,  נתניהו אישר כי הוא מעוניין להרחיב את הקואליציה שלו מעבר ל-61 החברים שיש בה כעת .  הוא הבהיר כי אם מפלגה כלשהי תיכנס כשותפה לקואליציה ,  היא תקבל את תיק החוץ שהוא עצמו מחזיק בו כעת .  נתניהו הכחיש את הפרסומים שלפיהם הוצע ליו"ר ישראל ביתנו אביגדור ליברמן תיק הביטחון תמורת כניסתו לממשלה .  
בהקשר לאמירתו ביום הבחירות על כך ש"ערביי ישראל נוהרים לקלפיות באוטובוסים של ארגוני השמאל ",  נתניהו אמר כי הוא  " מצטער על האמירה ".  לדבריו , " מה שהיה צריך להיאמר זה שמצביעי מפלגה מסוימת יוצאים לקלפיות ,  והם אכן באו והגיעו להישג .  חשבתי שזו אמירה פוגענית כפי שנאמרה ומיהרתי להתנצל ".  נתניהו אמר כי בשש שנותיו כראש ממשלה הושקעו תקציבים רבים במגזר הערבי ,  ולדבריו , " אני מתכוון להמשיך בתכניות לגבי המגזר  לשלב אותו בחינוך ,  בתשתיות ,  בתעשייה מתקדמת  אלה דברים חשובים מאוד .  אני רוצה שהציבור הזה ישתלב בהצלחה שקוראים לה מדינת ישראל ".  
במהלך השיחה נתניהו התייחס גם להתעקשותו להחזיק בתיק התקשורת . " אני מאמין בפתיחת שווקים ",  טען . " פתחתי את השווקים בארץ לתחרות בתחומים רבים .  הרעיון שלי אינו איך להשתלט על מוקדי תקשורת ,  אלא איך לפתוח את התחום לתחרות .  איך להגביר את התחרות ".  בנוגע להחלטתו לגבות סכום של כ-17 מיליון שקל מערוץ 10 ,  הבהיר נתניהו כי זו הייתה המלצת הדרג המקצועי במשרד האוצר .  זאת ,  בניגוד לפרסומים בתקשורת שבהם נטען אחרת .  נתניהו אמר כי הוא  " שולל על הסף "  את הטענה שלפיה הוא מנסה להשתיק את התקשורת החופשית בישראל .
 ביחס לרפורמה ברשות השידור ,  נתניהו אמר כי עד כה הוא לא עשה שום שינוי ברפורמה המתוכננת וכי הוא עדיין לומד את הנושא .  גם בהקשר של מערכת המשפט ,  נתניהו דחה את הטענות כי בכוונתו לצמצם את עצמאותה . " מערכת המשפט לא ננגסת ,  אני ראש ממשלה כבר שש שנים והיא לא ננגסת ",  ציין .  הוא אמר כי הוא גאה בדמוקרטיה הישראלית ,  משום שלדבריו היא  " לא מושלמת ,  אבל איננה נופלת מדמוקרטיות אחרות בעולם ,  בשעה שהיא נאבקת באתגרים שדמוקרטיות אחרות לא נדרשות להם ".  
בהקשר לאופיה הדמוקרטי של ישראל ,  נתניהו הסביר מדוע החליט להקפיא את תכניתו של שר הביטחון משה יעלון להפרדה בין מתנחלים ופלסטינים באוטובוסים : " קראתי את זה בבוקר ,  התקשרתי לשר הביטחון ואמרתי לו שבמציאות הנוכחית ,  לאור ההתקפות הלא מוצדקות על ישראל ,  הדבר הזה יקבל ביטוי שלילי ועל כן החלטנו להפסיק את התכנית הזו ,  ואני חושב שנהגתי נכון .  לא נכנסתי לעובי הקורה של הנושא עצמו ".  
לפניות לכתב אמיר תיבון :  amir.tibon@walla.co.il
 ( עדכון ראשון :  19:47 )  

נתניהו : " הניסיון לפגוע בישראל פוליטית יהרוס את פיפ"א "
 ראש הממשלה אמר בשיחה עם תא הכתבים המדיניים כי  " תהליך מדיני עם מדינות ערב - רעיון טוב .  אם אנחנו יכולים לרתום חלק מהן לפיתרון הסכסוך ,  זה דבר רצוי ".  זו הפעם השלישית בחודש האחרון שהוא מתייחס לנושא

