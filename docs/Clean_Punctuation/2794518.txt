מתיחות בקואליציה :  נתניהו יכנס את ראשי הסיעות
בתנועה זועמים לאחר שראש הממשלה הסיר את תמיכתו בחוק הגיור שיזמו ,  אולם גורמים בכירים מעריכים שהמשבר לא יביא לפירוק הקואליציה .  הפגישה צפויה להתקיים מחר אחר הצהריים
מתיחות בקואליציה על רקע החלטתו של ראש הממשלה בנימין נתניהו להסיר את תמיכתו בחוק הגיור ,  שאותו מקדמת סיעת התנועה :  בשעות האחרונות החליט נתניהו לכנס פגישה בין ראשי סיעות הקואליציה .  הפגישה תתקיים מחר ב-17:00 אחר הצהריים .  אמש פורסם בערוץ 2 כי נתניהו הקפיא את תמיכתו בחוק ,  שיאפשר גם לרבני ערים להעביר גיור ,  מה שיקל מאוד על התהליך - למורת רוחן של הסיעות החרדיות .  
בעקבות הדברים ביקרו בסיעת התנועה בחריפות את התנהלותו של נתניהו וטענו כי הוא הפר סיכומים מפורשים שלפיהם יתמוך בחוק .  גורמים בליכוד ששמעו את דברי הביקורת של יוזם החוק ,  חבר הכנסת אלעזר שטרן ,  ושל יו"ר התנועה ,  ציפי לבני ,  אמרו הבוקר : " אי אפשר גם להניח לראש הממשלה מוקש פוליטי ,  וגם לאיים בכל הזדמנות בפרישה מהממשלה ". 
עם זאת ,  בכירים בקואליציה העריכו שהמתיחות לא תוביל למשבר בסדר גודל שיאלץ את סיעת התנועה לפרוש מהממשלה .  פרישה כזו ,  הסבירו הגורמים ,  תהיה על רקע מדיני ולא בגלל חוק יחיד ,  חשוב ככל שיהיה .  
נתניהו נמנע במשך חודשים ארוכים מלקבוע עמדה בסוגיית חוק הגיור .  באוגוסט ,  למשל ,  נדחו ברגע האחרון שתי ישיבות ממשלה מכיוון שהנושא הנפיץ עמד לעלות בהן לדיון ,  דבר שראש הממשלה לא היה מעוניין בו .  ההערכות במערכת הפוליטית הן כי נתניהו מעוניין לשמור על יחסי עבודה עם החרדים לקראת הבחירות הבאות משום שלאחריהן הוא יזדקק לקולות הסיעות החרדיות כממליצים אצל נשיא המדינה .  נתניהו גם נפגש בחודשים האחרונים כמה פעמים עם בכירים בש"ס וביהדות התורה על מנת לאחות את הקרע שנוצר בין הצדדים על רקע העברת חוק הגיוס .
 במקביל ,  דחו הבוקר בכירים בליכוד את הביקורת שהושמעה על נתניהו שלפיה הוא מבקש לקיים פריימריז לראשות התנועה בפרק זמן קצר ובלתי-סביר . " הזמן הממוצע של קיום פריימריז בליכוד לאורך השנים הוא כ-30 יום ,  ובאחד המקרים התבצע בתוך כ-20 יום בלבד ",  אמרו הבכירים .  לדבריהם , " בהתחשב בעובדה שהמועמדים מוכרים היטב לחברי התנועה ,  הדבר הנכון ביותר הוא להכריע בהקדם בעניין מנהיג התנועה ולא להכניס את המפלגה למאבק פנימי ארוך ומיותר .  זאת בייחוד לנוכח העובדה שרוב המפלגות כבר סיימו את הליך בחירת היו"ר או שאינן מקיימות אותו כלל ".  
המתיחות הפוליטית ,  כך נראה ,  תהיה הקלף שיבקש להציג נתניהו - המעוניין לקיים את הבחירות לראשות התנועה בעוד חודש - למרכז הליכוד .  טענתו העיקרית של ראש הממשלה היא כי על הליכוד להיות ערוך ומוכן לבחירות ,  ולכן יש לקיים פריימריז מהר ככל הניתן .  

מתיחות בקואליציה :  נתניהו יכנס את ראשי הסיעות
בתנועה זועמים לאחר שראש הממשלה הסיר את תמיכתו בחוק הגיור שיזמו ,  אולם גורמים בכירים מעריכים שהמשבר לא יביא לפירוק הקואליציה .  הפגישה צפויה להתקיים מחר אחר הצהריים

