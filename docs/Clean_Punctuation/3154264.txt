 " תיאטרון פוליטי ":  כך סיקרו בעולם את נאום  " הארכיון האטומי "  של נתניהו
הרשתות הזרות סיקרו בהרחבה את חשיפת המסמכים החשאיים של איראן שהציג ראש הממשלה בנאומו בקריה .  ב-CNN ציינו את הלעג באיראן ,  ב-BBC הטילו ספק בחידוש שבחשיפה ובאל-ג'זירה שוחחו עם מומחה מאוניברסיטת טהראן
רשתות זרות וכלי תקשורת במדינות מעבר לים סיקרו את נאומו של ראש הממשלה בנימין נתניהו הערב  ( שני )  בהרחבה - וקישרו כצפוי את דבריו בנושא אי עמידתה של איראן בהסכם הגרעין עם המעצמות לתאריך היעד בסוף השבוע הבא שבו אמור נשיא ארצות הברית דונלד טראמפ למסור את החלטתו על הישארותו בהסכם .
 באתר של רשת CNN האמריקנית הופיעה תמונתו של נתניהו לצד המצגת שהציג בנאומו בבסיס הקריה בתל אביב ,  תחת הכותרת  " ישראל טוענת כי השיגה את מסמכי הגרעין החשאיים של איראן ".  לצד תיאור עיקר טענותיו של נתניהו הוזכר הציוץ הלעגני של שר החוץ האיראני מוחמד ג'וואד זריף שכינה אותו בטרם הנאום  " הילד שצעק זאב ".  
ב-BBC הבריטית קבעה הכותרת : " ישראל טוענת כי איראן החביאה פעילות לייצור נשק גרעיני ".  בגוף הידיעה צוין כי דוח מודיעין אמריקני משנת 2007 העריך  " במידה גבוהה של ביטחון "  כי איראן אכן החזיקה בתכנית נשק גרעיני עד לשנת 2003 ,  כפי שטען נתניהו ,  אך הפסיקה אותה לאחר שנחשפה .  פרשן הרשת ג'ונתן מרקוס כינה את נאומו של נתניהו  " תיאטרון פוליטי "  והעיר כי אין כל מידע חדש בפרטים שהציג ראש הממשלה בנאומו .  
ברשת אל-ג'זירה באנגלית ניתנה לידיעה הכותרת : " נתניהו מאשים את איראן שפעלה 'בחשאי' לכינון תכנית גרעין ".  בגוף הידיעה ,  לאחר הדיווח על דבריו של ראש הממשלה ,  נמסרו הערכות מומחים איראניים לפיהן גם לאחר פירוקה של תכנית הנשק הגרעיני של טהראן היא עדיין תישאר  " מרושעת "  בעיני העולם .  
פרופ' מוהמד מראנדי מאוניברסיטת טהראן הוסיף בשיחה עם אל-ג'זירה כי  " שורש הבעיה של ישראל והמערב עם איראן טמון בהתנגדותה להגמוניה המערבית במזרח התיכון ותמיכתה בעם הפלסטיני ".   

" תיאטרון פוליטי ":  כך סיקרו בעולם את נאום  " הארכיון האטומי "  של נתניהו
הרשתות הזרות סיקרו בהרחבה את חשיפת המסמכים החשאיים של איראן שהציג ראש הממשלה בנאומו בקריה .  ב-CNN ציינו את הלעג באיראן ,  ב-BBC הטילו ספק בחידוש שבחשיפה ובאל-ג'זירה שוחחו עם מומחה מאוניברסיטת טהראן

