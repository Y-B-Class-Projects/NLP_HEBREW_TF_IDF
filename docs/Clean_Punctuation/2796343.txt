נתניהו : " בנינו כמו כל ממשלות ישראל הקודמות "
 ראש הממשלה נאם בפתח מושב החורף של הכנסת וזכה לביקורת חריפה מפיו של יו"ר האופוזיציה הרצוג : " נתניהו חתום אישית על הרס יחסי ישראל-ארה"ב ".  הנשיא ריבלין הביע דאגה מהאלימות ברחוב : " קראו לי חנפן ונבלה "
 מליאת הכנסת התכנסה היום  ( שני )  לכינוס ראשון במסגרת מושב החורף שנפתח היום  ( שני )  ,  שהוא מושבה השלישי של הכנסת ה-19 .  הכינוס ,  הראשון מאז אוגוסט האחרון ,  נפתח בנאום של יושב ראש הכנסת ,  ח"כ יולי אדלשטיין .  מיד אחריו עלה לנאום נשיא המדינה ,  ראובן ריבלין ,  לראשונה מאז נכנס לתפקיד הממלכתי .  חברי הכנסת של סיעת בל"ד החרימו את פתיחת המושב בשל השעייתה של ח"כ חנין זועבי .
 ראש הממשלה בנימין נתניהו ,  שעלה למסור הצהרה מדינית בכינוס ,  התייחס למלחמה שהתחוללה בקיץ ברצועת עזה ואמר : " בפעם הקודמת שעמדתי כאן ,  היה זה לפני מבצע 'צוק איתן' .  במבצע הזה ,  אל מול מתקפת טרור נפשעת ,  מדינת ישראל הראתה לעולם כולו מהם נחישות ,  עצמה ואחדות .  בקרב הזה ,  חיילינו סיכלו מתקפה רבת זרועות שתוכננה על ידי החמאס במשך שנים ארוכות .  העברנו מסר ברור :  מי שמנסה לפגוע בערינו ובאזרחנו ישלם מחיר כבד מנשוא ".  חברי כנסת ערביים ,  בהם ח"כ מוחמד ברכה  ( חד"ש )  הגיבו בקריאות ביניים ,  למול ההתעלמות מהנפגעים ברצועה . " נהרגו חפים מפשע ,  אפילו מילה אחת אתה לא אומר על זה ",  אמר ח"כ ברכה .  
עוד על פתיחת מושב החורף:בתום דיון סוער :  חוק הגיור אושר בוועדת החוקהאהרונוביץ' : " האירועים בבירה לא יסתיימו ביום-יומיים"סער על חוק המסתננים : " לא אתפשר גם בימיי האחרונים "
 לדברי נתניהו ,  אחרי המערכה נגד חמאס ,  מה שדרוש בזירה המדינית  " זו אותה נחישות ".   " מה שהפלסטינים דורשים מאתנו זה הקמת מדינה פלסטינית בלי שלום ובלי ביטחון ",  אמר והוסיף  " שלום יושג רק במו"מ בין הצדדים ,  וכל דרך אחרת רק תערער את היציבות ".  עוד אמר  " אני לא ראש ממשלה שהאמירה 'יהיה בסדר' מספקת אותו .  מה הטעם בשרטוט גבול אם איננו יודעים איזו מדינה נקבל מהצד השני של הגבול .  אולי זה יהיה רפובליקה של דאעש ".  לדבריו ,  הוא מוכן להכיר במדינה פלסטינית מפורזת שתכיר במדינת היהודים ,  ו"לפיכך הפלסטינים צריכים להכיר בצרכים הבסיסים ". 
הוא התייחס לביקורת האמריקנית על הבנייה במקומות שמעבר לקו הירוק ,  בהם בירושלים ואמר : " לישראל הזכות המלאה לבנות בשכונות היהודיות בירושלים ובשכונות גוש עציון .  זה קונצנזוס ,  כך חשבתי .  גם לפלסטינים ברור שהמקומות האלו יישארו של ישראל .  צרפתים בונים בפריז ,  בריטים בונים בלונדון וישראלים בונים בירושלים .  אנחנו בונים כפי שבנו ממשלות ישראל בחמישים השנים האחרונות ועל זה צריכה להיות הסכמה רחבה מאוד ".  גם בהתייחסו לנושאים כלכליים ספג ראש הממשלה קריאות ביניים במיוחד מצד חברי מפלגות השמאל .  
אף שנתניהו בנאומו שיבח אותו ,  בחר יו"ר האופוזיציה ויו"ר מפלגת העבודה ח"כ יצחק הרצוג ,  לתקוף בחריפות את ראש הממשלה . " אין שלום ,  אין ביטחון ,  אין כלכלה ,  אין דיור ,  אין הכנסה ואין תקווה .  אין סיבה להשאיר את נתניהו בשלטון ",  אמר .  הרצוג פנה ישירות לנתניהו והוסיף : " אתה מפחד ואתה מנותק .  וכשהראש מנותק - הממשלה מתפוררת .  אתה מזמזם מדי בוקר את שורת המחץ :  'הציבור מטומטם ולכן הציבור משלם' .  אבל הציבור שלנו לא מטומטם ולא מוכן להמשיך ולשלם .  מי שישלם זה ראש הממשלה ,  שישלם בכסאו  ובקרוב ".  הרצוג תקף את תקציב המדינה וכינה אותו  " תקציב הבושה והחרפה ".   " איזה עתיד מצפה לאלפי המפוטרים ",  שאל את ראש הממשלה , " איזו תקווה ?  ".  
לדבריו ,  במקום תכנית המע"מ 0% על דירה ראשונה   " היה נכון להסיר את המע"מ ממצרכי מזון ותרופות .  היה צריך להפחית דרמטית את מחירי הקרקעות במכרזי המינהל ". 
בנאומו הוסיף הרצוג גם ביקורת על המתח שיצר ,  לדבריו ,  ראש הממשלה ,  עם ממשל אובמה . " נתניהו חתום אישית על הרס יחסי ישראל עם ארה"ב .  הוא הבטיח ביטחון - אבל בפועל בחוסר היכולת שלו לקבל החלטות ,  נתניהו מחלק את ירושלים דה פקטו ".  הוא קרא למפלגות המרכז והשמאל להתאחד כדי להחליף את השלטון . 
" זוהי הפעם הראשונה שבה אני מדבר בפניכם במעמד זה ,  כנשיא מכהן במדינת ישראל .  היום ,  אינני שותף להכרעה ,  אבל כמותכם ,  אני שותף לאחריות ולדאגה לגורלה ועתידה של מדינת ישראל ",  פתח הנשיא ריבלין את דבריו .  הוא התייחס לביקורת שספג בציבור בעקבות דברים שאמר ואירועים שבהם נכח ,  האחרון שבהם הביקור בכפר קאסם אתמול לזכר הרוגי הטבח בשנות ה-50' ואמר : " 'לך תהיה נשיא בעזה' ,  'חנפן מסריח' ,  'נבלה סרוחה' ,  'אפס מאופס' ,  היו מקצת הקולות ואני מודה שהוכיתי תדהמה מהבריונות הקשה שזיהמה את הדיון ".  הוא המשיך ואמר כי השיח האלים הזה שמופנה כלפי קבוצות רבות בעם מסכן את החיים המשותפים במדינה . " אני לא לבד .  בוודאי כל מי שיושב כאן ,  לימיני ולשמאלי ,  כמו רבים אחרים במדינת ישראל ,  חרדים כחילונים ,  ימניים כשמאלנים ,  משמשים כמטרה לחיצי הרעל הארסיים הללו .  למילים הרעילות האלה ,  שמבקשות להשתיק את הדיון ,  לשתק את הדובר .  בעניין זה כולנו 'אחד העם' .  כולנו שווים בפני האלימות והאלימות הזאת ".  הוא פנה לחברי הכנסת ואמר : " אסור לנו לשתוק .  השתיקה שלנו מסוכנת .  עלינו להפנים את הסכנה שבשיח חסר אחריות ואת הסכנה שבשיח קשה ואטום ".  
דקות לפני כן פתח יו"ר הכנסת אדלשטיין את הכינוס .  הוא התייחס בתחילה למבצע  " צוק איתן "  בקיץ האחרון ואמר כי מדובר היה ב"מלחמת אין ברירה ,  צודקת מאין כמותה ".  עם זאת ,  הוא הוסיף : " השפעתה והישגיה ייבחנו רק לאורך זמן ,  והוויכוח ודאי יוסיף להדהד גם בין כותלי הבית הזה ".  אדלשטיין התייחס גם לביקורת הבינלאומית על ישראל בעקבות המבצע ,  ואמר כי היא לא הייתה מפתיעה .  
בנוגע למצב הביטחוני בבירה בימים האחרונים ,  אמר אדלשטיין : " ירושלים לא תהפוך לבשר תותחים ,  שכונות התפר לא ייהפכו לעוטף עזה ,  ולא נאפשר מצב שבו הנסיעה ברכבת הקלה תזכיר את ימי הנסיעה בשיירות ממוגנות בשער הגיא ".  בהמשך תקף את יו"ר הרשות אבו מאזן ,  ואמר כי ההצהרות האחרונות שלו לא רק שלא תרמו דבר אלא היו  " דמגוגיות וזולות מהסוג הנחות ביותר ".  עם זאת אמר : " על כולנו מוטלת האחריות שלא ליצור נתק ,  לא ללבות שנאה ולא לטפח איבה והגבהת החומות בין תושבי האזור ,  החולקים ביניהם הרבה מן המשותף ". 
בנוגע למושב החדש אמר בבדיחות : " אין לי אשליה שנהפוך לפרלמנט אירופי מעודן ,  שכן חריפות הדיון הוא נשמת אפה של הדמוקרטיה ושל הכנסת ,  אבל נדמה לי ,  שאם נשמוט ולו מעט מהלהט ומהנוקשות המאפיינים את הדיון הפוליטי ;  שאם ננסה להקהות לעתים את העוקץ של הדיון בין הקטבים בחברה שלנו - ערבים ויהודים ,  חרדים וחילוניים ,  נוכל לנהל דיון ענייני ולא פחות חשוב ומעניין ,  ובכך נגביר את האמון של הציבור בבית הזה ונביא כבוד גדול יותר לכנסת ,  לנו ולבוחרינו .  אני מאחל לכולנו חורף טוב ובריא ,  וכנס של דיונים מפרים וענייניים ",  סיכם .
 לאחר החלק הטקסי ,  יגישו כל סיעות האופוזיציה הצעות אי-אמון בממשלה ,  אולם אלה צפויות להידחות על הסף .  
במרכז המושב הנוכחי צפוי לעמוד תקציב המדינה לשנת 2015 ,  לאחר הפשרה שעליה סיכמו נתניהו ושר האוצר יאיר לפיד בנושא .  התקציב צפוי לעבור ללא קשיים של ממש .  גם חוק מע"מ אפס על דירה ראשונה בהובלתו של לפיד יהיה בין החוקים המרכזיים שיידונו במושב הזה .  חוקים נוספים שתבקש יש עתיד לקדם הם חוק הפונדקאות ,  חוק ברית הזוגיות ותחבורה ציבורית בשבת .  כל אלה יכולים לגרום לזעזועים ,  אולם עד כה נמנעה הסיעה מלהעלותם להצבעה במליאת הכנסת כדי לא לעורר משבר ,  ועושה רושם שכך יקרה גם במושב הקרוב .
 בבית היהודי ,  מנגד ,  יבקשו לקדם את  " חוק עוקף בג"ץ "  שאושר אתמול בוועדת השרים לענייני חקיקה .  שרת המשפטים לבני כבר הגישה ערר על החוק ,  ועיתוי העלאתו לדיון נמצא בידי נתניהו .  מלבד זאת ,  ידרשו בבית היהודי להגביר את קצב הבנייה בהתנחלויות .  אם יאמץ נתניהו את הדרישה ,  הדבר צפוי לגרום למתיחות בינו לבין לבני ולפיד .
  ( עדכון ראשון :  16:00 )  

נתניהו : " בנינו כמו כל ממשלות ישראל הקודמות "
 ראש הממשלה נאם בפתח מושב החורף של הכנסת וזכה לביקורת חריפה מפיו של יו"ר האופוזיציה הרצוג : " נתניהו חתום אישית על הרס יחסי ישראל-ארה"ב ".  הנשיא ריבלין הביע דאגה מהאלימות ברחוב : " קראו לי חנפן ונבלה "
 
