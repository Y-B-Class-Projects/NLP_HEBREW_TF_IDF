לקראת התקציב :  נתניהו וכחלון בניסיון לקצץ בהתחייבויות לחרדים
ראש הממשלה ושר האוצר מנסים לקצץ חלק מהתקציבים שהובטחו למפלגות החרדיות בהסכמים הקואליציוניים ,  כשהיעד לקיצוץ הוא ארבעה מיליארד שקלים .  דרעי וגפני כבר הראו סימני פשרה ראשונים ,  אך מחלוקות ביהדות התורה תוקעות את המהלך
המועד להצגת התקציב בממשלה מתקרב אך המחלוקות נותרו בעינן :  ראש הממשלה בנימין נתניהו ושר האוצר משה כחלון ממשיכים בימים האחרונים להפעיל לחצים על ראשי ש"ס ויהדות התורה להסכים לקיצוץ חלק מההתחייבויות הכספיות שעליהן הוחלט בהסכמים הקואליציוניים .  בין הצדדים חלה התקדמות ביומיים האחרונים ,  אולם חוסר הסכמה מצד סגן שר הבריאות יעקב ליצמן ,  מעכב את השגת ההבנות .  לתאריך היעד להצגת התקציב במליאת הממשלה נותרו תשעה ימים .  
ביום ראשון נערכה ישיבה של פורום ראשי מפלגות הקואליציה שבמהלכה הוסכם באופן עקרוני על ידי הצדדים להתאמץ ולמצוא מקורות תקציביים שבהם ניתן יהיה לקצץ ,  כאשר כל צד יתרום את חלקו .  לוואלה ! NEWS נודע כי ביממה האחרונה הסכימו עקרונית יו"ר ש"ס אריה דרעי וח"כ משה גפני מיהדות התורה לוותר על החזר רטרואקטיבי של קצבאות הילדים החל מראשית 2015 ,  כפי שסוכם בהסכמים הקואליציוניים .  מדובר בסעיף שעלותו מוערכת ב-1.8 מיליארד שקלים .
 יש לציין ,  כי הדרישה המקורית של האוצר הייתה לקצץ או לפרוס לתשלומים ארבעה מיליארד שקלים מתוך סעיפי ההסכמים הקואליציוניים ,  הנאמדים בכשמונה מיליארד בסך הכול ,  כך שמדובר בהתקרבות בין הצדדים .  עם זאת ,  הפלג של ליצמן בסיעת יהדות התורה מתנגד למהלך באופן נחרץ ,  ולכן הוא עדיין תקוע .  
בקואליציה הביעו תקווה כי אם אכן יסכימו ש"ס ויהדות התורה לקצץ 1.8 מיליארד שקלים ,  ניתן יהיה לשכנע את יתר הסיעות לוותר על סכומים נוספים ובכך להתקרב ליעד של ארבעה מיליארד שקלים קיצוץ .  למרות האופטימיות הזהירה ,  עדיין לא הושגה הסכמה על תקציב הביטחון ,  דבר שמסתמן כמחלוקת גדולה ומהותית יותר .
 בימים האחרונים נשמעה הערכה שלפיה כמוצא אחרון יחליטו ראש הממשלה ושר האוצר לגדיל את יעד הגירעון ובכך להימנע מעימות קואליציוני ,  אולם גורמים בקואליציה אמרו אמש כי נתניהו וכחלון ישתדלו להימנע מכך במידת האפשר . " הם ינסו לאזן בין ההתחייבויות בהסכמים הקואליציוניים לבין יעד התקציב ויעד הגירעון ",  אמרו הגורמים . " לא נרצה לייצר יעד גירעון גבוה מידי כיוון שהדבר עלול להזיק לדירוג האשראי של ישראל ולהציג את ההתנהלות הכלכלית שלנו כלא אחראית ". 
לפניות לכתב עמרי נחמיאס :  omri_n@walla.net.il 

לקראת התקציב :  נתניהו וכחלון בניסיון לקצץ בהתחייבויות לחרדים
ראש הממשלה ושר האוצר מנסים לקצץ חלק מהתקציבים שהובטחו למפלגות החרדיות בהסכמים הקואליציוניים ,  כשהיעד לקיצוץ הוא ארבעה מיליארד שקלים .  דרעי וגפני כבר הראו סימני פשרה ראשונים ,  אך מחלוקות ביהדות התורה תוקעות את המהלך

