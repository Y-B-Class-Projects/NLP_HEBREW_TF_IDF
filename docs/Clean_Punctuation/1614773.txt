ברק : " ההקפאה - מבחן לדמוקרטיה בישראל "
 ראשי רשויות במועצת יש"ע הודיעו כי למרות צווי ההקפאה שהוציא שר הביטחון ברק בכוונתם להמשיך את הבנייה בהתנחלויות .  ברק : " כל מי ששואל האם הדרג המדיני מתכוון לממש את החלטתו ,  אומר כעת כי התשובה חיובית "
  ( צילום :  גדעון צנטנר ,  עריכת וידאו :  עידן גוראל ) 
ראשי רשויות במועצת יש"ע נערכים להקפאת הבנייה והודיעו כי בכוונתם להמשיך את הבנייה עם הממשלה או בלעדיה .  שר הביטחון אהוד ברק מצידו הוציא הערב לפועל את הקפאת הבנייה .  ברק הורה לצה"ל לפרסם את צו ההקפאה הזמני להתחלות בנייה בגדה המערבית ,  בהתאם להחלטת הקבינט המדיני ביטחוני אתמול .  יחד עם זאת אישר ברק בנייה של 28 מוסדות חינוך ומבני ציבור באיו"ש ,  המיועדים להיפתח בשנת הלימודים הבאה בספטמבר 2010 .  
ברק התייחס להקפאת הבנייה ואמר כי  " לצד חובתנו להיות פתוחים וקשובים אל ציבור המתיישבים אסור לנו להתבלבל :  המדינה מתכוונת למה שהיא אומרת .  כל מי ששואל האם הדרג המדיני מתכוון לממש את החלטתו מאתמול אני אומר :  התשובה חיובית .  זהו מבחן אמיתי לדמוקרטיה הישראלית ".  ברק הוסיף כי  " על כולנו מוטלת החובה לנהל דו שיח פתוח וקשוב עם ראשי המתיישבים .  מדובר בחבורה רצינית ואחראית מאוד שהוכיחה מידה לא מבוטלת של שליטה עצמית רבה במבחנים שונים בעבר ". 
את ראשי יש"ע המילים הללו לא משכנעות והערב הם נפגשו כדי להחליט על הצעדים בעקבות ההקפאה .  בסיום פגישתם החליטו ראשי הרשויות כי על אף הצווים הם מתכוונים להמשיך בבנייה . " אנו נמשיך לבנות ברחבי יהודה ושומרון עם הממשלה או בלעדיה "  אמר לוואלה !  חדשות דני דיין ,  יו"ר מועצת יש"ע . " התבוסתנות של הממשלה לא תמנע מאיתנו למלא את המשימה הציונית שלנו והיא ליישב כמה שיותר יהודים ביהודה ושומרון ואנו נמשיך לבנות ככל יכולתנו ".  
במהלך הדיון החליטו המתנחלים בין היתר להקים מטה מאבק שינהל את הפעילות הציבורית וכן לכנס כבר בתקופה הקרובה את נציגי כל הישובים ביהודה ושומרון על מנת לתאם עמדות בנושא .  בתוך כך כ-50 מתנחלים ופעילי ימין הפגינו הערב בכניסה לשכם בדרישה לשוב לקבר יוסף .  לטענתם מדובר בשטח ישראלי וזו  " תהייה התשובה להקפאת הבנייה ". 
אמש הכריז ראש הממשלה בנימין נתניהו על הקפאת הבנייה בהתנחלויות .  ההקפאה לא תכלול בנייה לצורך גידול טבעי ובנייה בשטח מזרח ירושלים וכן הקמת מבני ציבור ומוסדות לימוד .  במסיבת עיתונאים שקיים בלשכתו אמר נתניהו כי  " זה צעד לא קל ,  כואב ,  ואנחנו נוקטים אותו מתוך שיקולים לאומיים כדי להתקדם בנתיב השלום .  הבהרתי פעמים רבות שבכוונתי לפעול בנחישות עם שותפינו האמריקאים כדי להשיג הסכם שלום ". 
בימין הגיבו בזעם על הודעת נתניהו ." על כל פינוי של מאחז ,  המדינה תקבל עמונה נוספת ",  אמרו גורמים בקרב המתיישבים ונוער הגבעות לאחר הודעת נתניהו . " יהיה כאן מרד של ממש ",  אומר אחד הגורמים , " השטח תוסס והוא לא יקבל שדווקא ראש ממשלה שעלה לשלטון בזכותנו יחנוק את ההתפתחות של ארץ ישראל ". 
במפלגות השמאל בירכו על ההחלטה אך בחרו לשמור על נימה זהירה .  ח"כ אופיר פינס  ( עבודה )  אמר כי  " זהו צעד קטן קדימה ,  אך אני חושש שמדובר במהלך מהוסס מדי ומאוחר מדי ".  ח"כ אילן גילאון  ( מרצ )  אמר כי  " עומק התמיכה של מרצ בנתניהו תהיה כעומקו של התהליך המדיני ".  גילאון הוסיף כי  " נמשיך להיות אופוזיציה נחושה להחלטות האנטי חברתיות של הממשלה כאילו אין החלטות מדיניות ונתמוך בהחלטות מדיניות כאילו אין החלטות כלכליות אנטי חברתיות ". 
 ( עדכון ראשון :  18:16 ) 

ברק : " ההקפאה - מבחן לדמוקרטיה בישראל "
 ראשי רשויות במועצת יש"ע הודיעו כי למרות צווי ההקפאה שהוציא שר הביטחון ברק בכוונתם להמשיך את הבנייה בהתנחלויות .  ברק : " כל מי ששואל האם הדרג המדיני מתכוון לממש את החלטתו ,  אומר כעת כי התשובה חיובית "
 
