מדינת ישראל לא שייכת לחילונים
ביבי וציפי מתקוטטים אם המדינה תהיה יהודית או לא ,  ואהרון קריב ,  אברך חרדי ,  לא מבין למה הם רבים על דבר ששניהם כבר מזמן זרקו לפח - את היהדות
מהבוקר הם צורחים בדירה שלהם .  אני שומע את הקולות שלהם מבעד לדלת .  ביבי אומר שהוא רוצה חוק יסוד מדינה יהודית ,  ציפי התעצבנה .  היא לא תיתן שישימו לה את היהודית מעל הדמוקרטית .  זה בכלל לא יפה על השידה וחוצמיזה שככה אמר לה במפורש המוכר באיקאה ואם עוד פעם אחת ביבי נוגע לה בדברים היא תעיף אותו מכל המדרגות .  אחמד טיבי בדיוק מגיע וחושב שהוא בכלל היה פה קודם ושנתחפף כולנו ,  האחרון יכבה את האור וגם ישאיר הוראות בערבית איך לתפעל את רמת דוד ומכון ויצמן .  
גם האח הגדול נפתלי חושב שצריך לדרוך נשק על ערבי .  או לדרוך על ערבי .  או על חרדי .  או שלא .  דרעי חושב שנפתלי הוא בכלל גוי ,  אבל בנט מתעקש עכשיו על יהודית .  לביבי דווקא לא אכפת על נורווגית ,  אבל רק בנוגע ליאיר .  בוז'י אומר שהם בכלל הקימו ת'מדינה ושאף אחד לא יספר להם מה זה מדינה או יהודית .  הרי סבא שלו היה רב .  זהבה זורמת על  " יהודית ודמוקרטית ",  אבל אז טיבי אומר לה שהחלק הראשון לא יהיה והחלק השני לא נכון .
 ורק אני יושב על הספה ,  מקשיב לשיח הסנילי ותוהה מהיכן הגיע לכאן ,  לדירה המזדקנת שלי ,  האוטיזם הזה . " תגידו "  מתחשק לי לצרוח בשקט  " השתגעתם ?  "  פעם צרחתי להם את זה באוזניים .  בנועם .  עד שנשבר לי .  גם להם .  אז פיניתי את הזירה מנוכחותי המטרידה ,  נתתי להם לריב לבד .  זה כל כך כיף לראות אנשים מבוגרים ,  עוד שנה פנסיה ,  מתקוטטים כמו זקנים בבית אבות על צבע של מכוניות שהם בכלל לא מכירים .  
ואני מתבונן שוב בעיני עגל בדירה הזאת שקוראים לה  " מדינת ישראל ",  הדירה שפעם הייתה חלום של כל צעיר יהודי ,  והיום כמה שאתה יותר יהודי אתה פחות מרגיש בה בנוח .  וגם אם אתה במקרה לגיטימי ,  אז אורח החיים שלך בטח שלא ואתה הופך לעלוקה או משתמט או סתם פרזיט .  אתה בסך הכל עצלן ונצלן שבא לחיות על חשבונם של אלה שהמדינה שייכת להם .  
וכך אתה הופך לפרסונה נון גראטה .  לפארק העירוני במודיעין אסור לך להיכנס ,  וגם לקניון ברמת אביב ובביאליק .  כל השאר תלוי עד כמה אתה טורד את מנוחת השכנים .  רק אם תהיה נחמד ותקים בית חב"ד בהודו יסכימו לאכול אצלך .  בחינם אם אפשר .  ואיזו דוקטורנטית לתלמוד  ( שהוציאה שלושה תארים בגמרא על חשבון משלם המיסים והפכה למחוקקת )  לא יכולה לסבול אותך ביציע הכנסת .  זה מוציא אותה מדעתה .  סוף ציטוט .
" הדבר היחיד שלמדתי מהרצל הוא הגאווה לעמוד בראש זקוף ולומר :  אני יהודי "  אמר פעם תלמיד ישיבה באירופה של אז .  כמה הם חלמו להגיע למקום בו כיפה ופיאות יהיו גאווה ולא דבר להתבייש בו ,  כמה הם שאפו להגיע למדינה שבה לומדי התורה לא יצטרכו להסתתר אלא יהיו גאווה לאומית .  כמה רצו מקום בו ערכי היהדות יהיו מעל אופנה ,  תיאטרון ,  ספורט ,  ביזנס וכל מה שאירופה מציעה בשפע .  אז הם הגיעו לפה ,  לחמו ,  כבשו והקימו .  אבל רגע אחרי שהם קיבלו את המפתחות ,  במקום לממש את החזון הם קיבלו רגשי נחיתות :  איך זה שאלה שגרים שם באירופה משחקים באולימפיאדה ,  זוכים בנובל ,  ושרים באירוויזיון ?  שאלו את עצמם בעיניים גדולות ועצובות .  
ושוב בא לי לצרוח בנועם קל עד בינוני :  היי ,  הלווו ,  תתעוררו !  יש לכם פה נכס אדיר ,  ממש מתחת לאף .  יש סיבה מדוע הגענו לכאן .  הערגה לגאול את עפרה של ציון לא נבעה מהרצון להקים כאן את  " Waze "  ו"טבע ,   ( המקסימות ,  באמת )  זה יש גם בפרנקפורט וקליפורניה  ( המקסימות ,  באמת )  .  הגענו לכאן כדי להקים מדינה ליהודים בה נוכל לחיות כיהודים . 
" לא עוד עם לבדד ישכון ",  אמר בעיניים מצועפות ראש ממשלת ישראל יצחק רבין זיכרו לברכה ,  בחתימת הסכם השלום עם ירדן ,  בדיוק במקום בו עמד בלעם והשתמש באותם המילים כדי לברך את עמנו על עצמאותו .  בלעם דווקא התפעל מכך ש"בגויים לא יתחשב ".  הוא זיהה אצלנו עצמאות אמתית .  לא חיקוי זול של אופנה עונתית .  הוא זיהה את המודעות העצמית שלנו ,  את גאוות היחידה שנבעה מהכרת היהדות ועוצמתה .  זוהי העצמאות אליה אנו חותרים .  עצמאות תרבותית ,  מנטלית ,  פטריוטית ,  יהודית .  

מדינת ישראל לא שייכת לחילונים
ביבי וציפי מתקוטטים אם המדינה תהיה יהודית או לא ,  ואהרון קריב ,  אברך חרדי ,  לא מבין למה הם רבים על דבר ששניהם כבר מזמן זרקו לפח - את היהדות

