מהמוסד ,  למל"ל - ובחזרה :  דרכו של  " הדוגמן "  לראשות הארגון
לא מעט שמועות אפפו את החלטת ראש הממשלה בטרם ההכרזה על מינוי יוסי כהן ,  שקיבל את הכינוי בשל סגנון הלבוש שלו .  כהן היה המועמד המוביל במשך חודשים ,  אולם דווקא בישורת האחרונה נתניהו התלבט עוד והתייעץ עם פרדו ודגן .  כך מונה הסוכן מספר 1
זמן קצר לאחר שראש הממשלה ,  בנימין נתניהו ,  הכריז אמש  ( שני )  בשידור חי כי יוסי כהן נבחר לתפקיד ראש המוסד ,  החלו בלשכת ראש הממשלה להדוף את הטענות לגבי החלטה שהתקבלה ברגע האחרון ,  תוך כדי מסכת של לחצים ,  התלבטויות וחרטות . " אין כל שחר לדברים הללו ",  הסבירו בסביבתו של נתניהו . " הוא ניהל תהליך מעמיק ואחראי ,  כולל שלושה סבבים של ראיונות עם המועמדים ".  
אמנם הדברים נכונים ,  אך נכונה גם העובדה שהמינוי אמור היה  " להיסגר "  כבר לפני כמה שבועות ,  ובפועל הוחלט עליו חודש בלבד לפני שראש המוסד הנוכחי ,  תמיר פרדו ,  מסיים את תפקידו .  כזכור ,  גם הליך מינוי הרמטכ"ל הנוכחי ,  רב-אלוף גדי איזנקוט ,  ידע דחיות ועיכובים רבים .  המשותף למינויים של כהן ושל איזנקוט ,  הוא שבשניהם היה עיכוב בדרך וצצו שמועות שונות ,  אבל בסופו של דבר נבחר לתפקיד המועמד שסומן מראש כמוביל בהתמודדות .  
יוסי כהן החל את הקריירה שלו במוסד בשנת 1984 .  לאורך השנים התמחה בפעילות מבצעית ,  וזכה לכינוי  " הדוגמן ",  על רקע דפוסי הלבוש שלו .  לאורך רוב תקופת כהונתו של מאיר דגן כראש המוסד ,  כהן פיקד על אגף מבצעי בארגון ,  ובשנת 2011 מונה לסגן ראש המוסד .  כאשר נתניהו לקח את כהן בשנת 2013 לשמש כראש המטה לביטחון לאומי  ( מל"ל )  בלשכת ראש הממשלה ,  רבים העריכו כי מדובר למעשה בתקופת  " השאלה "  מהמוסד ,  שאליו הוא עוד ישוב בתפקיד הקודקוד .  
ההערכות הללו הלכו והתחזק בשנה האחרונה ,  ככל שהתקרב מועד סיום כהונתו של פרדו .  כהן התנסה בתקופת עבודתו כראש המל"ל בעולם הדיפלומטי ,  שהיה זר לו אחרי שלושה עשורים בתחום הביון .  הוא עבד בצמוד לממשל האמריקני ולמדינות החשובות באירופה ,  היה מעורב במשא ומתן המדיני שניהלה ממשלתו הקודמת של נתניהו עם הפלסטינים ועסק גם בקידום הקשרים החשאיים בין ישראל לבין מדינות שונות באזור .  פעמים רבות מצא את עצמו ,  בין עיסוקיו האסטרטגיים ,  מתאם פרטים טכניים וטקסיים קטנים ביותר עם מקביליו במדינות זרות .  ההתמחות בתחומים הללו חיזקה את התחושה שהוא האדם המתאים ביותר לתפקיד ראש המוסד ,  היחיד שיש לו רקע מעשי משמעותי גם בתחום המבצעי וגם בתחום המדיני .
 אולם דווקא בשבועות האחרונים ,  כאשר המינוי הלך והתקרב ,  החלו לצוץ הטענות על כך שנתניהו החליט לא למנות את כהן ,  למרות הכל .  ההסברים לכך נעו בין אכזבה מתפקידו כראש המל"ל ,  למחלוקת שפרצה ביניהם בנושא נאומו של נתניהו בקונגרס האמריקני :  כהן לא עודכן מראש על הנאום ,  ובתקשורת האמריקנית פורסם כי אף הביע התנגדות לקיומו - טענה שכהן עצמו הכחיש בזמנו דרך הדוברות של לשכת ראש הממשלה .  גורמים במערכת הפוליטית ,  בכירים במערכת הביטחון ,  דיפלומטים זרים וגם  " לשעברים "  מסביבתו של נתניהו ,  דיברו בשכנוע רב על אינדיקציות לכך שכהן ויתר למעשה על התפקיד ,  ובוחן כעת אפשרויות שונות בעולם העסקי .  
במקביל ,  התחזקו השמועות על כך שלתפקיד ראש המוסד ימונה לבסוף סגנו של פרדו ,  נ' ,  שבמשך זמן רב סומן כמועמד השני אחרי כהן .  גם אתמול בערב ,  כשעה לפני שכהן הוכרז כראש המוסד ,  עוד היו בכירים שידעו לומר בבירור שהתפקיד יוטל על נ' .  בטרם ההצהרה גורמים עדכנו כי נ' מונה לתפקיד ,  שכהן הועדף על פניו ,  וגם שאף אחד מהם לא מונה ,  אלא  " מועמד מפתיע אחר ".  המשותף לכל המעדכנים היה השכנוע העמוק שלהם בצדקת הדברים .  
קשה להסביר מדוע החליטו בלשכת ראש הממשלה להכריז על המינוי כך ,  בשידור חי בשעות צפיית השיא בטלוויזיה ,  כאילו מדובר בתחרות ריאליטי ולא באחד המינויים החשובים ביותר במדינת ישראל .  בלשכת נתניהו מתעקשים ,  כאמור ,  שהוא לא החליט ברגע האחרון ושלא הופעלו עליו לחצים מאף צד .  עם זאת ,  הגורם הבכיר בסביבתו הדגיש שנתניהו נפגש ביום ראשון עם קודמיו של כהן בתפקיד ,  תמיר פרדו ומאיר דגן ,  להתייעצות אחרונה ,  רגע לפני שקיבל את ההחלטה הסופית על המינוי .  
כאשר נתניהו החל לסקור מול המצלמות את התכונות הנדרשות לראש המוסד ,  אפשר היה כבר לנחש שלמרות מבול השמועות ,  הדבר הצפוי - מינוי כהן - בסופו של דבר הוא זה שקרה .  עוד לפני שאמר כי בחר ביוסי כהן ,  נתניהו הסביר כי לצד התפקידים המבצעיים ,  על המוסד לעסוק גם בסוגיות אסטרטגיות ומדיניות ,  כולל קשרים סודיים עם מדינות ערב .  בתור המועמד היחיד מבין שלושת המועמדים שהוזכרו כמובילים ,  שהתנסה בצורה מעמיקה בעבודה מדינית בצמוד לנתניהו ,  כהן למעשה קיבל את המינוי באותו הרגע .  
כהן ייכנס לתפקידו בתחילת ינואר ,  והאתגר הבא של נתניהו בתחום המינויים יהיה למצוא לו מחליף במל"ל .  כאשר נתניהו מתפקד במקביל להיותו ראש הממשלה גם כשר החוץ ,  שר הכלכלה ,  שר התקשורת והשר לשיתוף פעולה אזורי ,  התפקיד הביטחוני הבכיר בלשכתו גולש לתחומי פעילות נוספים .  במקרה של כהן למשל ,  הוא מצא את עצמו בלב סערת מתווה הגז ,  כאשר הגיע להעיד בוועדת הכלכלה בשבוע שעבר על חוות דעת אותה חיבר ,  לגבי החשיבות הביטחונית של המתווה .  
מי שיחליף אותו בתפקיד ראש המל"ל יירש כאב ראש לא קטן ,  אבל אם להסתמך על הניסיון של אתמול בערב ,  גם סיכוי לקידום משמעותי בעתיד - וזאת לאחר שנים רבות שהמטה לביטחון לאומי נחשב לתחנה אחרונה בקריירה .  

מהמוסד ,  למל"ל - ובחזרה :  דרכו של  " הדוגמן "  לראשות הארגון
לא מעט שמועות אפפו את החלטת ראש הממשלה בטרם ההכרזה על מינוי יוסי כהן ,  שקיבל את הכינוי בשל סגנון הלבוש שלו .  כהן היה המועמד המוביל במשך חודשים ,  אולם דווקא בישורת האחרונה נתניהו התלבט עוד והתייעץ עם פרדו ודגן .  כך מונה הסוכן מספר 1

