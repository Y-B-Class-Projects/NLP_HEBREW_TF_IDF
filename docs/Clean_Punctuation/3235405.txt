המחלוקת עם ליברמן ומוקש האירוויזיון :  הרכבת הממשלה - תמונת מצב
נתניהו יבקש מהנשיא ריבלין ארכה להשלמת הרכבת הממשלה ,  ולאחר שתתקבל צפוי התהליך להעלות הילוך .  בגזרת איחוד מפלגות הימין והחרדים כבר רשם נתניהו התקדמות ,  אך עם ליברמן וכחלון המגעים מתנהלים בעצלתיים
המשא ומתן הקואליציוני נכנס לישורת האחרונה :  ביום רביעי יחלוף פרק הזמן הראשוני של 28 יום להרכבת הממשלה ,  ואף הסכם לא נחתם עדיין עם אף אחת מהשותפות .  ראש הממשלה בנימין נתניהו יגיע לנשיא המדינה ראובן ריבלין ויבקש ארכה להשלמת המשימה .  לפי החוק ,  ריבלין יכול להעניק לו ארכה של עד 14 יום וכך יידחה הדד ליין של נתניהו ל-28 במאי .  
נתניהו צפוי להיפגש במהלך השבוע עם יו"ר ישראל ביתנו אביגדור ליברמן וראשי סיעות נוספות ,  במקביל לפגישות צוות המשא ומתן בראשות השר יריב לוין .  בסביבת נתניהו מעריכים כי עם קבלת ההארכה המגעים עם כל הסיעות צפויים להעלות הילוך .  
גזרות המשא ומתן הכי מתקדמות מבחינת נתניהו והליכוד הן המפלגות החרדיות ואיחוד מפלגות הימין .  נתניהו נועד ביום שישי עם יו"ר האיחוד הלאומי ,  בצלאל סמוטריץ' ,  בפעם השניה תוך שבוע ,  וגורמים במפלגה לא שללו כי ההסכם הקואליציוני  " ייחתם כבר השבוע ".  
צוותי המשא ומתן של שתי המפלגות התקדמו בשבוע האחרון בשיחות שהתקיימו ביניהן ובמקביל סמוטריץ' נועד עם נתניהו כדי ליישר קו בסוגיות הבוערות יותר ברשימת דרישותיו .  בין הצדדים קיים עדיין פער בדרישה של סמוטריץ' לקבל לידיו את תיק המשפטים .
 לקריאה נוספת בנושאלמרות מחאת החרדים :  ועדת השרים אישרה עבודות בשבת באירוויזיוןפרסום ראשון :  המתווה שהציע הליכוד לפתרון משבר חוק הגיוס"באווירה טובה ":  נציגי הליכוד נפגשו לראשונה עם איחוד הימין 
השיחות מול המפלגות החרדיות מתנהלות בשני ערוצים נפרדים .  ביהדות התורה נמנעים בינתיים משיחות עם צוות המשא ומתן של הליכוד בשל היתרי העבודה שניתנו לצורך עבודות ההכנה לאירוויזיון בשבתות הקרובות .  בנוסף לכך ,  המשא ומתן האט לאחר שבמפלגה הציגו דרישה לקבל שלושה תפקידי סגני שרים במעמד שר בתיקי הבריאות ,  הרווחה והשיכון ובליכוד דחו את ההצעה על הסף .  גם על דרישות שקשורות בנושאי דת ומדינה כמו השבת במרחב הציבורי והגיור לא הוסכמו בין הצדדים .  
בש"ס ,  לעומת זאת ,  לא קיבלו החלטה רשמית להימנע משיחות משא ומתן בגלל עבודות האירוויזיון בשבת ,  אך מאז החלטת יהדות התורה לא קיימו פגישה עם צוות הליכוד ,  ולא ברור אם תתקיים כזו בתחילת השבוע .  במפלגה דורשים את תיקי הפנים ,  הדתות ,  הפריפריה ונגב גליל ואחד נוסף כמו תיק השיכון .  דרישות אלה אינן נתקלות בקושי מול שאר השותפות .  בנושאים הקשורים בדת ומדינה ,  המפלגה מיישרת קו עם יהדות התורה ובחלק מהמקרים מאפשרת לה לפעול מול הליכוד בשמה .  
עם ליברמן ויו"ר כולנו משה כחלון המגעים מתנהלים יותר בעצלתיים .  סלעי המחלוקת העיקריים עם ליברמן ,  חוק הגיוס ונושאי דת ומדינה ,  וכך גם דרישותיו לשינוי מדיניות הביטחון ברצועת עזה ,  טרם סוכמו .  הליכוד אמנם מצא מתווה גם לסוגיית חוק הגיוס שמפרידה בין ליברמן ויהדות התורה ,  כפי שפורסם בוואלה !  NEWS בשבוע שעבר ,  אך עדיין לא ברור ששני הצדדים מקבלים אותו .  
בישראל ביתנו מציבים עוד שורה של דרישות בנושאי דת ומדינה ותקציבי פנסיות לעולים שצריך עוד ליישב ;  בין היתר ,  המפלגה דורשת לקדם את מתווה הכותל וכן לבטל את בדיקות ה-DNA להוכחת יהדותם של עולים חדשים ברבנות .
 כחלון לא מינה אפילו צוות משא ומתן קואליציוני ,  ומנהל את השיחות ישירות מול נתניהו ולוין .  כחלון ,  שדורש את תיק האוצר ,  מתכוון לחכות לסוף המשא ומתן ולראות את הדרישות התקציביות של כלל המפלגות לפני שהוא מציג את הדרישות שלו בעצמו .  מלבד תיק האוצר ,  כחלון דורש תיק נוסף לכולנו ,  למרות שלפי מפתח המנדטים  ( שר על כל 2.5 מנדטים )  המפלגה זכאית לפחות משני תיקים .  
במקביל להתקדמות במגעים מול הסיעות האחרות ,  גם חברי הליכוד מזומנים בימים אלה לסבב שיחות לקראת חלוקת התיקים העתידית .  לפי ההערכה ,  צפויים להתמנות כ-14-16 שרים מהליכוד ,  אך רובם ימונו לתיקים בינוניים בחשיבותם שכן התיקים הבכירים יחולקו בין הסיעות הקואליציוניות .  בליכוד מעריכים כי תיק המשפטים יימסר ללוין וכי תיק החוץ יישאר בידיו של ישראל כץ ,  אך הערכות אלה עשויות להשתנות ברגע האחרון בהתאם לדרישות המפלגות האחרות במשא ומתן .  סמוטריץ' ממשיך לדרוש גם את תיק המשפטים אך עשוי להסתפק בתיק לביטחון פנים שהוצע לו במקום .  

המחלוקת עם ליברמן ומוקש האירוויזיון :  הרכבת הממשלה - תמונת מצב
נתניהו יבקש מהנשיא ריבלין ארכה להשלמת הרכבת הממשלה ,  ולאחר שתתקבל צפוי התהליך להעלות הילוך .  בגזרת איחוד מפלגות הימין והחרדים כבר רשם נתניהו התקדמות ,  אך עם ליברמן וכחלון המגעים מתנהלים בעצלתיים

