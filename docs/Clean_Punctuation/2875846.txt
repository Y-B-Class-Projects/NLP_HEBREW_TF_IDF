האם פולארד שוב יהפוך לבן ערובה במאבקי אובמה ונתניהו ? 
בבית הלבן מתעקשים כי שחרור המרגל היהודי יהיה על בסיס משפטי ,  אך זאת לא הפעם הראשונה ששמו נקשר לתהליכים באזור .  גם במו"מ עם הפלסטינים עמד פולארד לצאת לחופשי ,  עד שדחיית הממשלה לשחרר אסירים חרצה את גורלו
הממשל האמריקני עסוק מאז אמש  ( שישי )  בהכחשת הטענות שלפיהן ההדלפה על שחרורו הקרב של המרגל היהודי-אמריקני ג'ונתן פולארד ,  היא תולדה של הסכם הגרעין עם איראן .  בבית הלבן מתעקשים כי אם פולארד ישוחרר ממאסרו בנובמבר הקרוב ,  או אף קודם לכן ,  הסיבה לכך תהיה משפטית-טכנית בלבד ,  על רקע סיום תקופת מאסרו ובלי כל קשר לדיפלומטיה האמריקנית במזרח התיכון .  
זו לא הפעם הראשונה ששמו של פולארד נכרך בתהליך דיפלומטי שמובילה ארצות הברית באזורנו .  לפני פחות משנה וחצי ,  באפריל 2014 ,  הוא כמעט יצא לחופשי כחלק מעסקה ישראלית-אמריקנית-פלסטינית להארכת המשא ומתן שניהל שר החוץ האמריקני ג'ון קרי .  העסקה קרסה ברגע האחרון ופולארד נשאר בכלא ,  אולם יש שני לקחים בולטים שניתן ללמוד מהסיבוב הקודם בעניינו של פולארד .  הלקח הראשון :  כאשר הדברים נוגעים לפולארד ,  לדוברי הממשל האמריקני אין בעיה לשקר בפנים חתומות .  הלקח השני :  מי שמחזיק את פולארד מאחורי סורג ובריח היא ממשלת ארצות הברית ,  אבל מי שיכול למנוע את שחרורו היא דווקא ממשלת ישראל .  
נתחיל מהלקח הראשון ,  זה שנוגע להכחשות הנמרצות שנשמעות כעת מוושינגטון על קשר אפשרי בין שחרורו של פולארד להסכם הגרעין עם איראן .  בפעם הקודמת ששמו של פולארד עלה לכותרות ,  בהקשר של עסקה סיבובית עם הפלסטינים ,  שמענו הכחשות נמרצות לא פחות .  במרץ 2014 ,  כאשר כבר היה ברור שהשיחות שהוביל קרי נקלעו למבוי סתום ,  שמו של פולארד עלה כמה פעמים כ"קלף מיקוח "  שיכול להציל את השיחות .  בכל פעם שהופיעו פרסומים כאלה ,  הממשל האמריקני הכחיש אותם בתוקף .  
דוברי הממשל הגדילו לעשות ב-26 במרץ אשתקד ,  כאשר בגלי צה"ל שודרה ידיעה שלפיה ישראל וארצות הברית הגיעו להסכמה על שחרורו של פולארד כחלק מעסקה להארכת המשא ומתן .  הידיעה פורסמה בשעות הבוקר המוקדמות בישראל ,  כאשר הממשל האמריקני כולו ישן את שנת הלילה שלו .  חלפו כשעתיים בלבד ממועד פרסום הידיעה ,  ודוברים רשמיים של הבית הלבן והמועצה לביטחון לאומי  " הוזעקו "  באמצע הלילה כדי להבהיר ש"אין כל שינוי "  לגבי מעמדו של פולארד ,  וכי לממשל לא ידוע על כוונה כלשהי לשחרר אותו במסגרת המשא ומתן .  
בפועל ,  באותן שעות ממש כבר התנהלו מגעים קדחתניים בתוך הממשל ,  בין שר החוץ קרי לבין היועצת לביטחון לאומי ,  סוזן רייס ,  כדי  " לסגור "  סופית את הסוגיה הרגישה .  אישור בעל-פה של הנשיא ברק אובמה לשחרר את פולארד התקבל במהלך ביקורו של אובמה בערב הסעודית ,  אולם עד שלשכת ראש המשלה בישראל העבירה הודעה חצי-רשמית בנושא ב-1 באפריל ,  האמריקנים המשיכו להכחיש שיש כל כוונה לעשות זאת .  
המדיניות האמריקנית נבעה מחישוב קר והגיוני ,  שלפיו כל עוד אין אישור רשמי של ישראל והפלסטינים לעסקה הסיבובית ,  אסור לממשל להודות רשמית בנכונותו לשחרר את פולארד .  זאת כדי לא להיקלע למצב שהעסקה קורסת ,  אבל שחרורו של פולארד כבר נמצא ב"נקודת האל-חזור ".  תומכיו של המרגל היו טוענים ,  ובצדק ,  כי אם הממשל היה מוכן לשחררו כחלק ממהלך דיפלומטי ,  והמהלך קרס מסיבות שאינן קשורות בפולארד עצמו ,  הרי שאין כל סיבה להמשיך להחזיק אותו במאסר .  סכנה לציבור הוא בוודאי כבר אינו מהווה .  
הרצון לשמור על  " מרחב הכחשה "  גרם לממשל האמריקני לדבוק בעקשנות בקו שלפיו אין כל כוונה לשחרר את פולארד עד לרגע האחרון .  האמריקנים לא טעו בנושא הזה .  ביממה המכריעה של המשא ומתן ,  ב-1 באפריל ,  נתניהו ויו"ר הרשות הפלסטינית אבו מאזן החלו לחשק את עצמם ,  כאשר כל אחד דרש שהצד השני יהיה הראשון למלא את מחויבותו במסגרת העסקה להארכת השיחות .  נתניהו דחה פעם אחר פעם את הבטחתו לאמריקנים ולפלסטינים לערוך הצבעה בממשלה על הפעימה הרביעית של שחרור האסירים .  בנוסף לכך ,  משרד השיכון בראשות השר אורי אריאל החליט דווקא באותו יום נפיץ לפרסם מכרז עתידי על 708 יחידות דיור בשכונת גילה .  אבו מאזן בתגובה הודיע שהעסקה כולה מבוטלת ,  ופולארד נשאר בכלא .  
ההתנהלות של הממשל האמריקני בסיבוב הנוכחי נראית דומה .  התגובה היחידה של דוברי הממשל להדלפות על שחרור פולארד הנה שהסוגיה נתונה לשיקולו של משרד המשפטים האמריקני ,  שיחליט לקראת חודש נובמבר אם לבקש להאריך את מאסרו של פולארד בטענה שהוא מהווה סכנה לביטחון הלאומי או לאפשר לו להשתחרר .  מבחינה טכנית ,  זו אמירה נכונה ,  אולם כמעט אף אחד בוושינגטון לא מאמין לה .  
הפרשנות הנפוצה יותר היא שההדלפה על כך שהממשל לא יתנגד הפעם לשחרור פולארד ,  נועדה להשפיע על המאבק שמתנהל בקונגרס בין הנשיא אובמה למתנגדי הסכם הגרעין עם איראן .  שחרורו של פולארד הפך בשנים האחרונות לסוגיה החשובה לקהילה היהודית בארצות הברית ,  וזאת לאחר שנים רבות שהקהילה ניסתה דווקא להרחיק עצמה מהמרגל ,  שסימן את חלום הבלהות שלה - האשמות בדבר פגיעה בביטחון ארצות הברית לטובתה של ישראל .  בעת הנוכחית ,  שחרורו עשוי להתפרש כצעד של פיוס מצד ממשל אובמה כלפי הקהילה היהודית ,  שיש לה תפקיד מכריע במאבק על אישור הסכם הגרעין .  
סקר שערך בסוף השבוע עיתון יהודי בלוס אנג'לס הראה כי 49% מהיהודים בארצות הברית תומכים בהסכם ו-53% מעוניינים שהקונגרס יאשר אותו .  זאת לעומת 31% שמתנגדים להסכם ו-35% שמעוניינים בהכשלתו .  הסקר נערך בקרב מדגם קטן יחסית של 500 איש ,  והוא בוודאי לא האחרון מסוגו ,  אולם הוא מצביע על מגמה חיובית עבור הממשל .  שדולת השמאל היהודית ,  ג'יי סטריט ,  מתכוונת להשקיע מיליונים בשכנוע חברי קונגרס לתמוך בהסכם .  ההדלפות על שחרורו של פולארד יכולות רק לעזור במקרה הזה ,  במיוחד מול הסנאטור היהודי מניו יורק ,  צ'אק שומר ,  שאופן הצבעתו לגבי ההסכם מעורר עניין רב .  
חשוב לשים לב כי גם במקרה הנוכחי ,  נראה כי הממשל שומר לעצמו מרחב של הכחשה .  בהחלט ייתכן שאם אובמה יראה כי יש לו את הקולות הדרושים להעברת ההסכם ,  משרד המשפטים לא יתנגד לשחרורו של פולארד ,  ואילו בתסריט הפוך המרגל יישאר מאחורי סורג ובריח .  זה נשמע ציני להחריד ,  אבל זה בדיוק מה שקרה בשנה שעברה כאשר הממשל כבר היה מוכן לשחרר את פולארד ,  אבל ברגע שקרסה העסקה הישראלית-פלסטינית ,  עמדת הממשל השתנתה ומשרד המשפטים ביקש להאריך את מאסרו .  אם זה המצב ,  הרי שפולארד מוצא עצמו פעם נוספת כ"בן ערובה "  של המאבקים בין נתניהו ואובמה .  בפעם הקודמת העיכוב בהצבעה בממשלה על שחרור האסירים חרץ את גורלו .  הפעם ,  ייתכן שיהיה זה המאבק הנחוש שישראל תנהל נגד הסכם הגרעין בקונגרס .  

האם פולארד שוב יהפוך לבן ערובה במאבקי אובמה ונתניהו ? 
בבית הלבן מתעקשים כי שחרור המרגל היהודי יהיה על בסיס משפטי ,  אך זאת לא הפעם הראשונה ששמו נקשר לתהליכים באזור .  גם במו"מ עם הפלסטינים עמד פולארד לצאת לחופשי ,  עד שדחיית הממשלה לשחרר אסירים חרצה את גורלו

