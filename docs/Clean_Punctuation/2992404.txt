נתניהו למשלחת אמריקנית :  חושש מיוזמה של אובמה במועצת הביטחון
לוואלה !  NEWS נודע כי ראש הממשלה נועד עם משלחת יועצים בכירה מוושינגטון ,  והביע את חששו כי בתקופה שלאחר הבחירות וחתימת הסכם הסיוע לבין עזיבתו את הבית הלבן ,  יהיה אובמה חופשי לקדם מהלך בנושא הסכסוך הישראלי-פלסטיני .  מאמצים לקיום פגישה בין המנהיגים בחודש הבא
 ( בווידאו :  סוזן רייס : " האינטרס הוא שמירה על ישראל ",  יוני האחרון )  
ראש הממשלה ,  בנימין נתניהו ,  אמר אתמול  ( ראשון )  בפגישה עם משלחת יועצים אמריקנית בכירה כי הוא חושש שלאחר הבחירות בארצות הברית בנובמבר ולפני שיעזוב את הבית הלבן ,  יקדם הנשיא ברק אובמה מהלך בנושא הישראלי-פלסטיני .  לוואלה !  NEWS נודע כי נתניהו נפגש אתמול בקיסריה עם המשלחת ,  הכוללת יועצים בכירים לשעבר בממשלי קלינטון ,  בוש ואובמה ,  המכהנים כיום כחוקרים בכירים במכוני מחקר בוושינגטון ועשויים לתפוס תפקידי מפתח בממשל הבא .  
בצל הפגישה ,  בלשכת ראש הממשלה נעשים מאמצים בימים אלה לתאם פגישה בינו לבין אובמה במהלך נסיעתו של נתניהו לעצרת הכללית של האו"ם בחודש הבא .  לדברי גורמים אמריקניים ,  גם בבית הלבן יש רצון לקיים פגישה זו ,  במיוחד על רקע השלמת המשא ומתן על הסכם הסיוע הביטחוני .  
לטענת גורם שנכח בפגישה ,  נתניהו הביע את שביעות רצונו מסיום המשא ומתן על הסכם הסיוע עם ארצות הברית ,  אך הוא התרשם כי נתניהו חושש שאחרי הבחירות בנובמבר ,  יזום הבית הלבן בחופשיות הצעת החלטה בנושא הישראלי-פלסטיני במועצת הביטחון של האו"ם ,  או יימנע מהטלת הווטו המסורתית של ארצות הברית על החלטה של גורמים בינלאומיים אחרים .  מהלך כזה עלול לצאת לפועל על רקע שחרור לחץ הבוחרים היהודים ובחסות הסכם הסיוע שיעגן את מורשתו כממשל הנדיב ביותר אי פעם בתחום הסיוע הביטחוני לישראל .
 המשלחת הבכירה הגיעה לישראל במסגרת מסע במזרח התיכון - שכלל גם תחנות בסעודיה ובטורקיה - ובמהלכו נפגשו חבריה עם המלך סלמאן ויורש העצר מוחמד בן נאיף ,  ועם בכירי הממשל הטורקי .  מטרת המשלחת ,  כך לדברי גורם אמריקני ,  הייתה  " לחוש את השטח במזרח התיכון על רקע ההתפתחויות האזוריות האחרונות ".  
על סדר היום בפגישות עמדו מלחמת האזרחים בסוריה ,  הניסיון לגייס קואליציה אזורית למלחמה בדעאש ,  ניסיון ההפיכה בטורקיה והפיוס בין אנקרה למוסקבה והמגעים האזוריים השונים המתנהלים בניסיון לכנס פסגה ישראלית-פלסטינית להנעה מחדש של התהליך המדיני .  בנוסף לנתניהו ,  המשלחת נפגשה אתמול גם עם יו"ר הרשות הפלסטינית אבו מאזן ברמאללה .  כמו כן ,  חברי המשלחת נפגשו עם שר האנרגיה יובל שטייניץ וצפויים להיפגש היום עם יו"ר האופוזיציה יצחק הרצוג .  
באורח נדיר בתקופת קמפיין הבחירות ,  המשלחת כללה נציגים משני צדי המתרס הפוליטי בוושינגטון .  גורם ישראלי בכיר אמר לוואלה !  NEWS כי מדובר ב"משלחת מאוד רצינית כי יש בה אנשים שסביר שימלאו תפקידים בכירים בממשל הבא  בין שיהיה רפובליקני ובין שיהיה דמוקרטי ".  השמות המוכרים בצד הדמוקרטי של המשלחת הם דניס רוס ,  דיפלומט אמריקני-יהודי שמילא תפקידי מפתח בניסיונות המשא ומתן בין ישראל והפלסטינים גם בממשל קלינטון וגם בממשל אובמה ,  ופיליפ גורדון ,  ששימש יועצה של הילרי קלינטון כשהייתה שרת החוץ ויועץ מיוחד של הנשיא אובמה לענייני המזרח התיכון בשנים 2015-2013 .  מהצד הרפובליקני ,  בין היתר ,  נמנים עם המשלחת ג'יימס ג'פרי ומייגן אוסאליבן שהיו סגני יועץ לביטחון לאומי בממשל בוש הבן ,  וזלמאי חלילזאד ,  ששימש שגריר ארצות הברית באו"ם ,  באפגניסטן ובעיראק תחת ממשל בוש .  כמו כן ,  נמצא בצד הרפובליקני רוברט דנין ,  לשעבר עוזר שר החוץ וראש הדסק הישראלי-פלסטיני במועצה לביטחון לאומי .  
מרבית הפגישה עם נתניהו התמקדה בסוגיות האזוריות השונות על סדר היום והיחסים עם ארצות הברית .  נתניהו פרס בפני הנוכחים את הישגיו הכלכליים והמדיניים והביע אמון ואופטימיות באשר ליוזמה האזורית אותה מוביל נשיא מצרים ,  עבד אל-פתאח א-סיסי .  הוא הביע את רצונו להיפגש עם אבו מאזן לפגישה ישירה ושוב הדגיש בפני הנוכחים כי לא ההתנחלויות הן המכשול לשלום ,  אלא סירובה של ההנהגה הפלסטינית להכיר בישראל כמדינת הלאום של העם היהודי .  נתניהו שב והעלה בפני חברי המשלחת את החשש שהביע בחודשים האחרונים ,  ולפיו בתקופת הביניים שבין הבחירות להשבעת הנשיא או הנשיאה הנבחרים יהיה אובמה משוחרר מכל שיקול אלקטורלי של היהודים האמריקניים ולפיכך יוציא לפועל צעדים בעניין הסכסוך הישראלי-פלסטיני .  זאת ,  על מנת להותיר חותם של מורשת בנושא הסכסוך  שבו נחל כישלון  ולכן ירצה לקדם הצעת החלטה במועצת הביטחון של האו"ם או להעניק הצהרה או נאום נשיאותי שיניחו תשתית להנעת התהליך המדיני .  לדברי פקידים ישראלים ואמריקנים ,  הבית הלבן עדיין לא החליט מה יהיה אופיו של האקט המסיים בנושא ,  אם בכלל יהיה ,  אך בשבועות האחרונים הממשל מאותת על חוסר סבלנות בכל הנוגע לבנייה ישראלית בהתנחלויות .  במהלך חודשי הקיץ פרסמה מחלקת המדינה האמריקנית שורה של תגובות חריפות שבהן הביעה דאגה ומחאה בכל הנוגע לבנייה בהתנחלויות ,  הריסת המבנים הפלסטינים בסוסיא ,  הניסיון להכשיר משפטית את עמונה ושאלת המאחזים הבלתי חוקיים .  לפי ההערכה בירושלים ,  ייתכן שמדובר בניסיון להניח את הקרקע למהלך עתידי ;  המסר שנתניהו ביקש להעביר לממשל דרך חברי המשלחת - הוא להימנע ממנו .  

נתניהו למשלחת אמריקנית :  חושש מיוזמה של אובמה במועצת הביטחון
לוואלה !  NEWS נודע כי ראש הממשלה נועד עם משלחת יועצים בכירה מוושינגטון ,  והביע את חששו כי בתקופה שלאחר הבחירות וחתימת הסכם הסיוע לבין עזיבתו את הבית הלבן ,  יהיה אובמה חופשי לקדם מהלך בנושא הסכסוך הישראלי-פלסטיני .  מאמצים לקיום פגישה בין המנהיגים בחודש הבא

