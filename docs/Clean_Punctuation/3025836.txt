לוחמת המוסד המצטיינת : " מהווה מודל לחיקוי ומודל ידע "
 בין 12 עובדי מוסד שקיבלו תעודות הצטיינות גברים ונשים בתחומי עיסוק סודיים .  נתניהו סיפר על עבודתו עם הארגון ,  ושיבח את העובדים על  " הבאת מודיעין קריטי לעתידנו ".  ריבלין : " אתם מאפשרים להנהגה לקבל החלטות שקולות מול החלטות המתקבלות נגדנו "
 ראש הממשלה בנימין נתניהו ,  הנשיא ראובן ריבלין וראש המוסד יוסי כהן העניקו הערב  ( ראשון )  תעודות הצטיינות ל-12 עובדי המוסד המצטיינים לשנת 2016 .  לא ניתן להגיד הרבה על פועלם של המצטיינים ,  גברים ונשים ,  צעירים ומבוגרים .  הם מגיעים ממגוון תחומי עיסוק בסוכנות הביון הישראלית ,  ועל פי פורום המנהלים הבכיר של הארגון ,  שבחר אותם ,  הם תרמו באופן יוצא דופן למוסד ולמדינת ישראל .  
בין המצטיינים לוחם ולוחמת ,  שהשתתפו ב"ליבת העשייה במוסד ובפעילויות אינטנסיביות ומורכבות ".  הלוחם תואר כאדם  " מקצוען ,  אמיץ ,  צנוע וישר ,  המהווה דוגמה ומופת לערכי המוסד ".  על הלוחמת נאמר כי בתעוזתה ובנחישותה ,  היא  " מהווה מוקד ידע ומודל לחיקוי ללוחמים נוספים במוסד ".  כמו-כן ,  לראשונה הוענקה תעודת הצטיינות לקצינת איסוף ,  שהשתתפה ב"מבצע מרשים וייחודי ובכך תרמה משמעותית לפעילות המוסד ".  מספר תעודות הוענקו גם לקציני מחקר . " בפעילותם המקצועית סייעו לביטחון מדינת ישראל ולאנשי טכנולוגיה ,  שהיו מעורבים במספר פרויקטים רחבי היקף ",  נאמר .  
ראש הממשלה נתניהו סיפר על עבודתו המשותפת עם המוסד ,  ואמר : " מגיעות אליי החלטות והמלצות למבצעים ,  יש בהן הרבה תעוזה ,  הרבה דמיון ,  סיכון לא מבוטל ,  אבל מחושב ,  ואתם מעזים וכולנו מנצחים וזה קורה בתדירות הולכת וגוברת ".  לדבריו , " במודיעין ,  אנחנו במערכה מאוד מורכבת .  יש בה יסודות טכנולוגיים ,  יש בה יסודות אנושיים ,  יש בה צורך לשלב בין המרכיב האנושי והמרכיב הטכנולוגי ואתם עושים את זה על הצד הטוב ביותר .  אתם עושים מלאכת קודש להביא מודיעין קריטי לביטחונה ולעתידה של מדינת ישראל .  אתם הדוגמה האופיינית והמובהקת של רוח המכבים ." 
ריבלין בירך את המצטיינים ,  ואמר : " כמי שניצבים בחזית העשייה הביטחונית של ישראל בזירה הבינלאומית ,  אתם יודעים היטב עד כמה תמונת האיומים עמה אנו מתמודדים השתנתה בשנים האחרונות ".  לדבריו ,  בעוד הסכנה של פלישה צבאית קרקעית הצטמצמה מאוד ,  עדיין קיים איום הטילים והרקטות ,  לוחמת הגרילה והטרור . " מבלי להמעיט ולו לרגע בחומרתם של האיומים שהזכרתי ,  עלינו להכיר בכך שישראל עומדת היום כאי יציב בלבו של אזור סוער ,  שסוע ומדמם ",  אמר .  עם זאת ,  הוא הדגיש כי  " אם נחשוב שהיציבות הזו תעמוד לעולם וכי מעטפת הביטחון שהשכלנו לבנות תהיה סגורה באופן הרמטי ,  אנו עשויים לשלם מחיר כבד ".  
הנשיא התייחס גם להחלטה נגד ההתנחליות שאושרה במועצת הביטחון של האו"ם ,  וגינה אותה בתוקף . " החלטה 2334 היא ללא ספק החלטה רעה לישראל ועלינו למקד את המאמצים במזעור הנזק ",  ציין ,  ואמר כי בעבר ,  כאשר התקבלו החלטות שפגעו בישראל , " ידענו להתמודד ,  להיות נחושים ולהסביר לעולם כולו את עמדתנו ,  את צרכי קיומנו ,  ואת צרכי הביטחון שלנו .  נחישותנו קשורה קשר בל ינתק ביכולות שלכם ,  בעצמה שלכם ובמסירות שלכם .  אתם אלה המאפשרים לכל הנהגה לקבל החלטות שקולות ,  באורך רוח ,  גם כאשר אנחנו מבקשים לתת מענה הולם להחלטות ציניות המתקבלות נגדנו ".   " המוסד מתברך בשפע של אנשים מוכשרים ,  נועזים ומסורים ללא גבול ",  אמר ראש המוסד כהן . " המצטיינים והמצטיינות מאופיינים במקצועיות וביסודיות ,  ביצירתיות ובדמיון ,  באומץ לב ובתעוזה מחשבתית ,  במסירות ובהשקעה רבה מאוד .  12 המצטיינים מייצגים חלק גדול מתחומי הפעילות של המוסד ,  היוצרים שרשרת שכל החוליות שלה חזקות ואיכותיות .  המוסד פועל כאגרוף אחד ,  בחזית אחת ,  תוך שילוב כל יכולותיו ."  

לוחמת המוסד המצטיינת : " מהווה מודל לחיקוי ומודל ידע "
 בין 12 עובדי מוסד שקיבלו תעודות הצטיינות גברים ונשים בתחומי עיסוק סודיים .  נתניהו סיפר על עבודתו עם הארגון ,  ושיבח את העובדים על  " הבאת מודיעין קריטי לעתידנו ".  ריבלין : " אתם מאפשרים להנהגה לקבל החלטות שקולות מול החלטות המתקבלות נגדנו "
 
