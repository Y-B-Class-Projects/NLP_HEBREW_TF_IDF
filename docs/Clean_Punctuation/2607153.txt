השמאל על דברי אובמה נגד נתניהו : " הכתובת על הקיר "
 יריביו הפוליטיים של ראש הממשלה חיזקו את אמירתו של הנשיא האמריקני ,  שצוטט בשיחות בהן כינה את נתניהו  " פחדן פוליטי ".  הרצוג :  מי שיודע מה אומרים במסדרונות הממשל לא מופתע 
" קריאת השכמה לציבור הישראלי ",   " בועה שתתפוצץ אחרי הבחירות "  ו-"הכתובת על הקיר "  - הדיווח של הפרשן הפוליטי האמריקני ג ? פרי גולדברג ,  על התבטאויות ביקורתיות חסרות תקדים של הנשיא אובמה על מדיניותו של ראש הממשלה בנימין נתניהו ,  התקבלו היום  ( שלישי )  בחיבוק על ידי יריביו של נתניהו ,  שניצלו את ההזדמנות כדי לחדד עמדות .  בסביבת ראש הממשלה ובליכוד ביתנו נזהרו מעימות וסירבו להגיב לדיווח ,  לפיו בשיחות סגורות שהתקיימו בשבועות האחרונים מתח אובמה ביקורת חריפה על נתניהו ומדיניותו בנושא הפלסטיני ,  בעקבות ההחלטה על האצת הבנייה באזור E1 בתגובה לפנייה הפלסטינית לאו"ם ,  וסירבו להתייחס לשאלת תזמון הפרסום ,  שבוע לפני הבחירות בישראל .
 אובמה בשיחות סגורות : " נתניהו פחדן ,  מוביל להרס עצמי "  
לפי הדיווח של גולדברג ,  מהפרשנים הפוליטיים המובילים בארצות הברית ,  שנחשב מקורב לבית הלבן ,  אובמה חש תסכול עמוק מהעבודה עם נתניהו והוא מצוטט כמי שבין היתר אמר כי  " ישראל אינה יודעת מהם האינטרסים שלה ",  הגדיר את נתניהו כ"פחדן פוליטי ",  וסבור כי בכל הודעה על התנחלות חדשה , " נתניהו מוביל את ארצו בנתיב שמוביל לבידוד כמעט מוחלט ".  
ליו"ר התנועה ,  ציפי לבני ,  התלבש הפרסום של גולדברג ככפפה ליד ,  וסיפק את הכותרת למסיבת עיתונאים מיוחדת שכונסה - מבעוד מועד וללא קשר לפרסום - להצגת המצע המדיני של המפלגה . " אזרחי ישראל היו צריכים לקבל הבוקר קריאת השכמה ",  אמרה לבני . " כל מי שעוד לא התעורר ,  כל מי שעוד נדמה לו שיהיה בסדר - קם הבוקר לאמירה מאוד חדה וברורה של נשיא ארצות הברית ",  הוסיפה .  לדברי לבני , " ארצות הברית היא חלק מרכזי מהביטחון הלאומי של ישראל ,  אפשר לאהוב או לא לאהוב את נשיאה ,  אבל אנחנו מדברים על ידידתנו הגדולה ביותר ועל הביטחון של ישראל ,  ולכן הדברים האלו צריכים לעורר כל אזרח ישראלי ".  גם מספר 2 בתנועה ,  עמרם מצנע ,  הזהיר כי  " אנחנו חיים בבועה שתתפוצץ עם סיום הבחירות ",  ואמר כי הוא מוטרד מהדברים ,  משום ש"ביטחון מדינת ישראל תלוי גם בקשר האמיץ שלנו עם ארצות הברית ". 
בליכוד ביתנו ,  כאמור ,  לא הגיבו לפרסום של גולדברג ,  אך הבליעו את תגובתם בדברים שפורסמו אחרי מסיבת העיתונאים של לבני . " לצערנו ,  ציפי לבני והשמאל ממשיכים לנסות לגייס את העולם נגד ישראל במקום לעמוד עם ראש הממשלה נגד אירן ",  נמסר מהליכוד ביתנו ,  שם הדגישו כי  " התקפלות זו לא מנהיגות ,  הנהגה אחראית צריכה לעמוד על האינטרסים הלאומיים של ישראל .  ראש הממשלה ימשיך לשמור על האינטרסים החיוניים לביטחונם של אזרחי ישראל ".  
ככלל ,  העמדות שמתבטאות בדבריו של אובמה לא תפסו אף אחד בהפתעה ,  לנוכח מורת הרוח המתגברת בקהילה הבינלאומית מהמשך הקיפאון המדיני והיחסים המתוחים גם כך בין אובמה לנתניהו בארבע השנים האחרונות . " כל מי שמכיר היטב את מה שחושבים במסדרונות הממשל לא מופתע .  כבר אחרי הפגישה הראשונה בין ביבי לאובמה היה עימות ",  אמר ח"כ יצחק  ( בוז'י )  הרצוג ,  מספר 2 ברשימת העבודה .  הרצוג אף העיד כי נפגש בעבר עם גולדברג ,  ושמדובר ב"עיתונאי רציני ואמין ,  שחושף את תחושותיו האמיתיות של נשיא ארצות הברית ומנהיגי העולם כולו ".  לדבריו , " מפלגת העבודה תשנה את הכיוון ביוזמה מדינית אמיתית ואחראית בתיאום עם ארצות הברית ,  ועל המתלבטים וכל מי שחרד לגורל המדינה ומעמדה הבינלאומי יכול להביא למהפך באמצעות תמיכה בעבודה ". 
ראשת מרצ ,  זהבה גלאון ,  הגיבה גם היא לדברים של אובמה ואמרה כי  " הנשיא אובמה ביטא את הדאגה שכולנו מרגישים נוכח הסרבנות של נתניהו לקרוא את הכתובת על הקיר .  בלי שתי מדינות - ישראלית ופלסטינית ,  לא תהיה מדינת ישראל וחלון ההזדמנויות לפתרון הולך ונסגר ".  

השמאל על דברי אובמה נגד נתניהו : " הכתובת על הקיר "
 יריביו הפוליטיים של ראש הממשלה חיזקו את אמירתו של הנשיא האמריקני ,  שצוטט בשיחות בהן כינה את נתניהו  " פחדן פוליטי ".  הרצוג :  מי שיודע מה אומרים במסדרונות הממשל לא מופתע

