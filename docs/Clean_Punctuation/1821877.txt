 " האצת הבנייה לא תקודם בלי תוספת תקציב "
 משרד הפנים דורש ממשרד האוצר תקציב של כ-30 מיליון שקל להפעלת הוועדות להאצת הבנייה .  משרד ראש הממשלה מאיים :  אם עד מחרתיים הצדדים לא יגיעו להסכם ,  אנו נכריע
להחלטת ראש הממשלה על הקמת ועדות תכנון ובנייה שיפעלו לאישור מואץ של תוכניות בנייה יש מחיר ,  30 מיליון שקל ,  ועד שמשרד האוצר לא יתקצב בסכום הזה את הוועדות ,  הן לא יוכלו לפעול - כך אמרו אתמול גורמים במשרד הפנים . 
" למשרד האוצר אין אינטרס לקדם את החלטת הממשלה ,  אך הוא פועל להתיש את המשרד ",  אומר גורם במינהל התכנון של משרד הפנים . " אין שום משמעות להחלטת הממשלה להקים ועדות משנה אם הוועדות לא מתוקצבות ולא מונו אנשי מקצוע .  כיום ,  מבקשים מחברי הוועדה המחוזית להיות גם חברי ועדות המשנה ,  בלי שום תקצוב נוסף .  לצורך יישום החלטת הממשלה יש למנות בכל מחוז לפחות שבעה אנשי מקצוע ,  שלא יהיו תלויים במחוזות .  עברו יותר מחודשיים מאז החלטת הממשלה ולא הועבר שקל לצורך יישום ההחלטה .  הזמן הוא קריטי ואם ההחלטה תמוסמס ,  לא רק שתוכניות בנייה לעשרות אלפי דירות ייתקעו ,  אלא גם זה ישים את ראש הממשלה ללעג וקלס ".  
בתוך כך נודע כי משרד ראש הממשלה פועל במרץ כדי לגשר בין משרד האוצר ומשרד הפנים ,  ואם עד לאחר יום העצמאות לא יגבשו משרד הפנים ומשרד האוצר הסכמה ,  במשרד ראש הממשלה מתכוונים להתערב ולהכריע .  
מטיוטת הסכם המתגבשת בין ממלא מקום סגן הממונה על התקציבים באוצר ,  ראובן קוגן ,  לבין מנכ"ל משרד הפנים ,  ד"ר שוקי אמרני ,  עולה כי לטובת פעילות הוועדות יש כוונה להקצות 16 תקני כוח אדם .  שישה מהתקנים יוקצו ממקורות כספיים של משרד הפנים ועוד עשרה תקנים יוקצו ממקורות כספיים של משרד האוצר .  
לפי הצעה זו ,  מחוז מרכז ,  העמוס ביותר ,  יקבל שלושה תקנים לקידום תוכניות להאצת הבנייה .  מחוז תל אביב ומחוז ירושלים ייהנו משני תקנים בלבד כל אחד ,  ולמחוזות דרום ,  צפון וחיפה יתווסף תקן אחד לכל מחוז .  שישה תקנים נוספים להאצת תוכניות בניין עיר יוקצו במטה מינהל התכנון של משרד הפנים .
 בנוסף מתכוון משרד האוצר להעניק למשרד הפנים תוספת בסך של 10 מיליון שקל לטובת העסקת יועצים מקצועיים במיקור חוץ לטיפול בתוכניות להאצת הבנייה .  
אתמול פורסם ב-TheMarker כי ועדת המשנה לוועדת המחוזית לתכנון ובנייה בחיפה ,  שהוקמה לפני כחודש לפי העיקרון שהתווה ראש הממשלה ,  הוקפאה לאחר שקיימה ארבע ישיבות בלבד עקב מחסור בכוח אדם וחוסר תקצוב .  
 בחודשים האחרונים הטילה הממשלה על שר הבינוי והשיכון אריאל אטיאס לגבש תוכנית להקמת ועדות לדיור לאומי  ( וד"ל )  שיטפלו ב"נתיב מהיר "  בתוכניות בניין עיר ,  במסגרת תוכנית הממשלה להאצת הבנייה בישראל  ( לה"ב )  .  רשימה זו כללה עשרות תוכניות בניין עיר לבנייה של 113,216 דירות בסך הכל ,  מהן 55,034 דירות במחוז תל אביב והמרכז .  
לצורך כך נבחרו בחודשים האחרונים חברי ועדת המשנה במחוזות השונים ,  שידונו בהאצת התוכניות ויפעלו באופן זמני עד לאישור החקיקה הדרושה לאישור ועדות הדיור הלאומיות  ( וד"ל )  .  במסגרת החלטת הממשלה התחייב משרד הבינוי והשיכון להעביר בתוך 14 ימים רשימה של תוכניות לבנייה למגורים ,  וכך עשה .  כמו כן קבעה ההחלטה כי בתוך 14 יום ידרשו משרד הפנים ,  האוצר ונציבות שירות המדינה משאבים ותקנים ,  לרבות משאבים להתקשרות עם כוח אדם חיצוני ,  בנוסף לאלה הקיימים במוסדות התכנון לשם קידום מיידי של התוכניות .  מאז התקבלה החלטת הממשלה עברו כמעט חודשיים ,  ועדיין לא התקבלה החלטה בנושא .  
ממשרד ראש הממשלה נמסר : " משרד האוצר ומשרד הפנים נמצאים בשלבי גיבוש סופיים של סיכום המשאבים .  אם הצדדים לא יגיעו להסכמה ,  נקבעה ביום רביעי ישיבה אצל מנכ"ל משרד ראש הממשלה - שבה יוכרע הנושא ".  
בתוך כך הדגישו במשרד ראש הממשלה כי הקרקעות שעליהן יחול חוק הליכי תכנון ובנייה להאצת הבנייה למגורים ,  המכונה  " חוק הסופרטנקר ",  יהיו קרקעות מדינה ,  ואולם ניתן יהיה לכלול בהן גם קרקעות פרטיות ,  בתנאי ששיעורן מכלל גודל כל פרוייקט שידון ,  יגיע לעד 20% .  
ממשרד האוצר לא הגיבו עד מועד סגירת הגיליון .

" האצת הבנייה לא תקודם בלי תוספת תקציב "
 משרד הפנים דורש ממשרד האוצר תקציב של כ-30 מיליון שקל להפעלת הוועדות להאצת הבנייה .  משרד ראש הממשלה מאיים :  אם עד מחרתיים הצדדים לא יגיעו להסכם ,  אנו נכריע

