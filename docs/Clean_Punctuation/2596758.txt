פרוצדורה או מהות ?  הכדור במגרש של ביבי
הן בחדשות המקומיות והן בערוץ 10 הודיעו השבוע כי הם נערכים לסגירה ,  אך הסיכוי להצלתם עדיין קיים .  כך או כך ,  מסכימים בשני הגופים ,  הכל תלוי ברצונו הטוב של נתניהו
שתי פגישות ערך השבוע יו"ר הכנסת רובי ריבלין עם נציגי גופי תקשורת ,  מאז הודיע בתחילת השבוע כי בעצה אחת עם ראש הממשלה החליט שלא לאשר חקיקה בכנסת עד לתום תקופת הבחירות .  בתחילת השבוע היו אלה נציגי מערך החדשות המקומיות שממתינים לאישור תזכיר החוק המתקצב את המערך שהגיעו ללשכתו בכנסת ושמעו ממנו כי לא יוכל לסייע להם ,  ואתמול  ( חמישי )  היו אלה אנשי ערוץ 10 אשר ניסו לקבל ממנו הבטחה שתזכיר החוק שמאריך את זיכיונם יובא לשולחן הממשלה - גם פניהם של אלו הושבו ריקם .  
בשני המקרים ,  ברור היה מראש למבקשים ,  שריבלין הוא לא הכתובת האמיתית אלא השליח .  הסמכויות של יו"ר הכנסת אמנם רחבות ,  אך בכל הקשור לחקיקה בתקופת בחירות ,  בטח ובטח כאשר מדובר בנושא הרגיש לליבו של ראש הממשלה כנושא התקשורת ,  המקסימום שהוא יוכל לעשות זה להקשיב בממלכתיות ,  להבטיח שיעביר את המסר ,  ולהסביר את התזה העומדת בפני חוסר העשייה החקיקתית .  לכל הצדדים היה ברור :  ברצותו של הבוס  ( רה"מ נתניהו )  ,  הבקשות כולן יעלו מידית על סדר יומה של הכנסת .  המעט שיכל לעשות ריבלין הוא להצהיר רשמית כי הוא עומד מאחורי הבקשות של הגופים - אמירה שבמקרה הטוב הייתה נשמעת כהתנגחות ראש בראש עם ראש המפלגה שלו ערב בחירות .  ריבלין בחר לשתוק .  
לכאורה ,  אין דימיון רב בין שני גופי התקשורת - האחד ,  כלי תקשורת מרכזי ,  מסחרי ,  הנהנה מיוקרה  ( יחסית )  ומבעל מניות עם כיסים עמוקים  ( לאודר ,  הנחשב מקורב לראש הממשלה )  .  השני :  מותג ותיק המתוקצב מתוקף תקנה מיוחדת בחוק המאפשרת לו ליהנות מכסף ציבורי בשל היותו חלק מהמכונה  " חיזוק הפריפריה ".  פקטור נוסף משמעותי בחדשות המקומיות הוא הפלטרפורמה בה המערך משודר - HOT ,  אשר אחד מבעלי המניות בה הוא נוני מוזס ,  בעל השליטה ב"ידיעות אחרונות "  - המתחרה כידוע ב"ישראל היום ". 
אך בפועל ,  לא צריך משקפת חדה במיוחד כדי להבין שמצבם דומה .  בין אם מדובר רק בנסיבות פרוצדורליות - שניהם תלויים על חוט השערה ,  אחרי שלל הבטחות ,  ועדות וחתימות - בראש הממשלה נתניהו .  
בתסריט האופטימי ,  כך מקווים בגופים ,  הליך חקיקה מזורז של הרגע האחרון ,  בימים האחרונים של 2012 ,  יקטע את הדרמה מורטת העצבים וייתן לשניהם חמצן כלכלי לשנה  ( במקרה של ערוץ 10 - שנתיים ,  כתוקף הארכת הזיכיון )  ,  אך גם בערוץ 10 וגם בחדשות המקומיות התחושה היא שהבטחות כבר ניתנו והופרו פעם אחר פעם ,  ועל כן לא ממש שווה לסמוך על האינרציה או הגורל .  
עבור שני כלי התקשורת - האחד ארצי והאחד מקומי ,  שימור המצב הקיים בשלב זה משמעותו סגירה מיידית .  במקרה של החדשות המקומיות ,  ללא תקציב לא יוכל המערך להמשיך לפעול .  על ערוץ 10 תאסור הרשות השנייה ,  בלית ברירה ,  להמשיך ולשדר ללא זיכיון . " אם מזכירות הממשלה תגדיר את החוקים האלה האחרים כדחופים ,  יו"ר הכנסת יכנס את הממשלה והם יועברו להצבעה ",  אמר מקורב לריבלין לוואלה !  ברנז'ה ,  אולם בכלי התקשורת לא קיבלו את הדברים . " כרגע 'דחופים' זה רק ענייני צבא ובטחון ",  אמר בכיר באחד מהם . " עושה רושם שעבור לשכת ראש הממשלה להציל כלי תקשורת - זה לא כזה דחוף ". 
שני תזכירי החוק מוכנים על השולחן .  משרדי האוצר והתקשורת ,  שסומנו לא פעם בחודשים האחרונים כגופים המערימים קשיים על מתווה ערוץ 10 ועל מתווה החדשות המקומיות - השלימו את הטיפול בשני הנושאים .  במקרה של ערוץ 10 הסכים בעל המניות רון לאודר לעמוד בתנאים הכספיים שהוצבו ,  ובמקרה של החדשות המקומיות לא הביעו במערך התנגדות משמעותית לקיצוץ שדרש מהם האוצר על מנת להמשיך לפעול .  מבחינת האוצר ,  תזכירי החוק מוכנים לצאת לדרך .  כל שנדרש הוא העלאתם לדיון בוועדות הכנסת .  בשלב זה ,  תזכירי החוק לא עומדים על סדר יומה של אף ועדה .
 גם על סדר יומה של ישיבת הממשלה שתיערך ביום ראשון - לא עומדים שני הנושאים על הפרק .  תוצאות המבחנים הבינלאומיים יעלו בישיבה לבקשת שר החינוך .  כך גם סוגיית דיור לקשישים עולים ,  לבקשת השרה לקליטת עלייה .  כלי התקשורת במצוקה ,  נכון לעכשיו ,  יאלצו להמתין .  
בצר להם פנו שני הגופים ,  ערוץ 10 והחדשות המקומיות ,  ליועץ המשפטי לממשלה .  בחדשות המקומיות ביקשו מיו"ר ועדת הכספים משה גפני לבדוק עם היועמ"ש האם החוק לתקצובם עומדת בסעיף 38 לחוק יסוד הכנסת ,  המאפשר הארכה אוטומטית שלו בתקופת בחירות .  ויינשטיין צפוי להשיב לכך ביום ראשון .  בערוץ 10 פנו אליו וביקשו כי יורה לממשלה להורות להעלות על סדר היום שלה את עניינם בראשון .  תשובה ממנו טרם התקבלה ,  והם מתכננים להפגין מול ביתו על מנת לזרז אותו .
 בערוץ 10 חוששים מאפשרות נוספת שניצבת בפני לשכת ראש הממשלה בעניינם ,  אם זו תדבוק בהחלטה שלא לדון בהצעות החוק עד לבחירות :  הוראת שעה .  אם תחליט הממשלה שלא לדון בתזכיר החוק ,  יכולים השרים לקבוע הוראת שעה שתאריך את זיכיונו של הערוץ למשך זמן מוגבל ,  למשל - עד לפתיחת מושב הכנסת הבא .  אמנם גם הוראת שעה כזו מחייבת חקיקה ,  אך היא מבטיחה ומהירה יותר בשל היעדר התנגדויות צפויות בה - כאלו שעשויות לעלות בהליך חקיקה רגיל .  בערוץ 10 חוששים מאפשרות כזו - ורואים בה המשך ה"מריחה "  שלהם ,  ופתח מסוכן לטרפוד מתווה לוקר על ידי הממשלה הבאה .  ההסבר שנותנים בכירי הערוץ להערכתם כי זו האופציה המועדפת על רה"מ היא שנתניהו לא מעוניין לראות מראות של סגירת ערוץ ופיטורים טרם הבחירות ,  ומעדיף ערוץ צייתן וכנוע שיודע שעתידו תלוי בהתנהגותו .
 הן בחדשות המקומיות והן בערוץ 10 הודיעו השבוע כי הם נערכים לסגירה .  הסיכוי להצלת שניהם עדיין קיים - עד לתום השבועיים וחצי האחרונים ,  אבל צעדי היערכות כבר נעשים .  כל 180 עובדי החדשות המקומיות כבר קיבלו מכתבי פיטורים שייכנסו לתוקפם בסוף החודש .  אם לא יהיה שינוי של ממש עד סוף השבוע ,  יינקט צעד דומה גם בערוץ 10 ,  וכל 550 עובדי הערוץ יפוטרו גם הם .  כך או כך ,  מסכימים בשני הגופים ,  הכל בסופו של דבר תלוי ברצונו הטוב של נתניהו .
 
פרוצדורה או מהות ?  הכדור במגרש של ביבי
הן בחדשות המקומיות והן בערוץ 10 הודיעו השבוע כי הם נערכים לסגירה ,  אך הסיכוי להצלתם עדיין קיים .  כך או כך ,  מסכימים בשני הגופים ,  הכל תלוי ברצונו הטוב של נתניהו

