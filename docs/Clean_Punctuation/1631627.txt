נתניהו מרוצה מהתנצלות אילון בפני הטורקים
סגן שר החוץ הביע חרטה על אירוע הנזיפה בשגריר הטורקי .  ראש הממשלה הביע שביעות רצון מההתנצלות  - " המחאה הישראלית הייתה מוצדקת אך היה צריך להביע אותה בדרכים דיפלומטיות "
  ( צילום :  רויטרס .  עריכת וידאו :  יאיר דניאל ) 
סגן שר החוץ דני אילון מביע חרטה מסוייגת מאירוע הנזיפה בשגריר טורקיה ביום שני השבוע .  בהודעה ששיגר אילון נמסר כי : " מחאתי על ההתקפות בטורקיה נגד ישראל שרירה וקיימת  עם זאת ,  אין זאת מדרכי לפגוע בכבודם של שגרירים ובעתיד אבהיר את עמדתי בדרכים דיפלומטיות מקובלות ". 
ראש הממשלה נתניהו הביע הבוקר  ( רביעי )  תמיכה בהתנצלותו של אילון .  מלשכתו נמסר כי  " ראש הממשלה בנימין נתניהו הביע שביעות רצון מהודעת ההתנצלות של סגן שר החוץ דני אילון .  ראש הממשלה סבור שהמחאה שמשרד החוץ העביר לשגריר הטורקי הייתה מוצדקת במהותה אך היה צריך להביע אותה בדרכים הדיפלומטיות המקובלות ".  אמש ,  בשיחות סגורות ,  התבטא ראש הממשלה בנושא וטען כי  " גלישתה של טורקיה לכיוונה של אירן צריכה להדאיג את ישראל ".  לדבריו של ראש הממשלה תהליך התקרבותה של טורקיה לרפובליקה האסלמית החל עוד לפני מבצע  " עופרת יצוקה ". 
מקורות מדיניים סבורים שהפנייה של טורקיה לאירן אינה קשורה לפעולותיה של ישראל ונובעת מהנטייה של אנקרה לחבור למדינות אסלמיות וכן לעבודה שאירופה סגרה בפניה את הדלת .  
על רקע המתיחות בין טורקיה וישראל בימים האחרונים ,  אמרו מקורבים לנתניהו כי ראש הממשלה תומך תמיכה מלאה בשר החוץ אביגדור ליברמן .  המתיחות בין טורקיה וישראל אשר ידעה עליות ומורדות בחודשים האחרונים הגיעה לשיא נוסף ביום ראשון בעקבות שיחת נזיפה שערך סגן שר החוץ דני אילון עם שגריר טורקיה בישראל אחמט אוגוז צ'ליקול .  במהלך השיחה קלטו מכשירי ההקלטה את אילון כשהוא אומר לעוזרו כי  " העיקר שיראו שהוא  ( השגריר הטורקי )  יושב נמוך ואנחנו גבוה ושיש פה רק דגל אחד ,  ואתה רואה שאנחנו לא מחייכים ". 
שגרירות טורקיה בישראל מסרה בתגובה לשיחת הנזיפה של השגריר הטורקי כי  " אם ישראל לא תפרסם התנצלות פומבית  התגובה שלנו תהיה חריפה ".  משרד החוץ הטורקי גינה גם הוא את ישראל בגין השפלתו של השגריר הטורקי וכן בשל הצהרת משרד החוץ לפיה  " טורקיה היא האחרונה שיכולה להטיף מוסר לישראל "  בהודעה רשמית שפרסם משרד החוץ באנקרה נאמר ,  כי הודעת משרד החוץ הישראלי  " פורסמה לצרכים פוליטיים פנימיים וחצתה את הגבולות ". 
עוד נאמר בהודעה ,  כי  " טורקיה העניקה סיוע ליהודים בכל עת שבה הם היו במצוקה לאורך ההיסטוריה "  וכי  " הדו קיום בין טורקים ליהודים מייצג היסטוריה של סובלנות וכבוד הדדי .  לכן אנו דוחים את האשמות ,  לפיהן טורקיה היא המדינה האחרונה שיכולה להטיף מוסר לישראל ". 
הגינוי של משרד החוץ לפיו  " טורקיה היא האחרונה שיכולה להטיף לנו מוסר "  נמסר בתגובה לדברים שאמר ביום שני ראש ממשלת טורקיה רג'יפ טייפ ארדואן בפגישתו עם ראש ממשלת לבנון .  בפגישה אמר ארדואן כי ישראל משתמשת בכוח לא מידתי נגד הפלסטינים .
 
נתניהו מרוצה מהתנצלות אילון בפני הטורקים
סגן שר החוץ הביע חרטה על אירוע הנזיפה בשגריר הטורקי .  ראש הממשלה הביע שביעות רצון מההתנצלות  - " המחאה הישראלית הייתה מוצדקת אך היה צריך להביע אותה בדרכים דיפלומטיות "
 
