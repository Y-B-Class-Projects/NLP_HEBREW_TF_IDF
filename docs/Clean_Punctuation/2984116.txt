מר בנט ,  כמה באמת חשוב לך ללמד מתמטיקה ואנגלית ? 
רבים מתלמידי ישראל החילוניים היו שמחים לוותר על לימודי תנ"ך .  מדוע לא לפטור אותם מכך ,  אם זו האידיאולוגיה שלהם ? 
אינני מבקר אומנות ואינני מבין גדול בקריקטורות פוליטיות .  אני צוחק מהן כי הן מבטאות את הבוז ,  הלעג והביקורת הנוקבת .  קריקטורה נועדה להעצים ,  להגזים ,  לעורר גיחוך ,  אך ממשלת ישראל עולה על מיטב הקריקטורות .  אין קריקטוריסט שיכול להתעלות על הציניות של הממשלה הנוכחית ,  ואין אדם המסוגל לצייר - בקווים גסים אפילו - את הגרוטסקה הקרויה ממשלת ישראל .
 כך ביטול חובת לימודי הליב"ה במגזר החרדי .  החרדים אינם רוצים ללמוד דב פרט ללימודי קודש .  זכותם לחשוב ולפעול כך ,  אך ממשלה אמורה לבחון את טובת כלל ילדי ישראל ,  ולקבוע תוכנית לימוד שתצעיד את החברה קדימה .  ממשלת ישראל הנוכחית היא ביזיון שלא היה כדוגמתו .  הרי ראש הממשלה ,  הליכוד והבית היהודי תמכו בהנחלת לימודי הליב"ה במסגרת כהונתם הקודמת .  פתאום הכול השתנה כי הכיסאות של נתניהו ובנט חשובים יותר ממה שיקרה בעתיד .  זהו הפן המעשי ,  אך ראוי לתת את הדעת גם על הפן המוסרי .  
שר החינוך הנמרץ הגה מהפכה שבמרכזה העלאה משמעותית ביותר של לומדי 5 יחידות במתמטיקה ובאנגלית .  תוכנית יפה וראויה ,  אך תיאורטית לחלוטין לטעמי .  קביעה זו פחות משמעותית ממסקנות הצד של יוזמת בנט :  אם הוא סבור שלימודי מתמטיקה ואנגלית ברמה גבוהה הם משימה לאומית עבור התלמידים ,  מדוע הוא מרים את ידו בעד ביטול מוחלט שלהם במגזר שלם ?  הרי רבים מתלמידי ישראל החילוניים היו שמחים לוותר על לימודי תנ"ך .  מדוע לא לפטור אותם מכך ,  אם זו האידיאולוגיה שלהם ?  לא ,  עליהם נכפים לימודי תנ"ך או תושב"ע בעוד שחבריהם החרדים נהנים מפטור ממתמטיקה או אנגלית .  זהו ביזיון תלמידי ישראל וביזיון של השר ,  שהפוליטיקה חשובה לו יותר מהחינוך ומעתיד הילדים .  
אני סבור שצריך ללמוד תנ"ך והיסטוריה ,  ספרות ומתמטיקה ואנגלית .  מספר השעות או רמת הלימוד הם שאלה נפרדת ,  אך הממשלה מורכבת מציניקנים גדולים .  כך ,  היא החליטה בנוסף לבטל את חובת הגיוס לכולם ,  חוק שהתקבל ,  בדומה לחוק לימודי הליב"ה ,  על ידי אותם שרים כמעט ,  בהובלת אותו ראש ממשלה .  זוהי ציניות ,  חוצפה ואיוולת .  בושה ממש .  טענתי בעבר שגיוס החרדים לא ימומש .  סברתי ,  ועודני סבור כיום ,  שהנושא החשוב ביותר עבורם הוא יציאה לעבודה ופרנסה מכובדת .  רבים עושים זאת תוך שילוב לימודי קודש .  כך קורה בכל מקום אחר בעולם שבו נמצאים חרדים שאינם נתמכים על ידי הממשלה .  לכן ,  לטובתם האישית ,  רצוי שיצאו לעבוד .  שירות צבאי לא יסייע ,  אך חובת שירות אזרחי כן .  זכותם של החרדים לדחות את הדרישה ליציאה לעבודה ,  אך המדינה אינה צריכה לתמוך במי שאינו חפץ לצאת לעבודה .  
אינני מצפה לכלום מראש הממשלה ומשרים אחרים ,  אך יש לי שאלה לשר החינוך בנט ולשר הביטחון החדש ליברמן :  מהי הסמכות המוסרית שלכם לחייב את נערי ונערות ישראל החילוניים לשרת בצה"ל ,  בשעה שפטרתם מגזר שלם מאותה חובה בדיוק ?  איך מעז שר החינוך לשלוח לבתי ספר קצינים כדי לעודד גיוס ,  ולפטור בהצבעה מגזר שלם מנטל ההגנה על המולדת ?  
אני מצדיע לחרדים על נחישותם להילחם עבור ערכיהם .  אני סבור שהם טועים בכך שאינם מוכנים להשתלב בעבודה .  אני בז לפוליטיקאים ,  לראש הממשלה ,  לשר החינוך ושר הביטחון ודומיהם ,  המהתלים באזרחי ישראל וגורמים נזק עצום ובלתי הפיך לחברה .
 פרופסור צ'לו רוזנברג הוא היסטוריון ומתמחה בביטחון לאומי 

מר בנט ,  כמה באמת חשוב לך ללמד מתמטיקה ואנגלית ? 
רבים מתלמידי ישראל החילוניים היו שמחים לוותר על לימודי תנ"ך .  מדוע לא לפטור אותם מכך ,  אם זו האידיאולוגיה שלהם ? 

