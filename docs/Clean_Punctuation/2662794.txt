הטלת רפש ורשעות עיתונאית
במשך שנים רבות הייתי קורא נאמן של העיתון  " ידיעות אחרונות "  שהיה העיתון הנפוץ במדינה .  ברבות השנים ,  כמו קוראי העיתונים  " פראבדה "  ו"איזבסטיה "  ברוסיה הסובייטית ,  למדתי לקרוא את מה שנכתב בעיתון בין השורות ומאחורי הכותרות כדי לגלות את האמת .  ידעתי לזהות את מדליפי הידיעות ,  את האינטרסים החבויים של העיתון ,  את האג'נדות ואת האישים שהבעלים ביקשו לקדם ולהעצים .  פיתחתי מיומנות לא מבוטלת עבור מי שעיסוקו בקריאת פסקי דין .
 מייד עם יציאתו לאור של העיתון  " ישראל היום "  התנתקתי מ"ידיעות אחרונות ".  ביום שישי האחרון ,  לראשונה זה שנים ,  קניתי במחיר נמוך מאוד את העיתון ,  רק כדי לדעת לאיזה שפל מדרגה יכולים בני אדם ועיתון לרדת במאבקם בראש הממשלה ובבני משפחתו - מאבק שכל כולו מונע מאינטרסים כלכליים של בני האליטה הישנה ,  שעם אובדן השליטה שלהם בחברה הישראלית הולכת ונגמרת להם המדינה .
 צריך מידה רבה של רשעות עיתונאית כדי לגייס אח של אשת ראש הממשלה ,  שלכאורה מביע את תיסכולו מניתוק הקשר ביניהם ,  ולהביא מפיו פנינים שחושפות את נמיכות קומתו הרוחנית ,  יותר מאשר את דרך התנהלותה של אחותו .  בלי להיות פסיכולוג מוסמך ,  ברור לחלוטין שמדובר בכשל כלשהו .  זהו כשל שקל מאוד לעטוף אותו באידיאולוגיה מתחסדת ובאמירות גבוהות על אחריות לדרכה ולעתידה של מדינת ישראל 
חגי בן ? ארצי הוא אדם משכיל .  חברים שלי שמעו אותו לאחרונה מסביר ארוכות על משמעותה של הרעות שאפיינה את דור הפלמ"ח ונתנה ללוחמים את הכוח לשאת במשא הקרבות .  הוא בקי מאוד בכתבי הראי"ה קוק ,  בסוגיית המימדים החיוניים של הקדושה ובמשמעות הערבות ההדדית לכלל ישראל .  ידע רב לו בערכים חינוכיים ובעריכת מכתבים שיש בהם כדי להציג את יופייה של היהדות ואמונתה .  ואולם אלו דיבורים רמים שמאבדים את אמינותם ממי שבראש חוצות פוגע באחותו ,  עולב בה ומנסה להשפילה .  זהו ביטוי קשה של חרדת נטישה מצד מי שחש שאחותו התרחקה ממנו .  אפשר להבין את אחותו ,  וכי מי רוצה להתקרב לאח המשמש שכיר חרב במערכה של התקשורת נגד ראש ממשלה המנסה לתמרן מול רוב העולם כדי לשמור על ארץ ישראל ,  ככתוב בדם ואש בצוואת אביו ואחיו ז"ל .
 ראש ממשלה בישראל אינו חסין מביקורת .  ההפך הוא הנכון .  כבר משה רבנו גילה בדרך הקשה כי כדי להיות מנהיג של יהודים נדרשות תכונות שיש למעט מאוד אנשים ונשים .  אנו אומה מופלאה האוכלת את מנהיגיה .  בדנ"א היהודי מצוי כרומוזום מלכותי שעל פיו כל אחד הוא בן מלך ,  עבד לאלוהים שלא מוכן לקבל מרות בני אדם .  כבר לפני שנים שוכנענו שאנו בני העם הנבחר .  ללא אמונה זו ,  הגם שייתכן שהיא מוטעית ,  לא היינו מסוגלים לשרוד אלפי שנים של סבל וייסורים .
 עם זאת ,  יש דרכים מקובלות להתעמת עם מנהיגים וראשי ממשלה .  הניסיון להילחם במנהיג באמצעות הטלת רפש בבני משפחתו הוא דבר בזוי ומכוער ,  זו היתה שיטתו של קורח במאבקו נגד משה ובתורה נזכר פעמיים כי בני קורח לא מתו ,  הם כנראה מצויים בכל דור ודור .  

הטלת רפש ורשעות עיתונאית
nan
