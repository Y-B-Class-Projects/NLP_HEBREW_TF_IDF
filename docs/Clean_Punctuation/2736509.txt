נתניהו על יצהר : " לפעול נגד הבריונים בכל הכוח "
 ראש הממשלה שוחח עם שר הביטחון ,  ברקע האירועים האלימים ביצהר שבמהלכם פצעו פעילי ימין 6 שוטרי מג"ב ,  וביקש ממנו לפעול נגד  " פורעי החוק שאחראים למעשי הבריונות "
 ראש הממשלה בנימין נתניהו שוחח הערב  ( שלישי )  עם שר הביטחון משה יעלון ,  בעקבות המהומות האלימות ביצהר ,  שבמהלכן נפצעו הלילה שישה שוטרי מג"ב וציוד צבאי הושחת על ידי פעילי ימין ,  שיידו אבנים לעבר חיילים .  נתניהו ביקש מיעלון  " לפעול בכל הכוח נגד פורעי החוק שאחראים למעשי הבריונות ".  דבריו של ראש הממשלה מגיעים ברקע החלטת מערכת הביטחון להקים תחנת משטרה ביצהר - כפי שפורסם לראשונה בוואלה !  חדשות .  
מפקד גדוד המילואים שהותקף הודה כי חייליו לא היו מוכנים לתקיפה מהסוג הזה . " אני מזועזע מהמקרה ,  לא נערכנו לאירוע שבו יהודים מפגינים אלימות כלפי חיילים ",  אמר .  הפרות הסדר האלימות בהתנחלות החלו לאחר הריסת ארבעה מבנים בלתי-חוקיים ,  שלאחריה החלו מאות בני אדם ליידות אבנים לעבר כוחות הביטחון במקום .  בתחילת השבוע ,  גם כן ביצהר ,  נוקבו צמיגיו של מח"ט שומרון ,  אלוף משנה יואב ירום .
" 16 שנים אני עושה מילואים ,  מתוכם שמונה שנים בתפקיד בכיר ,  ומעולם לא נתקלתי באלימות מהסוג הזה או במשהו שמתקרב לזה ",  אמר מפקד גדוד המילואים רגב . " האלימות כלפי אותו מצב החלה בהפרת סדר ,  ניפוץ חלונות של כלי הרכב וניקוב צמיגים .  לאחר מכן עשרות פעילים הגיעו לנקודת התצפית שבה יש אוהל ושירותים כימיים ,  הפילו את האוהל ,  הרסו את השירותים הכימיים ,  השליכו את המזרנים וניקבו את צמיגי עוקב המים הנייד ",  סיפר .  
בתוך כך ,  גורמים בכירים בצה"ל מתחו ביקורת חריפה על התנהלות גדוד המילואים רגב ,  על כך שלא הגיב בכוח לאלימות פעילי הימין .  בכירים בצבא טענו כי החיילים ראו את יידוי האבנים ואת השחתת הציוד הצבאי - ונותרו לעמוד מהצד . " הם היו חייבים להגיב בכוח ",  אמר אחד מהם .
 מנגד ,  דובר יצהר לא גינה את המעשים ,  ובחר לתקוף דווקא את צה"ל : " מדיניות ההרס וההענשה הקולקטיבית של השלטונות נגד תושבי יצהר הינה מקוממת .  לא יתכן שממשלת ישראל וכוחות הביטחון יהרסו בתים של חפים מפשע כתג מחיר ונקמה בגלל פעולות לא לגיטימיות של בודדים ,  חמורים ככל שיהיו .  אנו קוראים למערכת הביטחון ולעומד בראשה לחדול ממדיניות זו ולהפסיק לאלתר את מעגל האיבה המתגבר ".  בתגובה לטענות ,  דובר צה"ל מסר כי  " צה"ל לא פועל מתוך נקמנות .  הוא פועל על פי חוק וכחלק מתפקידו כריבון ביהודה ושומרון הוא אמון על אכיפת החוק ".  

נתניהו על יצהר : " לפעול נגד הבריונים בכל הכוח "
 ראש הממשלה שוחח עם שר הביטחון ,  ברקע האירועים האלימים ביצהר שבמהלכם פצעו פעילי ימין 6 שוטרי מג"ב ,  וביקש ממנו לפעול נגד  " פורעי החוק שאחראים למעשי הבריונות "
 
