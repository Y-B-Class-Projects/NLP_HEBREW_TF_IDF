ההסתדרות : " דברי נתניהו מעורפלים ,  נבחן אותם "
 בעקבות הודעת רה"מ על סל ההקלות הכלכליות אמרו בהסתדרות כי ייבחנו את הצעדים ,  ובשבת יקבלו החלטה על המשך המאבק .  המטה למאבק במחירי הדלק : " זלזול באינטליגנציה "
 למרות הודעת ראש הממשלה בנימין נתניהו על סל ההקלות הכלכליות ,  איום השביתה הכללית במשק לא הוסר .  ההסתדרות הודיעה הערב  ( חמישי )  כי תבחן את הצעדים המוצעים ,  אך רק ביום שבת תתקבל החלטה אם להמשיך במאבק .  מההסתדרות נמסר כי  " דבריו של ראש הממשלה היו מעורפלים וישנם סימני שאלה רבים בקשר לצעדים שהציג .  יו"ר ההסתדרות עופר עיני הנחה את הגורמים המקצועיים בהסתדרות לבחון את המשמעויות של הודעת ראש הממשלה .  עיני יכנס בלשכתו התייעצות במוצאי שבת כדי לקבל החלטה על המשך המאבק ". 
יו"ר מרכז השלטון המקומי שלמה בוחבוט לא נשמע שבע רצון מההקלות .  בוחבוט אמר כי  " שוב אין פתרון למעמד הביניים .  בדבריו המעורפלים של ראש הממשלה לא ניתן כל מענה למחירי המים .  כולנו משלמים 35% מס על המים בשל תאגידי המים .  כשראש הממשלה מדבר על 6% אבטלה הוא מוכיח את עומק הבעיה .  אזרחי ישראל עובדים קשה מבוקר ועד לילה ולא מצליחים לגמור את החודש .  לצערי ,  לא ניתן כל מענה לסוגיית הדיור ,  פצצה חברתית שכבר התפוצצה לנו בפרצוף ,  ובקרוב נראה פה ערי אוהלים ". 
ראש המטה האזרחי למאבק במחירי הדלק ,  זאב גראואר ,  נשמע נחרץ יותר כשהגיב להחלטה להפחית את מחיר הדלק ב-23 אגורות לליטר .  מהמטה נמסר כי  " זה לא מרצה אותנו .  ראש הממשלה מזלזל באינטליגנציה של האזרחים .  אנחנו ממשיכים במאבק ומצהירים על החרפת המחאה .  ביום שלישי נקיים הפגנת ענק ברחבת מוזיאון תל אביב ". 
מפלגת קדימה מיהרה לתקוף את הצעדים ,  וכינתה אותם  " זגזוג ".  מקדימה נמרה כי  " התקפלות סדרתית ומסרים סותרים המושפעים מכותרות ומאיומים הם סממנים להיעדר מנהיגות ואובדן דרך .  היום נכתב פרק נוסף בתולדות הזגזוגים של נתניהו .  בימים שבהם האזור מוכה בחוסר יציבות ,  הוכח הערב שמילה של נתניהו היא לא מילה ושהחלטתו מותאמת לאדם האחרון שיצא מחדרו .  זו לא מנהיגות ,  זו שבשבת .  לאזרחי ישראל אין על מי לסמוך בקרית הממשלה בירושלים ". 
גם יו"ר מרצ ,  ח"כ חיים אורון ,  תקף את נתניהו על הצעדים .  לדבריו , " הפלא שנקרא 'תקציב דו שנתי' החזיק בדיוק 40 יום .  העלאת שכר המינימום וביטול חלק מההתייקרויות הם צעדים ראויים אך מינוריים מדי .  שום מהלך היסטורי ושום מצגות ,  הצגות ,  זגזגים ופליק פלאקים ,  לא יכסו על הכשלון הקונספטואלי לפיו נתניהו מעדיף להיטיב עם מתי מעט ולהרע עם כל השאר ". 
מי שבירך על ההקלות הכלכליות היה יו"ר ועדת הכלכלה ,  ח"כ כרמל שאמה-הכהן  ( ליכוד )  .  לדבריו , " חבילת ההקלות תאחד את סיעת הליכוד לחזית אחת .  ההקלות יעשו טוב לכל אזרחי המדינה ,  למעט אלו שרוצים יותר בהורדת הממשלה מאשר בהורדת מחירי הדלק והמים ". 

ההסתדרות : " דברי נתניהו מעורפלים ,  נבחן אותם "
 בעקבות הודעת רה"מ על סל ההקלות הכלכליות אמרו בהסתדרות כי ייבחנו את הצעדים ,  ובשבת יקבלו החלטה על המשך המאבק .  המטה למאבק במחירי הדלק : " זלזול באינטליגנציה "
 
