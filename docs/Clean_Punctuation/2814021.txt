השחיתות בישראל ביתנו :  בשמאל מתפללים למען ליברמן
החקירה המשטרתית ,  שבה מעורבים כמה מחברי ישראל ביתנו מלחיצה את הרצוג ולבני ,  שתלויים במספר המנדטים שיביא ליברמן .  וגם :  מי מוביל בדילים לקראת הפריימריז בליכוד ומדוע יעלון כנראה יידחק לאחור ? 
לא ברור מתי ,  אם בכלל ,  פיללו רבים כל כך במחנה הקרוי  " מרכז-שמאל "  שאביגדור ליברמן ישמור על כוחו בסקרים ,  כפי שקרה ב-24 השעות האחרונות .  החקירה המשטרתית בפרשת השוחד ,  שבה מעורבים כמה מחברי ישראל ביתנו מלחיצה את הרצוג ולבני ,  שתלויים במספר המנדטים שיביא ליברמן ,  ובמידה פחותה גם את כחלון ולפיד .  
בעבודה וגם בליכוד טרם פרסמו התייחסות רשמית לפרשה ,  ולא במקרה .  שר החוץ ,  ששבר בחודשים האחרונים לכיוון מרכז המפה הפוליטית ,  הוא המפתח להקמת הממשלה הבאה ,  שכן הוא מרכז קולות בעיקר מהימין ,  אך מסרב להתחייב על מי ימליץ בפני הנשיא .  נפילה שלו תהפוך את הסיכויים להקים קואליציית מרכז שמאל לנמוכים .
 בחירות 2015 || סיקור מיוחד בוואלה !  חדשותדרעי לא פוסל פיוס עם ישי : " תמיד הייתי בעד שלום"איך תיראה מערכת הבחירות הקרובה ? ח"כ שטרית פורש : " הייתה זכות גדולה לשרת את העם"כסף ,  דילים וסרטונים ביזאריים :  האמת מאחורי הפריימריז
החקירה גם תאלץ את ליברמן ,  אם הוא רוצה להישאר רלוונטי בבחירות הקרובות ,  להסביר מה בפועל הוא עשה למען הציבור ב-15 השנים שבהן הוא ומפלגתו בכנסת ,  למעט הפרחת סיסמאות על נאמנות ואזרחות .  מה הוא קידם למען ציבור העולים ?  אילו הקלות משמעותיות בגיור הוא הביא להם ?  איך זה שעם 15 ו-13 מנדטים בכנסת היוצאת וזו שלפניה ,  הוא לא הצליח להעביר את ברית הזוגיות ?  מה הוא יעשה בקדנציה הבאה חוץ מלהיות  " מנהיג חזק "?  
העננה שמרחפת מעל ישראל ביתנו מעלה את השאלה איך תיראה הקואליציה העתידית .  על פי כל הסקרים שפורסמו בשבוע החולף ,  הרשימה המשותפת של לבני והרצוג תהיה אחת מהשתיים הגדולות בכנסת הבאה ,  עם יתרון קל על פני הליכוד .  אלא שבעוד שנתניהו יכול לנסות לייצר קואליציה הומוגנית למדי שתכלול את בנט והחרדים כבסיס ,  אצל הרצוג ולבני המצב שונה .  כדי להרכיב ממשלה הם יזדקקו לחיבורים יצירתיים במיוחד ,  בין יהדות התורה ולפיד ,  גלאון וליברמן .  ממשלה זו תהיה רוויית אינטרסים סותרים ,  אף יותר מזו שהתפרקה .  לכן ,  יש לשים לב למגמה מעניינת בשבועיים האחרונים .  גם העבודה וגם הליכוד הפסיקו לפסול זו את זו .  מקמפיין  " רק לא ביבי ",  הגענו לקמפיין  " תבחרו בנו ".  הרצוג ולבני ,  כך נראה ,  מבקשים לשמור לעצמם את האפשרות לממשלת אחדות עם הליכוד אחרי הבחירות .  
ההופעה של הרצוג ולבני בכותל השבוע ,  שבה אמרה שרת המשפטים לשעבר כי  " המקום הזה יישאר בידינו לנצח ",  לא הייתה מקרית .  ברשימה המשותפת של העבודה והתנועה יצאו מתוך נקודת הנחה ,  כי בשלב מסויים בקמפיין יעלה נתניהו את סוגיית ירושלים ,  ויטען כי הוא ישמור על בירת ישראל מאוחדת ,  בעוד הרצוג ולבני יחלקו אותה .  לכן ,  הם מיהרו להיות הראשונים שמעלים את העניין .  ואכן ,  יממה לאחר מכן ,  תוך שימוש בבמה הממלכתית של חידון התנ"ך למבוגרים ,  טען נתניהו ,  ממש כמו ב-1996 ,  כי השניים יחלקו את ירושלים ,  וכי  " נגיע לכותל בנגמ"שים ".  בכך ,  גרמו לו ראשי התנועה המשותפת  " לשרוף "  את הטיעון הזה ,  שבדרך כלל עולה בשבועות האחרונים של הקמפיין כנשק יום הדין ,  כבר בשלב מוקדם מאוד בקמפיין ,  מתוך תקווה שבעוד שלושה חודשים הטיעון הזה יישחק .  
מאז פירוק הקואליציה מתנהלת מלחמת קרדיטים מביכה ובלתי נגמרת בין ראש הממשלה נתניהו לבין ושר האוצר המודח ,  יאיר לפיד .  בתחילת השבוע התפרסם דוח העוני האלטרנטיבי ,  ויש עתיד מיהרו להגיב ולטעון כי  " זו תעודת עניות לראש הממשלה ",  תוך התעלמות אלגנטית מכך שהם אלה שהחזיקו בתיקי האוצר והרווחה עד לפני דקה ורבע .  בליכוד נלחצו ,  וניסו למנות את ההישגים הכלכליים והחברתיים שלהם .  המפלגה פרסמה הודעה שסיפרה על הורדת מחירי הסלולר ,  חינוך חינם מגיל שלוש ,  ועוד אי אילו הישגים ,  כולם חשובים - רק שאף אחד מהם לא שייך לקדנציה האחרונה .  
יממה לאחר מכן התחדש הקרב ,  כאשר במפלגתו של לפיד החליטו שבכל הנוגע לנתונים חיוביים שקשורים למשק ,  הם דווקא כן בעניין של לקחת אחריות ,  ומיהרו להתגאות בירידה בשיעור האבטלה תוך שימוש בלתי נגמר בקלישאה החבוטה והשקרית על  " התקציב הכי חברתי שהיה כאן ",  שהיה עובר אם רק נתניהו לא היה מפטר את שרי יש עתיד .  
נתניהו עצמו המשיך את הדו-קרב האינסופי כאשר העלה שלשום לעמוד הפייסבוק שלו תמונה של אשתו שרה ובנו יאיר מדליקים נרות יחד עם ניצולי שואה . " הממשלה בראשותי אישרה באפריל תוספת של מיליארד שקל לניצולי השואה ",  הזכיר בפוסט ,  תוך שהוא לוקח בעקיפין קרדיט על תוכנית שכל כולה ,  מתחילה ועד סופה ,  היא יוזמה של לפיד .  
יו"ר יש עתיד הגיב על כך בעמוד הפייסבוק שלו ,  וכתב כי  " לזכותו של נתניהו יש לומר שהוא לא היה נגד התכנית הלאומית שלנו לסיוע לניצולי השואה .  הוא גם לא היה בעד ,  הוא פשוט לא ידע עליה ".  בקיצור ,  מביך .  
בשבוע הבא ייערכו הפריימריז בליכוד ,  וסגירת הדילים מגיעה לישורת האחרונה .  במקביל ,  נמשך  " קרב המחיקות "  בין גלעד ארדן וישראל כץ ,  שנחשבים ליריבים מרים ,  וכל אחד מהם רוצה לסיים ראשון כדי להיות בעל התיק הבכיר ביותר בממשלה הבאה .  חבר כנסת בליכוד העריך אמש כי אם השניים ימשיכו להילחם האחד בשני ,  שניהם יידחקו אחורה ,  ומי שיעלה למקום הראשון הוא יולי אדלשטיין שמככב ברוב הדילים .  גם מצבו של סילבן שלום נראה די טוב ,  ומקומו בחמישייה הראשונה נראה מובטח .  
שר הביטחון יעלון ,  מנגד ,  עלול לסיים בחמישייה השנייה ,  אחרי שאיכזב רבים ממתפקדי המפלגה ביהודה ושומרון ,  אשר לא צפויים להצביע לו .  פוקד גדול בליכוד סיפר כי אחד הדילים החזקים ביהודה ושומרון ,  כולל את השמות של לוין ,  דנון ,  אלקין חוטובלי ואדלשטיין ,  אבל לא את זה של יעלון .  בנוסף ,  מספרים בליכוד ,  כי גם מעמדו של משה פייגלין לא כשהיה .  אמנם הוא צפוי לזכות בקולות האגף הימני במפלגה ,  אך רבים אחרים ששיתפו איתו פעולה בבחירות הקודמות לא ששים לעשות זאת הפעם .  
קרב משמעותי אחר במפלגה הוא על זהות האישה הבכירה ,  בין ציפי חוטובלי למירי רגב .  רגב נחשבת לאישה חזקה מאוד כמעט בכל רשימות הדילים ,  וצפייה לסיים בחמישייה הראשונה ,  אך חוטובלי נהנית מתמיכה אקטיבית של ראש הממשלה נתניהו .  מינוייה השבוע לסגנית שר במשרד המדע לא היה מקרי ,  ונועד לאותת לרגב מי צפויה להיות האישה הבכירה בליכוד ביום שאחרי לימור לבנת .  
לפניות לכתב עמרי נחמיאס :  omri_n@walla.net.il
 ( עדכון ראשון :  25.12.14 ,  21:34 )  

השחיתות בישראל ביתנו :  בשמאל מתפללים למען ליברמן
החקירה המשטרתית ,  שבה מעורבים כמה מחברי ישראל ביתנו מלחיצה את הרצוג ולבני ,  שתלויים במספר המנדטים שיביא ליברמן .  וגם :  מי מוביל בדילים לקראת הפריימריז בליכוד ומדוע יעלון כנראה יידחק לאחור ? 

