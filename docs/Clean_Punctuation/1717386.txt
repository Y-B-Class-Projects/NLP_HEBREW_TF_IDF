קדימה : " ההסכמה לבדיקת המשט - התקפלות "
 חברי הכנסת של קדימה תקפו בחריפות את החלטת רה"מ ושרי השביעייה ,  לשתף פעולה עם צוות בדיקה בינ"ל שיחקור את אירועי המשט . " ישראל משלמת את המחיר על הדשדוש בהפעלת ועדת טירקל "
  ( צילום :  רויטרס ,  עריכה :  עידן גוראל ) 
סיעת קדימה תקפה הערב  ( שני )  את החלטת שרי השביעייה ,  לפיה ישראל תשתף פעולה עם חקירת האו"ם לאירועי המשט שעשה דרכו לעזה . " ממשלת נתניהו דירדרה את ישראל למצב מדיני מהחמורים בתולדותיה והיא ממשיכה לשבור שיאים שליליים של דחיקת ישראל לפינה ",  נמסר בהודעת הסיעה . " נתניהו מנסה להיכנס לבור שחכם לא היה נכנס אליו .  ממשלת נתניהו מדברת חזק ומחלישה את ישראל וריבונותה .
 גם הח"כים מקדימה תקפו :  ח"כ יוחנן פלסנר החבר בוועדת החוץ והביטחון אמר כי  " מדינת ישראל משלמת כעת את המחיר על הדשדוש והתמהמהות במינוי ובהפעלת ועדת טירקל ".  פלסנר הוסיף כי  " במקום להקים מיד ועדת חקירה ישראלית חזקה ואמינה שתצויד בסמכויות הנדרשות ,  ראש הממשלה נתניהו ,  בחולשתו ,  התלבט והתחבט וכעת אנו נאלצים לעמוד בפני חקירה בינלאומית שמידת האובייקטיביות שלה מוטלת בספק ". 
גם ח"כ נחמן שי התייחס להחלטה ואמר כי  " ממשלת הגומי התקפלה שוב .  מה שניתן היה להשיג ביוזמה ישראלית בוועדת בדיקה פנימית אחת ,  לפני שבועות אחדים ,  הפך למפלצת בת חמש רגליים .  ועדת איילנד ,  מבקר המדינה ,  ועדת טירקל ועדת חקירה של המועצה לזכויות האדם ועתה ועדת חקירה של האו"ם .  כך גם אכלנו את הדג המסריח וגם מגרשים אותנו מן העיר ".  
גם ח"כ שלמה מולה תקף את הממשלה ואמר כי  " זו חלמאות ביטחונית ומדינית לשמה .  ממשלת ישראל לא עומדת בלחץ הבינלאומי ,  מתקפלת פעם אחר פעם והנפגעים העיקריים הם חיילי צה"ל שנאלצים להיחקר על ידי גורמים שונים ,  שלא אמורים כלל להתערב .  אילו הממשלה היתה מקימה ועדת חקירה ממלכתית בראשות שופט מלכתחילה ,  עוגמת הנפש היתה נחסכת מאזרחי ישראל וחייליה ".  
מלשכת ראש הממשלה נמסר בתגובה כי  " צר לנו שגורמים באופוזיציה מוציאים לתקשורת הודעות בלתי אחראיות במקום לבצע בדיקה עובדתית פשוטה .  אילו היו טורחים לבדוק ,  היו מגלים שחיילי ומפקדי צה"ל לא ייחקרו על ידי האו"ם בנוגע למשט ולא בשום נושא אחר .  מן הראוי ששיקולים אינטרסנטיים מפלגתיים לא ישתרבבו לנושא בעל חשיבות לאומית למדינת ישראל ".  
מוקדם יותר אמר ראש הממשלה בנימין נתניהו בהתייחסו להחלטת השביעייה כי  " לישראל אין מה להסתיר ,  ההפך הוא הנכון .  האינטרס הלאומי של מדינת ישראל הוא להבטיח שהאמת העובדתית ,  על כלל אירועי המשט ,  תצא לאור בעולם כולו ,  וזה בדיוק העיקרון שאנחנו מקדמים ". 

קדימה : " ההסכמה לבדיקת המשט - התקפלות "
 חברי הכנסת של קדימה תקפו בחריפות את החלטת רה"מ ושרי השביעייה ,  לשתף פעולה עם צוות בדיקה בינ"ל שיחקור את אירועי המשט . " ישראל משלמת את המחיר על הדשדוש בהפעלת ועדת טירקל "
 
