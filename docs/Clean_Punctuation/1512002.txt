מאה ימי התעמרות באדם העובד
יו"ר ההסתדרות תומך ,  והממשלה ממשיכה לקחת כסף מהעובדים ולתת לבעלי ההון .  ד"ר אפרים דוידי צולל לנבכי החוקים שיקטינו את הנטו שלכם
שר האוצר יובל שטייניץ ,  יו"ר ההסתדרות עופר עיני ויו"ר לשכת התיאום של הארגונים הכלכליים שרגא ברוש ,  חתמו בשבוע שעבר על עסקת חבילה משולשת בין הממשלה להסתדרות ולמעסיקים .  לפי ההסכם יופחתו דמי ההבראה של כל העובדים במגזר הציבורי ב-50% .  עובדי המגזר הציבורי יקבלו ,  כפי שהובטח להם בהסכמי העבר ,  מענק חד פעמי בגובה 36% משכרם החודשי .  המענק יינתן על חשבון תוספת שכר של 5% ,  שהובטחה לעובדים בהסכמים קודמים ,  וינוכה מתוספת השכר העתידית .  זו  " תרומתם "  של העובדים לעסקת החבילה .  ומהו חלקם של המעסיקים ב"עסקת החבילה "?  הם זכו לשורה של הקלות וסובסידיות בכ-2.5 מיליארד שקל .  כך המעסיקים ,  באמצעות ממשלתם ,  מכניסים את ידם הארוכה לכיסיהם של העובדים .  עד כאן המדיניות הכלכלית והחברתית של נתניהו פגיעה בשכר והטבות להון .
 מדוע המעסיקים מצדדים במדיניות זו ?  התשובה מובנת .  פחות מובן מדוע מי שאמור להגן על האינטרסים של העובדים נותן יד לפגיעה בהם .  עיני שב ואמר ,  שהוויתורים נעשו על מנת לכלול מספר חוקים להגנה על זכויות העובדים  דווקא במסגרת חוק ההסדרים  המכשיר המרכזי לשליטה על התקציב והמדיניות החברתית-כלכלית ,  שבידי בעלי ההון וממשלותיהם .  
ואכן ,  שלושה נושאים מרכזיים להגנת עובדים מובאים בחוק ההסדרים :  חיזוק הזכות להתארגנות ,  איסור פיטורי עובד בעת מחלה והחלת חוק קבלני כח אדם על קבלני שירותים .  לדברי עו"ד יפעת סולל ,  שניתחה סעיפים אלה עבור  " פורום הארגונים החברתיים לביטול חוק ההסדרים ",  כותרות לחוד ומהות לחוד .  הזכות להתארגנות כבר קיימת בחוק הישראלי .  
הבעיה האמיתית אינה בסנקציות שניתן להטיל על מעסיק ,  אלא בהיעדר החובה לנהל מו"מ קיבוצי .  זכות להתארגנות שאין אחריה חובה לשמוע את הארגון ולנהל עמו מו"מ לחתימת הסכם ,  היא זכות נכה .  בניגוד לפרסומים ,  החובה לנהל מו"מ לקראת חתימת הסכם אינה קבועה בהצעת חוק ההסדרים .
 נושא מרכזי נוסף עניינו איסורי פיטורים של עובד חולה .  זהו תיקון חשוב ,  כיוון שבישראל של שנות ה-2000 אסור לפטר נשים הרות ,  או עובדים שעוברים טיפולי פוריות ,  אבל עובדים חולים אפשר לשלוח הביתה בכל רגע נתון .  אלא שהצעה המונחת על שולחן הכנסת אינה אוסרת על פיטורי עובד חולה ,  אלא דוחה את פיטוריו של מי שצבורים לזכותו ימי מחלה .  
עניין נוסף שמוסדר בחוק ההסדרים ,  הוא החלתו של חוק קבלני כוח אדם על קבלני שירותים .  מדובר בלקונה בחוק ,  אולם קריאה בתיקון המוצע מאכזבת .  התיקון כולל רק חובת רישוי וחובת הפקדת ערובה .  החוק לא הוחל על כל קבלני השירותים ,  אלא רק על אלה העוסקים בניקיון ובשמירה ,  זאת למרות שקיימים תחומים רבים הנדחקים לצורת העסקה פוגענית זו ותחומים נוספים מיום ליום  ( עובדי סיעוד ,  הסעדה ,  טכנאי מחשבים ,  ועוד )  .  התיקון אינו מחיל על קבלני השירותים את החובה הקיימת היום להוכיח את איתנותם הכלכלית ,  כך שהוא מותיר את עובדי קבלני השירותים ללא ביטחון לתשלום משכורותיהם .  מעבר לכל ההקלות האמורות ,  תמוהה הסכמתה ההסתדרות שלא להחיל על קבלני השירותים את כל הפרק העוסק בזכויות העובדים .  בכך הותירה את התיקון כקליפה ריקה .
 מגובה כיס העובדים ,  מאה ימי נתניהו בחברה ובכלכלה הם ימים של פגיעה בעובדים ושל אחיזת עיניים . " ממשלה סופר חברתית "  אמר לאחרונה שר האוצר .  אמירה קצרה אחת והכוללת לפחות שני שקרים .
 
מאה ימי התעמרות באדם העובד
יו"ר ההסתדרות תומך ,  והממשלה ממשיכה לקחת כסף מהעובדים ולתת לבעלי ההון .  ד"ר אפרים דוידי צולל לנבכי החוקים שיקטינו את הנטו שלכם

