בעיית הריכוזיות מגיעה ללשכת ראש הממשלה
נתניהו יכריע היום ,  בשיתוף עם שר האוצר נגיד בנק ישראל ויו"ר הרשות לני"ע ,  בשאלת הקמתה של ועדה ממשלתית לבחינת הדרכים לצמצום הריכוזיות במשק הישראלי
ראש הממשלה בנימין נתניהו יערוך היום בלשכתו דיון מכריע בבעיית הריכוזיות במשק .  בדיון ישתתפו גם שר האוצר יובל שטייניץ ,  נגיד בנק ישראל סטנלי פישר ויו"ר רשות ניירות ערך זוהר גושן .  
בחודשים האחרונים התעוררו חילוקי דעות קשים בין משרד ראש הממשלה לאוצר בסוגיית הקמתה של ועדה ממשלתית לבחינת בעיית הריכוזיות במשק .  בדיון היום ייקבע אם בראש הוועדה יעמוד מנכ"ל משרד ראש הממשלה אייל גבאי או אחד מאנשי האוצר .  אפשרות נוספת היא מינוי שני יושבי ראש שווים בסמכויותיהם :  גבאי ומנכ"ל האוצר חיים שני .  
ביולי הודיע נתניהו במסיבת עיתונאים שכינס בלשכתו לרגל הצטרפותה של ישראל לארגון oecd ,  כי  " בשנה הקרובה תפעל הממשלה לצמצום הריכוזיות במשק .  במשק הישראלי היתה ריכוזיות עצומה של הממשלה וההסתדרות ,  ומזה השתחררנו במידה רבה .  אבל עדיין יש ריכוזיות גדולה מדי בסקטור הפרטי ". 
ראש הממשלה הדגיש : " בכוונתנו לפעול בצורה נחרצת ,  נחושה ומושכלת לצמצם את הריכוזיות בסקטור הפרטי .  איני מתכוון למונופולים מסורתיים שיש בענפי התעשייה או הכלכלה הברורים ,  אלא על שליטה רוחבית של פירמידות שליטה שמפחיתות את התחרות ,  כי במקום להתחרות נוצרים חסמים על ידי בעלות צולבת שבולמת תחרות ".  
נתניהו הוסיף כי  " יש כמה צעדים שנצטרך לנקוט ,  כמו שאלת הבעלות על מוסדות פיננסיים - אם ניתן לתאגיד עסקי להיות בעליו של עסקים פיננסיים .  אנו רוצים תחרות ורוצים להסיר את החסמים מהתחרות ,  בין אם הם באים מהממשלה או מהסקטור הפרטי ".  
בוועדה הממשלתית לבחינת הריכוזיות צפויים להשתתף הממונה על התקציבים באוצר אודי ניסן ,  ראש המועצה הלאומית לכלכלה במשרד ראש הממשלה יוג'ין קנדל ,  המפקח על הבנקים רוני חזקיהו ,  הממונה על ההגבלים העסקיים רונית קן ,  הממונה על שוק ההון והביטוח עודד שריג ,  המשנה ליועץ המשפטי לממשלה אבי ליכט ויו"ר רשות ני"ע גושן .  
מלשכת נתניהו נמסר אתמול בתגובה : " ראש הממשלה יקיים דיון עם כמה גורמים ממשלתיים ,  ובכללם משרד האוצר ,  בנק ישראל ואנשי משרדו ,  במטרה ללמוד את הנושא .  בסיום הדיון יחליט ראש הממשלה על אופן המשך העיסוק בסוגיה ". 
לפני כחודשיים שלח גבאי טיוטה של כתב המינוי לוועדה ,  שבה הוגדרו תחומי סמכויותיה והוצע כי הוועדה תסיים את עבודתה עד סוף 2010 .  אך כעת נראה כי תאריך זה אינו ריאלי .  
בטיוטת כתב המינוי ,  שהגיעה לידי themarker ,  נקבעו מטרותיה : " הוועדה תמליץ לממשלה על צעדי המדיניות הנדרשים ,  לרבות תיקוני חקיקה וצעדים אופרטיביים ,  להתמודדות עם שאלת מבנה האחזקות במשק .  כל זאת ,  במטרה להשיג את היעדים הבאים :  שיפור בהבטחת הנכסים הפיננסיים שבידי הציבור והגנה על כספי המשקיעים בחברות ציבוריות ;  שיפור ושמירה על יציבות המערכת הפיננסית בכלל ומערכת הבנקאות בפרט ;  והגברת התחרותיות והיעילות בפעילות המשקית ".  
בטיוטה נקבע כי  " המשק הישראלי מאופיין בריכוזיות גבוהה ,  שכן חלק ניכר מהחברות במשק מוחזקות על ידי מספר קטן יחסית של קבוצות עסקיות ;  קרוב למחצית משווי השוק של החברות הציבוריות נשלט על ידי כ-20 קבוצות עסקיות .  מרבית הקבוצות העסקיות בישראל הן משפחתיות ומתאפיינות בפיזור ענפי רחב ובמבנה אחזקות פירמידלי .  העדויות בעולם מלמדות כי מבנה בעלות זה ,  יש בו כדי להשפיע לרעה על רמת הסיכון ,  על הקצאת המקורות ,  על הצמיחה במשק ועל השוויון בחלוקת ההכנסות .  הוא עשוי להשפיע ,  בין השאר ,  על רמת התחרותיות בענפי המשק וגם על היציבות הכלכלית .  יתרה מכך ,  מבנה אחזקות זה ,  המקנה כוח בידי קומץ מקבלי החלטות ,  עלול לעודד קשרים פסולים בין הסקטור העסקי לגורמי השלטון ".  
בטיוטת כתב המינוי נכתב עוד כי  " לאור השינויים המבניים במשק ומסגרת ההסדרה והפיקוח הקיימים ,  תבחן הוועדה צעדי מדיניות אפשריים ,  ובכלל זה צעדים לחיזוק הממשל התאגידי בחברות ציבוריות ;  סוגיית השליטה של חברות ריאליות בחברות פיננסיות ,  בהמשך להמלצות ועדת ברודט מ-1995 ובהתחשב בסטנדרטים המקובלים בעולם ;  תחולת מדיניות ההגבלים העסקיים ;  סוגיית הגבלת השליטה בחברה ציבורית באמצעות מבנה החזקות פירמידלי  ( לרבות באמצעות מיסוי של פעילות הנעשית בתוך הקבוצה העסקית והגברת הזיקה הישירה בין השליטה לאחזקה בחברות המסונפות )  ושימוש באחזקות צולבות ;  בחינת הקשחת התנאים עבור קבוצות עסקיות לרכישת נכסים ממשלתיים וקבלת רישיונות וזיכיונות ".  
כתב המינוי מציין כי  " לאחר שהממשלה טיפלה בעבר בהגבלת האחזקות הריאליות על ידי הבנקים ,  הוצאת החיסכון ארוך הטווח ממערכת הבנקאות ויצירת שוק אשראי חליפי ,  יש לבחון את סוגיית התחרותיות הענפית והמשקית במובנה הרחב יותר ,  לאור התפתחותן של קבוצות עסקיות בישראל ,  וזאת במטרה להפוך את המשק למשוכלל ותחרותי יותר ". 
נתניהו קיים השבוע שיחה בנושא הקמת הוועדה עם שר האוצר ,  אך השניים לא הכריעו בנושא .  הם סיכמו על מפגש נוסף ,  שצפוי להתקיים היום לפני הדיון הרחב יותר שיכונס בערב .  
שטייניץ טרם גיבש את עמדתו ,  אך נראה כי כרגע הוא נוטה לתמוך בהמשך של טיפול בנושא הריכוזיות בידי צוות מקצועי של משרדו .  לדבריו ,  הצוות עוסק באופן מעמיק בנושא בשמונת החודשים האחרונים ,  נפגש עם בכירים בממשלה ובמשק ועם אנשי אקדמיה .  
אתמול בלילה קיים הפורום המייעץ לשר האוצר ,  בנוכחותו ,  פגישה בנושא הריכוזיות .  בפורום חברים 22 בכירים ,  רובם אנשי אקדמיה .  שני מומחים לריכוזיות מהאוניברסיטה העברית ,  פרופ' ישי יפה ופרופ' אסף חמדני ,  הציגו מצגות ,  שהכינו בשיתוף ד"ר אבי שמחון העומד בראש הפורום ,  התומכות בהגבלת הריכוזיות במשק .  
לדעת שטייניץ ,  הקמת ועדה תחייב חזרה לתחילת הדרך ועלולה להביא לעיכובים בקבלת ההחלטות .  שטייניץ סבור כי יש בעיית ריכוזיות בישראל ,  אך היא אינה מאיימת על המדינה או על הדמוקרטיה בה .  
לדעת שטייניץ ,  בעיית הריכוזיות קיימת ,  אך היא חמורה פחות מכפי שמצטייר בתקשורת .  לדבריו ,  כמה מהטייקונים לא מהווים דור המשך למשפחות החזקות במשק ,  אלא הם אנשי עסקים שבנו בעצמם את עוצמתם ,  כמו יצחק תשובה .  ואולם שטייניץ מדגיש כי הריכוזיות פוגעת באזרחים ,  ברמת השירותים ובמחירים שהם משלמים ,  וכן בגופי המשק הבינוניים והקטנים שמתקשים להתמודד עם הטייקונים .  לעתים פוגעת הריכוזיות גם באינטרסים של המשקיעים המוסדיים והקטנים .  שטייניץ מוסיף כי יש לצמצם את הריכוזיות ,  אך בחוכמה ובאופן מושכל ,  במטרה להביא ליותר תחרותיות ויעילות .
 
בעיית הריכוזיות מגיעה ללשכת ראש הממשלה
נתניהו יכריע היום ,  בשיתוף עם שר האוצר נגיד בנק ישראל ויו"ר הרשות לני"ע ,  בשאלת הקמתה של ועדה ממשלתית לבחינת הדרכים לצמצום הריכוזיות במשק הישראלי

