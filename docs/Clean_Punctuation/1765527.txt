לא אלי ישי אשם ,  אלא סדר העדיפויות
אף מדינה לא הייתה יכולה להתמודד לבדה עם שריפה בסדר גודל שכזה ,  וישראל גם לא צריכה .  גד פניני מעדיף שהכסף יושקע במניעת תאונות דרכים
מאז שפרצה השריפה בכרמל עסוקים כלי התקשורת בלתקוף ,  לבקר ולהשמיץ את שירותי הכבאות ואת הממשלה .  דו"ח מבקר המדינה הוסיף בוודאי עוד שמן למדורה ,  שכבתה על הכרמל אבל עדיין בוערת .  לעומתם ,  אני דווקא גאה באופן שבו אנשי כוחות הביטחון ,  ממשלת ישראל ועם ישראל תפקדו במהלך השריפה .  אופן ניהול המשבר עוד יילמד במשך שנים בבתי ספר למנהל עסקים .
 אין שום מדינה בעולם שערוכה להתמודד עם שריפות יער בהיקף נרחב .  הייתי לאחרונה ברוסיה ,  בעת השריפה הגדולה שם .  שבועות לקח למעצמה הגדולה הזו לכבות את האש ומוסקבה כמעט שותקה מפעילות .  כעבור זמן מה הייתי בסינגפור ,  ושם השמים היו שחורים מעשן שהגיע משריפה שהתרחשה באינדונזיה .  ואילו כאן ,  בארץ  " המפגרת "  שלנו ,  לקח להתגבר על השריפה כארבעה ימים ,  כשברקע מנשבות רוחות עזות ועם תנאי קרקע קשים .  שום ציוד כיבוי ,  גם לא כבאיות מודל 2010 ,  יכול להתמודד עם אירוע כזה .  השריפה עצמה ,  במנותק מארגון הכבאות  ,  נוהלה מרגע שראש הממשלה נכנס לתמונה ,  תפס פיקוד וקבע שתי מטרות :  אפס נפגעים וכיבוי האש .
 כמות גדולה של בני אדם פונתה בסדר מופתי למקומות כינוס מסודרים ,  ולמרות שמדובר ב"עם ישראל החוכמולוג ",  הכול תיקתק .  גם ארגון כוח כיבוי בינלאומי ראוי להצדעה ,  כשבאפס זמן גויס כוח עצום שהכריע את האש .  ההבנה ,  במהירות שאין ברירה או בושה לפנות לעזרה ,  היא שהצילה את המצב .  גם אם הייתה לנו טייסת לכיבוי אש ,  הרי שהיא לא הייתה מספיקה לאירוע .  גם אם היו לנו שלושה או ארבעה מטוסים ,  עדיין היינו נזקקים לסיוע חוץ .  
השימוש במטוסים יהיה אפסי ,  אחזקתם עולה הון עתק ולאחר מספר שנים יצטרכו להחליפם כי הם יתיישנו .  גם יידרש צוות טייסים מיומן ,  וכטייס אעיד שנדרשים אימונים שוטפים כדי לשמור על רמה מקצועית .  ומאין יבוא הכסף ?  לדעתי ,  חבל על הכסף ובעת הצורך יש לשכור מטוסים מאחרים .
 הטענות כלפי הזנחת מערך הכיבוי על ידי הממשלה אינן מוצדקות .  הממשלה הנוכחית דנה בנושא ואף קיבלה החלטות ,  אך חלקן לא יושמו .  מניסיון ,  לא בגלל שרים ,  אלא בגלל הפקידים ,  שעושים כרוחם ולא מקיימים החלטות ממשלה .  
השאלה היא ,  אם את המחיר צריך לשלם זה שבמקרה נמצא בתפקיד בעת התרחשות האירוע .  האם אולמרט היה צריך לשלם את מחיר מחדלי חוסר הטיפול בחיזבאללה על ידי קודמיו ?  האם אלי ישי שעובר לינץ' תקשורתי צריך לשלם על מחדלי קודמיו בתפקיד ?  האם אבות אכלו בוסר ושיני בנים תקהינה ?  העליהום על אלי ישי - איננו במקומו .  ההזנחה היא רבת שנים ,  ודווקא ישי - על פי עדות נציב הכבאות עצמו - קידם את נושא הטיפול הכושל בכבאות יותר מרבים מקודמיו .
 עם ישראל צריך לדעת ,  שלמדינה אין מענה לצונאמי ,  לרעידת אדמה ,  לדליקות ברבי קומות ,  להתמוטטות מצוקי קו החוף ,  לשיטפונות שחוזרים מידי שנה וגם לא לתאונות דרכים .  כל אחד מאלו דורש השקעת משאבים שלא מצויים בידי המדינה.הגוף היחיד בו המדינה משקיעה הון ,  למרות שברוב הזמן הוא לא מנצל את יכולותיו ,  זה בצה"ל .  בניהול סיכונים מדרגים את הסיכונים לפי היקף נזקם וסיכויי התרחשותם ,  ויש להשקיע ולהתכונן לאלו שנמצאים בתחום האדום - דהיינו בעלי סבירות גבוהה ופוטנציאל נזק כבד .
 כמומחה לניהול סיכונים ,  אמליץ להשקיע במניעת תאונות דרכים .  הן חוזרות בתדירות גבוהה .  מסכנות את כולנו וגובות מחיר מצטבר גבוה לאין שעור .  האסון בשריפת היער הנוכחית הוא אסון האוטובוס ואלמלא הוא ,  יתכן שלא היו עוסקים בה כלל .   *  גד פניני הוא מנכ"ל חברה לבקרה וניהול סיכונים ומרצה בכיר בבית הספר למינהל עסקים במרכז ללימודים אקדמיים

לא אלי ישי אשם ,  אלא סדר העדיפויות
אף מדינה לא הייתה יכולה להתמודד לבדה עם שריפה בסדר גודל שכזה ,  וישראל גם לא צריכה .  גד פניני מעדיף שהכסף יושקע במניעת תאונות דרכים

