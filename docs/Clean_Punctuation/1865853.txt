להתמודד עם לחצי הממשל
אסור להמעיט בערכה של ההשפעה העצומה שהיתה לגינוי העז מצידו של הממשל האמריקני בנוגע לאישורי הבנייה בשכונת גילה הירושלמית .  מן ההכרח הוא כי יוסבר לאמריקנים ולקהילה הגלובלית כי גילה היא אינה התנחלות מבודדת .
 במשך 40 שנים מעולם לא נקרא תיגר על העובדה שגילה היא חלק מירושלים היהודית .  זוהי שכונה פרברית המאוכלסת ב-100 אחוז יהודים והשוכנת בדרום-מערב העיר ,  כמה דקות ממרכזה .  במהלך האינתיפאדה השנייה סבלה השכונה מירי צלפים מידיהם של טרוריסטים ששכנו בפרבר הערבי הסמוך ,  בית ג'אלה .  גילה היא חלק מירושלים באותה מידה שבה רחביה או קטמון הן חלק ממנה .  כפירה בשיוכה של גילה למדינת ישראל מקבילה לכפירה דומה בשיוכה של תל אביב למדינה .
 גם הרמיזה לכך שנוסחת אובמה בדבר גבולות 67' כוללת את גילה היא בלתי נתפסת .  שהרי אם כך ,  מה לגבי כ-300 אלף תושבים בשכונות יהודיות הבנויות מעבר לקו הירוק ,  ובהן רמת אשכול ,  פסגת זאב ,  רמות והגבעה הצרפתית ?  כל מפלגה פוליטית ציונית מהזרם המרכזי תסרב ,  ללא עוררין ,  לשאת ולתת באשר לשטחים הללו .
 הגינוי האמריקני מעורר כעס כיוון שהוא הגיע בעקבות הנאום המכפיש שנשא נשיא הרשות הפלשתינית הבלתי מתפשר ,  מחמוד עבאס ,  בעצרת הכללית של האו"ם .  עבאס סירב לפשרה ,  הדגיש את נחישותו שלא להכיר לעולם במדינה יהודית ,  ואפילו דחה את הקשר ההיסטורי בין העם היהודי לארץ הקודש .  הוא האשים את ישראל ב"טיהור אתני "  בשימושו במושגים כגון  " גזעני "  ואפילו  " אפרטהייד ".  זאת בלי שחזר בו מהצהרותיו הקודמות ,  ולפיהן אפילו יהודי אחד ויחיד לא יורשה לחיות במדינה הפלשתינית החדשה .
 ההיסטריה סביב הבנייה בגילה מתרחשת בד בבד עם מהלכים דיפלומטיים עדינים במועצת הביטחון של האו"ם ,  אשר התעוררו עקב הפרתם של הסכמי אוסלו על ידי הפלשתינים .  אנו זקוקים לתמיכתה של ארצות הברית כדי להתמודד איתם .  כך ,  לדוגמה ,  כמה מדינות אירופיות צפויות להעמידנו שוב על דוכן הנאשמים כאשר נסרב לקבל את החלפתה של החלטת האו"ם 242 בנוסחה ולפיה קווי שביתת הנשק מ-49'  ( בשילוב חילופי שטחים התלויים בהסכמת הפלשתינים )  יהפכו לנקודת הפתיחה החדשה למשא ומתן .  דבר זה יוביל לכך שגבולות 67' ,  אשר אינם ניתנים להגנה ,  יהפכו בפועל לגבולות החדשים אשר ייכפו עלינו ,  בעוד חלקים משמעותיים מירושלים היהודית וכן הר הבית יוצאו מידיה של ישראל .  על אף מדיניות החיזור שלו כלפי אובמה ,  טוב עשה נתניהו כשהשיב כי בירת ישראל ,  ובייחוד הפרברים היהודיים שלה ,  לא נחשפו עד כה להתערבות חיצונית ,  וכי ממשלתו לא תשנה את מדיניותה .
 הפלשתינים מאמינים כי בתמורה להתנגדות ארה"ב למהלכיהם באו"ם ,  הם יוכלו לכופף את ממשל אובמה לכפיית ויתורים חד-צדדיים נוספים על ישראל .  לכן יש חשיבות מכרעת לכך שמנהיגים יהודים-אמריקנים וחבריה של ישראל ירימו את קולם נגד המאמצים להפוך את ירושלים היהודית לנושא הנתון למשא ומתן .
 אייב פוקסמן מהליגה נגד השמצה היה אחד המנהיגים היהודים המעטים שהיה להם האומץ להתבטא נגד המכות שהנחית אובמה על ישראל בשלבים הקודמים .  לאחרונה הוא האשים אותי ,  באופן מוטעה ,  כי איני מוכן לשבח את יוזמותיו החיוביות של אובמה כלפי ישראל ,  וזאת אף שעשיתי זאת בכמה הזדמנויות .  עם זאת ,  ציינתי כי במהלך ששת החודשים האחרונים הליגה נגד השמצה ,  וכך גם ארגוני ממסד יהודיים נוספים ,  נותרו דוממים מול המתקפה הדיפלומטית של אובמה נגד ישראל .
 אם לא תישמע תגובה יהודית נחרצת ,  יתרום הדבר לחיזוק אלו בממשל שנחושים לרצות את הפלשתינים על חשבוננו ,  הלחץ על הממשל להמשיך בקו שהיתווה אובאמה באו"ם יתאדה ,  והוא יצטמצם לתחבולת בחירות למשיכת הקולות היהודיים והפרו-ישראליים למחנה הדמוקרטי .
 

להתמודד עם לחצי הממשל
nan
