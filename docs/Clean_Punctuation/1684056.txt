לנתניהו אין זמן לריכוזיות
מוטי בסוק מנסה להבין מדוע מראה נתניהו רפיון בכל הנוגע לריכוזיות במשק ,  וחושש כי הח"כים לא ימתינו לו ,  ואז במקום להיות היוזם והמוביל ,  ראש הממשלה יהיה המגיב והמובל
בחודש החולף דיבר ראש הממשלה בנימין נתניהו כמה פעמים על הצורך הדחוף לצמצם את הריכוזיות במשק .  
עם קבלת ישראל ל-OECD אמר נתניהו : " יש ריכוזיות גדולה מדי במגזר הפרטי .  הכוונה שלנו היא לפעול בצורה נחרצת כדי לצמצם אותה .  אני לא מדבר על מונופולים טבעיים ,  אלא על פירמידות שליטה שמהוות חסמים לתחרות על ידי בעלות צולבת ".  מאז דיבר ראש הממשלה על נושא הריכוזיות במשק עוד כמה פעמים ,  ובכולן הבטיח טיפול יסודי בנושא .  
ראש הממשלה לא רק דיבר .  כיאה למנהיג ,  הוא ידע גם להבטיח כי יקים לצורך זה ועדה עם הרכב אישים מרשים .  בלשכתו הבטיחו כי בראש הוועדה יעמוד מנכ"ל המשרד אייל גבאי ,  לשעבר מנהל רשות החברות הממשלתיות ,  וישתתפו בה בכירים ממשרד ראש הממשלה ,  האוצר ,  בנק ישראל ורשות ניירות ערך .  ליוזמה להקמת הוועדה היה שותף גם שר האוצר יובל שטייניץ .  
מאז עברו כמה שבועות - ודבר לא קרה .  הוועדה לא הוקמה .  יתר על כן ,  לא נעשו אפילו גישושים ראשוניים להקמתה .  האם הדברים של נתניהו נועדו להרגיע את הפוליטיקאים ואת התקשורת ,  שקראו את הדו"ח הקשה של בנק ישראל על שליטת המשפחות וחברות הענק במשק הישראלי ,  ועל הסכנה הטמונה בכך למשק ולדמוקרטיה ?  
נראה כי ראש הממשלה ,  ולא בפעם הראשונה ,  יודע להבטיח ומתקשה לקיים .  ייתכן שהסיבה לריפיונו היא חוסר העניין שלו בתחומי המשק והכלכלה בימים אלה .  הנסיעה לארה"ב ,  ההכנות לפגישה שלא התקיימה עם הנשיא אובמה ,  ואירועי המשט לעזה לא הותירו לנתניהו זמן ויכולת להתפנות לטיפול בריכוזיות במשק .  
ההערכה בקרב אנשים המקורבים לעניין ,  מבנק ישראל ומהאוצר ,  היא שגם בכלכלה אין ואקום .  וכפי שקורה בסוגיית שכר הבכירים ,  שבה אילצו חברי הכנסת חיים כץ ושלי יחימוביץ' את ראש הממשלה ,  שר האוצר והממשלה להתייחס לנושא שעמד זמן רב על המדף הציבורי - גם בנושא הריכוזיות ייאלצו נתניהו ,  שטייניץ והממשלה להתייחס לעניין כאשר ח"כים נמרצים מהקואליציה ומהאופוזיציה יפתיעו אותם ביוזמת חקיקה פרטית .  ואז ,  במקום להיות היוזם והמוביל ,  ראש הממשלה יהיה המגיב והמובל .
 
לנתניהו אין זמן לריכוזיות
מוטי בסוק מנסה להבין מדוע מראה נתניהו רפיון בכל הנוגע לריכוזיות במשק ,  וחושש כי הח"כים לא ימתינו לו ,  ואז במקום להיות היוזם והמוביל ,  ראש הממשלה יהיה המגיב והמובל

