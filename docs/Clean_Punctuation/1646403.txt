אין מלחמה בחוץ ?  יש אחת בפנים
השנה הראשונה לממשלת נתניהו נראית לא רע על הנייר ,  אבל במציאות איבדנו כל טיפת סולידריות ועניין בפוליטיקה ובחברה .  רמי לבני מאמין שמתחילה כאן מלחמה
כשבאים לסכם את השנה הראשונה של ממשלת ביבי-ליברמן ,  הכול נראה לכאורה סביר .  על פני השטח ,  לא קרה כאן שום דבר קטסטרופלי .  לא פרצה מלחמה ,  לא בחזית החמאס ולא בחזית לבנון .  על אף שאין תהליך שלום ,  בשטחים אין סימנים ממשיים לחידוש האינתיפאדה המזוינת או הפיגועים נגד אזרחים ישראלים .  הכלכלה נראית איתנה ברמת נתוני המקרו .  המשבר הכלכלי העולמי כמעט שפסח על ישראל ,  שהצליחה להימנע מעלייה דרמטית באבטלה ומשבירת המערכות הפיננסיות .  גם ברמה השלטונית יש שקט :  הממשלה יציבה ,  הקואליציה מנוהלת היטב ,  אין סכנת נפילה או זעזועים מיותרים .
 הביטחון בסדר .  הכלכלה בסדר .  השלטון מתפקד .  במבט מרפרף ,  שנתה הראשונה של ממשלת ביבי-ליברמן נראית סבירה ,  ובעיקר  שקטה .  בישראל ,  זה לא דבר של מה בכך .  אבל מבחינות אחרות ,  מהותיות לא פחות - חוסנה של החברה בישראל וחוסנה של הדמוקרטיה הישראלית - השנה החולפת היתה אחת השנים הרעות בתולדות המדינה .
 חוסנה של חברה נמדד ברמת הסולידריות בין חבריה ,  בהסכמה על אתוס משותף ,  או לכל הפחות על כללי משחק משותפים ,  וביחס הוגן ואנושי לאחר .  בשנה הראשונה של ממשלת ביבי-ליברמן כורסמו הממלכתיות והערבות ההדדית הכלל-ישראלית בתהליך הפרטה נטול רסן :  הפרטה של מדינת הרווחה ,  הפרטה של המרחב הציבורי ,  הפרטה של הפוליטיקה .  כל יחיד וכל קבוצת אינטרס דואגים לעצמם ,  ולעזאזל השאר ,  ורק הכוח והכסף שולט .  ישראלים יוצאי אתיופיה אינם מתקבלים בבתי ספר ,  בנות ממוצא מזרחי מגורשות ממוסדות חינוך ,  נשים משולחות לצד האחורי של אוטובוסים בגיבוי הממשלה .  מפלגה ימנית גזענית מנהלת את ענייני החוץ של ישראל ,  ומפלגה חרדית קיצונית מנהלת את ענייני הפנים שלה .  את האתוס הישראלי המחבר החליפה ממשלת נתניהו-ליברמן במכנה משותף המבוסס על הסתגרות ,  כוחנות ,  פחדים קיומיים ושנאת זרים .
 חוסנה של מערכת דמוקרטית נמדד במידת האמון והשתתפות של הציבור בתהליך הדמוקרטי ,  בשמירה על חירויות אזרחיות ,  על זכויות המיעוטים בחברה ועל השוויון בפני החוק ,  ובעצמאותן של המערכות שאמונות על ריסון השררה ומרכיבות את המרקם הדמוקרטי :  מערכת המשפט ,  התקשורת ,  האקדמיה ,  השירות הציבורי-מקצועי וכמובן ארגוני החברה האזרחית .
 בשנה הראשונה של ממשלת ביבי-ליברמן הוקמה ממשלה מנופחת ,  בעלת רוב אוטומטי ונטולת אופוזיציה משמעותית ,  שהצליחה להחניק כל דיון פרלמנטרי וציבורי של ממש .  עוד ועוד אנשים המשיכו להתנתק ממה שקורה כאן ,  לאבד עניין בפוליטיקה ובחיים הקולקטיביים ,  ואולי במקומם רוצה הממשלה להביא מצביעים חלופיים מאמריקה .
 חופש הביטוי ,  זכות המחאה וזכות הביקורת על השלטון התערערו בשנה האחרונה .  הפגנות חוקיות פוזרו ,  פעילים חברתיים נעצרו על ידי המשטרה ללא סיבה ,  ואזרחים תמימים החלו להידרש להציג תעודות ברחוב .  הציבור הערבי בישראל הפך מטרה לגזענות ממוסדת ולדחיקה רשמית של נציגיו ממעורבות אפקטיבית בענייני המדינה .  באמצעות חקיקה עוקפת והסתה ,  קידמו הממשלה והכנסת במידה ניכרת את הפוליטיזציה של המערכת המשפטית ושחיקתה .  האקדמיה הוכתה באמצעות ייבוש תקציבים ופגיעה באיכות ועצמאות המערכת בהתערבות פוליטית ,  כמו הפיכת מכללת אריאל לאוניברסיטה .  התקשורת המשיכה להיחלש ,  ועמה הוחלשו מוסדות מקצועיים שהינם חיוניים מאין כמותם לאיזון אינטרסים זרים והבטחת מנהל תקין כמו מערכת התכנון .  ובאחרונה ,  הכתובת היא החברה האזרחית .  הארגונים החברתיים ,  הרגל הרביעית של הדמוקרטיה ,  היא מושא למתקפה הכוללת שילוב של הפחדה והתנכלויות משפטיות וניסיונות לבלימת מקורות המימון .
 צריך לומר :  ישראל עדיין אינה פשיסטית ,  ועדיין אינה אירן .  רחוק מזה .  אבל בחסות ממשלת נתניהו-ליברמן ,  ישראל הופכת להיות משהו אחר .  מדינה שאנחנו עשויים עוד מעט לא להכיר את פניה .  בשנה הראשונה של הממשלה לא היתה מלחמה בחוץ ,  תודה לאל .  אבל ,  במלוא עוזה ,  התחילה המלחמה על הבית .
 
אין מלחמה בחוץ ?  יש אחת בפנים
השנה הראשונה לממשלת נתניהו נראית לא רע על הנייר ,  אבל במציאות איבדנו כל טיפת סולידריות ועניין בפוליטיקה ובחברה .  רמי לבני מאמין שמתחילה כאן מלחמה

