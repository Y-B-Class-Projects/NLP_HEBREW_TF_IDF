השרים אישרו :  ישראל תשחרר כמאה אסירים פלסטינים
בישיבת הממשלה הוחלט על הקמת צוות שרים מצומצם שידון בזהות האסירים הפלסטינים שישוחררו במספר פעימות - החל מאוגוסט .  לאחר המרוץ לרבנות והתנעת המו"מ ,  בנט רושם הפסד נוסף
ראש הממשלה בנימין נתניהו צלח את המשבר הפוליטי הגדול ביותר שחוותה ממשלתו הנוכחית :  שרי הממשלה החליטו היום  ( ראשון )  אחר הצהריים לאשר שחרורם של כמאה אסירים ביטחוניים ותיקים ,  באמצעות הקמת צוות שרים מצומצם שידון בזהותם של האסירים הפלסטינים שישוחררו .  הצוות שכולל את השרים משה יעלון ,  ציפי לבני ,  יצחק אהרונוביץ' ויעקב פרי יקבע מי יהיו האסירים הפלסטינים שישראל תשחרר לאורך המשא ומתן עם הרשות הפלסטינית ,  כאשר השחרור יתבצע במספר פעימות ,  שהראשונה מביניהן צפויה עוד כבר בתחילת אוגוסט .
 13 שרים תמכו בהצבעה בשחרור האסירים ,  לעומת שבעה שהתנגדו .  השרים מהליכוד סילבן שלום ולימור לבנת בחרו להימנע .  
הצביעו בעד :  בנימין נתניהו ,  יובל שטייניץ ,  משה יעלון ,  גדעון סער ,  יאיר לפיד ,  יעל גרמן ,  יעקב פרי ,  שי פירון ,  מאיר כהן ,  ציפי לבני ,  עמיר פרץ ,  סופה לנדבר ויצחק אהרונוביץ' .
 הצביעו נגד :  נפתלי בנט ,  אורי אריאל ,  אורי אורבך ,  עוזי לנדאו ,  יאיר שמיר ,  גלעד ארדן וישראל כץ .
 נמנעו :  לימור לבנת וסילבן שלום .  
ראש הממשלה ושרת המשפטים ציפי לבני ,  שאחראית על המשא ומתן עם הפלסטינים ,  יכולים לנשום לרווחה ,  לאחר שהיום בשעות הבוקר עוד נראה היה ששחרור האסירים עשוי להיתקל בקשיים בממשלה - דבר שהיה גורם מבוכה אדירה לישראל בזירה הבינלאומית .  תמיכתם של שר הפנים גדעון סער ושרת הקליטה סופה לנדבר ,  שבבוקר נחשבו למתנדנדים ,  היא שסללה את הדרך להעברת ההחלטה בממשלה . 
" הרגע הזה איננו קל בשבילי ,  איננו קל לשרי הממשלה ,  ובייחוד הוא איננו קל למשפחות ,  המשפחות השכולות ,  שאני מבין לליבן .  אבל יש רגעים שבהם צריך לקבל החלטות קשות לטובת המדינה וזהו אחד מהרגעים הללו ",  אמר נתניהו לאחר אישור המהלך .  
ישיבת הממשלה בנושא האסירים הייתה הארוכה והסוערת ביותר מאז הקמתה של הממשלה הנוכחית .  הסערה החלה בשעות הבוקר ,  כאשר בדרכם לישיבה נתקלו השרים ביותר ממאה מפגינים מארגון נפגעי הטרור אלמגור ,  שקראו להם להתנגד לשחרור האסירים .  מארגני ההפגנה הפיצו בין המפגינים את מספרי הטלפון האישיים של שרי הליכוד שנחשבו מתנדנדים - לבנת ,  סער ,  ארדן ושלום - וקראו לציבור להציף אותם במסרונים בנושא .  
עם הגעתם למשרד ראש הממשלה ,  הסתגרו ארבעת השרים המתנדנדים יחד עם ראש הממשלה נתניהו ושר הביטחון משה  ( בוגי )  יעלון ,  שניסו לשכנעם לתמוך בהחלטה או לכל הפחות להימנע .  יעלון הציג את עמדת מערכת הביטחון ,  שלא התנגדה לשחרור האסירים .  בסופה של שיחה לא קלה בין הצדדים ,  העלה שר האנרגיה סילבן שלום הצעת פשרה ,  שהיא זו שהועלתה לבסוף בהצבעת הממשלה :  ישראל תחליט בשלב הראשון אך ורק על שחרור אסירים פלסטינים ,  ואילו ההחלטה השנויה במחלוקת על שחרור אסירים ביטחוניים ערבים-ישראלים תתבצע רק בהמשך הדרך ,  בשלבים המאוחרים של המשא ומתן .  
לאחר שהחליט לקבל את הצעתו של השר שלום כינס נתניהו את שרי הממשלה ,  ונשא הצהרה קצרה לכלי התקשורת .  הוא כינה את ההחלטה על שחרור האסירים  " קשה וכואבת ",  אך הדגיש כי כמנהיג עליו לקבל גם החלטות כאלה .  לאחר יציאת המצלמות מחדר ישיבות הממשלה פנה נתניהו לשרים וחזר על אותו המסר ,  אך במילים קשות ומפורטות יותר .  הוא הדגיש כי אם ההצעה לא תאושר בממשלה ,  ישראל עשויה לסבול מנזק מדיני משמעותי .  נתניהו הוסיף כי הוא השקיע מאמצים רבים במניעת הקפאת בנייה בשטחים או התחייבות על גבולות 1967 ,  ואינו יכול לדחות על הסף גם את הדרישה הפלסטינית בנושא האסירים .  
שר הביטחון יעלון חיזק את ראש הממשלה והעלה נקודה למחשבה ,  כאשר אמר כי חלק מהמנהיגים הפלסטינים שישראל נושאת ונותנת מולם כיום היו בעצמם בעבר אסירים שישבו בכלא הישראלי .  עם זאת ,  שני שרים שנכחו בישיבת הממשלה ,  ושאינם חברי ליכוד ,  אמרו בשיחות עם וואלה !  חדשות כי הרגע המכריע בישיבה היה נאומו של שר הפנים גדעון סער ,  שאמר לשרים כי מוטלת עליהם אחריות כבדה בתחום המדיני . 
" כשרים בממשלה אין לנו את הפריבילגיה לבודד את הנושא הכואב הזה מהקשרו ",  אמר סער . " קל ופופולארי להצביע נגד ,  אבל מה יקרה אם כולנו או אפילו מחציתנו יצביעו נגד ?  הצבעה נגד משמעותה שמדינת ישראל דחתה את הסיכום שאליו הגיע ראש הממשלה עם האמריקנים .  המשא ומתן לא ייפתח וישראל תואשם גם על ידי ידידיה הטובים ביותר בכך שהוא לא נפתח ".  
סער חיזק את דבריו של נתניהו ואמר כי  " אם היינו מוותרים בסוגיית ההתנחלויות היינו מקבלים יותר נקודות בזירה הבינלאומית וסירוב לקבל אסירים היה מתקבל בנסיבות כאלה .  אבל זה היה גם ויתור מסוכן מאוד ".  סער הוסיף כי  " זה לא אומר שאין נזק בשחרור אסירים ,  יש ויש .  אבל אנחנו כן רוצים לנסות ולפעול מען עתיד טוב יותר לילדינו ,  ואנחנו כן רוצים לשמור על מעמדה הבינלאומי של ישראל ולמנוע פגיעה מדינית וכלכלית בה ".  
סער סיכם בדברים הבאים : " מי שחושב שאין אופציה אמיתית לומר לא אחרי שראש הממשלה הגיע לסיכומים עם האמריקנים ,  בשמנו ,  יבלע את הגלולה הזאת ויצביע היום בעד .  אני אצביע את ההצבעה הלא פופולארית - אצביע בעד ".  
שר שאינו חבר ליכוד אמר כי נאומו של סער היה  " נקודת מפנה "  בדיון ,  והסביר כי  " סער היה הראשון מבין המתנדדים של הליכוד שגילה אומץ .  שרי הליכוד חיים תחת אימת מוסדות המפלגה ,  וזה משבש לחלקם את סדר העדיפויות הלאומי ".  השר שיבח את סער על החלטתו ועוד יותר מכך על דבריו בישיבת הממשלה .
 במקביל להתקדמות בחזית הליכוד ,  שמו לב השרים לכך ששר האוצר יאיר לפיד מפעיל לחץ על חברו לסיעה ,  שר החינוך שי פירון ,  שלא החליט כיצד להצביע ממש עד לדקות האחרונות שלפני ההצבעה .  פירון הצביע לבסוף בעד ,  בדומה לעמדתם של ארבעת השרים האחרים של יש עתיד שתמכו בשחרור האסירים .  השר היחיד של יש עתיד שהינו בעל רקע ביטחוני ,  שר המדע והטכנולוגיה יעקב פרי ,  אמר כבר הבוקר בראיון לוואלה !  חדשות כי בעיניו שחרור האסירים כואב אך הכרחי .  
מבחינה פוליטית ,  הנפגע העיקרי מהחלטת הממשלה הוא שר הכלכלה והדתות נפתלי בנט ,  שפחות משבוע לאחר ההפסד במאבק על הרבנות הראשית הפסיד גם בקרב על שחרור האסירים ,  ומוצא את עצמו כעת יושב בממשלה שמשחררת רוצחים מורשעים לטובת התהליך המדיני .  עם זאת ,  בנט יכול להתנחם בממתק שהגיש לו ראש הממשלה כדי להמתיק את הגלולה המרה - העברת חוק יסוד משאל עם ,  שקובע כי כל העברת שטחים מריבונותה של ישראל תחייב עריכת משאל עם .
 המנצח הגדול הוא כמובן אבו מאזן ,  שאמר כבר שלשום כי הוא מצפה לחדשות טובות מירושלים בתחילת השבוע הנוכחי .  בשעה שחמאס נאבק על חייו מול צבא מצרים ,  יו"ר הרשות רושם הישג ממשי ראשון מזה זמן רב ויכול להציג לרחוב הפלסטיני החלטה ישראלית על שחרורם של כמאה אסירים ותיקים ,  סמלי המהפכה הפלסטינית - החלטה שהיא תוצאה של המדיניות ה"רכה "  שלו כלפי ישראל ,  ולא של חטיפת חיילים .  

השרים אישרו :  ישראל תשחרר כמאה אסירים פלסטינים
בישיבת הממשלה הוחלט על הקמת צוות שרים מצומצם שידון בזהות האסירים הפלסטינים שישוחררו במספר פעימות - החל מאוגוסט .  לאחר המרוץ לרבנות והתנעת המו"מ ,  בנט רושם הפסד נוסף

