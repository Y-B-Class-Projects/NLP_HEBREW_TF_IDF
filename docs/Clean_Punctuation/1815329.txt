חגי הדס פורש מתפקיד השליח למו"מ על גלעד שליט
לאחר כשנתיים בהן היה שליחו של נתניהו למו"מ לשחרור החייל החטוף ,  הודיע הדס כי הוא מסיים את התפקיד ,  מסיבות אישיות .  במטה המאבק טוענים : " הוכחה שנתניהו כשל כישלון חרוץ "
 חגי הדס ,  הנציג מטעם ראש הממשלה בנימין נתניהו לעניין החזרת החייל החטוף גלעד שליט ,  מסיים את תפקידו .  כך דווח אמש  ( רביעי )  בערוץ 2 .  על פי הדיווח ,  הדס ,  המכהן בתפקיד כשנתיים ,  החליט על צעדו מתוקף נסיבות אישיות בשל מחויבות משפחתית .  הדס מסר שלשום את הודעתו למתווך הגרמני ואתמול למשפחת שליט .
 הדס עצמו הגיב הערב לפרסום בערוץ 2 והבהיר כי לא התפטר - אלא רק סיים את כהונתו . " סיכמתי מראש עם ראש הממשלה על תקופת עבודה של שנתיים ,  בשל התחייבות משפחתית ",  אמר הדס בהבהרה שהועברה מלשכת ראש הממשלה .  לדברי הדס , " תקופה זו מסתיימת בימים אלה ,  ואשאר בתפקיד עד שיימצא לי מחליף ".  עוד ציין הדס ,  כי  " בשנתיים האחרונות עבדתי עם ראש הממשלה ,  שהוביל מדיניות נמרצת ורבת פעילות לשחרורו של גלעד שליט  ושאת רובה לא ניתן לחשוף .  אני תומך תמיכה מלאה בדרך שהוביל נתניהו ,  וחשבתי שיהיה זה נכון לעדכן את הגורמים מולם עבדתי על סיום תפקידי הצפוי ".  
במאהל המאבק למען שחרור שליט קיבלו בהלם את ההודעה של הדס .  נעם שליט סירב להגיב לדברים ,  אך אמר כי עודכן מראש על ההתפטרות .  לעומתו ,  גורמים במאהל סיפרו כי הייאוש נמצא בכל מקום .  שמשון ליבמן ,  ראש מטה המאבק למען שחרורו של שליט ,  מסר הערב לוואלה !  חדשות בעקבות הודעת הדס : " אני מודה לחגי הדס על מאמציו .  כמתאם הוא היה יכול היה לפעול רק במסגרת המנדט שקיבל .  התפטרותו מוכיחה שראש הממשלה נכשל כישלון חרוץ בהתחייבותו כביכול עוד בהיותו באופוזיציה .  להתפטרות יש מסר :  לא קיבלתי את הכלים הדרושים להשבתו של גלעד ". 
ראש המוסד לשעבר דני יתום ,  אמר בתגובה להחלטת הדס כי  " חגי הוא איש מצוין ועשה כמיטב יכולתו כדי להביא לשחרור גלעד שליט .  אני יכול להניח שהוא מאוד לא היה מרוצה כתוצאה מכך שלא קיבלו את עמדותיו .הוא כבר כמעט הגיע להסכם עם חמאס ,  אבל נתניהו לא קיבל את עמדתו .  להערכתי הוא הרגיש שמצרים את צעדיו והוא לא יכול להביא לידי ביטוי את הדרך שבה הוא מאמין ולכן הוא עזב .  זה מוכיח שהממשלה לא עושה מספיק לשחרר את גלעד שליט ". 
 ( עדכון ראשון :  20:48 ) 

חגי הדס פורש מתפקיד השליח למו"מ על גלעד שליט
לאחר כשנתיים בהן היה שליחו של נתניהו למו"מ לשחרור החייל החטוף ,  הודיע הדס כי הוא מסיים את התפקיד ,  מסיבות אישיות .  במטה המאבק טוענים : " הוכחה שנתניהו כשל כישלון חרוץ "
 
