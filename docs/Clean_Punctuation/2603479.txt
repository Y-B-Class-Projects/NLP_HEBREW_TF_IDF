בתום שבוע טעון :  נתניהו הציג לשגרירים הערכת המצב
כנס השגרירים השנתי של ראשי נציגויות ישראל בעולם התנהל השבוע באווירה מתוחה ,  בין השאר בעקבות נזיפת היועץ לביטחון לאומי בהם .  הערב הודה נתניהו לשגרירים על עבודתם
אחרי שבוע של סערות תקשורתיות ופוליטיות ,  סיימו הערב  ( חמישי )  למעלה מ-150 שגרירים וקונסולים של ישראל בעולם את כנס השגרירים השנתי ,  בפגישה עם ראש הממשלה בנימין נתניהו .  במהלך הפגישה התייחס נתניהו לשורה של נושאים על סדר היום המדיני ,  חזר על מחויבותו למנוע נשק גרעיני אירני ,  העלה חששות מהשתלטות אפשרית של חמאס על הרשות הפלסטינית ואף השיב לשאלות השגרירים בנוגע לבנייה בהתנחלויות .  הוא הודה בנימוס לשגרירים על עבודתם הדיפלומטית ,  ולא נותר שום זכר לטונים הצורמים שליוו את המפגש שלהם מוקדם יותר השבוע עם היועץ לביטחון לאומי יעקב עמידרור ,  שנזף בהם אחרי שנשאל על ההחלטה לבנות באזור E1 בתגובה לפנייה הפלסטינית להכרה כמדינה משקיפה באו"ם .  
''האיום מספר אחת היה ונשאר אירן ,  המחויבות שלנו הייתה ונשארה למנוע מאירן להשיג נשק גרעיני ",  הציג נתניהו את הערכת המצב שלו בפני השגרירים וצפה שבטווח הקצר הטלטלה במזרח התיכון תימשך ,  אך  " בטווח הארוך קיים סיכוי לשינוי אם תימנע מאירן יכולת גרעינית צבאית ".  בהתייחס לשאלה הבוערת בבירות אירופה - הקיפאון המדיני ומדיניות הבנייה הישראלית בהתנחלויות הפלסטיני אמר נתניהו כי  " ההתנחלויות אינן המכשול לשלום אלא סירובה של הרשות הפלסטינית להכיר במדינת ישראל כמדינת הלאום של העם היהודי ".  נתניהו הסביר כי ''חמאס יכול להשתלט כל יום על הרשות הפלסטינית ,  ולכן צריך להבטיח סידורי ביטחון מוצקים ,  להבטיח שכל הסדר יבטיח הכרה בישראל כמדינת העם היהודי ,  ולדרוש הכרזה אמיתית על קץ הסכסוך ".  הוא הוסיף כי  " משמעות זכות השיבה היא ביטולה של מדינת ישראל'' .  
כנס השגרירים השנתי של משרד החוץ נערך השבוע בירושלים על רקע תחושות קשות בדרג הדיפלומטי על הפגיעה במעמדה הבינלאומי של ישראל והחשש מהידרדרות ביחסים עם אירופה סביב שאלת הבנייה בהתנחלויות .  הכנס סיפק בשבוע האחרון לא מעט כותרות .  ביום ראשון פרצה סערה פוליטית בעקבות דבריו של נשיא המדינה ,  שמעון פרס ,  שמתח ביקורת על מדיניות החוץ של ראש הממשלה ושר החוץ לשעבר אביגדור ליברמן וקרא לפתוח מיד במשא ומתן עם הרשות הפלסטינית . " כדיפלומט ,  עדיף תמיד להיות אריה בעור של כבשה ,  ולא כבשה בשאגות של אריה ולהבהיל את כל העולם .  תפקיד הדיפלומטיה הוא ליצור ידידים ,  ולא למנות אויבים ",  אמר פרס ,  שדבריו עוררו ביקורת חריפה בליכוד על רקע העיתוי והתזמון של הביקורת בתקופת בחירות .
 ביום שני בערב נרשמה מתיחות נוספת ,  כאשר היועץ לביטחון לאומי ,  עמידרור ,  נזף בשגרירים בעקבות שאלות שהופנו אליו לגבי מדיניות הממשלה וההחלטה לקדם את הליכי התכנון והבנייה באזור E1 בתגובה לפנייה הפלסטינית לאו"ם ,  שלוו במחיאות כפיים מהשגרירים . " לא להתבלבל ,  אתם נציגי הממשלה .  אם לא מתאים לכם - או שתלכו לפוליטיקה או שתתפטרו ",  אמר עמידרור ,  שזעם על הביקורת שהעלו השגרירים והבהיר כי בעיניו תפקיד הדרג הפקידותי הוא לייעץ ,  ו"המנהיגים הם שמקבלים את ההחלטות ".  
הערב עמידרור ישב בקהל בין בכירי משרד החוץ ,  ומלבד לוודא ש"יקי "   ( כינויו של עמידרור ,  ט.ש )  נמצא ,  נתניהו לא התייחס בדבריו לתקרית .  עם זאת ,  הוא כן התייחס להחלטה לבנות ב-E1 ואמר לשגרירים כי הבנייה בהתנחלויות אינה המכשול המרכזי המונע את חידוש המשא ומתן ,  אלא סירובם להכיר במדינה יהודית בגבולות כלשהם . " איך אפשר לראות ב-E1 מכשול מרכזי ?  זו הגזמה גדולה ",  אמר נתניהו . " אם הפלסטינים מקבלים את הרעיון של מדינה שבה הרצועה והגדה מרוחקים 80קילומטרים אחד מהשני למה שחיבור מעלה אדומים לירושלים יהיה מכשול ?  ".  
לקריאה נוספת:עמידרור נזף בשגרירים : " לכו לפוליטיקה או התפטרו"פרס : " איש לא ישנה את דעתי ,  אבו מאזן הוא פרטנר"ישראל על הגינוי האירופי :  הבנייה לא פוגעת בשלום
לפניות לכתבת :  tal_sh@walla.net.il 

בתום שבוע טעון :  נתניהו הציג לשגרירים הערכת המצב
כנס השגרירים השנתי של ראשי נציגויות ישראל בעולם התנהל השבוע באווירה מתוחה ,  בין השאר בעקבות נזיפת היועץ לביטחון לאומי בהם .  הערב הודה נתניהו לשגרירים על עבודתם

