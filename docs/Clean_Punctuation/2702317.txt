נתניהו ,  תתרגל :  אין יותר  " איום הגרעין האיראני "
 אחרי שנים של נאומים וספינים ,  הסכם ז'נבה הוריד סופית את הסוגיה מסדר היום .  אבירם אלעד מנתח את עמדות הצדדים ,  ומציע לרה"מ למצוא לעצמו  " נושא "  אחר לפמפם .  תקיפה ?  נו באמת
בצער רב וביגון קודר ניתן לבשר ש"הנושא האיראני "  הלך לעולמו וחלף מן העולם .  אחרי שנים של נאומים ,  כותרות ,  ספינים ,  גילויים מודיעיניים ועוד - הוא איננו עמנו עוד .  הסכם הביניים שנחתם בז'נבה לפני כמה שבועות הוא אמנם רק זמני וקצוב ,  אבל נראה שבפועל ,  החתימה עליו הייתה אקורד הסיום במאבק הבינלאומי נגד הגרעין האיראני .  
מדיניותה של ארצות הברית בעניין הזה ברורה לכל :  לא למלחמות ,  לא למערבות צבאית ,  ובעיקר - כן להתכנסות פנימה אל הבעיות האמיתיות שמעסיקות את האמריקנים כמו הכלכלה ,  ביטוח הבריאות וכו' .  רק במוצ"ש האחרון הבהיר הנשיא ברק אובמה בפורום סבן עד כמה הוא נחוש לחתור להסכם קבע עם האיראנים ,  גם במחיר המשך העשרת האורניום  ( אם כי ברמות נמוכות )  .  הדבר האחרון שאובמה רוצה הוא לפוצץ את המשא ומתן ולהגיע לעימות צבאי .  
האיראנים ,  מצדם ,  מבינים היטב שבלי הסרת הסנקציות המשטר שלהם יקרוס במוקדם או במאוחר .  הנשיא חסן רוחאני ,  שנבחר על כנפי רוח השינוי ושיפור הכלכלה ,  מחויב להראות תוצאות לבוחריו - ומהר .  גם הוא מבין שבלי שיפור ניכר בכלכלה ,  אותו הבטיח בקמפיין שלו שוב ושוב ,  ההמון  " הירוק "  ייצא שוב לרחובות .  גם הבוס שלו ,  המנהיג העליון עלי חמינאי ,  מבין היטב שעתיד שלטון האייתוללות נתון בסכנה מיידית ,  ולא בגלל תקיפה ישראלית .  הסיבות הללו יובילו בסופו של דבר ,  ולאחר משא ומתן מתיש ,  את האיראנים לנקודה שבה יסכימו לנסיגה טקטית בתכנית הגרעין .  נסיגה כזו אולי תיקח אותם אחורה כמה חודשים במרוץ לפצצה ,  אבל עדיין תאפשר להם להישאר  " מדינת סף ",  שברצותה - תפרוץ קדימה לגרעין .  
אחרון אחרון ,  נשאר ראש ממשלתנו בנימין נתניהו .  האיש שבנה את הקריירה המנהיגותית שלו על איראן .  מה הוא יעשה עכשיו ?  האם יש באמת תסריט סביר של תקיפה ישראלית ?  בטווח הזמן הקצר ,  עד להסכם הקבע עם האיראנים ,  התשובה היא :  בוודאי שלא .  תקיפה כזו תהיה נחפזת ותקומם על ישראל את כל מדינות המערב ,  שתולות תקווה בהסכם תוך כמה חודשים .  
ומה יקרה לאחר חתימה על הסכם קבע עם איראן ?  בהנחה שבעקבות הסכם כזה היא תישאר  " מדינת סף ",  יחזור ראש הממשלה למחשבות נוגות על תקיפה - אלא שאז ,  הסיטואציה תהיה בעייתית בהרבה :  כל תקיפה לאחר חתימה על הסכם תהיה כמעט כמו הכרזת מלחמה על ארה"ב .  זאת תהיה השפלה עולמית שהאמריקנים לא יבליגו עליה ,  ולא יהיה לה קשה מדי  " להעניש "  את ישראל .  קחו לדוגמה את התסריט הזה :  התקיפה תגרור אחריה גלי תקיפה נוספים של מטרות באיראן על ידי חיל האוויר ,  ובסבירות גבוהה גם מול חיזבאללה בלבנון .  בשלב כלשהו תיגמר לחיל האוויר התחמושת המדויקת ,  המיוצרת בארה"ב .  מי יספק לנו אותה ?  מי ידאג לנו לחלפים למטוסי האף-16 אחרי עשרות הגיחות הארוכות ?  
נחזור להתחלה . " הנושא האיראני "  מת .  עוד נעשים מאמצי החייאה אחרונים ,  אבל התמונה ברורה .  הלוויה תצא מהבית ברחוב בלפור  ( נרות ריחניים כבר יש )  ,  והגיע הזמן שבעל הבית יתחיל לחשוב על ה"נושא "  הבא .  
אבירם אלעד הוא ראש מערכת החדשות של וואלה ! 
לכל הטורים של אבירם אלעד בוואלה !  דעות
מעוניינים לפרסם מאמר במדור הדעות ?  כתבו לנו למייל op-ed@walla.net.il 

נתניהו ,  תתרגל :  אין יותר  " איום הגרעין האיראני "
 אחרי שנים של נאומים וספינים ,  הסכם ז'נבה הוריד סופית את הסוגיה מסדר היום .  אבירם אלעד מנתח את עמדות הצדדים ,  ומציע לרה"מ למצוא לעצמו  " נושא "  אחר לפמפם .  תקיפה ?  נו באמת

