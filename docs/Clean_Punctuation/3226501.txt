הראשון במידור :  נתניהו עשוי להצטער על השקר מול מנדלבליט
רה"מ שיער שהיועמ"ש יימנע מתקיפתו בזמן הבחירות ,  ואמר כי שיתף אותו בסוד מכירת הצוללות הגרמניות למצרים .  למרות הבטחת היועמ"ש כי יגיע בנפש חפצה לשימוע ,  אין כשקר גס לצמצום הרצון הטוב ,  בצל התרשמותו השלילית של ראש התביעה הכללית ממידת אמינותו של נתניהו
אילו התבקש עורך היומון  " ניו יורק דיילי ניוז "  לספק כותרת למכתבו המרעיש של גיל לימון ,  עוזרו של היועץ המשפטי לממשלה ,  בסוגיית טענתו של ראש הממשלה ששיתף את היועץ בסוד הסיבה להסכמתו למכירת צוללות גרמניות משוכללות למצרים ,  היה בודאי מחייך ומציע , " מנדלבליט לנתניהו :  אתה שקרן ". 
המשפט שבמרכאות אינו ציטוט מדברי מנדלבליט .  לא כך הוא נוהג להתנסח .  אבל העיתון הניו יורקי התמחה בתרגום אמירות מסוגננות לשפה עממית המשקפת את המהות . " פורד לעיר :  תתפגרי לך "  היא הכותרת הזכורה ביותר ,  מ-1975 ,  כאשר הנשיא ג'רלד פורד הודיע על סירובו להציל את עיריית ניו יורק מפשיטת רגל בסיוע פדראלי .
 אלוף במילואים עו"ד ד"ר מנדלבליט מחוייב בלשון עדינה ובמזג שיפוטי .  לכן לא יאמר במפורש שנתניהו שקרן ,  אך זאת המשמעות היחידה של הכחשת גרסת נתניהו ,  כאילו היועץ שמע - וקיבל - את ההסבר המסווג עילאית ללחישת נתניהו ,  באמצעות שליחו ,  באוזני הקנצלרית אנגלה מרקל .  נתניהו נכשל ,  מתוך זחיחות או ייאוש ,  בהעריכו שמנדלבליט יבליג על השקר ויימנע מתקיפתו ,  לפחות עד לבחירות .
 אפשר להשאיר לרגע בצד את עניין הצוללות הגרמניות-מצריות ולהתמקד בהיבט החשוב ביותר של המכתב הנפיץ כלימון-יד :  התרשמותו השלילית של ראש התביעה הכללית ממידת אמינותו של נתניהו .
 מנדלבליט עומד בפני שתי החלטות ,  צרה ורחבה .  ההחלטה הצרה היא על פתיחה בחקירה פלילית בפרשת ניגוד העניינים של נתניהו ,  כאיש ציבור וכנהנה משותפותו עם קרובו-נדבנו נתן מיליקובסקי ,  שעסקיו פרחו במתאם ישיר עם הגידול בהזמנות הצוללות ממספנות טיסנקרופ .  אם מנדלבליט נוכח על בשרו שנתניהו אינו אומר אמת ,  ולו גם בחלק אחר של תיק הצוללות ,  החלטתו תושפע מכך בהכרח .
 עוד בוואלה !  NEWSההחלטה הדרמטית של גנור - והקשר לנתניהו :  מדריך לפרשת הצוללות"החשש משיבוש חקירה התרחב ":  מעצרו של מיקי גנור הוארך בשניתלחוץ ,  היסטרי ,  מבוהל :  נתניהו הגיע לריאיון בהפתעה - ויצא רע משנכנס 
זאת צרה לשעתה ,  קשה כשלעצמה אך תחילת הדרך בתיק נוסף .  רחבה וכבדה ממנה ההחלטה הצפויה בתום השימוע שנקבע לנתניהו ל-10 ביולי בשלושת תיקי כתב החשדות .  אף שהיועץ הודיע ,  כתמיד ,  כי בשימוע יתייחס לטענות ההגנה בלב פתוח ובנפש חפצה ,  אין כשקר גס לצמצום הפתיחות והרצון .  נדיבותו של מנדלבליט כלפי החשוד נתניהו תהיה פחותה מזו של מיליקובסקי .  הסיכוי למימוש התרברבותו העקרה של נתניהו למיטוט כל התיקים נגדו ,  שנמצא גם עד עתה בתחתית המדחום ,  מתקרב מאד לאפס המוחלט .
 גם אם ההכרה בכך לא תזיז ממקומם מצביעים ,  היא תקרין בתום הבחירות על המגעים להרכבת ממשלה ,  שיתנהלו לאור ודאות קרובה לפגיעה ממשית בתמרוני נתניהו לחמיקה מספסל הנאשמים .
 ומאחר שבית המשפט העליון ,  שברירת המחדל שלו היא תמיכה ביועץ ,  יושב בתוך עמו ורואה את הקולות ,  ניתן לשער שגם שם ספגה אמינותו של נתניהו מהלומה קשה ,  שרישומה יורגש במהלכים הבאים .  בליכוד ובימין החדש והמאוחד יאמרו אמנם שזה לא בג"ץ אלא בג"נץ ,  אבל המילה האחרונה בעתירות נגד כשירות נתניהו להרכיב ממשלה תהיה של השופטים .  
ואשר לאגדה שמפיץ הראשון במידור ,  כאילו סוד הצוללות המצריות שיירכשו מגרמניה מותר בהסתרה משני האישים המרכזיים במערכת הביטחון ,  השר והרמטכ"ל ,  היא בדיונית כמו צוללת בלוך נס ואף סותרת את חוק יסוד הצבא ,  המסדיר את כפיפות הדרג הפיקודי העליון לממשלה .
 ב-2009 ידע נתניהו היטב שההסכמה הישראלית לאספקת צוללות גרמניות למצרים  - " יש לנו שם ששה מיליון מצביעים ,"  אמר פעם שמעון פרס בדיון פנימי על הרתיעה הגרמנית מדימוי של סיוע לאויבי ישראל - מחייבת תחילה עבודת מטה במערכות הצבא ,  המודיעין והטכנולוגיה .  בהיותו ראש ממשלה טרי-ישן לא העז נתניהו לעקוף את התקנון בבואו למרקל ,  לפחות לא בהקשר המצרי ,  אם כי הירשה לעצמו לתת לה קדימון להחלטה על הצוללת הששית לחיל-הים בטרם הודיע זאת לרמטכ"ל גבי אשכנזי .
 איך אירע שב-2009 היו שר הביטחון והרמטכ"ל צרכני הסוד ובעצם יצרניו ,  כי הם שהמליצו על גבולות הגזרה של ההשלמה עם הצוללות המצריות ,  וחמש שנים אחר כך בוגי יעלון ובני גנץ אינם מוסמכים לדעת מה נתניהו אומר למרקל ,  ועוד באמתלה של גישה עקרונית ?  הטיעון מופרך מיסודו .  מה שנתניהו לא רצה שייוודע היה אישי ולא ממלכתי - שהוא ,  באמצעות שליחו ופרקליטו וקרובו-רחוקו יצחק מלכו ,  מעורב בהיתר .  
החשאיות בצלע זה של המשולש ישראל-גרמניה-מצרים סתרה את ההגיון הבסיסי ביותר .  צוללות חדישות כלשהן ,  רוסיות או סיניות ,  הולנדיות או גרמניות ,  אם תיפולנה לידי משטר עויין ,  כגון זה של אויבי עבד-אל-פתח א-סיסי מהאחים המוסלמים ,  עלולות לסכן את הצוללות הישראליות .  יכולת ההסתתרות של כלי-שיט תת-ימיים מעניקה להם יתרון על שדות תעופה ובסיסי טילים הפגיעים למהלומת פתע .  את הצוללות יודע האויב שלא יצליח לאתר .  מכאן תכונת הישרדותן וההרתעה הגלומה בהן ;  אבל אם יופיעו בזירה צוללות מקבילות ביכולתן ,  העלולות לחשוף את הצוללות הישראליות ,  תיפגע ההרתעה הישראלית - כן ,  גם כלפי איראן .
 על כן נחוץ מנגנון מקצועי שלם ,  שייערך לנצל את אהדת הגרמנים באופן שעליו רמז נתניהו .  בלי שיתוף הרמטכ"ל וחיל הים ואמ"ן אין משמעות מעשית לסיכום בין נתניהו למרקל .  לא בכבוד מדובר :  סוד המוסתר מפניהם ומונע מהם להיערך אינו מועיל לישראל .  המטה לביטחון לאומי ,  הכפוף לראש הממשלה ומאוייש בנאמניו ,  אמור לתכלל את הגופים האחרים ולא להוות להם תחליף ותירוץ .
 גם במבנה הבן-גוריוני של ראש ממשלה שהוא גם שר הביטחון ,  ואפילו בתחום הגרעיני הרגיש מכולם ,  אין בדרג המדיני מפקד עליון יחיד .  בכורה אינה בלעדיות .  מושלת קבוצת שרים המחליטה בהצבעת רוב .  ראש ממשלה החותר תחת הסמכות המשותפת ומעלים מידע גם מגורמי הביטחון מבצע פוטש נגד השלטון החוקי במדינה .  כשהוא גם נתפס בידי ראש התביעה בשקר ,  המצב חמור במיוחד .
 פסח מלובני ,  אל"מ בדימוס באמ"ן/מחקר ,  אמר אתמול שטענת נתניהו שבסמכותו להסתיר סודות משר הביטחון ומהרמטכ"ל נשמעה לו מוכרת ממקום אחר במזרח התיכון .  במאמץ קל נזכר מלובני בתקדים - שליטי עיראק ובמיוחד סדאם חוסיין ,  שלקראת מלחמות יזומות הקפידו שלא לגלות את תוכניותיהם לשר הביטחון ולרמטכ"ל .  נתניהו ,  קבע מלובני ,  אינו מקורי .  

הראשון במידור :  נתניהו עשוי להצטער על השקר מול מנדלבליט
רה"מ שיער שהיועמ"ש יימנע מתקיפתו בזמן הבחירות ,  ואמר כי שיתף אותו בסוד מכירת הצוללות הגרמניות למצרים .  למרות הבטחת היועמ"ש כי יגיע בנפש חפצה לשימוע ,  אין כשקר גס לצמצום הרצון הטוב ,  בצל התרשמותו השלילית של ראש התביעה הכללית ממידת אמינותו של נתניהו

