פרס למשלחת הנכים : " מהימים המרגשים בתולדות האומה "
 המשלחת הפראלימפית שבה לקבלת פנים מלכותית .  הנשיא : " ניצחון הנשמה והרוח ".  נתניהו : " רציתם ,  והפכתם לאגדה "
 המשלחת הפראלימפית נחתה הלילה  ( בין שני לשלישי )  בישראל אחרי אולימפיאדה נפלאה ,  והתקבלה על ידי מאות אוהדים בשדה התעופה .  המשלחת שבה ארצה עם לא פחות משמונה מדליות - אחת מזהב ,  שתיים מכסף ו-5 בצבע ארד .  גיבור המשחקים הוא כמובן נועם גרשוני ,  שהביא לישראל מדליית זהב היסטורית ,  והבוקר הוא וחבריו הגיעו לקבלת פנים חגיגית אצל נשיא המדינה שמעון פרס ,  בנוכחות ראש הממשלה בנימין נתניהו . 
" זה אחד הימים המרגשים והאמיתיים בתולדות האומה שלנו ",  אמר פרס הנרגש . " אתם ניצחתם שתי מלחמות בבת אחת - המלחמה של עם קטן נגד עמים גדולים וחזקים ,  אבל כל אחד מכם היה צריך לנצח עם המעט שנותר לכם ולהגיע למקום הגבוה ביותר .  זה ניצחון של הרוח ,  של נשמה אמיתית .  זה שהבאתם לנו מדליות זה בסדר ,  אבל חזרתם אנשי מדליות זהב ,  כסף ,  וארד .  הראתם לכל ילד במדינת ישראל מה אדם יכול לעשות כדי לנצח את עצמו ,  את חולשותיו ,  את בעיותיו ,  ולזכות בהכרה עולמית אדירה .  אני בטוח שאתם הדבר הכי מחנך שאנחנו יכולים להגיד לילדי ישראל בעתיד הקרוב ,  אין דבר יותר גדול מהאדם ,  אין דבר חזק מרוחו ,  אין דבר יותר עמוק מנשמתו .  זה תוכן עמנו ,  כך אנחנו חיים .  אנחנו כל כך נרגשים עבורכם .  עשיתם את זה .  הבאתם הרבה תקווה ,  גאווה אמיתית והוכחה שכל בנאדם ,  כגודל רוחו ". 
נתניהו פנה לנועם גרשוני ואמר : " לא שיערתי שתחזרו עם כל כך הרבה מדליות .  זה ריגש אותנו מאוד .  כפי שאמר נשיא המדינה וכפי שהעידה בפני שרת התרבות והספורט ,  נועם ,  כשאתה עמדת שם ,  ושמעו את ההמנון ובכית ,  אני בכיתי .  כל המדינה הזדהתה איתך ,  כי אתה ואתם מייצגים את הרוח הישראלית במיטבה .  פעם היו אומרים לטיס - היום אפשר להגיד גם שהטובים לטניס .  כולנו צפינו בכם ,  הייתם נפלאים .  רוממתם אומה שלמה ,  ואני רוצה להגיד לכם שהמדינה הזאת קמה על סמך אמירה פשוטה :  אם תרצו ,  אין זו אגדה .  אתם רציתם ,  והפכתם לאגדה ".  
שרת התרבות והספורט לימור לבנת סיפרה כי הוחלט להשוות את המענקים של ספורטאים אולימפיים לאלה של המענקים הפראלימפיים : " כולכם שווים זהב .  ראש הממשלה שאל אם יש לנו תקציב לכל זה ,  ואמרתי שהתקציב שלנו קטן מאוד אבל לזה - לזה יש לנו תקציב ".  
נועם גרשוני אמר : " זה מרגש ועוצמתי ברמות מאוד גדולות .  אני רוצה להגיד תודה לכל המשלחת המדהימה הזאת ,  ולראשי המשלחת שעשו את החוויה המדהימה הזאת .  אני רוצה לחרוג ממנהגי ולהגיד מילה טובה גם לתקשורת ,  בזכותכם הצלחנו להגיע לכל כך הרבה אנשים במדינה .  תודה למשפחות שלנו שליוו אותנו גם ברגעים הקשים ,  רק בשבילם כל החוויה הזאת היתה שווה את זה .  אני רוצה להגיד תודה גם לעם ישראל ,  שנותן לנו כל כך אהבה ותמיכה ,  וזה עושה את כל החוויה הזאת פי עשר כוח .  אני שמח שהצלחנו לייצג את המדינה בכבוד גדול .  אני חושב שקטלו גם את המשלחת האולימפית יותר מדי ,  הם הגיעו להישגים אדירים והם ספורטאים מדהימים ".  

פרס למשלחת הנכים : " מהימים המרגשים בתולדות האומה "
 המשלחת הפראלימפית שבה לקבלת פנים מלכותית .  הנשיא : " ניצחון הנשמה והרוח ".  נתניהו : " רציתם ,  והפכתם לאגדה "
 
