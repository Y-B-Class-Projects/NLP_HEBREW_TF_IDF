יומן בחירות | ריבלין קרא לחברי הקהילה הגאה להצביע בבחירות
תשדיר  " גזעני "  של מפלגת יחד נפסל לשידור | גופי ימין הגיבו לעתירה נגד העצרת | שפיר פנתה לווינשטיין בחשד להתנהלות לא חוקית של ראשי הבית היהודי | הרצוג סייר בכותל | כמה שחקני כדורגל הביעו תמיכה בדרעי .  עדכונים שוטפים
30 משתתפים בעצרת הימין בכיכר רבין שבתל אביב - כך על פי הערכת גורם בכיר המשטרה .  בעצרת ,  שמתקיים תחת הכותרת  " מאוחדים למען ארץ ישראל ",  משתתפים בין היתר ראש הממשלה בנימין נתניהו ויו"ר הבית היהודי נפתלי בנט .  
נשיא המדינה ,  ראובן ריבלין ,  קרא היום להומואים וללסביות לצאת ולהצביע . " החירות מפחד ,  ממעשים אלימים ומהתבאטויות בריוניות היא זכותם של כל גבר וכל אישה ,  ממגדר כזה או ממגדר אחר וגם של אלו הקוראים תיגר על הגבולות המגדריים עצמם .  החופש לחיות את החיים כרצוננו והזכות לחיות חיים מלאים ,  על פי צו מצפוננו ולעצב אותם בהתאם להשקפת עולמנו ,  הוא שעומד ביסודה של כל חברה דמוקרטית ".  לדבריו , " מחובתה של החברה לאפשר לכל אדם לחיות לפי תפישת עולמו האידיאולוגית או נטיותיו המיניות ".  
חברת הכנסת סתיו שפיר  ( המחנה הציוני )  פנתה הבוקר ליועץ המשפטי לממשלה ולוועדת הבחירות המרכזית בדרישה לבדוק חשד למנהל לא תקין והתנהלות בלתי חוקית של ראשי מפלגת הבית היהודי ,  בניסיון לגייס חברי גרעינים תורניים לפעילות פוליטית בניגוד לחוק .  
פנייתה באה בעקבות מכתב פנימי שהגיע לידיה ובו פנייה מפורשת של גורמים בכירים במפלגת הבית היהודי לראשי ומנהלי גרעינים תורניים ולמנהלי ישיבות ,  מוסדות אשר רובם ממומנים באופן ישיר על ידי משרד הבינוי ומשרד החינוך בהתאמה ב"בקשה "  לסיוע בקמפיין הבחירות של המפלגה .  
שורה שחקני כדורגל מליגת העל הודיעו הערב על תמיכתם ביו"ר ש"ס אריה דרעי .  במהלך פגישה עמם הביע דרעי את תודתו על התמיכה של השחקנים ודיבר על מחויבתו לעזרה בבקשתם להעביר את משחקי הכדורגל לימי חול .  בין השחקנים שהגיעו לפגישה היו גיא דיין מהפועל פתח תקווה ,  אלירן דנין הפועל אשקלון ,  ישראל זגורי מהפועל תל אביב ,  עוזר מאמן מכבי פתח תקווה עומר גולן ,  צחי גיגי ממכבי פתח תקווה וגידי קניוק גם הוא ממכבי פתח תקווה .  
יו"ר המחנה הציוני יצחק הרצוג סייר היום בירושלים ,  ובין היתר הגיע גם לכותל המערבי .  זאת ,  על רקע דבריו בעימות עם ראש הממשלה בנימין נתניהו ,  שלפיהם דווקא האחרון הוא זה שמעלה את סוגיית אחדות ירושלים .  הרצוג הדף את הביקורת מימין ואמר כי ישמור על אחדות ירושלים אם יבחר לראשות הממשלה .  
יו"ר ועדת הבחירות המרכזית ,  שופט בית המשפט העליון סלים ג'ובראן ,  פסל תשדיר רדיו של מפלגת יחד נגד מבקשי המקלט ,  בשל המשפט  " קץ למסתננים ".  ג'ובראן ביקש מהמפלגה להסיר מתשדיר הבחירות את המשפט ,  בשל היותו גזעני .  ג'ובראן אמר כי לדעתו קיימת  " ודאות קרובה שהמשפט גזעני ומסית לאלימות ". 
התשדיר תוכנן להיות משודר היום ברשת ב' ובגלי צה"ל .  מפלגת יחד מסרה בתגובה : " החלטת השופט ג'ובראן מצטרפת להחלטות השונות של שופטי בג"ץ כנגד תושבי דרום תל אביב ושאר הישובים בהם מתגוררים המסתננים .  השופט ג'ובראן ,  כיושב ראש ועדת הבחירות ,  חייב היה לגלות רגישות כלפי תושבי דרום תל אביב ולא כלפי המסתננים הלא חוקיים שממררים את חייהם ".  
יו"ר מפלגת כולנו ,  משה כחלון ,  ערך היום סיור בקניון עזריאלי בתל אביב . " אנחנו מרגישים במומנטום אדיר ,  נמשיך לעבוד קשה עד הרגע האחרון ",  אמר במהלך הסיור .  לדבריו , " מפלגת כולנו היא המפלגה הלאומית-חברתית היחידה במדינת ישראל .  אנחנו נחזיר את החמלה והתקווה לאזרחים .  אנחנו נחזיר את הסיכוי לזוגות צעירים לרכוש דירה ולהתפרנס בכבוד .  אנחנו נחזיר את הכבוד להורים שלנו ואת העתיד לילדים שלנו ". 
לטענתו של כחלון , " עוד לא ראיתי צעיר וצעירה אחת שעזבו את הארץ בגלל האיום האיראני או בגלל דעאש ,  אבל פגשתי בחו"ל הרבה צעירים שעזבו את המדינה כי איבדו את התקווה .  אני אומר לצעירים הללו ומתחייב שאפשר לפתור את בעיית הדיור ואת בעיית יוקר המחייה .  אנחנו נפתור אותן ".  
מפלגות הליכוד והבית היהודי ,  וכן רשויות ביהודה ושומרון ,  הגיבו לעתירת מרצ נגד עצרת הימין הצפויה להיערך הערב בכיכר רבין שבתל אביב .  בתגובתם ,  ציינו המשיבים כי לא נעשה שימוש בכספי ציבור לטובת הבחירות ,  אשר אסור על פי חוק הבחירות .  
המשיבים כתבו כי מדובר ב"עצרת שלא מייצגת מפלגה אחת ",  אלא קוראת לאיחוד של כל מפלגות הימין להצלחתם בבחירות .  כמו כן ,  ציינו חלק מהמשיבים כי לא נעשה שימוש בכספי ציבור לא במימון המודעות ולא במימון ההסעות לעצרת ,  שלדבריהם נגבה תשלום עליהם מהנוסעים .  לאור טענות אלה ביקשו המשיבים לדחות את העתירה ולא לבטל את העצרת .  
יו"ר מפלגת ישראל ביתנו אביגדור ליברמן ביקר היום במערת המכפלה .  במהלך ביקורו ,  אמר : " אנחנו באים למערת המכפלה כמיטב המסורת .  הגעתי לכאן בבחירות 96' ברגע קריטי .  פה התבשרנו על הניצחון .  הייתי פה גם ב-2013 וזאת המסורת ".  לדבריו , " כדאי מאוד להדגיש כי המחנה הלאומי האמתי נמצא כאן ולא בשום מקום אחר .  בכל מקום אחר יש הרבה דיבורים ,  הכול דיבורים ,  הכול כלאם פאדי ,  הכל פרולה פרולה ".   
" הימין האמיתי ,  שיש לו דרך ונחישות ויודע מה הוא רוצה ,  זה כאן ",  הוסיף ליברמן . " אנו לא מסרנו את חברון ,  תמיד הצבעתי נגד שחרור המחבלים ,  ותמיד דרשנו לחסל את חמאס ,  וכולנו הצבענו נגד התנתקות .  המסר הזה חשוב ".  הוא הוסיף : " אנו נעמוד על האינטרסים שלנו ,  ולא יהיה לא התנתקות ב' ולא התנתקות ג' ".  
בנוגע לתוצאות הבחירות ,  הבהיר ליברמן כי  " אנו עדיין מדברים על מספר דו ספרתי .  דיברתי עם כל המטות שלנו ואני בטוח שאנו מדברים על מספר דו ספרתי .  מאז 96' היינו כאן בכל מערכות הבחירות .  אני רואה את עצמי חלק אינטגרלי מהמחנה הלאומי ".  הוא סירב להודיע על מי ימליץ לראשות הממשלה ,  ואמר : " אני ממליץ לנשיא קודם כל על עצמי ".  
יו"ר מפלגת יש עתיד יאיר לפיד אמר היום בביקור בשדרות : " תמיד כשאתה עולה בסקרים ,  ויש לך מומנטום כולם תוקפים אותך כי הם מפחדים על המנדטים שלהם ".  לדבריו , " המתקפה הזו בסדר .  אותי מדאיג שיש מכירת חיסול שבה נחזור לאי-שוויון בנטל .  תהיה עוד פעם ממשלה של 39 שרים וסגני שרים ".  
" את הכסף לא צריכים לדילים ,  אלא למעונות יום ",  הוסיף . " להוריד את יוקר המחיה ולעזור לאזרחים .  את הכסף לא צריך לחלק בקומבינות ".  לפיד אמר כי הוא  " מעוניין לחזור לכל מקום שאליו אזרחי ישראל ישלחו אותי .  לא מעניין אותי מה אהיה ,  אלא מה אעשה ,  בהחלט כולל את האוצר .  יש תקציב 2015 .  יכולנו לעלות 190 אלף קשישים מעל לקו העוני .  צריך לחזור ולהעביר את התקציב ".  
יו"ר מפלגת הבית היהודי ,  נפתלי בנט ,  הגיב לדברים שפרסם העיתונאי יגאל סרנה נגד עצרת הימין הצפויה להתקיים הערב בכיכר רבין .  סרנה כתב בדף הפייסבוק שלו : " כשתהיה לכם כיכר בנט - תעשו שם הפגנת המונים נגד הסתה של השמאל .  אבל בכיכר רבין ?  נבלות ".  
בתגובה לכך ,  פרסם בנט בדף הפייסבוק שלו צילום מסך של הודעתו של סרנה ,  והוסיף : " יגאל סרנה ממחנה בוז'י-ציפי :  אז עכשיו אתה ממליץ לרצוח אותי ?  .  עם ישראל יענה לך בקלפי ,  ביום שלישי ".  
חברת הכנסת מטעם מפלגת הבית היהודי ,  איילת שקד ,  קראה הבוקר למאזינים בתכניתו של מוטי לביא ברדיו  " קול ברמה ",  להצביע לליכוד . " אני קוראת לכל מי שימני ,  כל מי שמאמין בארץ ישראל ,  תורת ישראל ועם ישראל להצביע לליכוד - אה ..  .  לבית היהודי ",  אמרה שקד .  
ראש ועדת הבחירות המרכזית ,  שופט בית המשפט העליון סלים ג'ובראן ,  עדכן את מארגני עצרת הימין שצפויה להיערך הערב בכיכר רבין ,  כי עליהם להגיב לטענות העתירה נגדם עד השעה 12:00 .  העתירה הוגשה על ידי מרצ בטענה כי מימון העצרת על ידי הרשויות המקומיות והמועצות האזוריות אסור על פי חוק הבחירות ,  ועל כן יש למנוע את מימונה בכספים ציבוריים .  
ראש הממשלה ,  בנימין נתניהו ,  טען בראיון לעיתון  " ג'רוזלם פוסט "  בשפה האנגלית ,  שפורסם במהלך סוף השבוע ,  כי  " ב-2006 לא זכינו לתמיכה ,  ואז 'קדימה' הקימה ממשלה ,  וביצעה את הנסיגה מעזה ,  עם השלכות כה נוראיות ".  אלא שההתנתקות מרצועת עזה ופינוי ההתנחלויות בה נעשו בקיץ 2005 ,  והממשלה האחראית לכך ,  בראשותו של אריאל שרון ,  נבחרה הודות לרוב לליכוד  ולא לקדימה . 
" כשמצביעי המחנה הלאומי לא הבינו שעליהם לתמוך בליכוד ,  הם סללו את הדרך לשמאל ",  ניסה לטעון נתניהו . " זה קרה בעבר ,  ב-92' כשהם יצאו נגד שמיר וקיבלו את אוסלו .  זה קרה שוב ב-99' כשהם לא תמכו בי ,  והם קיבלו את אהוד ברק ואת שיחות קמפ דייויד .  רק משום שערפאת סירב לכל מה שהוצע לו ,  ניצלנו באופן רגעי .  לא נוכל לאפשר לזה לקרות שוב ".  
הקלפי הראשונה בישראל בבחירות לכנסת ה-20 תיפתח היום בשעה 14:00 בבסיס האימונים החטיבתי של הנח"ל ,  הנמצא בסמוך לערד .  כמו כן ,  במהלך היממה הקרובה ייפתחו קלפיות נוספות ברחבי יהודה ושומרון ,  בדרום הארץ ובגבול הצפון ,  במטרה לאפשר לכל חיילי צה"ל להשתתף בתהליך הבחירות .  
ראש הממשלה בנימין נתניהו יהיה הנואם הראשון בהפגנת הימין ,  שתתקיים היום בכיכר רבין בתל אביב .  מאז צאת השבת ,  צוות של אבטחת אישים החל בעבודות להתאמת במת הנואמים לצורכי האבטחה .  לאחר נתניהו ,  ינאמו יו"ר הבית היהודי נפתלי בנט ,  יו"ר מפלגת יחד אלי ישי ,  השר ישראל כץ וח"כ בני בגין .  כמו כן ,  במהלך העצרת ,  צפוי להיות מוקרן  " נאום הצ'חצ'חים "  הידוע של ראש הממשלה לשעבר מנחם בגין .
 במקביל ,  מרצ הודיעה כי תעתור נגד קיום ההפגנה בשל השימוש ,  לטענתה ,  בכספי ציבור לצורך הפקתה .  לטובת הצלחת העצרת ,  שתתקיים תחת הכותרת  " מאוחדים למען ארץ ישראל ",  התגייסו ארגוני ימין ,  רשויות ביהודה ושומרון ומפלגות הליכוד והבית היהודי .  עד כניסת השבת ,  על פי המארגנים ,  התמלאו כבר יותר מ-700 אוטובוסים והם מקווים שמספר המשתתפים בהפגנה יהיה גדול יותר מזאת של השמאל שהתקיימה בשבוע שעבר .  
יו"ר מפלגת כולנו ,  משה כחלון ,  הדף את הבטחתו של ראש הממשלה נתניהו למנותו לשר האוצר אם ירכיב את הממשלה הבאה - אותה השמיע בריאיון ל"קול ישראל ".   " נתניהו כבר הבטיח לי בעבר את ראשות מנהל מקרקעי ישראל ואת משרד האוצר ולא קיים .  זו לא שאלה פרסונלית .  זו שאלה של דרך .  של דאגה לבני אדם .  הציבור שבע מהבטחות ",  נכתב בהודעה שפרסם השר לשעבר .  בריאיון שהעניק ליומן הבוקר של  " קול ישראל "  ושודר אתמול ,  אמר נתניהו : " באופן מעשי אין לי אפשרות להקים ממשלה בלעדיו .  הוא יהיה בקואליציה בלי קשר למספר המנדטים ויקבל את תיק האוצר ".  

יומן בחירות | ריבלין קרא לחברי הקהילה הגאה להצביע בבחירות
תשדיר  " גזעני "  של מפלגת יחד נפסל לשידור | גופי ימין הגיבו לעתירה נגד העצרת | שפיר פנתה לווינשטיין בחשד להתנהלות לא חוקית של ראשי הבית היהודי | הרצוג סייר בכותל | כמה שחקני כדורגל הביעו תמיכה בדרעי .  עדכונים שוטפים

