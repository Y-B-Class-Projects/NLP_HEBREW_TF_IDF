 " ההקפאה תאושר רק אם יתקבלו תנאי ישראל "
 לדברי גורם מדיני בי-ם ,  רה"מ  " עומד בתוקף על קבלת התנאים החיוניים לביטחון ישראל .  אם יתקבל נייר שיכלול את כל המרכיבים שסוכמו עם קלינטון ,  נתניהו יביאו לאישור הקבינט .  אם לא - הוא לא יביא אותו לאישור "
 גורם מדיני בירושלים ניסה להסביר אמש  ( שלישי )  מה עומד מאחורי העיכוב בהחלטה על חידוש הקפאת הבנייה בהתנחלויות .  לדברי הגורם , " ראש הממשלה בנימין נתניהו עומד בתוקף על קבלת התנאים החיוניים לביטחון המדינה ולאינטרסים המדיניים שלה ".  הוא הוסיף ,  כי  " אם יתקבל נייר שיכלול את כל המרכיבים האלה ,  כפי שסוכם עם מזכירת המדינה האמריקאית הילרי קלינטון ,  ראש הממשלה יביא אותו לאישור הקבינט בנחישות ובעצמה ,  כי הוא משוכנע שזה הדבר הנכון למדינת ישראל .  אם לא יתקבלו הדברים החיוניים לביטחון ולאינטרסים הלאומיים ,  הוא לא יביא זאת לקבינט ".  
בתוך כך , " מורדי הליכוד "  העלו אתמול הילוך במאבקם נגד ראש הממשלה נתניהו ,  על רקע כוונתו לחדש את הקפאת הבנייה .  יחד עם ראשי מועצת יש"ע הם החלו בהחתמה של שרים וחברי כנסת על מכתב לנתניהו ,  בו הם מביעים את התנגדותם לחידוש ההקפאה בתמורה לחבילת ההטבות האמריקאיות .  חברי הכנסת מתכוונים להגיש את המכתב לנתניהו עוד לפני ההצבעה הצפויה בנושא בקבינט המדיני-ביטחוני .  
ח"כ ציפי חוטובלי ,  מיוזמי המכתב ,  הסבירה כי  " המכתב נועד להעביר מסר חד וברור לראש הממשלה - סיעת הליכוד מתנגדת למהלך הפסול של הארכת ההקפאה וקוראת לרה"מ לשמור על העקרונות אותם הוא עצמו הציע .  אסור למכור אינטרסים לאומיים עבור כסף ". 
במכתב עצמו מציינים הח"כים : " אנו ,  שרי הליכוד וחברי הסיעה בכנסת ,  מביעים את התנגדותנו להקפאת הבנייה בישובים היהודים ביהודה ושומרון .  יש לקיים את החלטת השרים בקבינט המדיני ביטחוני מיום 25.11.09 ,  לפיה עם תום ההשעיה ,  הממשלה תשוב ליישם את מדיניות הממשלות הקודמות בנושא הבנייה ביהודה ושומרון ". 
חברי הכנסת מוסיפים וכותבים לנתניהו : " מעבר לחובתנו ורצוננו ,  כנציגי הליכוד בכנסת ובממשלה ,  לעמוד על ערכי הליכוד וההתיישבות ,  אנו סבורים כי קבלת ההצעה העכשווית תהיה צעד חמור ,  וזאת בין היתר מהטעמים הבאים :  התחייבות יש לכבד - כולנו חזרנו והבטחנו שההקפאה הינה חד פעמית ושבתום תקופת ההקפאה נשוב לבנות כפי שהיה קודם .  אין שום הצדקה להפר התחייבות זו ,  החקוקה היטב בזיכרון הקולקטיבי של אזרחי המדינה והעולם כולו .  קווים אדומים יש לחזק ולא למחוק - אנו עומדים בפתחו של משא ומתן קשה ,  במהלכו ילחצו עלינו לחצות קווים אדומים שאסור לחצות ". 
במקביל למכתב של מורדי הליכוד ,  המתנחלים ביהודה ושמרון הכריזו על שביתת אזהרה כנגד מה שהם מכנים  " ההתקפלות המבישה ,  הכניעה החוזרת של ראש ממשלת ישראל בפני הלחץ האמריקני-פלסטיני והכוונה להקפיא מחדש את הבנייה ביהודה ובשומרון ". 
ביום ראשון הקרוב תתקיים שביתת אזהרה כללית ומלאה ,  ברשויות ביהודה שומרון .  השביתה תכלול את המועצות האזוריות שומרון ובנימין וכן את המועצות המקומיות שהודיעו עד כה על השתתפותן :  קדומים ,  קרני שומרון ,  אפרת ,  קריית ארבע ובית אל .
 ראשי המטה המשותף של ועדי המתיישבים בשומרון ובבנימין ו"תנועת קוממיות ",  יוזמי המהלך ,  הודיעו כי מדובר בשביתת אזהרה ,  שתכלול את המערכות המוניציפליות וכן השבתה כללית של מוסדות החינוך ,  במטרה ל"התריע מפני המשמעויות והסכנות הנובעות מהארכת הקפאת הבנייה ביהודה ושומרון ". 
המתנחלים מבטיחים כי הם  " יעלו לירושלים ויפגינו כנגד ההתקפלות והכניעה וימחו כנגד כוונת ראש ממשלת ישראל לאשר את הארכת ההקפאה ,  מול משרד רה"מ בירושלים במהלך ישיבת הממשלה ". 
בקרב המשתיישבים מבהירים כי  " שביתת האזהרה הינה יריית הפתיחה למאבק חסר פשרות שינהלו המתיישבים ותומכיהם נגד ראש הממשלה אם חלילה יצעד במסלול הגירוש והעקירה ". 
עדכון ראשון :  23:10 ,  16.11.10 

" ההקפאה תאושר רק אם יתקבלו תנאי ישראל "
 לדברי גורם מדיני בי-ם ,  רה"מ  " עומד בתוקף על קבלת התנאים החיוניים לביטחון ישראל .  אם יתקבל נייר שיכלול את כל המרכיבים שסוכמו עם קלינטון ,  נתניהו יביאו לאישור הקבינט .  אם לא - הוא לא יביא אותו לאישור "
 
