נתניהו ,  זה לא הגיוני
הבעיה עם נתניהו אינה טמונה במדיניותו הימנית ,  שנגזרת מרצון הבוחר ,  אלא בכך שלמרות האייקיו הגבוה שלו מתעקשים הוא ושריו לקבל את ההחלטה המטופשת ביותר בכל הזדמנות
לכאורה ,  השסע בעם שיוצר בנימין נתניהו בשתי תקופות כהונתו כראש ממשלה הוא אידיאולוגי .  אחוז מסוים מהציבור  כ-49.5 אחוז אז ,  כחצי אחוז לערך עכשיו  מתנגד בחירוף נפש למהלכיו הקיצוניים ,  לסיכול התהליך המדיני ,  לפרובוקציות בירושלים ,  לדיבור ריק מתוכן על שלום מול מהלכים מקבילים שמבטלים כל סיכוי לתקשורת ראויה עם הפלסטינים .  כל השאר שוטמים את התקשורת השמאלנית שמבקרת את ראש הממשלה ,  ומריעים לאיש שמחזיר לנו את הכבוד הלאומי ,  לא מתקפל ,  ישמור את ארץ ישראל שלמה לנצח נצחים ותכף יכריז מלחמה על הערבי הזה ,  אובמה .  או בקיצור ,  כל מה שתקראו כאן למטה ,  בטוקבקים .
 אני מבקש לחלוק על התאוריה הזאת .  הקו שמפריד בין תומכי נתניהו למתנגדיו אינו קשור לאידיאולוגיה ,  אלא לאינטליגנציה .  אין הכוונה לרמוז ,  חלילה ,  שנתניהו והחברים בממשלתו אינם מצוידים במנה נכבדת של איי.קיו ,  אבל דווקא לאור זאת ניצבים ישראלים רבים ,  אנשים חושבים ,  וחוזים כלא מאמינים בהתנהלותם הלא הגיונית .  החיסרון המרכזי של נתניהו ,  כך נראה ,  הוא חוסר יכולת מוחלט להבין את השלכות מעשיו  תכונה בעייתית מעט עבור מנהיג של אחת המדינות המורכבות ביותר לניהול בעולם .  כך לדוגמה ,  תבע אדם שהורשע לפני מספר שנים בתקיפת קטין ושהביע בעבר תמיכה מסויגת בהפצצת סכר אסואן את תיק החוץ ,  הדורש לכל הדעות יכולות מסוימות של תקשורת בין אישית ,  ונתניהו נתן .  מהרגע הזה הוא הפך מדינה שגם כך סובלת מסדקים בתדמיתה הבינלאומית לישות כמעט מוקצה בעולם .  
סגנו של אותו אדם ביקש לנזוף בשגריר הטורקי ,  אז הוא שם אותו על כסא נמוך .  מרבית האנשים ההגיוניים היו אומרים לו בוודאי שצעד כזה ידרדר עוד יותר את היחסים ויציג את ישראל באור מגוחך ,  אבל בסביבתם של נתניהו וליברמן לא מסתובבים אנשים כאלה .  אחר כך החרים אילון חברי קונגרס שנחתו בישראל ,  רק כי הגיעו לכאן בחסות הארגון היהודי-אמריקאי ג'יי סטריט ,  שברוב חוצפתו אינו תומך בעמדות ישראל ביתנו .  אולי כדי לשנות את הרושם הקשה שהותירו אירועים אלה ,  העלה נציג הממשלה של נתניהו קמפיין לשיפור ההסברה ,  שמעליב את העיתונאים הזרים ומציג אותם כמפגרים גמורים .  בדיוק מה שהם היו צריכים כדי להפוך את דיווחיהם מארץ הקודש לאובייקטיביים יותר ,  שלא לומר אוהדים למדינה שטוענת שהם מדמים את חגיגות יום העצמאות שלה למלחמה .  עכשיו הם לבטח יפרגנו לעוד חרם שהטיל שר החוץ ,  הפעם על נשיא ברזיל .
 אלא ש-9.99 אחוזים מתוך עשרה קבין של טיפשות שירדו על ממשלת נתניהו תועלו למערכת היחסים עם ארצות הברית .  נכון ,  נקודת הפתיחה של ישראל הייתה לא נוחה :  מחד ,  ממשלה קיצונית שאדריכל עופרת יצוקה ,  אהוד ברק ,  הוא הסמן השמאלי בה ,  ומנגד נשיא אמריקאי מתון שגמר אומר לשקם את היחסים עם העולם הערבי שנהרסו כליל בתקופת בוש .  הצעד ההגיוני היה לנסות לכפר על הפערים האידיאולוגיים באמצעות יחסי אמון קרובים עם הבית הלבן ,  לזכור שישראל וארצות הברית אינן מעצמות בקנה מידה דומה ,  להימנע מהדלפות זדוניות וללכת על קצות האצבעות ,  כדי לא להעיר את הענק  בטח לאור הצורך בגיבוי אמריקאי למהלכים מול אירן .  
מובן שנתניהו לא עמד בפיתוי ועשה בדיוק ההפך .  הוא ואנשיו פצחו כמעט מרגע בחירתו במסע מתוזמר של השמצות אנונימיות נגד אובמה וראש המטה שלו ,  רם עמנואל ,  שבהן ניתן היה להבחין בעין בלתי מזוינת בטוריהם של בכירי הפובליציסטים מישראל .  כן ,  גם מוושינגטון .  אחרי הפסגה המשולשת עם אבו מאזן חגגו אנשי נתניהו את ניצחונם ואת השפלתם של הנשיא והמנהיג הפלסטיני .  האמריקאים רק חיכו להזדמנות לנקום בישראלי החצוף ההוא ,  וממשלת נתניהו הגישה להם את העילה על מגש של בזמן ביקורו של סגן הנשיא  והאיש הידידותי ביותר לישראל בממשל .  עכשיו ,  בין האמריקאים הזועמים לממשלתו הימנית ,  ואחרי שנה בלבד בתפקיד ,  נתניהו נותר כמעט ללא מרחב תמרון .  ככה זה כשבמקום להימנע מנפילה לבורות ,  קופצים ראש לתוכם .  
אין לי אשליות בקשר לנתניהו :  אינני מבקש שיישם את מדיניות השמאל ואין לי תקוות שבתקופתו תקום מדינה פלסטינית .  אני כן מצפה  איך לומר זאת בעדינות ?   שיפעיל את הראש שלו .  שיחשוב .  הייתי רוצה להאמין שעל כסא ראש הממשלה יושב אדם שמסוגל לקבל החלטות נכונות מפעם לפעם ,  אחת לכמה חודשים .  שיתפלק לו לפעמים .  
הנקודה המדאיגה יותר היא שעל אף הרעש התקשורתי הבלתי פוסק שנתניהו מצליח לייצר ,  עד עכשיו השטח היה דווקא שקט יחסית .  אלא שבמזרח התיכון זהו מצב זמני ושביר ,  והמוקשים שהוא מניח חדשות לבקרים עלולים להתפוצץ בכל דקה .  ברגעי המשבר שעוד יבואו צריך קול הגיוני ,  שפוי ושקול .  למען הסר ספק ,  זה יכול להיות גם קולו של איש ימין .  השנה הראשונה בקדנציה השנייה של בנימין נתניהו הוכיחה מעבר לכל ספק שזה לא יכול להיות הקול שלו .
 
נתניהו ,  זה לא הגיוני
הבעיה עם נתניהו אינה טמונה במדיניותו הימנית ,  שנגזרת מרצון הבוחר ,  אלא בכך שלמרות האייקיו הגבוה שלו מתעקשים הוא ושריו לקבל את ההחלטה המטופשת ביותר בכל הזדמנות

