נתניהו מזגזג :  שוקל אם להגיע לדיון בשריפה בכרמל
רה"מ נתניהו מתלבט אם להופיע בדיון בוועדה לביקורת המדינה על השריפה בכרמל ,  מחשש מעימות עם משפחות הנספים .  לאחר שאושרה הגעתו ,  מסרה לשכתו כי לא יופיע בדיון וכעת מתנהל על כך מו"מ
ספקות ואי וודאות אופפים את הגעתו של ראש הממשלה ,  בנימין נתניהו לדיון בוועדה לביקורת המדינה שיתקיים מחר  ( שני )  בנושא דו"ח מבקר המדינה על מצב הכבאות .  במערכת הפוליטית מעריכים כי בדיון תעלה גם סוגיית השריפה בכרמל ,  וכי נתניהו חושש מעימות עם נציגי המשפחות השכולות שיקיריהן נספו באסון .
 לשכת רה"מ מקיימת מגעים בשעה זו עם הוועדה כדי להחליט אם נתניהו יופיע בדיון .  בהודעה שפרסמה הלשכה נכתב כי  " ראש הממשלה בנימין נתניהו הוזמן לוועדה לביקורת המדינה בעקבות דו"ח המבקר בנושא הכבאות .  יש לציין כי דו"ח זה אינו דן בשריפה בכרמל ".   
" יו"ר הוועדה ,  יואל חסון ביקש לזמן לוועדה את המשפחות השכולות ,  על אף שאין קשר בין הדיון לשריפה .  לשכת ראש הממשלה ביקשה לתאם הגעתם של נציגי המשפחות במטרה לקיים דיון ענייני בנושא ובשעה זו מתנהלים דיונים עם הוועדה בנושא .  אנו מקווים כי יואל חסון אינו מבקש ליצור פרובוקציה במקום דיון ענייני בו ישתתפו נציגי המשפחות ",  נמסר מהלשכה .
 במגעים ביו הצדדים מעורב גם יו"ר הכנסת ,  ראובן ריבלין ,  אליו פנו בצהריים גורמים בלשכת נתניהו ,  וסיפרו לו כי נמסר להם שיו"ר הוועדה חסון מתכוון לעורר בדיון פרובוקציה .  ריבלין פנה לחסון שהכחיש את הדברים ,  ובתגובה הציע יו"ר הכנסת הצעת פשרה ,  לפיה ישתתפו בישיבה שלושה נציגים בלבד מטעם המשפחות השכולות - אשר ייצגו את השוטרים ,  הסוהרים והכבאים שנספו בשריפה .  
ריבלין קרא לחסון לנהל את הדיון באופן ענייני ,  כך שיאפשר לראש הממשלה לומר את דבריו . " מצד אחד הכנסת פתוחה לציבור להשמיע את עמדותיו ,  מצד שני צריך לקיים דיון ענייני ולא אמוציונלי ,  ואסור שיירד לפסים אישיים ",  אמר היו"ר ריבלין .
 יו"ר הוועדה חסון אמר כי  " לא מתנהל איתי שום מו"מ על הגעת משפחות שכולות לדיון ואין לי שום כוונה לנהל מו"מ על סוג ומספר המשפחות השכולות שרה"מ מוכן שיגיעו לדיון .  אין לי כוונה לעשות הפרד ומשול בין המשפחות ,  לא אבחר נציגים מבין המשפחות שלא על דעתן ולא מטעמן ,  ואני בוודאי לא מתכוון לחתור תחת העיקרון הבסיסי של דיונים פתוחים בכנסת השקופים לעיני כל ,  המאפשרים השתתפות כל הגורמים הרלוונטיים ".   
" זו עזות מצח לטעון שהמשפחות השכולות אינן רלוונטיות לדיון ויש לתהות מדוע משקיעה לשכת רה"מ כל כך הרבה מאמצים בניסיון לקבוע את סדרי הדיון עליו ידעה שבועות מראש .  הדיון מחר יתקיים באופן ענייני ומכובד כראוי לנושא בהשתתפות כל מי שהוזמן ",  סיכם ח"כ חסון .
 יצוין כי מוקדם יותר כבר אישר רה"מ נתניהו את הגעתו לאירוע ,  ואז חזר בו .  לשכתו פרסמה תחילה הודעה לפיה ייבצר ממנו להגיע בשל שינויים בלוחות הזמנים ,  ואחר כך שינתה את גרסתה וציינה במפורש כי רה"מ חושש ,  כאמור ,  מ"פרובוקציה ".  
דני רוזן ,  בן זוגה של תנ"צ אהובה תומר ,  מפקדת משטרת חיפה שנספתה בשריפה בכרמל ,  אמר כי  " מחר הייתי אמור לשאת דברים ,  וגם ראש הממשלה ,  ולכן אין לי שום סיבה להתלהם ,  אלא רק לשאת את דברי במסגרת הבמה שניתנה לי .  אין לי כוונות להפחיד ,  להתלהם או ליצור פרובוקציות וכמו שידוע לכולם את האצבע המאשימה אני לא מפנה בראש ובראשונה לבנימין נתניהו ,  אלא כמו שמבקר המדינה חושב - כלפי אלי ישי ".   
" המשפחות של הנספים משב"ס זועמות כיוון שהן לא הוזמנו ולכן ההתלהמות עלולה להגיע מהכיוון הזה ",  הוסיף רוזן . " יש צורך בשקיפות בכל התהליך הזה .  אני נגד התלהמות ופרובוקציות מחר ,  אני לא במשחק הזה ". 
נראה כי התסריט ממנו חושש ראש הממשלה הוא זה שחווה שר הפנים אלי ישי בטקס האזכרה לנספים בשריפה ,  שהתקיים בחודש ינואר .  כשעלה ראש הממשלה לנאום אז באירוע ,  קראו המשפחות השכולות להוציא מן האולם את שר הפנים אלי ישי .  גם לאחר עזיבתו של ישי ,  נשמעו מעת לעת קריאות ביניים במהלך נאומו של ראש הממשלה .
 
נתניהו מזגזג :  שוקל אם להגיע לדיון בשריפה בכרמל
רה"מ נתניהו מתלבט אם להופיע בדיון בוועדה לביקורת המדינה על השריפה בכרמל ,  מחשש מעימות עם משפחות הנספים .  לאחר שאושרה הגעתו ,  מסרה לשכתו כי לא יופיע בדיון וכעת מתנהל על כך מו"מ

