הגזרים לחזקים ,  הגזירות לחלשים
הניסיון לכסות את הגירעון על ידי קיצוץ רוחבי ומסים רגרסיביים עורר מחלוקת רבה .  עו"ד חרמוני סבור שהאידיאולוגיה של נתניהו ,  הדוגלת בחיזוק העשירים על חשבון החלשים ,  נכשלה
האמרה כי השמיכה צרה מלכסות את כולם באה כדי לתאר מצב עובדתי - שלעולם יהא נכון - בו המדינה איננה יכולה להשקיע אין סוף כספים ,  ללא מגבלות וסייגים .  האחריות מחייבת את הממשלה לנהל תקציב מאוזן ומדיניות כלכלית שלא תביאנו אל סף התהום ,  אולם השאלה איננה האם על המדינה לגבות מסים ולהטיל לעיתים גזירות - השאלה העומדת בקדמת סדר היום הערכי והכלכלי בכל רגע נתון ,  וכל שכן בימים אלו שבהם מבקשת הממשלה להטיל שורה של גזירות כואבות על הציבור הישראלי ,  הינה :  למי נותנים את הגזרים ועל מי מטילים את הגזירות ?  
ראשית ראוי כי נדון בשאלה כיצד הגענו עד הלום .  ראש הממשלה והשר לאסטרטגיה כלכלית בנימין נתניהו ,  ושר האוצר שטייניץ ,  גלגלו לפתחנו המצאה ישראלית שאין לה אח ורע בעולם כולו :  תקציב דו שנתי .  הם הסבירו זאת בצורך לנהל מדיניות כלכלית ארוכת טווח שלא תהא נתונה לשינויים תכופים על פי מצב הרוח .  והנה כי כן ,  כעת מבקש  " צמד המומחים הכלכלי "  נתניהו את שטייניץ ,  להטיל גזירות קשות ולא מתוכננות על הציבור הישראלי ,  כדי למלא את הבור התקציבי שנוצר ואשר מאיים על מצב הגירעון של ישראל .
 הממשלה אישרה את הגזירות הכלכליות החדשות
הבור התקציבי הענק לא נולד משום מקום ,  אלא הוא תולדה של המדיניות הכלכלית שהוביל נתניהו במהלך כהונתו ,  שעה שדבק באמונה משיחית כמעט ,  ברפורמה במס שהעניקה הטבות כספיות מפליגות לעשירונים העליונים .  אין סודות גדולים בעולם המספרים :  המדינה ,  באמצעות רפורמת נתניהו במס ,  ויתרה על מיליארדי שקלים שנותרו ספונים עמוק בכיסיהם של עשירי הארץ .  כתוצאה מכך נוצר חוסר בהכנסות שהוביל לגירעון ,  המחייב אליבא נתניהו להטיל את הגזירות .  
החמור מכל הוא שנתניהו דבק ברפורמת המס גם כאשר היה ברור שנוצר גירעון מסוכן ולמרות קריאות חוזרות ונשנות ,  בין היתר של נגיד בנק ישראל פרופ' סטנלי פישר ,  אשר התחננו כי הרפורמה תיפסק .  עם זאת ,  ראש הממשלה ,  בעיוורון נחוש ובחוסר אחריות משווע ,  סירב לעשות כן .  אין ספק - ממשלת ישראל ,  באמצעות הרפורמה במס ,  חילקה את הגזרים לעשירי הארץ - וכעת בלית ברירה ,  כאשר נוצר איום גירעוני אמיתי מעשה ידיה לתפארת של ממשלת ישראל ,  עלינו לבחון על מי ראוי להטיל את הגזירות .  
ושוב נתניהו בוחר לא להפתיע את מי שמכירים את עמדותיו הכלכליות האידיאולוגיות .  במקום שהממשלה תנקוט בצעדים שיטילו את עיקר המעמסה על העשירונים העליונים שכבר נהנו מהגזרים ועל מנת למנוע העמקת הפערים החברתיים ,  היא מחליטה להטיל את עיקרן של הגזירות על השכבות המוחלשות ועל מעמד הביניים שנאנקים תחת העומס .
 ביד אחת בוחרת הממשלה להעלות את המסים הרגרסיביים כגון המע"מ ,  שהינם מחוללי אי-שוויון טבעיים ,  לבצע קיצוץ רוחבי ו"עיוור "  שייפגע בליבת השירותים הציבוריים והחברתיים .  בידה השנייה ,  בוחרת הממשלה לשוב ולחלק גזרים נוספים לעשירי הארץ בדמות ויתור על גביית מסים מהחברות הבינלאומיות הגדולות שהרוויחו עשרות מיליארדי שקלים ,  אפילו בלי ההתחייבות המינימלית כי ישקיעו את הכספים הנ"ל בחזרה בארץ .  כמו כן ,  מוותרת הממשלה על הגדלת מס ההכנסה למשתכרים שכר של 41,830-67,000 שקלים ,  בעוד היא מעלה את המס למי שמשתכר מעל 9,000 שקלים ,  ועוד גזירות נוספות .  
בל נטעה - יש לכסות את הגירעון שנתניהו יצר ,  אולם הניסיון לעשות כן באמצעות מסים רגרסיביים וקיצוץ רוחבי הנו בבחינת הוספת חטא על פשע .  קיימות אלטרנטיבות ראויות בהרבה ,  כגון :  גביית המסים על הרווחים של החברות הבינלאומיות הגדולות שהוציאו כבר רווחים מהארץ וחייבות במס על פי הסכם עם המדינה ,  העלאת מס החברות שהוא מהנמוכים בעולם המערבי ,  מס על ירושות גבוהות במיוחד כנהוג במרבית המדינות המתוקנות ועוד .
 דברים לא קורים מעצמם וכך גם בענייננו .  אין זה מקרי שהממשלה בראשותו של נתניהו בוחרת לחלק את הגזרים לעשירי הארץ ולהטיל את הגזירות על מעמד הביניים והשכבות המוחלשות .  התנהלותה הנוכחית של הממשלה אינה אלא דוגמא בזעיר אנפין לקו הערכי שמאפיין אותה .  מדובר בתפישת עולם אידיאולוגית עמוקה ושיטתית של נתניהו ,  אשר באמת ובתמים מאמין כי ככל שייטב מצבם של עשירי הארץ ,  כך יחלחל לו העושר לאיטו כלפי מטה ,  גם ליתר האזרחים .  
אולם ,  ההיפך הוא הנכון .  תפישת העולם הערכית ,  המוסרית וגם הכלכלית ,  מחייבת דווקא את צמצמום הפערים וחלוקה הוגנת יותר של ההון :  העושר הבריא שיניע את גלגלי המשק ויכונן חברת מופת הוא זה שיצמח מלמטה למעלה .  כל ניסיון להפוך את היוצרות ,  ישאיר את העושר סגור וכלוא אצל שכבה מצומצמת ונבחרת ,  נתון למקלטי מס והשקעות הון מניפולטיביות .  
הנקודה שצריכה להדאיג את הציבור הישראלי שיצא בהמוניו בקיץ החולף כדי לבקש צדק חברתי ושינוי של השיטה הכלכלית ,  הינה כי כבר שנה חלפה לה מהמחאה החברתית ,  והגלגל חזר לאותו המקום :  הגזרים לעשירים ,  הגזירות למעמד הביניים והעניים .  נקודת האור של אותו הציבור ,  צריכה להיות כי השנה שחלפה היא שנה פחות עד למועד הבחירות - המועד שבו תינתן לציבור ההזדמנות להכריע למי הגזרים ,  ולמי הגזירות .
 הכותב הוא יו"ר קבוצת  " קול ישראלי "  לציונות וסוציאל-דמוקרטיה ולשעבר יו"ר המשמרת הצעירה של מפלגת העבודה 

הגזרים לחזקים ,  הגזירות לחלשים
הניסיון לכסות את הגירעון על ידי קיצוץ רוחבי ומסים רגרסיביים עורר מחלוקת רבה .  עו"ד חרמוני סבור שהאידיאולוגיה של נתניהו ,  הדוגלת בחיזוק העשירים על חשבון החלשים ,  נכשלה

