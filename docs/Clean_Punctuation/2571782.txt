בסוף ,  זוכרים את הקו האדום
ב"הייד פארק "  הלונדוני יכול כל אדם לטפס על ארגז ולנאום כאוות נפשו בכל נושא  ( מלבד פגיעה בכבודה של המלכה )  .  העצרת הכללית של האו"ם היא מעין  " הייד פארק "  עולמי ,  כך שאפילו דברי הבלע של מוקיון ועם ארץ דוגמת אחמדינג'ד  ( ולפני כמה שנים קדאפי )  יכולים להישמע שם באין מפריע .  ברם ,  רוב הנאומים בעצרת הם שגרתיים למדי ותוכנם צפוי מראש ,  ורק לעיתים רחוקות נשמעות שם הצהרות בעלות משמעות מדינית אמיתית מפי מנהיגים שיש בכוחם להשפיע על ההתרחשויות בעולם .  כאלה היו  ( לפחות חלקית )  נאומיהם של הנשיא אובמה ושל בנימין נתניהו .
 אמנם העצרת לא מקבלת החלטות מחייבות ,  אבל זוהי בהחלט פלטפורמה מעולה למה שקרוי אצלנו  " הסברה ",  המאפשרת פנייה ישירה אל דעת הקהל ,  המקומית והעולמית .  ואכן ,  אובאמה ונתניהו דיברו לא רק אל היושבים באולם  ( עמדותיהם של אלה ממילא קבועות מראש )  ,  אלא לציבורים הביתיים שלהם ,  ולא פחות גם לאלו שבארצות אחרות .
 נאומו של נתניהו היה חריג בנוף הרגיל של האו"ם מפני שלא דיבר בסיסמאות או הפריח הצהרות כלליות ,  אלא התמקד בהסברים מפורטים ,  כולל עזרים גרפיים ,  לסוגיה הגרעינית האיראנית ,  בצורה עניינית שהיה בה כדי לשכנע גם את הספקנים ואת הבלתי מודעים לחומרת האיום ולקירבתו .  הנאום והשרטוט שנתניהו הציג תפסו עוד באותו יום את המקום הראשי ברוב ערוצי התקשורת האלקטרונית ובעיתונים האמריקניים החשובים .  ושוב הוכחה כנכונה האימרה  " תמונה אחת שווה אלף מילים ".  האופוזיציה הפוליטית וחלק מהתקשורת בישראל אמנם מיהרו להאשים את נתניהו ב"גימיקים ",  ושכחו כנראה את ה"גימיק "  האפקטיבי מאוד - כשחיים הרצוג המנוח קרע לחתיכות מעל במת האו"ם את ההחלטה  " ציונות-גזענות ".  
גם החשיבות העיקרית בנאומו של נשיא ארה"ב היתה התייחסותו  ( הקצרה אמנם )  לאיום הגרעיני של טהרן .  אף שלא כלל בדבריו אזהרה מפורשת לאירן שאם לא תסור מדרך הגרעין ,  עשויה אמריקה לנקוט נגדה צעדים צבאיים ,  וגם לא חזר על הנוסחה ש"כל האופציות על השולחן ",  הוא כן הדגיש שהזמן לדיפלומטיה אוזל והולך וכי הוא וארצו לא יסכימו  " להכלת "  האיום האיאני .  אגב ,  את רוב נאומו הקדיש אובמה להתרחשויות בעולם האיסלמי והערבי ,  והיה קשה להשתחרר מהרושם שטרם הפנים כי מה שזרע לפני כמעט ארבע שנים ברינה ב"נאום קהיר "  שלו - אמריקה קוצרת היום בדמעה ובדם .
 אך אם לחזור לאיום האירני :  איננו יודעים מה בדיוק נאמר בשיחה הטלפונית בין אובמה לנתניהו ,  או בשיחה שקדמה לה בין ראש הממשלה למזכירת המדינה קלינטון ,  אבל הן הודעתו של דובר הבית הלבן והן הקטע בנאומו של נתניהו ,  שבו שיבח את אובמה על פעולותיו להידוק העיצומים על טהרן ועל עמידתו הרטורית התקיפה נגד ההתגרענות ,  מעידים ששני הצדדים עשו מאמץ מוצלח ומוצדק לא לחזור על העימותים הפומביים המיותרים ביניהם .  
עם זאת ,  חשוב להדגיש שישראל עומדת גם עכשיו על זכותה להגן על עצמה על פי החלטותיה שלה ,  וש"קווים אדומים "  הם הדרך הטובה ביותר ,  ואולי היחידה ,  למנוע הן את הפצצה והן את הצורך במלחמה .  

בסוף ,  זוכרים את הקו האדום
nan
