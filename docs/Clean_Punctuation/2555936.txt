היום תאושר העלאת המסים ;  ח"כ גפני : " מדיניות גרועה "
 הכנסת תתכנס לישיבת פגרה מיוחדת ,  בה תצביע על חלק מהגזירות הכלכליות .  כפי הנראה האישור מובטח ,  אולם יו"ר ועדת הכספים גפני מאיים : " לא נאשר גזירות שיפגעו במעמד הביניים "
 חלק מהגזירות הכלכליות של ראש הממשלה בנימין נתניהו ושל שר האוצר יובל שטייניץ צפויות לעבור היום  ( שני )  אישור סופי במליאת הכנסת - במסגרת הצעת חוק הנקראת  " צמצום הגירעון והתמודדות עם השלכות המשבר הכלכלי העולמי ".  על מנת לאשר את התכנית ולדון בהצעה לסדר שהגישה סיעת קדימה ,  תתכנס מליאת הכנסת לישיבת פגרה מיוחדת .  
לנתניהו ,  כפי הנראה ,  מובטח רוב לאישור הגזירות לאחר שהגיע להסכמות עם ישראל ביתנו כשהפחית דרמטית את הקיצוץ במשרדי שרי המפלגה ,  ועם ש"ס כשביטל את הקיצוץ בכל תקציבי הרווחה של משרד השיכון והפנים .  כמו כן הגיע נתניהו להבנות עם סיעת העצמאות ,  במסגרתן יבוטלו הקיצוצים בנושאי חינוך במשרד התמ"ת  ( מעונות היום ובתי הספר המקצועיים )  ויבוטל הקיצוץ הנוסף שהושת על משרד הביטחון ,  בסך 100 מיליון שקלים .
 עם זאת ,  בעוד לנתניהו אין בעיה בהתמודדות עם השרים ,  יש לו בעיה מסוימת עם יו"ר ועדת הכספים ,  ח"כ משה גפני  ( יהדות התורה )  .  בתום ישיבה על הצעת החוק בוועדה ,  הודיע גפני כי  " הגזירות יאושרו במידה שניווכח שלא תהיה פגיעה קשה במעמד הביניים ".  גפני דרש ממשרד האוצר לבחון העלאת מס החברות בחצי אחוז או יותר כדי להפחית מהעלאת מס ההכנסה .  
בעוד המגעים על הגזירות הצפויות נמשכים ,  תקף גפני את מדיניות המסים של הממשלה .  לדבריו , " מדיניות המס בישראל גרועה :  מס עקיף גבוה מאוד ומס ישיר נמוך .  יש להעלות את מס החברות בחצי אחוז לפחות ,  שהוא שווה ערך ל- 400 מיליון שקלים .  ממוצע מס החברות במדינות ה-OECD הוא 25.5% ובזה אנחנו צריכים לעמוד ".  גפני האשים את סיעת קדימה בכך שלא התנתה את כניסתה לקואליציה לפני כחודשיים וחצי בשינוי סדרי עדיפויות בנושאים החברתיים-כלכליים : " אז עוד היה ניתן לעשות משהו ואולי היינו היום במקום אחר .  עתה ,  לא נותרה ברירה ויש לנקוט צעדים למניעת הידרדרות המשק "  אמר .
 בשעה 10:00 תמשיך ועדת הכספים בדיוניה על הגזירות ,  אך בלי לקיים הצבעה .  בשעה 12:00 תיפתח ישיבת המליאה ,  במהלכה יאושר החוק בקריאה ראשונה .  מיד לאחר מכן תגיע ההצעה לוועדת הכספים לאישור להכנה לקריאה שניה ושלישית ,  כאשר הכוונה היא להחזיר את הדיון למליאת הכנסת עם אישור ועדת הכספים ,  לאישור סופי של הגזירות .  עם זאת ,  ייתכן שהאישור הסופי לא ייעשה היום אלא בהמשך השבוע או בשבוע הבא .
 הדיון מחר לא יעסוק בתכנית הכוללת של הקיצוצים והגזירות ,  אלא בעיקר בנושא המסים :  תחילה תאשר מליאת הכנסת את העלאת המע"מ באחוז ל- 17% החל מ- 1 בספטמבר  מהלך שיוסיף לקופת האוצר 4.4 מיליארד שקלים ,  זאת לאחר שוועדת הכספים כבר אישרה את הנושא ביום רביעי האחרון .  
לאחר מכן תתקיים הצבעה בקריאה ראשונה על העלאת המסים הישירים .  הממשלה מבקשת להעלות את מס הכנסה ב-1% למרוויחים משכורת החל מ- 8,800 שקלים בחודש וב1% למרוויחים 67,000 ומעלה בחודש ,  מה שיוסיף לאוצר 1.2 מיליארד שקלים .  כמו כן תבקש הממשלה לחייב את המעסיקים להפריש תוספת לביטוח הלאומי ,  שיעניק למדינה 950 מיליון שקלים ,  מס מיוחד על הכנסות גבוהות שיעניק לאוצר 600 מיליון שקלים נוספים ,  ובנוסף - הארכת הוראת השעה בנושא מס הרכישה עד סוף 2013 ,  לגבי מכירת דירה שאינה דירה יחידה בשיעורים של 5% - 7% בהתאם לשווי הנכס .  
מנכ"ל משרד האוצר ,  דורון כהן ,  טען כי  " הגזירות אינן דרקוניות .  החיים אינם קלים ,  אך נטל המס שמבקשים עתה להוסיף איננו כבד ובמדרגות המס הנמוכות הוא לא יורגש כלל .  החל מ-2013 יהיה גידול במס ההכנסה משכר של 8,880 שקלים ומעלה .  מדובר בסה"כ בתוספת שולית ".  לדברי כהן , " מי שמשתכר 15 אלף שקלים בחודש ישלם עוד כמה עשרות שקלים בחודש .  מי שמשתכר מעל 20 אלף שקלים ,  ישלם עוד 100 שקלים בחודש ,  ומי שמעל 40 אלף שקלים  כ-300 שקלים בחודש .  סך התוספת במס הכנסה תסתכם ב- 1.2 מיליארד שקלים תוספת הכנסות למדינה .  בנוסף ,  מי שמרוויח מעל 67 אלף שקלים ישלם מס יסף בשיעור של 2% ".  
כהן ציין כי  " אנשים עם שכר ממוצע כמעט לא משלמים מס .  אישה עם שלושה ילדים שמשתכרת 12 אלף שקלים ,  כמעט לא משלמת מס .  אישה עם שלושה ילדים שמרוויחה 15,000 שקלים ,  תשלם אחרי התוספת 767 שקלים - תוספת של 61 שקלים לחודש בלבד ".  בנוגע לדרישת גפני להעלות את מס החברות ,  אמר כהן : " מתווה הפחתת מס החברות כבר הופסק על ידי ועדת הכספים לפני כשנה ,  ועומד היום על 25% .  דווקא בימים כאלה אסור להגדיל את מס החברות .  רוב החברות במשק בקשיים .  הבנקים ,  חברות הביטוח ,  חברות הסלולר וחברות השיווק  הרווחיות שלהן פחתה ,  כאשר זו של חברות הסלולר וחברות השיווק צונחת .  להשית עוד מס על החברות בעת הזו זה מסוכן ".  
לקריאה נוספתשטייניץ שבר ההתנגדות :  העצמאות וש"ס יתמכו בקיצוץהממשלה אישרה את הגזירות הכלכליות החדשותביקורת בממשלה על הקיצוצים : " לקחת מהשכבות החזקות "
 לפניות לכתב :  pinhas_wolf@walla.co.il 

היום תאושר העלאת המסים ;  ח"כ גפני : " מדיניות גרועה "
 הכנסת תתכנס לישיבת פגרה מיוחדת ,  בה תצביע על חלק מהגזירות הכלכליות .  כפי הנראה האישור מובטח ,  אולם יו"ר ועדת הכספים גפני מאיים : " לא נאשר גזירות שיפגעו במעמד הביניים "
 
