המהלך הקריטי שנתניהו ואובמה צריכים לעשות
נוצרה הזדמנות חסרת תקדים בה מדינות ערביות מתונות חוששות מאירן לא פחות מישראל .  נתניהו יודע שישראל מסוגלת ליצור ברית עמם רק דרך ארה"ב .  כדי ליצור ברית כזו יש צורך בהליכה למהלך מדיני מול הפלסטינים
הניסיון לזרוע היסטריה בקרב הציבור בעקבות אמנת לוזאן אינו במקומו .  עדיין לא נחתם שום הסכם עם אירן והדרך עודנה ארוכה .  שלושת החודשים הקרובים או כמה שצריך ,  קריטיים עבור ישראל .  זו הזדמנות בלתי חוזרת של נתניהו להתעלות לדרגה של מנהיג ולא פוליטיקאי .  אפשר גם אפשר למזער נזקים אפשריים העלולים להיגרם כתוצאה מהסכם עתידי עם אירן .  
זו העת להפשיל שרוולים ,  להפסיק להתלהם ,  להפסיק להשפיל את אובמה וממשלו ,  ולהתחיל בעבודה קשה וסיזיפית יחד עם ממשל אובמה .  מי שמשלה את עצמו שבתרגילים כאלה ואחרים דוגמת הנאום המתריס של נתניהו בקונגרס ניתן יהיה להציל ולו משהו ממה שנראה כיום כמדאיג מאוד עבור ישראל ,  טועה ומטעה .  יש לזכור שמערכת הבחירות הסתיימה וזו העת לכוון את כל המאמצים לקראת ההסדר הצפוי  ( או שלא )  ,  בין המעצמות לבין אירן .  אגב ,  יש לזכור היטב שלקואליציה שנתניהו יקים ולמרכיבי ממשלתו תהיינה השלכות לגבי טיב היחסים עם ארה"ב .  אסור להתעלם מהיבט זה .  
שבוע לאחר אמנת לוזאן הפרשנויות הסותרות של ארה"ב ושל אירן מוכיחות ששום דבר לא נסגר .  יגידו מומחים שונים שהרטוריקה האירנית נועדה לאוזניים אירניות ,  לצרכים פוליטיים פנימיים .  אין לשלול מטרה זו אך אין להפריז במשמעותה .  אירן זקוקה להסרת הסנקציות כאוויר לנשימה .  זו הסיבה שבגללה היא דורשת את הסרתן מיד לאחר חתימת ההסכם .  לפי הצהרותיו של אובמה ואנשיו אין כוונה לארה"ב להיענות לדרישה זו אלא בתום פרק זמן של 10 שנים ואולי יותר .  זו בדיוק הנקודה שישראל יכולה ללבן ולתאם עם ארה"ב .  
במו"מ אינטנסיבי בין ישראל לבין ארה"ב ניתן להגיע לקביעת המשתנה החשוב ביותר העשוי להשפיע על אירן בצורה גורפת :  לארה"ב האפשרות הטכנולוגית-צבאית לחסל את פרויקט הגרעין האירני תוך פרק זמן קצר ביותר .  לא בעלמא אמר זאת אהוד ברק ,  שר הביטחון לשעבר ,  על אף שהיו שגיחכו .  גם אובמה וגם אנשיו הקרובים ביותר ,  כולל קרי ,  מזכיר המדינה ,  טענו וממשיכים לטעון שהאופציה הצבאית נמצאת על השולחן .  זאת הנקודה שישראל מסוגלת לקדם כקביעת-על בכל הסכם שיושג עם אירן .  התחייבות חתומה על ידי ארה"ב חשובה ביותר .  
לכל הטורים של פרופ' צ'לו רוזנברג 
נוצרה הזדמנות חסרת תקדים באזורינו בה מדינות ערביות מתונות חוששות מאירן לא פחות ממה שישראל חוששת .  ישראל מסוגלת להגיע להידברות עמם רק דרך ארה"ב .  נתניהו יודע זאת היטב .  ברית מעין זו יש בה כדי ליצור קואליציה אנטי אירנית לא רק בנושא הגרעין אלא גם בניסיונותיה של אירן ללפות את המדינות באזור תחת השפעתה .  כדי ליצור ברית כזו יש צורך בהליכה למהלך מדיני מול הפלסטינים .  
סביר להניח שהמדינות הערביות המתונות לא תוכלנה להתחיל בכריתת ברית אסטרטגית עם ישראל מול אירן ללא התקדמות בנושא הפלסטיני .  זהו המס שמדינות ערב חייבות לשלם לעמיהן .  התיאוריות לפיהן למדינות ערב לא ממש אכפת ממה שקורה בין ישראל לבין הפלסטינים לא הוכחו ,  עד היום כנכונות .  בראיה אסטרטגית ,  נושא אירן וקשירת קשרים עם מדינות ערב חשוב לא פחות מהסוגיה הפלסטינית .  נטרולה של אירן וסיכול תכניותיה להתפשט אמורים להניב לישראל תועלת שלא תסולא בפז .  ועוד היבט חשוב לברית שבין ישראל למדינות ערב המתונות :  היכולת ללחוץ על ארה"ב למען שיפור משמעותי של ההסדר הסופי מול אירן .  
מוסכם על כולם שלעת זו ,  ככל הנראה ,  לא ניתן להגיע להסדר שלום מול הפלסטינים .  יחד עם זאת ,  ישראל יכולה להניע תהליך מדיני רב משמעות במסגרתו היא מתחייבת להפסיק לחלוטין כל בנייה מעבר לגושי ההתיישבות הגדולים ,  מתחייבת לבנות בכל השכונות היהודיות בירושלים ולא מעבר לכך ,  ומוכנה לדון עם הפלסטינים על הסדרי ביניים .  
אין צורך שישראל תתפטר מכל נכסיה .  אך היא צריכה להבהיר ולהוכיח שנושא הר-הבית הוא מחוץ לכל פעילות דתית או אחרית היכולה להתפרש על ידי הערבים כניסיון להשתלט על הר הבית .  נתניהו מסוגל לעצור את כל הניסיונות של גורמים קיצוניים מלהתגרות בערבים ולספק להם תחמושת מדינה-פוליטית-דתית שבאמצעותה ניתן להבעיר את האזור .  כן ,  נתניהו חייב לחזור ולטעון שתכניתו להקמת מדינה פלסטינית מפורזת היא שרירה וקיימת .  עליו גם להניע תהליך רב היקף בהקשר זה ללא חשש ומורא .  
במקום לזעוק ולהתלהם כל הזמן ,  במקום לאיים ולצייר את המציאות בצבעים קודרים ביותר ,  על נתניהו וממשלתו שתקום לעשות מעשה ,  להשתחרר מן הקיבעון וללכת ,  יד ביד עם ארה"ב ומדינות ערב המתונות ,  למהלך מדיני שייעקר את הסכנות הטמונות בהסדר בלתי סביר עם אירן .  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

המהלך הקריטי שנתניהו ואובמה צריכים לעשות
נוצרה הזדמנות חסרת תקדים בה מדינות ערביות מתונות חוששות מאירן לא פחות מישראל .  נתניהו יודע שישראל מסוגלת ליצור ברית עמם רק דרך ארה"ב .  כדי ליצור ברית כזו יש צורך בהליכה למהלך מדיני מול הפלסטינים

