ארה"ב :  נאום נתניהו לא יפגע בשיחות הגרעין עם איראן
דובר הבית הלבן ג'וש ארנסט הפחית מעט מחשיבות הביקור הקרוב של ראש הממשלה .  זאת ,  אחרי שברביעי גיבה הממשל את טענותיה של היועצת לביטחון לאומי ,  שאמרה כי הוא  " הרסני "  ליחסי שתי המדינות
נתניהו :  איראן מנסה להשמיד אותנו - כמו בימי פרס 
דובר הבית הלבן ג'וש ארנסט התייחס אמש  ( שישי )  לביקורו הקרוב של ראש הממשלה בנימין נתניהו בארצות הברית וטען כי וושינגטון לא רואה בביקור כדבר שעלול להזיק לשיחות הגרעין עם איראן .  דבריו דוחקים מעט לשוליים את חשיבות הנאום ,  לאחר שרק ביום רביעי פרסם הממשל הודעה תקיפה יותר ,  שהביעה תמיכה בדבריה של היועצת לביטחון לאומי סוזן רייס ,  שטענה כי נאומו של נתניהו  " הרסני ליחסי ארצות הברית-ישראל ". 
ארנסט הוסיף כי הוא מקווה ששש המעצמות - ארצות הברית ,  רוסיה ,  סין ,  צרפת ,  בריטניה וגרמניה - יצליחו להישאר מאוחדות במשא ומתן עם טהראן .  נתניהו ינאם בפני הקונגרס ביום שלישי הקרוב והוא צפוי להביע את התנגדותו להסכם המתגבש עם איראן סביב תכנית הגרעין שלה .  
מוקדם יותר אתמול התייחס ראש הממשלה לנאומו הקרוב בריאיון לרדיו  " קול ברמה "  החרדי לפני צאתו לנאום בקונגרס ביום ראשון ולסערה שנוצרה סביבו .
" זה נאום חשוב כי אני יוצא לשם כדי לנסות לעצור את ההסכם שמתגבש  ( עם איראן ,  י"א )  ",  טען ראש הממשלה . " הוא מאוד מסוכן למדינת ישראל .  אנחנו ערב פורים ואנחנו זוכרים את הניסיונות אז ,  של פרס ,  להשמיד את מדינת ישראל ,  והיום באותה פרס ,  יש משטר שחורת על דגלו את השמדתה של מדינת היהודים ",  המשיך נתניהו ,  שהוסיף : " האמצעי שבאמצעותו הם רוצים לממש את הכוונה הזאת - זה הרבה פצצות גרעין .  ההסכם הזה יאפשר להם בהמשך לייצר הרבה פצצות גרעין ".  
הנאום בקונגרס ,  שיתקיים ביום שלישי ,  נקבע ללא התייעצות עם ממשל אובמה ,  ואורגן על ידי יו"ר בית הנבחרים ג'ון ביינר הרפובליקני .  בעקבות זאת ,  כאמור ,  נוצרה מתיחות בין נתניהו לוושינגטון .  על כך אמר ראש הממשלה : " אני מכבד את נשיא ארצות הברית ומעריך את היחסים האסטרטגיים עם ארצות הברית ,  אבל כשיש עניין שיכול לסכן את עתידנו - חובתי כראש ממשלת ישראל להתייצב במקרה הצורך גם מול עמדה אמריקנית ". 
לדבריו , " כשיש דבר שהוא קשור לעצם הקיום שלנו ,  מה מצפים מראש הממשלה לעשות ?  להרכין ראש ולהגיד נקבל דבר שהוא מסוכן על מנת לקיים מערכת יחסים ?  מערכת היחסים חזקה כדי להתגבר על הבעיות הללו ,  אבל מדינת ישראל אינה יכולה להרשות לעצמה שלאיראן יהיו הרבה פצצות אטום ". 
 ( עדכון ראשון :  21:19 )  

ארה"ב :  נאום נתניהו לא יפגע בשיחות הגרעין עם איראן
דובר הבית הלבן ג'וש ארנסט הפחית מעט מחשיבות הביקור הקרוב של ראש הממשלה .  זאת ,  אחרי שברביעי גיבה הממשל את טענותיה של היועצת לביטחון לאומי ,  שאמרה כי הוא  " הרסני "  ליחסי שתי המדינות

