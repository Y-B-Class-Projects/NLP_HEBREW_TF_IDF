כשמוישה הפנה לביבי כתף קרה :  המתיחות בין נתניהו לכחלון נמשכת
משבר התאגיד דרדר את היחסים בין ראש הממשלה לשר האוצר לרמות שפל שכבר גרמו לכחלון לנטוש בעבר את הליכוד ,  ונתניהו איבד את השותף הכי נוח שלו בממשלה .  גם כשהם יושבים זה ליד זה ,  קשה להסתיר את המתח הכבד ששורר ביניהם
 ( בווידאו :  נתניהו וכחלון באירוע בבית שמש )  
מאחורי שולחן צר וארוך ,  בשורה צפופה ,  ישבו היום  ( ראשון )  ראש הממשלה בנימין נתניהו ,  שר האוצר משה כחלון ,  שר הפנים אריה דרעי ,  שר הבינוי והשיכון יואב גלנט ,  ראש עיריית בית שמש משה אבוטבול ובכירים נוספים .  האירוע החגיגי ,  טקס חתימת הסכם הגג בבית שמש ,  כלל הרבה נאומים ,  ברכות ומחמאות .  אבל מבעד למצגות החגיגיות ולנעימות הכלייזמרים היה קשה להסתיר את המתח הכבד ששרר בין שני האורחים המרכזיים באירוע :  נתניהו וכחלון .  
אף שראש הממשלה ושר האוצר הגיעו להסכמות שסיימו את המשבר הקואליציוני סביב תאגיד השידור הציבורי לפני ארבעה ימים ,  המשבר עוד רחוק מלהיות מאחורינו .  קשיים משפטיים ועתירות לבג"ץ מרחפים מעל המתווה ,  וגם באוצר התגלו אתמול סימני שאלה לגבי העלות התקציבית של המהלך וישימות ההסכם במסגרת לוחות הזמנים שנקבעו .
 עד שדחיית עליית התאגיד לשידור לא תגיע להצבעה במליאת הכנסת ,  יכולים להתגלע בקעים חדשים שיטלטלו את שיווי המשקל שהושג בקואליציה .  אבל מעבר לפרטים הטכניים ,  המשבר גרם לקרע עמוק במארג היחסים האישיים שעליו מתבססת הקואליציה של נתניהו .  בטקס שנערך היום בבית שמש היה ברור דבר אחד :  נתניהו וכחלון ,  בלשונו של שר האוצר ,  באמת כבר לא .  
לקריאה נוספת:נתניהו על התקשורת : " תעשייה של דכדוך ,  הייתי רוצה עוד תחרות"השר לשעבר מהליכוד גדעון סער צפוי להודיע על שובו לפוליטיקהנתניהו :  כבר הלכתי לבחירות על  " ישראל היום ";  כחלון :  אתה לא מפחיד אותי 
נתניהו דווקא עשה מאמץ ניכר לרכך את לבו של כחלון .  הוא החמיא לו על ההישגים בתחום הדיור ,  ואפילו חזר לכנותו בכינוי החיבה  " מוישה ".  כחלון ,  מנגד ,  עשה בדיוק ההיפך .  במשך קרוב לשעה הקפיד לא להישיר מבט אל נתניהו ,  והנוכחים בקהל תמהו כיצד לא נתפס לו הצוואר מרוב שדאג להפנות את מבטו לכיוון השני .  הם אמנם ישבו זה לצד זה ,  אך סרגל וירטואלי מתח ביניהם מרחק קבוע של לפחות עשרה סנטימטרים .  
נתניהו דיבר בעיקר עם ראש העיר אבוטבול שישב משמאלו ,  בעוד כחלון שוחח עם רב העיר שישב מימינו .  כשראש העיר החמיא לנתניהו ,  כחלון לא הרים אפילו את מבטו ,  ובחר להתעסק בליטושים אחרונים לנאומו .  אבוטבול ניסה לחמם את האווירה ואמר  " הנה מה טוב ומה נעים שבת אחים גם יחד ",  אבל כחלון לא זרם ;  כשעלה לנאום הבהיר שהוא אולי עדיין יושב לצדו של ראש הממשלה ,  אבל זה ממש לא בטוב וגם לא בנועם . " אם היינו הולכים לבחירות ,  אף אחד לא היה כאן היום ",  התייחס כחלון לאיומים שהושמעו בסביבת נתניהו . " בבחירות אתה יודע איך אתה נכנס ,  אבל אתה לא יודע איך אתה יוצא ",  שיגר אליו מסר .  
כחלון לא נהנה לראות את נתניהו בתזמון הזה ,  כמו שלא נהנה מרצף הבקשות שמגיעות מלשכת ראש הממשלה בשבועות האחרונים להצטרף לאירועים שתחת סמכותו .  זה התחיל בידידות ,  כשראש הממשלה הזמין את  " מוישה "  לצלחת חומוס ולקפה טורקי משותף במסעדה ירושלמית כדי לחגוג את ההישגים הכלכליים של השנה החולפת ,  והמשיך בעוד ועוד אירועים של כחלון ,  בעיקר בפריפריה ,  שנתניהו לקח בהם חלק .
 אבל ,  וזה אבל גדול ,  כחלון לא כל כך אוהב את זה ,  בלשון המעטה : " כשיש הישגים אתה תמיד מופיע ,  אבל כשיש קשיים אתה נעלם ",  הוא הטיח בנתניהו באחת השיחות הקשות שניהלו בשבועות האחרונים .  לראש הממשלה שמורה ,  כמובן ,  הזכות להשתתף באירועים חגיגיים של חברי ממשלתו ,  ולנצח על הישגים שנעשים תחת הובלתו .  אבל מורת הרוח של כחלון ,  שחש שנתניהו לא מפרגן לו ומנסה לגנוב לו קרדיט מההצלחות הכלכליות ,  ידועה היטב לראש הממשלה ,  והוא אפילו קרא עליה כבר בעיתון .
 אלא שלנתניהו לא אכפת :  גם כשידוע לו שהוא לא ממש מוזמן ,  וגם אחרי שבוע המשא ומתן הקשה על ענייני התאגיד שהמריא לטונים צורמים ביותר ,  הוא עדיין מתעקש להגיע לכל האירועים .  היום הוא התייצב יחד עם שר האוצר ,  שר הפנים ושר השיכון יואב גלנט בבית שמש .  מחר הוא צפוי לעשות בדיוק את אותו הדבר באור יהודה .  ההזמנות לאירוע מחר כבר יצאו כשאורחי הכבוד הם כחלון וגלנט ,  אבל לשכת ראש הממשלה לחצה בעירייה לוודא שכולם יודעים שגם נתניהו מגיע .  
בינתיים ,  בקואליציה מתייחסים לשיווי המשקל בין נתניהו וכחלון כ"פסק זמן "  בלבד ,  וגורמים פוליטיים בכירים מעריכים כי משברים נוספים צפויים לצוץ בהמשך הדרך .  לראייה ,  הם מצביעים על תגובתו החריפה של הליכוד לביקורת שהשמיע אתמול יו"ר הבית היהודי ,  שר החינוך נפתלי בנט ,  על הסדר הגבלת ההתנחלויות עם הבית הלבן .  

בנט אמנם הביע את התנגדותו ל"החמצה ההיסטורית ",  אך נקט בלשון מכובדת ולא משתלחת ,  בניגוד גמור למתקפה החריפה של מחוללי התגובות בסביבת נתניהו ,  שהאשימו אותו ב"שמאלנות ",  בקשרים עם הקרן החדשה ובכניעה ללחצים שלה ,  ובעידוד הסתה פלסטינית .  זו הייתה תגובה קלאסית של קמפיין בחירות .  אמנם אקדח הבחירות שנתניהו הציב על השולחן סביב משבר התאגיד חזר בינתיים למקום מושבו מבלי שירה כדור ,  אבל רבים בכנסת מעריכים שהוא עוד יירה בצרורות .
 עד ממש לא מזמן ,  כחלון היה כנראה השותף הכי נוח של נתניהו בקואליציה .  אבל המים העכורים שזרמו בין השניים בחודש האחרון זיהמו את הסביבה לגמרי .  כחלון ניסה לעמוד על רגליו האחוריות ובמשך כמעט שבועיים בלם את גחמותיו של נתניהו בעניין התאגיד .  בסופו של יום ,  הוא הצליח למנוע חלק לא מבוטל מתוכניותיו של ראש הממשלה ,  אך במהות - פירוק חטיבת החדשות של התאגיד והקמתה מחדש בפיקוחו של ראש הממשלה - הוא נכנע לדרישותיו של נתניהו .  הוא יצא חבוט וכועס על נתניהו ,  שהכניס אותו למשבר מטורף על נושא לא חשוב שלא היה מעוניין בו ,  ועל שותפיו לקואליציה ,  שהפקירו אותו בשדה הקרב לבד ושתקו .  
יו"ר ש"ס אריה דרעי חיזק את כחלון היום בבית שמש ואמר לו  " קיבלת החלטה נכונה - יותר אין לך מה להרהר בה ".  ימים יגידו ,  הוסיף דרעי ,  אותם ימים שיגידו מה יהיה עתיד היחסים בין כחלון ונתניהו .  בסביבתו של שר האוצר אמרו בימים האחרונים כי  " נתניהו הגדיש את הסאה ,  וזה בלתי הפיך ". 
בפעם הקודמת שהיחסים בין השניים הידרדרו לרמות שפל כאלה ,  כחלון עזב את הליכוד ,  אך בסופו של דבר שב לזרועותיו של נתניהו והצטרף לממשלה עם  " כולנו ".  הבחירות המוקדמות שנתניהו תכנן או לא תכנן לא קורמות עור וגידים לעת עתה ,  אבל במצב הזה ,  כשהן יגיעו - קשה לראות את כחלון ממליץ על נתניהו פעם נוספת להרכבת הממשלה .  עד אז ,  הוא צפוי לשוב ולנסות להבהיר כמה שאפשר שהוא וביבי באמת כבר לא .  

כשמוישה הפנה לביבי כתף קרה :  המתיחות בין נתניהו לכחלון נמשכת
משבר התאגיד דרדר את היחסים בין ראש הממשלה לשר האוצר לרמות שפל שכבר גרמו לכחלון לנטוש בעבר את הליכוד ,  ונתניהו איבד את השותף הכי נוח שלו בממשלה .  גם כשהם יושבים זה ליד זה ,  קשה להסתיר את המתח הכבד ששורר ביניהם

