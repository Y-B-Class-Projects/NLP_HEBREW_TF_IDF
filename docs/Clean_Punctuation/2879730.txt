המאבק עם נתניהו יימשך :  חופשת הקונגרס שמדאיגה את אובמה
נשיא ארה"ב רשם כמה הישגים השבוע ,  אך המחוקקים שבים עתה למחוז בחירתם למשך חודש והחשש שלו הוא שהלוביסטים ישכנעו אותם לערוק לשורות מתנגדי ההסכם .  45 יום להצבעה ,  הכול עוד פתוח . " הרבה דברים יכולים להשתנות "
  .  
נשיא ארצות הברית ברק אובמה עבד קשה השבוע .  הנאום שנשא ביום רביעי על הסכם הגרעין עם איראן היה שיאו של מאבק להגדלת התמיכה בהסכם בקרב חברי הקונגרס הדמוקרטים .  בסוף השבוע הקונגרס יוצא לפגרה של חודש ,  שבמהלכה הפוליטיקאים חוזרים מוושינגטון למחוזות הבחירה שלהם .  אובמה הציב לעצמו מטרה ברורה - לצאת לפגרה לאחר שכמה שיותר חברי קונגרס הביעו תמיכה בהסכם .  
היו לאובמה כמה הישגים לאורך השבוע ,  במיוחד ב-72 השעות האחרונות .  הסנאטורים טים קיין ,  אנגוס קינג וביל נלסון - שלושה שנחשבו ל"קולות מתנדנדים "  - הביעו תמיכה בהסכם .  שלושת הסנאטורים הללו תמכו באפריל האחרון בהצעת החוק לפיקוח הקונגרס על הסכם הגרעין עם איראן ,  הצעה שהנשיא אובמה התנגד לה ונאבק בה .  העובדה שכעת הם יוצאים בשלב מוקדם ומביעים תמיכה בהסכם ,  מגדילה את הסיכויים של אובמה לנצח בקרב על ההסכם .  
מצד שני ,  אובמה גם ספג כמה מכות לא פשוטות .  שר ההגנה שלו לשעבר ,  רוברט גייטס ,  הביע ביקורת פומבית על חולשתו של ההסכם ואמר שהוא מצטרף לרשימת הספקנים .  רשת  " בלומברג "  דיווחה כי המודיעין האמריקני מעריך שאיראן כבר החלה לנקות את פרצ'ין ,  אחד האתרים הגרעיניים המרכזיים ,  בניסיון להעלים ראיות על פעילות גרעינית צבאית מן העבר .  שורה של סקרים התפרסמו השבוע על ההסכם ,  כמעט כולם הראו שרוב הציבור האמריקני מתנגד להסכם או לחלופין לא יודע עליו מספיק פרטים .  
החשש הגדול של אובמה הוא שבמהלך החודש הקרוב ,  כאשר הסנאטורים וחברי בית הנבחרים יחזרו למחוזות הבחירה שלהם ,  הלחץ עליהם להתנגד להסכם יילך ויגדל .  את עיקר הלחץ יפעילו לוביסטים של הלובי היהודי והנוצרי למען ישראל ,  אבל אותם לוביסטים יוכלו לגבות את התנגדותם להסכם בסקרים עדכניים .  במצב כזה ,  יגדל הסיכוי שחברי קונגרס דמוקרטים יערקו לצד השני ויצביעו נגד ההסכם .  הרצון לעצור את ההידרדרות בסקרים היה המניע העיקרי מאחורי הנאום שלו ביום רביעי .  
קשה לדעת אם הנאום הצליח במטרה הזו ,  אבל דבר אחד אובמה כן מצליח לעשות לאורך הימים האחרונים :  לעורר לחיים את האגף השמאלי-ליברלי של המפלגה הדמוקרטית וליצור לחץ נגדי אל מול הלחץ של הלובי הפרו-ישראלי .  הקהל שמולו התקיים הנאום - הסגל של אוניברסיטת  " אמריקן יוניברסיטי "  בוושינגטון - השתייך ברובו לאגף הזה של המפלגה .  כאשר הוא דיבר על המחויבות הביטחונית שלו לישראל ועל החשיבות של המאבק המשותף נגד חיזבאללה ,  הקהל שתק בנימוס .  כאשר הוא אמר שנשיא ארצות הברית לא צריך להכפיף את האינטרס הביטחוני האמריקני להתנגדויות של מדינות זרות ,  האולם כולו התמלא במחיאות כפיים נלהבות .  
תמיכה אקטיבית יותר מצד האגף השמאלי של המפלגה היא כרגע התקווה העיקרית של הנשיא .  האגף הזה סייע לו לנצח את הילארי קלינטון בהתמודדות על ראשות המפלגה הדמוקרטית ב-2008 ,  בין היתר במחאה על תמיכתה של קלינטון במלחמה בעיראק ב-2008 .  אובמה מנסה כעת לצייר את המאבק על הסכם הגרעין כהכרעה דומה להצבעה על המלחמה בעיראק ב-2003 .  ההצבעה הזו היא אחת הטראומות הקשות של המפלגה הדמוקרטית .  פוליטיקאים שהצביעו בעד המלחמה באותה העת נענשו על ידי חצי מהמפלגה כעבור כמה שנים .  
למזלו של אובמה ,  הארכיון זוכר הכל .  כאשר הקונגרס דן במלחמה בעיראק ב-2002 ,  ראש הממשלה הנוכחי - אז הוא היה לשעבר - בנימין נתניהו הגיע לתת עדות תומכת בפלישה ,  ואמר ש"הפלת סדאם חוסיין תשנה לטובה את המזרח התיכון ".  הציטוט הזה מאפשר כעת לאובמה לומר ש"אותם אנשים שמתנגדים להסכם הזה ,  תמכו בזמנו במלחמה בעיראק ".  גם שר החוץ שלו ,  ג'ון קרי ,  הצביע בזמנו בעד המלחמה בעיראק ,  אבל כאשר אובמה עושה את החיבור בין המלחמה ההיא להסכם הנוכחי ,  כולם מבינים על מי הוא מדבר :  על נתניהו ,  על הלובי היהודי שתמך בנשיא ג'ורג' וו.בוש ועל הרוב הגדול במפלגה הרפובליקנית .  
האבסורד הוא שבניגוד לעמדה של נתניהו ,  במערכת הביטחון הישראלית היו גורמים בכירים באותה העת שדווקא הזהירו את האמריקנים לגבי המלחמה בעיראק ,  והציעו לאמריקנים במקום זאת להתמקד באיום האיראני .  גם כיום ,  יש לא מעט אישים בכירים במערכת הביטחון שלא מסכימים עם הדרך שנתניהו בחר בה ,  והממשל האמריקני מודע לכך היטב ומנסה להדגיש זאת בתדרוכים שלו עם חברי הקונגרס .  
המאבק בין אובמה לנתניהו יימשך ב-45 הימים הקרובים ,  עד להצבעה בקונגרס שתתקיים באמצע ספטמבר .  ההערכות בוושינגטון אינן אחידות .  שני סנאטורים רפובליקנים בכירים שוחחו השבוע עם תא הכתבים המדיניים מישראל .  שניהם הביעו התנגדות נחרצת להסכם ,  אולם אחד מהם אמר שלהערכתו ,  אין כרגע מספיק קולות להכשלת ההסכם .  השני אמר שהוא דווקא אופטימי . " הרבה דברים יכולים לקרות עד להצבעה ,  שיכולים להשפיע על האופן שבו אנשים יצביעו ",  הסביר הסנאטור האופטימי יותר .  האמירה הזו נכונה ,  אולם ההשפעה יכולה ללכת לכל אחד מהכיוונים .  

המאבק עם נתניהו יימשך :  חופשת הקונגרס שמדאיגה את אובמה
נשיא ארה"ב רשם כמה הישגים השבוע ,  אך המחוקקים שבים עתה למחוז בחירתם למשך חודש והחשש שלו הוא שהלוביסטים ישכנעו אותם לערוק לשורות מתנגדי ההסכם .  45 יום להצבעה ,  הכול עוד פתוח . " הרבה דברים יכולים להשתנות "
 
