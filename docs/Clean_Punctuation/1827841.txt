יחימוביץ' לחברי העבודה :  נתניהו לא אשם בכל
חברת הכנסת המתמודדת לראשות מפלגת העבודה התבטאה באופן נדיר בעניינים מדיניים .  בכינוס של לשכת המפלגה היא דיברה על הצורך לבטל את  " זכות השיבה "  והצהירה : " אין לנו פרטנרים מלבבים "
" צריך לומר ביושר :  לא בכל נתניהו אשם .  אין לנו פרטנרים מלבבים בצד השני ,  וגם לנו קשה מאוד לשמוע על ויתורים ונסיגות בלי שמוזכר ביטול זכות השיבה ".  כך אמרה אתמול  ( ראשון )  חברת הכנסת שלי יחימוביץ' בכינוס של לשכת מפלגת העבודה בבית ברל .  יחימוביץ' ,  שמתמודדת על ראשות מפלגת העבודה ,  אינה מרבה להתבטא בעניינים מדיניים ,  ולכן התבטאותה הפומבית לאחר נאומו המדיני של נתניהו בקונגרס האמריקאי נחשבת לנדירה .
 לדברי יחימוביץ' , " כל יועץ פוליטי יגיד לכל מתמודד :  'תתקוף את ביבי חזיתית' .  גם אני מצוידת בהרבה עצות כאלה .  אבל מה אנחנו רוצים ממנו ?  הוא יו"ר הליכוד .  הוא איש ימין ,  אידיאולוג מבית אבא .  אנחנו מצפים ממנו שיוביל את השקפת העולם שלנו ?  למה ?  זה כמו לצפות ממנו שישמע את שוועת העניים העובדים ,  את שוועת האחיות שהגיעו לגיל הפנסיה ". 
חברת הכנסת גם מתחה ביקורת מרומזת על ח"כ יצחק הרצוג ,  שהיה חבר בממשלת נתניהו עד לפני מספר חודשים ומתמודד כעת על ראשות מפלגת העבודה ." למה אנחנו מצפים מנתניהו אחרי שנתיים של ישיבה מבזה בממשלה שאיווט ליברמן עושה בה כבתוך שלו ?  זאת ממשלת ליברמן שאנחנו ישבנו בה .  חלק מאיתנו נלחמנו נגד זה ",  אמרה יחימוביץ' .  
לדבריה , " יש שתי דרכים להשפיע :  או לשבת בממשלה ,  אבל לא כדי להידבק לכסא בדבק נגרים ,  אלא כדי להשפיע .  להציג אז תכניות מדיניות ,  לא עכשיו ,  ערב פריימריז  ( הרצוג צפוי להציג תכנית מדינית  פ"ו )  .  ואם זה לא הולך  לאיים בפרישה ,  כמו שליברמן וישי יודעים לעשות מצוין .  ואם האיום לא מועיל  פורשים ,  ואז מגיעה הדרך השנייה :  להיות אופוזיציה חזקה ,  מצליפה ,  דוחה סיפוקים .  לפעמים זה לוקח ודורש כוח סבל .  תכניות מדיניות זאת לא הבעיה שלנו .  הבעיה שיותר קל להוציא שן בינה בלי הרדמה מלעקור את מפלגת העבודה מהממשלה .  הכל הולך ,  רק תנו כסא להיאחז בו .  לא תכניות חסרות לנו ,  אלא מנהיגות ". 
יחימוביץ' הוסיפה ,  כי  " מפלגת העבודה תמיד הייתה שוחרת שלום .  היו בה ניצים ,  היו בה יונים ,  אך בעיקר היא דבקה באחריות של המדינה לאזרחיה .  הפקרנו את המרכז ,  את הליבה של החברה הישראלית .  רק סדר יום סוציאל דמוקרטי ירכוש מחדש את אמון הציבור שאיבדנו ". 
גם יו"ר הצוות המדיני של מפלגת העבודה ,  ח"כ בנימין בן אליעזר ,  נשא דברים בכינוס של לשכת העבודה . " אני מציע ",  אמר בן אליעזר , " שמדינת ישראל תכיר במדינה פלסטינית ותזמין מיד את אבו מאזן להתיישב מולנו ולדבר על גבולות וביטחון .  הם יודעים היטב שישראל לא תסכים לשום קליטה של פליטים לכאן ,  אבל אנחנו עושים טעות אחרי טעות .  עכשיו הגיע הזמן להתחיל להרים את הדגל ולהתחיל להיאבק .  נתניהו חזר שבוע שעבר עם הרבה אמפתיה ,  אבל על הקרקע אנחנו על ציר עימות ,  והמסלול הזה כנראה בלתי נמנע ". 
המתמודד יצחק הרצוג הגיב לביקורת שנמתחה עליו על שהיה שר בממשלת נתניהו ואמר : " הגיע הזמן שנשים את הדברים על השולחן :  אני מוכן לקיים עימות פומבי עם כל המועמדים ,  עם כל חבריי ,  בכל פורום ובכל מקום ,  ואני מציע שיהיו עימותים פומביים כאלה ונשים על השולחן את נושא הישיבה על בממשלה ,  ומי נהנה מכך ,  ומי העביר חוקים בזכות העובדה שהיינו בממשלה ,  ומי טיפל ברווחה יומם ולילה ,  ואני לא מתבייש על יום אחד שישבתי במשרד הרווחה ". 
גם עמיר פרץ התייחס לויכוח בין יחימוביץ' להרצוג ,  והעדיף להסתכל על הוויכוח מהצד : " אנחנו רואים שיש דינמיקה של דיון מאוד חשוב .  לא אפריע לשלי ובוז'י לומר את דברם .  התחרות הזו מוסיפה עניין ואני מקווה שנדע להביט למשימות העומדות בפנינו .  אני לא הייתי בממשלה דקה אחת ,  אבל זה בכלל לא חשוב .  עצם העובדה שהחלטתי להמשיך ולהיות עם החברים כאן ולקבל את העובדה שהלקח נלמד ומשמש לנו פרמטר חשוב ביותר כיצד ננהג בעתיד ,  זה חשוב מכל ויכוח מה היה בשנתיים האחרונות .  אינני מתכוון להפסיק לתקוף את נתניהו ".  
לפניות לכתב :  pinhas_wolf@walla.co.il
 ( עידכון ראשון :  19:00 ) 

יחימוביץ' לחברי העבודה :  נתניהו לא אשם בכל
חברת הכנסת המתמודדת לראשות מפלגת העבודה התבטאה באופן נדיר בעניינים מדיניים .  בכינוס של לשכת המפלגה היא דיברה על הצורך לבטל את  " זכות השיבה "  והצהירה : " אין לנו פרטנרים מלבבים "
 
