מנהיגות ושליחות ציבורית
שוב נראה בנימין נתניהו כמי שמוכן לעשות כמעט הכל ,  אף בניגוד לעמדותיו המדיניות היסודיות והמובהקות ביותר ,  כדי להישאר ראש הממשלה .  דומה שבכל פעם שהוא מגיע לתפקיד הרם ,  הוא מתחיל פתאום להפר הבטחות שהבטיח לבוחריו ולעצמו .  ודומה שהוא עושה כך לא בגלל ה"דברים שרואים מכאן "  הידוע ,  אלא פשוט כדי להישאר בתפקידו .
 אבל לא מדובר בסתם תאוות שלטון .  הרושם שלי הוא שנתניהו רוצה להיות ראש הממשלה ,  ומוכן לעשות כמעט הכל כדי להישאר בתפקידו ,  בעיקר מפני שהוא בטוח שזה מה שטוב לישראל .  זה אולי נשמע פרדוקסלי משהו ,  אבל האיש הזה כל כך מסור למדינת ישראל - מסור כמו שיכול להיות רק מי שגדל בבית ציוני אדוק - שהוא מוכן לעשות דברים שיזיקו לה ,  ובלבד שהיא תישאר בידיו .  שום דבר אינו חשוב לו יותר מטובת המדינה ,  אבל הוא פשוט בטוח שטובתה הראשונה במעלה היא שהוא יהיה ראש הממשלה שלה ;  שעל כל ההקפאות וההתקפלויות תוכל ישראל להתגבר ,  אבל מסירת ראשות הממשלה בידי אדם אחר תהיה ,  מבחינתה ,  מכה אנושה .
 ככל הנראה הוא מפיק מתפקידו ,  כמו רוב הפוליטיקאים ,  גם הנאה מסוימת .  לא הנאה מ"תענוגות השררה ",  כי טבעה של השררה הפוליטית - ויעיד כל מי שטעם ממנה - הוא שהיא יותר כפוית טובה ממענגת .  ההנאה העיקרית שפוליטיקאים רבים בכל זאת חווים היא ההנאה שבלהיות בעל השפעה .  השפעה היא כוח ,  ואין ספק שהשפעה על גורלה של מדינה שלמה עלולה להיות ממכרת .
 העניין הוא שאצל נתניהו זה לא מסתיים בכך .  הוא לא בא ליהנות ,  ולא תמצאו אותו בחדר האטום בבית  " האח הגדול ",  מתחנחן ומתחנן בפני הצופים שלא יניחו לעמיתיו להדיח אותו מפני ש"נורא כיף לו להישאר כאן "  או משהו כזה .  לא כדי להמשיך ליהנות הוא פוגע בהתיישבות היהודית ביהודה ושומרון בניגוד לאמונתו ,  או מנהל משא ומתן עם ארגון טרור בניגוד למה שכתב בספרו ,  או מחזר אחרי  " קדימה "  בניגוד לרצון מפלגתו - הוא עושה את כל הדברים האלה מפני שהם בעיניו המחיר ,  הכבד אבל הבלתי נמנע ,  שהוא חייב לשלם כדי שלמדינת ישראל יהיה ראש ממשלה ראוי .  בנימין נתניהו לא הגיע לתפקידו אלא מתוך תחושת שליחות .  
מבחינתו הוא היה יכול לעשות מיליון דברים אחרים ,  אבל הזדעק להציל את עמו ואת מולדתו .  מבחינתו כל ההיסטוריה היהודית נושאת אליו עיניים מייחלות ,  ודורות על גבי דורות של יהודים מעונים לוחשים לו :  לך בכוחך זה ,  והושעת את ישראל .  הוא מוכרח להישאר ראש ממשלת ישראל ,  משום שאם לא כן תיקלע מדינת ישראל לסכנה ברורה ומיידית .  זה לא שהוא הפסיק להאמין ,  למשל ,  כי פגיעה בהתנחלויות פוגעת במדינה .  הוא פשוט בטוח כי הפקרת השלטון בידי אחד מחדלי האישים הכמהים לרשת את מקומו ,  תפגע במדינה עוד יותר .  
משהו בתחושה המעין מגלומנית הזאת משותף כנראה לכל מנהיג גדול .  נתניהו הוא באמת מנהיג מוכשר ומחונן ,  משכמו ומעלה ,  ועולה על כל מי שמועמד להחליפו במקרה שיודח .  השאלה היא אם תחושת השליחות החזקה שלו אינה מובילה אותו - ממש כמו בקדנציה הקודמת שלו כראש ממשלה - לשלם מחירים יותר מדי כבדים ולספוג הפסד מכאיב של הקופה כולה .
 
מנהיגות ושליחות ציבורית
nan
