לפיד משחרר עזים ,  והמיליארדים בורחים
איך קמה סערת הקבורה המופרכת בדיוק כשדנו ביצוא הגז ?  למה לא יקצצו למוסדות ש"ס ?  ועל מי נתלונן סביב שולחן החג בראש השנה ?  לכל שאלה תשובה בטור השבועי של כתבנו הפוליטי
גם השבוע הזה לא היה שבוע מוצלח במיוחד עבור שר האוצר ,  יאיר לפיד .  אישור התקציב וההפגנות בסוף השבוע שעבר הביאו לשיא את השפל בו שרוי מעמדו הציבורי .  בסקר של ערוץ הכנסת מהשבוע ,  ירדה מפלגתו , " יש עתיד ",  אל קו 16 המנדטים ,  כאשר לראשונה מאז הבחירות חולפת העבודה על פניה עם 20 .  בסביבת לפיד אמנם טענו כי אינם מתרגשים מהנתונים וכי  " העובדה שאיבדנו רק שלושה מנדטים מראה שהציבור מזדהה אתנו ומבין שלא אנחנו יצרנו את הגירעון ".  
אבל זהו רק חלק מהאמת .  הרי לאחר הבחירות כבר היו למפלגתו של לפיד 30 מנדטים בסקרים ,  והוא נתן פייט ראש-בראש לראש הממשלה בנימין נתניהו .  לא על זה הוא חלם כשלקח את האוצר .
 סיעת יחיד - לכל הטורים השבועיים של עמרי נחמיאס 
למראית עין ,  לפיד מקבל מהליכוד את הגיבוי הנדרש .  אבל בפועל ,  הוא עומד לגמרי לבדו במערכה .  נתניהו ,  שבקדנציה הקודמת היה יותר שר האוצר משטייניץ ,  מעדיף לפתע להתעסק אך ורק בנושאים מדיניים .  עוד לא חזר מסין ,  וכבר טס לרוסיה ,  לפגוש את פוטין .  בו בזמן ,  נאלץ לפיד להזיע ולהסביר מדוע הוא מקצץ בקצבאות ומעלה מסים .  הזובור של נתניהו הוא כפול :  הוא צופה איך מישהו אחר מיישם את המדיניות שלו ,  וגם חוטף את האש בגינה .
" לפיד עשה טעות גדולה כשהלך לאוצר ",  אמר השבוע אחד השרים .  לציבור יש זיכרון קצר ,  טענתי בפניו .  בעוד כמה חודשים התקציב יעבור ,  ולפיד ישקם את תדמיתו . " זו טעות ",  השיב השר - וחייך . " מעכשיו ועד אוגוסט ,  מועד העברת התקציב ,  יהיה גל של שנאה כלפיו .  באוגוסט הגזירות יעברו ,  ורק בספטמבר ייכנסו לתוקף .  אנשים יישבו סביב שולחן החג בראש השנה ויקללו את לפיד ".  
ביום ראשון השבוע סערה הארץ סביב סעיף שהוכנס לחוק ההסדרים ואמור לבטל לבתי הקברות את הפטור מתשלום ארנונה .  לפי אחת ההערכות שנפוצו ,  אותו מס יגולגל על האזרחים ,  שייאלצו לשלם יותר על קברי יקיריהם .  באוצר הבהירו בתוך שעות שלא כך יהיה - אבל זה לא שינה הרבה .  המדינה עסקה יום שלם בשאלת עלויות הקברים .
 בירור העלה שהסעיף הזה כבר הופיע בתקציבים בשנים קודמות ,  והועלם לפני אישורם .  גם הפעם ,  לא ברור אם הסעיף אכן יישאר במתכונת התקציב הסופית ,  וגם אם כן - לא ברור מי בסוף יצטרך לשלם .  אבל את תפקידו - להעסיק את הציבור והתקשורת - הוא כבר מילא .  הפרקטיקה הזו נפוצה למדי וחוזרת מדי שנה בהתנהלות משרד האוצר סביב הגשת התקציב :  כשבונים את התקציב ,  מכניסים לתוכו מראש  " עזים "  - סעיפים מופרכים יותר או פחות שברור שייצאו ממנו או ישתנו בשלבים מאוחרים יותר - אבל לא לפני שיגזלו את תשומת הלב מסעיפים אחרים ,  שכן יעברו .  
כך למשל ,  בזמן שהזעם הציבורי מופנה לעבר אי-הרחבת טיפולי השיניים ,  סעיף שעלותו היא 40 מיליון שקלים בלבד לקופת המדינה  ( סכום פעוט יחסית ,  שהגיוני שבהמשך יימצאו לו לפתע מקורות תקציביים )  ,  מאושרת בינתיים העלאת המע"מ ,  שפוגעת בעיקר בחלשים .  וכך למשל ,  בתחילת השבוע ,  בעוד האזרחים עסוקים בניסיון להבין אם ייאלצו חלילה לשלם ארנונה על קבר יקיריהם ,  דנה ועדת הכלכלה בייצוא הגז הטבעי של ישראל .  זהו נושא כבד ,  לא סקסי ;  אי אפשר  " לארוז "  אותו יפה ולייצר ממנו כותרות .  אבל המשמעות הכספית של תגליות הגז הללו ,  כך לדברי יו"ר הוועדה ,  ח"כ אבישי ברוורמן  ( העבודה )  - היא 275 מיליארד דולרים .  כטריליון שקלים .  אין עניין משמעותי מזה לעתיד הכלכלי של ישראל .  איפה הכסף ?  שם .
 במשך שעה ישב בדיון הוועדה שאול צמח ,  מנכ"ל משרד האנרגיה והמים ,  והתפתל .  הוא התחמק בשלל דרכים יצירתיות ממתן מענה לשאלה כמה גז אמורה ישראל לייצא ,  על פי מסקנות הוועדה בראשה הוא עמד .  העזים נובחות ,  ושיירת הגז בורחת לחו"ל .  
ביום שני התכנסה הממשלה לישיבה מרתונית בה אושר תקציב המדינה .  בשעה עשר בלילה הודיעה לפתע לשכתו של יו"ר ש"ס ,  אריה דרעי ,  כי  " הושג סיכום עם לפיד ופירון על ביטול הקיצוץ במוסדות התורניים ".  דרעי אף הגדיל לעשות והודה ללפיד על ביטל הקיצוץ .  כמה דקות לאחר מכן פרסם השר פירון הודעה ברוח דומה על  " סיכום שהושג "  בין שר החינוך לבין יו"ר ש"ס על ביטול הקיצוץ ,  שייבחן בהמשך שוב ,  כך הבטיחה ההודעה .
 אכן ,  מדובר בידיעה מרעישה .  קיצוץ תקציביהם של המוסדות החרדיים והשוואתו לבתי הספר החילוניים העצמאיים הוא הבטחת בחירות של לפיד .  הכותרות בכל כלי התקשורת הציגו את לפיד כזה שהתקפל .  שר האוצר כנראה לא אהב את מה שראה .  כמיטב המסורת ,  הוא העלה פוסט ארוך ומתגונן בפייסבוק בו טען כי  " דרעי עשה עלינו סיבוב ולא נשתף איתו יותר פעולה ",  ושלח את פירון להסביר לעיתונאים כי בעצם לא הושג שום סיכום והתקציבים יקוצצו ,  אלא שכרגע הדבר ירד מהפרק בגלל קושי משפטי .  כזכור ,  היה זה אותו פירון ,  באותו הלילה ממש ,  שבישר על כך שהדברים נעשו בסיכום ,  לא בגלל בעיה טכנית .
 אבל רגע אחד ,  מה זה  " קושי משפטי "?  האם שרי החינוך והאוצר לא דאגו שהיועץ המשפטי לממשלה יביע דעתו אם קיצוץ תקציבי הרשתות החרדיות הוא חוקי לפני שהחליטו להגיש את הסעיף להצבעה בממשלה ?  איך הרשו לעצמם לפיד ופירון שהבטחת בחירות שלהם תוסר מסדר היום בהינף יד ,  מבלי לסגור קודם את כל הפינות ?  שאלתי את אנשי דרעי ,  למה לפיד אומר שהם עשו עליו סיבוב . " שום סיבוב ",  ענו .  לדברי גורמים בסביבתו של היו"ר ,  דרעי ניסה לדבר אל לבם של פירון ולפיד ולבקש שהקיצוץ יבוטל .  אחרי שראה שהוא לא מצליח להשיג את מבוקשו בדרכים המקובלות ,  שכרה ש"ס עורך דין ,  ששלח ליועץ המשפטי לממשלה ,  יהודה ויינשטיין ,  מכתב ,  בו טענה ש"ס כי קיצוץ התקציבים לא יעבור את מבחן בג"ץ .  ויינשטיין השתכנע ,  והורה להוריד את הסעיף מהתקציב .  
כמה מחברי סיעת העבודה מצאו עצמם השבוע במבוכה .  כבר כמה שבועות הם רצים ממיקרופון למיקרופון כדי להסביר את סלע המחלוקת בינם לבין יו"ר המפלגה ,  שלי יחימוביץ' .  הדוברים משתנים :  פעם זה איתן כבל ופעם בוז'י הרצוג ;  פעם אראל מרגלית ופעם נחמן שי - אבל הטיעון זהה :  מפלגת העבודה הפכה למפלגת נישה חברתית ,  הדגל המדיני לא מורם .
 והנה ,  פתאום ,  ללא הודעה מוקדמת ,  הם למדו מהתקשורת כי יחימוביץ' נסעה לרמאללה ונפגשה עם אבו מאזן .  זה לא דבר של מה בכך .  הייתה זו פגישה ראשונה של יו"ר הרשות עם בכיר ישראלי זה זמן רב .  ההחלטה של יחימוביץ' לקיים את הפגישה דווקא עכשיו אינה מקרית .  הדרך להפקת הלקחים מהכישלון בבחירות עוברת בהנפת הדגל המדיני .  יחימוביץ' מבקשת לאותת שוב לנתניהו כי אם יתקדם במשא ומתן עם הפלסטינים ,  היא תהיה רשת הביטחון שלו במקרה שבנט יפרוש ,  ובמקביל ,  היא מבקשת למצב את עצמה בקהילייה הבינלאומית כשחקנית בזירה שאותה היא הפקירה עד כה .  על הדרך ,  היא גם משתיקה כמה ממבקריה החריפים בסיעה ,  בכך שהיא שומטת את הקרקע מתחת לטיעוניהם שהיא עוסקת רק בכלכלה .  בחודש הבא גם מתכוונת יחימוביץ' לכנס את ועידת המפלגה ,  לדיון שיעסוק אך ורק בנושא המדיני .  
כך או אחרת ,  הביקורת בתוך המפלגה לא תיעלם .  אם יחימוביץ' תתחיל לדבר על המו"מ ולא על המע"מ ,  יימצא עניין אחר .  זו הסיבה להחלטתה הצפויה להקדים את הבחירות הפנימיות לראשות המפלגה ,  למועד קרוב ככל הניתן .  כרגע ,  אין כל יריב שמסכן את בחירתה המחודשת - אבל אי אפשר לנהל מפלגה כשכמה מבכיריה משקיעים יותר אנרגיה בתקיפת העומדת בראשה מאשר ביריבים הפוליטיים מבחוץ .  אגב ,  כדאי להיזכר בכך שמיד לאחר הבחירות היו רבים במפלגה שדרשו את הדחתה המיידית של יחימוביץ' והליכה לבחירות פנימיות .  אלא שמרגע שהיו"ר - שבמהרה התברר שאין עליה איום אמיתי בתוך המפלגה  ( והיא אף הצליחה להעביר בקלות שינויים בחוקתה בחודש שעבר )  - הבהירה שפניה אכן לבחירות מהירות ,  נעלמה הדרישה ללכת לפריימריז .  מעניין למה .  

לפיד משחרר עזים ,  והמיליארדים בורחים
איך קמה סערת הקבורה המופרכת בדיוק כשדנו ביצוא הגז ?  למה לא יקצצו למוסדות ש"ס ?  ועל מי נתלונן סביב שולחן החג בראש השנה ?  לכל שאלה תשובה בטור השבועי של כתבנו הפוליטי

