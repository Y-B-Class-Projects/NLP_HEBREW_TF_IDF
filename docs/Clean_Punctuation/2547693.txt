ראש הממשלה איפס את המצפן ויוביל מהלך חדש
הפגנת אנשי המילואים אמש במוזיאון תל אביב היתה רבת משתתפים ,  אבל לא המונית .  יותר מכפי שחששו המארגנים ,  אבל פחות מכפי שקיוו בסתר ליבם .  במובנים מסוימים היתה זו הפגנת-עילית .  מין הפגנת סיירת .
 גורמים שונים ניסו לגזור קופון .  יובל דיסקין שלא חסך ביקורת משאול מופז .  דן חלוץ שניצל את ההזדמנות ופשט את מדי החבר בקדימה .  יאיר לפיד עם כרזות רבות ,  ובתוך התוהו ובוהו המיוזע גם שלט של הליכוד ,  שהבטיח כי רק הוא יכול להביא לשוויון .  בלטו בהיעדרן העבודה ומרצ ,  אם כי עמיר פרץ ויצחק הרצוג תמכו .  שלי יחימוביץ' ,  שהחלימה מדלקת ריאות קצרה ,  פירסמה הודעה תמוהה : " לו אני ראש הממשלה ,  היו מתגייסים לצה"ל יותר חרדים מאשר בכל מתווה שמונח כעת על השולחן ".  
מה זה ?  היא יודעת כיצד לפתור את בעיית ההשתמטות ושומרת את הפטנט לעצמה ?  צריך לספר לה על אדם שהגיע לאתונה והתפאר פעם אחר פעם כי ברודוס הוא יודע לקפוץ טוב יותר מן האחרים .  עד שלתושבי אתונה נמאס ואמרו לו בקוצר רוח : " פה רודוס - פה קפוץ ".  אך היא לא תגיע לרודוס ולא תקפוץ באתונה .  יש לעבודה תקוות שווא לקבל נתח אם לא תריב עם החרדים .  אולי גם לאגפים בקדימה .  לא מעשי .  
רה"מ נתניהו מעד בטיפולו בהשתמטות וחבר לש"ס .  הוא התנגש באביגדור ליברמן ובשאול מופז ,  אבל בסוף השבוע איפס מחדש את המצפן ובחן את מכשירי הניווט ,  והבוקר מכנס בדחיפות את סיעת הליכוד לדון במסקנות הדו"ח של יוחנן פלסנר ,  שלפני שבוע פיזר את ועדתו .
 אם לא מדובר רק בתכסיס מילולי וניסוחי כפי שחוששים ראשי  " אוהל הפראיירים ",  אלא בהבנה שהעם רוצה שוויון בנטל ,  כי אז נתניהו יוביל מהלך שיתבסס על שלושה מרכיבים :
 גיוס הדרגתי מהיר של החרדים .  כל מי שירצה להשתלב בצה"ל - יתקבל בסבר פנים יפות .  אם לאו - בתי החולים משוועים לסיוע .  כל מחלקה תקבל שלושה אברכים בדרג של  " סייעני רופא "  ובפיקוח מנהל המחלקה .
 בתיה"ח ומוסדות החינוך והעירייה במגזר הערבי יקבלו סיוע של 15 אלף צעירים בשנה .
 צה"ל יחדל ממתן פטורים כיד המלך למשתמטים מהמגזר החילוני .  המדיניות תשונה .  אי אפשר להבין את האדישות שאפיינה אותו תחת שרביטם של כל הרמטכ"לים ב-20 השנים האחרונות .  פטורי הכזב הנשענים על כסת"חים של קציני בריאות הנפש ייעלמו מן הנוף הצה"לי .  סעיף זה כמעט נעלם ,  אך הוא גורלי .
 העונש אינו מאסר ,  אלא מניעת לימודים אקדמיים ,  רישיון נהיגה ,  העסקה בממשלה וביטוח לאומי מן המשתמטים .  הקפדה בנדון היא הסנקציה היעילה מכולן .
 אם נתניהו ינהג כך ,  מובטחת לו הצלחה חסרת תקדים בקלפי .  בוודאי אם הבחירות יוקדמו .  תדע כל אם עברייה שהמתגייסים אינם עוד הפראיירים של המדינה .  

ראש הממשלה איפס את המצפן ויוביל מהלך חדש
nan
