יעלון : " העדות שלי בפרשת הצוללות מחייבת חקירה של נתניהו "
 שר הביטחון לשעבר לא מתרשם מליברמן ולא מתרגש מהנתק בין ישראל לפלסטינים ,  אך פרשת הצוללות מוציאה ממנו קריאה זועמת לצדק . " אני מצפה שבמציאות כזו ,  שבה אנשים יודעים במה הם מעורבים ,  שיתפטרו מבלי לחכות לכתב אישום ",  אמר באולפן וואלה !  TALK
פיטורים שסללו מחדש את הדרך לשחיתות ,  חקירה נדרשת של ראש הממשלה וחצאי אמיתות במקרה הטוב ,  זו ,  על פי משה יעלון ,  השורה התחתונה הנובעת מפרשת הצוללות .  בריאיון מיוחד לאולפן וואלה !  TALK עם יעקב אילון ,  תיאר שר הביטחון לשעבר את השתלשלות האירועים הפושעת ,  כהגדרתו ,  קבע גבולות גזרה רצויים לחוקרים והדגיש כי הכותרות הגדולות שהולידה הפרשה אינם יכולים להסתיים לא כלום . " מסרתי הכול ואני לא שומר כלום לעצמי .  אני ממתין לחקירה שתושלם ,  ובמידה ולא יהיו כתבי אישום ,  אצא למערכה ציבורית בעניין ואספר הכול ". 
יעלון קושר את פיטוריו מהמשרד בהתפתחויות השליליות בפרשה ,  ומדגיש את צירופי המקרים הבוטים . " די ברור לי שנאלצתי לעזוב את התפקיד ,  שהסוגיה הזאת יוצרת משבר עמוק ביני ובין ראש הממשלה ,  והגעתי למצב שהבנתי שאני מכשול ואני צריך להתפטר נוכח זה שרוצים להחליף אותי .  זמן קצר לאחר סיום תפקידי העסקה מתחדשת ",  הסביר .  
זה מחייב כתבי אישום גם נגד ראש הממשלה ? 
בוא נמתין .  מבחינתי ,  אני אומר בצער רב ..  .  בסופו של דבר אני רואה ראש ממשלה שלישי שנמצא בחקירות משטרה .  מבחינתי התמונה ברורה .  אני לא יודע יותר פרטים על חקירת 2,000 או חקירת 1,000 ,  רק ממה שאני שומע וזה חמור .  בפרשת 3,000 אני בקיא .  אני הייתי מצפה שבמציאות כזו ,  שבה אנשים יודעים במה הם מעורבים ,  שיתפטרו מבלי לחכות לכתב אישום .  גם כשהייתי רמטכ"ל בזמן כהונת שרון ראיתי סדר עדיפויות מעוות ,  כולל בצע כסף ,  לא בהכרח סדר עדיפויות של עניינים לאומיים .  אנחנו ניתן למשטרה ולפרקליטות לבצע עבודתם 

המשטרה אמרה שראש המשלה אינו חשוד בעניין הזה
בהתחלה גם אמרו שאין מה לבדוק ואחר כך פתחו בדיקה .  אחר כך הבדיקה הפכה לחקירה .  בוא נמתין ונראה
החומר שאתה העדת עליו מחייב חקירה של ראש ממשלה ? 
כן ..  .  מאחר ואני לא עד יחיד אי אפשר לשווק לציבור חלקי אמיתות ,  וזה מה שקרה עם המועצה לביטחון לאומי .  אני מקווה שלא הכריחו אותם להוציא הודעה מהסוג הזה .  זו הייתה הודעה שראיתי בה חצי אמת .
 אתה חושב שיש קונספירציה רצינית סביב זה ? 
אני חושב שיש פה שחיתות .  אין לי ספק .  השאלה אם יצליחו להציג ראיות שיערבו את כולם .  אני לא מצאתי במשרד הביטחון ולא בקרב הצבא מישהו שהיה מעורב בשחיתות .  גם לא בחיל הים .  המשטרה תחקור ואולי דברים נעשו מאחורי גבי .
 האם הבאת מסמכים למשטרה ? 
למשטרה יש הכול .  רוב הדרגים כבר נחקרו ואם הבנתי שמישהו לא נחקר הפניתי את תשומת הלב לכך שכדאי שיחקרו אותו 
דחפו לצה"ל צוללות שהוא לא צריך ? 
העמדה הביטחונית שלי כשר ביטחון ,  של הרמטכ"ל וחיל הים הייתה שלא צריך .  אפשר לחשוב אחרת ,  להביא את זה לדיון אבל ברור לחלוטין שמה שנעשה כאן נעשה בניגוד לעמדה מקצועית שלי ושל האחרים 
האם זו הייתה סיבת עזיבתך את התפקיד ? 
ככל הנראה .  כשר ביטחון עוד לא הייתה לי תמונה מלאה .  חלק מהעובדות שאני יודע היום נחשפו אחרי שסיימתי את התפקיד .  ככל שעבר הזמן התמונה התבהרה לי יותר ויותר
הבנת שיש פה קומבינה ? 
כך זה נראה .  אין לי הגדרה אחרת ..  .  זה מטריד אותי ברמה שאכפת לי מהמדינה ומעתידה ,  והגיע הזמן לראש ממשלה שאין על מה לחקור אותו .  
כמעט כצפוי ,  זוכה אביגדור ליברמן ,  מחליפו של יעלון בתפקיד ,  לציון נמוך על תפקודו עד כה ,  ולביקורת פוליטית נלווית . " ממני אף אחד לא שמע בחיים שדברים שרואים מכן לא רואים משם .  בנושאי ביטחון לעולם לא שיחקתי .  חוויתי את הסיסמאות שלו ושל אחרים שעשו פוליטיקה בקבינט .  זה בלט ב'צוק איתן' אבל לא רק .  זה חוסר אחריות .  זה קשור גם לשחיתות .  יש תיק שנסגר ותיק שלא נסגר .  יש פרשייה בתוך ישראל ביתנו של חקירות .  אני רואה את זה כשיטה מושחתת אז אני מודאג .  משרד הביטחון זה בור שומן מאוד רציני ". 
יש מלא מפלגות שעושות שופינג לאנשי ביטחון כמוך .  אתה מתעקש לרוץ לבד .  למה ? 
אני לא נכנסתי בטבעיות לפוליטיקה .  ידעתי את המחירים השליליים שלה .  התחככתי בה כמפקד בגזרת יו"ש ואחר כך ברצף מ-1995 ועד הסוף ,  מול חמישה ראשי ממשלה .  ראיתי דברים רעים אבל הבנתי שההחלטות החשובות מתקבלות שם .  אני לא רואה רבים שמביאים את הניסיון שצברתי גם במדים וגם שלא במדים .  זה בוער בי .  אני מרגיש שבנושאים מסוימים ירדנו מהמסילה ,  ונכון להשיב את הרכבת הישראלית למסילה .  
יעלון תיאר את המציאות המדינית החדשה עם כניסתו של דונלד טראמפ לבית הלבן ,  והדגיש  " הבדל עצום "  בין ממשל אובמה לממשל הנוכחי . " יש סיבה לשביעות רצון .  יש הבנה לגבי איראן ,  שלא הייתה עם הבית הלבן הקודם .  לגבי פתרון שתי המדינות ,  הבית הלבן הזה לומד .  הוא עוד לא יודע מה לעשות ". 
לדבריו , " תמכתי באוסלו .  אני מקדש חיי אדם יותר מאדמה ,  אבל שיווקו לציבור הישראלי :  'הנה השלום מעבר לפינה' ,  ואז גילתי את מה שהרמטכ"ל דאז אהוד ברק אמר ,  שיש בו הרבה חורים ,  יותר מגבינה שוויצרית .  אני מת לשלום כמי שאיבד הרבה חברים ופקודים ,  אבל אני לא רואה בטווח הנראה לעין סיכוי להסדר קבע .  לא נעים ,  לא נורא .  גם אין לנו הסדר קבע עם חמאס ואנחנו מסתדרים לא רע ". 
מה היה באסון השייטת ,  מארב או אסון ?  היית אז ראש אמ"ן
היו ועדות חקירה ואני לא רוצה להיכנס לזה .  לא הייתי בתפקיד משמעותי ולא הייתי בארץ .  העדתי בוועדות .  זה נושא רגיש ואני מקבל את תוצאות החקירה
מה היו המסקנות ? 
נדבר עוד שלושים שנה
מטעמו של ראש הממשלה נמסר בתגובה :
" דברי בוגי הם הבל הבלים ורעות רוח .  שקריו הגסים יתבררו ככאלה בהקדם .  מיותר לציין כי משרד המשפטים פרסם הודעה רשמית ,  על דעת פרקליט המדינה והיועץ המשפטי לממשלה ,  לפיה ראש הממשלה כלל אינו חשוד בפרשה 3,000 .  מוטב לבוגי שיחפש לעצמו דרכים אחרות לעבור את אחוז החסימה ".  

יעלון : " העדות שלי בפרשת הצוללות מחייבת חקירה של נתניהו "
 שר הביטחון לשעבר לא מתרשם מליברמן ולא מתרגש מהנתק בין ישראל לפלסטינים ,  אך פרשת הצוללות מוציאה ממנו קריאה זועמת לצדק . " אני מצפה שבמציאות כזו ,  שבה אנשים יודעים במה הם מעורבים ,  שיתפטרו מבלי לחכות לכתב אישום ",  אמר באולפן וואלה !  TALK

