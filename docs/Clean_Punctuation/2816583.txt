לונלי פלנט : " רויאל טור ישראל "  מציגה את ישראל דרך עיניו של נתניהו וזה נראה בדיוק כמו שאתם יכולים לתאר לעצמכם
המסלול בו מבקרים אנשי  " רויאל טור ישראל "  ובנימין נתניהו הוא בדיוק המסלול בו מבקר כל צליין ממוצע ועדיין ,  אי אפשר שלא לגחך מכך שראש הממשלה חותם את הסיור במתחם בו מתו מאות יהודים
מתישהו במהלך סוף השבוע ,  באחת מתוכניות האקטואליה ,  אולי היה זה ב"המטה המרכזי "  בערוץ 10 ,  אחד מהמרואיינים אמר כי בנימין נתניהו הביא פרנויה למדינת ישראל .  האזרחים ,  קונן המרואיין ,  חיים בתחושת רדיפה .  כאילו שטיפת המוח לפיה העולם נגדנו לא החלה עוד לפני לידתו של נתניהו .  לכן מעניין היה לצפות ב"רויאל טור ישראל ",  התוכנית בה מנהיגי מדינות לוקחים לסיבוב מקומי את העיתונאי פיטר גרינברג .  האם גם גרינברג ייצא מישראל בתחושת רדיפה ?  ערוץ הטיולים  ( מקבוצת ענני תקשורת )  מציע לנו הזדמנות חד-פעמית לצפות בישראל דרך עיניו של נתניהו גרסת 2012-3 .  איך אפשר לוותר על המתנה ? 
רגע לפני שלנתניהו יהיה אסור להופיע בטלוויזיה בלי הקשר ישיר של תעמולת בחירות ,  מתברר שישראל עבור ראש הממשלה היא בדיוק מה שישראל עבור כל צליין ממוצע .  ירושלים ,  ים המלח ,  ראש הנקרה .  המסלול בו מבקרים גרינברג ונתניהו מוכר וידוע מראש .  למעט שתי חריגות מעט מוזרות  ( ביקור בטכניון ובריף הדולפינים שם מוסבר ,  באופן אירוני ולא פלסטיני ,  כי הדולפינים חופשיים כי  " העניין כאן הוא רצון חופשי ,  לא שבי ")  ,  המסע המלכותי בישראל אינו שונה מכל מסע שאנשי נתניהו עורכים לתומכיו במפלגה הרפובליקנית למשל .  הנוצרים האלה ,  יש להם טעם כל כך עממי .  

משיט סירת מנוע ,  מדווש בריקשה מוזרה ,  רוכב על אופניים וקורע גיד במשחק כדורגל בו משחקים ילדים יהודים וערבים  ( ורק לצ'רקסים לא נותר מקום )  - בנימין נתניהו של  " רויאל טור ישראל "  הוא לא פחות מג'יימס בונד .  כמה אנרגיה ,  כמה מרץ . 
" האדם שחי את העתיד של אנשיו ",  מכריז הפתיח הפומפוזי ומצלמת רחף שנמצאת ,  לא נופתע אם כך הדבר ,  בבלון צפלין מתעדת את בנימין נתניהו משקיף ממצדה .  מי ידע שמנהיגנו הנערץ הוא כל כך פעיל ?  ואם שמש העמים הוא מתנת האלוהים לספורט אתגרי ,  מדוע מדינת ישראל תקועה כבר כמעט עשרים שנים ?  אה ,  גם לשאלה הזו  " רויאל טור ישראל "  מציעה תשובה .  

סתם ,  היא לא .  הדבר הכי קרוב לעתיד שתוכניתו של פיטר גרינברג מציעה הוא עתיד תעסוקתי עבור נתניהו כמדריך במנהרות הכותל .  אותן מנהרות שלאחר פתיחתן בהוראת נתניהו עצמו ,  כידוע ,  התחוללו מהומות שגרמו למות עשרות אנשים .  בשלווה ובשימוש בידע די מדהים ומעורר קנאה ,  חייבים להודות ,  מסביר נתניהו לגרינברג את ההיסטוריה של בית המקדש .  מוריד שכבות ,  מספר על מנהיגים כובשים ,  מוסיף שכבות ומחייך .  כל אחד יכול להיות ראש ממשלה ,  לא כל אחד יכול להיות מדריך במנהרות הכותל .
 את המסע בישראל מסיים המדריך נתניהו במקום בו  " חייבים לבקר ".  לא ,  לא מדובר במתחם שרונה .  מדובר ,  באופן טבעי ,  במצדה .  הכל על מנת לחדד את המסר המחבר בין הישראלים למדינה .  לעזאזל ,  אם זה היה תלוי בנתניהו ,  סביר להניח שגם אושוויץ היתה חלק מישראל . " חזרנו ואנחנו כאן כדי להישאר ",  מכריז נתניהו בפנייה ללוקיוס פלביוס סילבה שפיקד על המצור על המצדה והיום ,  קשה להאמין ,  הוא גרגר אבק .  
ובכל זאת ,  ולמרות הכל ,  אולי יש שמץ של אמת בפרנויה .  אולי אנשים באמת רודפים אחרי נתניהו .  אולי התקשורת באמת נגדו .  ככלות הכל ,  רק תקשורת עוינת היתה משגרת לאוויר העולם תוכנית ,  שנתמכת באופן רשמי ע"י נתניהו ,  בה מופיעה מפת ישראל ללא רמת הגולן .  כן ,  מישהו באמת מחפש אותו .  זה בטח סילבה .
 האם כל העולם נגד נתניהו לדעתכם ?  ספרו לנו בפייסבוק 

לונלי פלנט : " רויאל טור ישראל "  מציגה את ישראל דרך עיניו של נתניהו וזה נראה בדיוק כמו שאתם יכולים לתאר לעצמכם
המסלול בו מבקרים אנשי  " רויאל טור ישראל "  ובנימין נתניהו הוא בדיוק המסלול בו מבקר כל צליין ממוצע ועדיין ,  אי אפשר שלא לגחך מכך שראש הממשלה חותם את הסיור במתחם בו מתו מאות יהודים

