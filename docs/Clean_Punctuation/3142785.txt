נתניהו נפל למשכב ,  כחלון חגג תקציב :  היום שאחרי הדרמה הפוליטית
אחרי שלהטט רה"מ בין משבר פוליטי ,  חקירות וביקור בוושינגטון ,  הוא - קרס וחלה .  שר האוצר לעומתו יצא כמנצח כפול :  דחיית הקץ של איום הבחירות והעברת התקציב .  נתניהו ,  שמשך בחוטי המשבר עד שאיבד שליטה ,  עשוי לחשוב פעמיים בפעם הבאה שיחליט לשגע את המערכת
ביום שאחרי הדרמה הפוליטית הגדולה ,  שהביאה לסיומו את משבר הגיוס ומנעה בחירות מוקדמות ,  ראש הממשלה בנימין נתניהו נפל למשכב .  לשכתו בישרה כי הוא  " חש ברע ",  וכי אבחנתו של רופאו האישי היא דלקת גרון .  בשבועיים האחרונים נדמה נתניהו לרגעים כעל-אנושי :  במרחק אלפי קילומטרים הוא התמודד במקביל עם ביקור מדיני חשוב ,  משבר פוליטי בקואליציה ,  ומשבר אישי-משפטי עם גיוסו של ניר חפץ כעד מדינה .  הוא לא הספיק להתאושש מהג'ט-לג כשצלל לתוך הפלונטר הקואליציוני .  קשה היה שלא להתרשם מיכולותיו המרשימות לשחק אותה כאילו הכל כרגיל ,  וללהטט במקביל בין כל הזירות כמו גיבור על .  ובכן ,  כמה שעות אחרי שנתניהו התרברב שהוא  " סופרמן "  שסיים את משבר הגיוס ,  הוא קרס .  כוחות העל אזלו .  שעות של ישיבה בחדר סגור עם השר החולה יריב לוין עשו את שלהם :  נתניהו קיבל גימלים מהרופא ,  הבריז מסדר היום ,  וחזר לממדים אנושיים .  
בזמן שנתניהו ישב חולה בבית ,  שר האוצר משה כחלון ושותפיו לקואליציה חגגו בכנסת את העברת תקציב 2019 . " במקום בחירות - הערב אנחנו מביאים בשורות ",  הכריז כחלון במליאה כשחיוך רחב על פניו .  הוא וחבריו לשולחן הממשלה שילבו השבוע ידיים כדי למנוע בחירות מוקדמות ,  לימדו את נתניהו מה שהם מכנים  " שיעור במגבלות הכוח "  והוכיחו לו שהוא לא יכול ללכת נגדם .  הם סללו עבורו את המתווה לפתרון המשבר והודיעו לו שהם לא מתכוונים לתת לו תאריך בחירות כמבוקשו ,  ואילצו אותו לחזור ברברס ולוותר על המהלך .  העברת התקציב ויציאת הכנסת לפגרת הפסח מבלי להתכונן לבחירות מוקדמות היא הניצחון של כולם ,  אבל כחלון הוא זה שיצא ממשבר הגיוס כמנצח כפול :  יחד עם בלימת המהלך של נתניהו ודחיית הקץ של איום הבחירות ,  הוא קיבל את כל מה שדרש ואת התקציב החברתי שייחל להעביר לפני שנכנסים לשנת בחירות .  
עוד בוואלה !  NEWS:הכנסת העבירה את התקציב ;   " במקום בחירות - מביאים בשורות "  ח"כ זועבי קראה לחיילים  " רוצחים "  - ותורחק לשבוע מהכנסתלראשונה :  הכנסת מנעה מח"כים טיסות במימון מארגוני BDS 
בפעם הקודמת שבה בנתניהו נכנסה קדחת של בחירות מוקדמות ,  בשנה שעברה בזמן משבר התאגיד ,  כחלון היה הקורבן שנקלע למטווח .  הפעם הוא נשמר היטב מקו האש ודאג שהמשבר יהיה של מישהו אחר :  אמנם הוא זה שקבע את הדד-ליין כשאיים לפרוש מתפקידו במידה שהתקציב לו יעבור עד חג הפסח - אבל אחר כך הוא תפס מרחק מההתרחשויות ,  ולא נכנס לזירת התרגילים ,  האיומים והמניפולציות של ראש הממשלה .  מול עיניו עמדה רק מטרה אחת - התקציב - והוא לא נכנע ללחץ לדחות אותו לאחרי החג ולאפשר לכולם מרווח נשימה .  כפי שהעיר יו"ר האופוזיציה יצחק הרצוג במליאה ,  הדרישה של כחלון להעביר תקציב לשנת 2019 כמעט שנה לפני המועד הנדרש ,  הייתה  " גחמה פוליטית "  של כחלון ,  והוא השיג אותה במלואה .  בחסות הדרמות של משבר הגיוס ,  התקציב עבר בשקט מופתי ונדיר ,  כמעט בלי פיליבסטרים או צעקות של האופוזיציה על סחיטות . " על זה היה שווה להילחם ",  השוויץ כבר אתמול כחלון בסדרת פוסטים ברשתות החברתיות שבהם שילב נתונים ומספרים מהטבות ה"נטו תקציב "  שהוא מביא לציבור .  
בניגוד להנחה הרווחת ,  שלפיה נתניהו החליט ללכת לבחירות מוקדמות בכל מקרה ומשבר הגיוס היה רק תירוץ ,  כחלון שב והתעקש שהוא בטוח שההפך הוא נכון .  בזמן שחלק מחבריו נכנסו להיסטריה מכך שנתניהו מוביל לבחירות מוקדמות ,  כחלון שמר על החיוך התמידי ,  פיזר מסרי הרגעה והבטיח שהכול יהיה בסדר ,  עד כדי כך שלרגעים היה נדמה שייתכן שהוא קצת בהדחקה .  גם על הח"כים המרדניים הוא הצליח הפעם להשתלט ,  וכולם הצביעו בעד חוק הגיוס ,  למרות שנאלצו לבלוע את הרוק ולראות איך חבריהם לקואליציה מישראל ביתנו מקבלים אישור להצביע נגד .  השבוע ,  בישיבת סיעת כולנו ,  ח"כ אלי אללוף התלונן שהכול זה  " נטו כחלון ",  וגם ח"כ רחל עזריה לא עשתה חיים קלים עם ההצבעה ,  אבל ברגע האמת כולם התיישרו .  כך שכחלון סימן לעצמו בסוף המשבר  " וי "  של מנצחים .  הוא לא הוכתם ברבב ,  קיבל את התקציב לקמפיין הבחירות שלו ונתן לעצמו עוד כמה חודשים להוריד את מחירי הדיור ולחלק לציבור עוד תופינים .  
כמו כחלון ,  כל השותפים בקואליציה - ובראשם נפתלי בנט ,  איילת שקד ואריה דרעי ,  שבמשך ימים הפכו כל אבן כדי לייצר פתרון שייאלץ את כולם לרדת מהעץ - חששו מאוד מבחירות מוקדמות ,  אבל הם לא חששו לעשות לנתניהו שריר משולב ולייצר אפקט הרתעה .  הם הצליחו לגייס חזית בכנסת שסנדלה אותו עם תאריך הבחירות ,  ובשלב מסוים נתניהו גילה שרק הליכוד ,  יש עתיד ומרצ היו מצביעות בעד בחירות ביוני ,  מה שאומר שגובש רוב של 74 ח"כים - מהבית היהודי ועד הרשימה המשותפת - נגד ראש הממשלה .  נתניהו משך בחוטים ,  אבל באיזשהו שלב איבד שליטה ,  וזה עשוי עוד להתברר כתקדים מסוכן בחודשים הקרובים ,  כשהוא יילחם על חייו הפוליטיים תחת עול החקירות .  הסקרים נותנים לנתניהו עליונות אלקטורלית על פני כל שאר השחקנים במגרש ,  אבל בפעם הבאה שיחליט לשגע את המערכת כי מסתדר לו ללכת לבחירות מוקדמות ,  ייתכן שיחשוב פעמיים .  המחלה שנפלה עליו ביום שאחרי משבר הגיוס עשויה עוד להתברר כמטאפורה לכך שבסופו של דבר - הוא זה שייצא חבול מכל הרעש והגעש .  

נתניהו נפל למשכב ,  כחלון חגג תקציב :  היום שאחרי הדרמה הפוליטית
אחרי שלהטט רה"מ בין משבר פוליטי ,  חקירות וביקור בוושינגטון ,  הוא - קרס וחלה .  שר האוצר לעומתו יצא כמנצח כפול :  דחיית הקץ של איום הבחירות והעברת התקציב .  נתניהו ,  שמשך בחוטי המשבר עד שאיבד שליטה ,  עשוי לחשוב פעמיים בפעם הבאה שיחליט לשגע את המערכת

