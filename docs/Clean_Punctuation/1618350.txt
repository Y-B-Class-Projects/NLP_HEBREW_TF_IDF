הימין והמדיניות היחידה
לא נכחד .  כבר הפסקנו להיות מופתעים מטענות אנשי הימין המובהקים כלפי מנהיגיהם . " אינכם מנהיגים את המדיניות שהבטחתם ",  נוהגים אנשי הימין להטיח במנהיגים שלהם . " אתם רופסים ,  אתם מגמגמים ,  בעתיד לא נבחר בכם ".  כך אמרו למנחם בגין ב ? 1978 ,  כך אמרו לאהוד אולמרט ,  לציפי לבני ,  לאריק שרון ,  ועכשיו הם מזעיפים פנים מול בנימין נתניהו .  העובדה שכל המנהיגים זכו לקבלת פנים דומה אומרת שיש בעיה אמיתית ,  והיא לא מצויה דווקא באופיים או בדיוקנם של המנהיגים .
 מדיניות ימין היא דבר פופולרי לעת בחירות .  אז עומדים המנהיגים שכם אל שכם מול בוחריהם ומדברים על  " כושר עמידה ",  על  " חשיבות ההתנחלויות "  ועל כך ש"ירושלים היא מחוץ למשא ומתן ".  אבל כאשר עולה ממשלת ימין לכס השלטון היא מיד מפנה גבה לחלק לא קטן מתומכיה .  מדוע זה קורה ?  מה מקומה של האנומליה ,  שלפיה יש מדיניות ימין טרם בחירות אבל אין מדיניות ימין לאחר הבחירות ? 
ממשלה לא יכולה לאמץ מדיניות ימנית מובהקת ,  מכיוון שרק ממשלה סהרורית תאמץ את מה שחושבים חלק ממצביעיה .  למעשה ,  ראש הממשלה מוצא עצמו מכותר עם בחירתו בכמה אמיתות מצערות .  ראשית ,  אין בעולם עוד מדינות שכובשות טריטוריות ומנסות לספח אותן אליהן .  הדיבור על  " שטח משוחרר "  ולא  " שטח כבוש "  טוב לחסידי חב"ד ולאיתמר בן גביר ,  אבל לא למדינת ישראל .  שנית ,  אין בנמצא מדינה אחת בעולם שמכירה בירושלים השלמה כבירתה של מדינת ישראל .
 שלישית ,  לקהילייה הבינלאומית נמאס מהטקטיקה של  " תהליך "  ללא מהות .  היא דורשת מימוש והתקדמות .  רביעית ,  התביעות של העולם כלפי הפלסטינים צנועות יותר ,  כי הפלסטינים נראים לכל בר בי רב כאוכלוסייה המקופחת והדפוקה - כן ,  ככה זה .
 בנימין נתניהו הוא אדם נבון .  הוא אמנם בא מבית רוויזיוניסטי ,  אבל הפך לאיש העולם הגדול .  הוא מבין שישראל היא מדינה קטנה בלב מזרח תיכון ערבי ,  ואנו חיים בעולם שסבלנותו מתקצרת מול תמרונינו הממושכים .  אבל בעורפו כבר נושפים המתנחלים ותומכיהם ;  חבורת חוטובלי ופייגלין בליכוד ועוד גורמים בימין הקיצוני .  הם תובעים ממנו ליישם מדיניות אחרת ,  מדיניות שיש בה גאווה ולא כניעה .
 נתניהו יודע את מה שאהוד אולמרט הבין - אין תוכנית אלטרנטיבית לשלום ,  אלא זו שיוסי ביילין חזר עליה פעמים אינספור .  נכון ,  תוכנית זו מעוררת פלצות בקרב תומכי ימין מושבעים ,  אבל לא בקרב נתניהו וחבריו .  גלעד ארדן ושאר השרים צריכים להחליט אם הם רוצים לאסוף כוח מגורמים שיובילו את ישראל לעברי פי פחת או לסייע לראש הממשלה לייצר מדיניות אחרת .
 אינני חושב שנתניהו מסוגל לבצע את המפנה המיוחל ,  אבל הוא נגרר אחריו באין ברירה .  חשוב לקרוע את המסכה ולומר בבירור :  אין מדיניות חוץ לליכוד .  את זה מבינים נתניהו ,  ליברמן וברק ,  אבל דרוש אומץ לקרוע את המסכה הזאת מעל פני ציבור מוכה אשליה .  מצע של ימין הוא דבר טוב למערכת בחירות .  אבל הוא בלתי אפשרי לניהול מדינה .  זו דילמה שאנו חיים איתה ,  ובינתיים לא נמצא לה פתרון .
 
הימין והמדיניות היחידה
nan
