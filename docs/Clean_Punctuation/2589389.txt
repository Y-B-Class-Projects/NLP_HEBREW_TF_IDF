המחיר שישראל תשלם עבור תמיכת ארה"ב במבצע
עם סיום המבצע בעזה ,  חזרה למוקד העיסוק הישראלי והבינלאומי הפנייה של אבו מאזן לשדרוג מעמד הרשות באו"ם .  ארה"ב דבקה בהתנגדותה ,  אך דורשת מישראל :  הימנעו מתגובה חריפה
 ( צפו בסיכום אירועי  " עמוד ענן "  - מחיסול ג'עברי ועד להפסקת האש )  
לנוכח האינטנסיביות של האירועים בלחימה והניסיונות להגיע להפסקת אש ברצועת עזה ,  נעלמה כמעט לחלוטין מאור הזרקורים אחת מנקודות הביקור של השיירה הדיפלומטית שהסתובבה באזור השבוע - רמאללה ,  שם ממתין כאב הראש הבא של ישראל והקהילה הבינלאומית ,  ממש מעבר לפינה .  יו"ר הרשות הפלסטינית ,  אבו מאזן ,  הבהיר השבוע בפני כל מי שרק ביקש לשמוע כי הוא מתכוון להגיש בשבוע הבא כמתוכנן את הפנייה הפלסטינית לשדרוג מעמד הרשות בעצרת הכללית של האו"ם .  מזכירת המדינה האמריקאית ,  הילרי קלינטון ,  ביקשה ממנו מפורשות לדחות את הגשת הבקשה ,  אך אבו מאזן - שנחשב לאחד המפסידים הגדולים מהעימות האחרון ,  שחיזק משמעותית את עמידת חמאס - נחוש להמשיך במהלך ,  וביום חמישי הבא ,  בתאריך הסמלי של כ"ט בנובמבר ,  ינסה להשיב חלק מכבודו האבוד .  
סבב האלימות האחרון ברצועה הגיע בעיצומן של ההכנות הישראליות למהלך הפלסטיני ,  אותו הגדיר שר החוץ ,  אביגדור ליברמן ,  כ"טרור מדיני ".  בירושלים ריכזו מאמצים בקרב בלימה דיפלומטי ,  שנועד לגייס כמה שיותר מדינות שילחצו על אבו מאזן לסגת בו מהבקשה ,  בעוד ישראל מנופפת באיומי תגובה חריפים למהלך .  בשבועות האחרונים ,  כינס ראש הממשלה ,  בנימין נתניהו ,  מספר דיונים שעסקו בנושא בפורום  " התשיעייה ",  בניסיון לגבש את דרך התגובה הישראלית .  בין היתר ,  נבחנו צעדים חד-צדדיים ישראליים שישראל תנקוט אם המהלך יושלם ,  דוגמת הפסקת העברת תשלומי המסים לרשות הפלסטינית ,  אימוץ דו"ח אדמונד לוי ,  המכשיר את חוקיות הבנייה היהודית ביהודה ושומרון ,  וביטול הסכמי אוסלו וההסכמים הכלכליים בין ישראל לרשות .  
עם זאת ,  לוואלה !  חדשות נודע כי בשולי הדיונים על הפסקת האש השבוע ,  הבהירה ארצות הברית כי אמנם תתנגד למהלך בהצבעה בעצרת ,  אך היא נואשה מהניסיון להניא את אבו מאזן מהמהלך ,  ועל כן מתנגדת לכוונה הישראלית להפעיל נגדו צעדי ענישה כאלה ואחרים .  גורם מדיני בכיר אישר כי קלינטון קראה להנהגה הישראלית להגמיש את המדיניות כלפי הרשות הפלסטינית ,  ואמר כי היא הבהירה ש"אין מנוס מקידום הערוץ המדיני מול הרשות הפלסטינית ,  וישראל תצטרך לשלם מחיר על הגיבוי הבינלאומי שקיבלה במתקפה בעזה ,  ללכת לקראת אבו מאזן ולסייע לו ".  גם מזכ"ל האו"ם ,  באן קי מון ,  העביר בפגישותיו עם נתניהו ועם שרי  " השלישייה "  מסר דומה ,  לפיו לאור הגמישות שהתגלתה עם חמאס ,  הוא מצפה כי ישראל תגלה מתינות דומה בתגובה למהלך של אבו מאזן .  
נתניהו צפוי לכנס בשבוע הקרוב דיונים נוספים לקראת הפנייה הפלסטינית לאו"ם ,  ולא בטוח שכל שרי  " התשיעייה "  ישמחו להישמע לאזהרותיה של קלינטון .  בבוקר החיסול של מפקד הזרוע הצבאית של חמאס ,  אחמד ג'עברי ,  הפיץ השר ליברמן את טיוטת נייר העמדה שגיבש במשרד החוץ לקראת הפנייה הפלסטינית ,  בה הזהיר כי  " יש לראות בכך חציית קו אדום ושבירת כל הכללים המחייבים תגובה ישראלית קשה ",  והמליץ  " לגבות מחיר כבד מאבו מאזן ,  לרבות אפשרות להפלת שלטונו ופירוק הרשות הפלסטינית ".  ליברמן הנחה את שגרירי ישראל בבירות העולם להעביר מסר כי אם המהלך יתבצע ,  ישראל תנקוט סנקציות חמורות ,  אך גם העניק גזר לפלסטינים אם אלה ייסוגו מהמהלכים באו"ם בדמות משא ומתן לקראת מדינה בגבולות זמניים .  
לטון הנוקשה של ליברמן שותף גם שר האוצר ,  יובל שטייניץ ,  ששב והדגיש בשבועות האחרונים כי יפעל להפסיק את העברת כספי המסים הפלסטיניים לידי הרשות ,  בדומה לצעדי ענישה שנקטה ישראל בשנה שעברה ,  כשהפלסטינים שידרגו את מעמדם בארגון התרבות והמדע של האו"ם ,  אונסק"ו .  בישראל מעריכים כי ההצעה הפלסטינית צפויה בכל מקרה לזכות ברוב גדול מבין 193 מדינות העצרת ,  וחוששים בין היתר כי אחרי העצרת הכללית ,  יפנה אבו מאזן לבית הדין הפלילי הבינלאומי בהאג  ( ICC )  ויבקש שהרשות תתקבל שם כחברה ,  מה שעשוי לגרור תביעות משפטיות נגד ישראל ומנהיגיה על פשעי מלחמה .  
בתוך כך ,  פרסמה היום לשכתו של אבו מאזן הודעה ,  לפיה זכה לתמיכה מצד חמאס והג'יהאד האיסלמי למהלך באו"ם .  עם סיום מבצע  " עמוד ענן "  וכניסת הפסקת האש לתוקף ,  התקשר ראש ממשלת החמאס ,  איסמעיל הניה ,  לאבו מאזן ,  וכך גם בכיר הג'יהאד האיסלמי ברצועה מוחמד הינדי ,  וסגן יו"ר הפרלמנט מטעם חמאס ,  אחמד בחר .  על פי ההודעה .  השלושה הבהירו לו כי הם תומכים בפנייתו לאו"ם ב-29 בנובמבר .  
לפניות לכתבת :  tal_sh@walla.net.il

המחיר שישראל תשלם עבור תמיכת ארה"ב במבצע
עם סיום המבצע בעזה ,  חזרה למוקד העיסוק הישראלי והבינלאומי הפנייה של אבו מאזן לשדרוג מעמד הרשות באו"ם .  ארה"ב דבקה בהתנגדותה ,  אך דורשת מישראל :  הימנעו מתגובה חריפה

