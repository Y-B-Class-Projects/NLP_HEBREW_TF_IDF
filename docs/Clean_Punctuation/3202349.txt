העם בחר - רמטכ"ל :  הסקר שצריך להדאיג את נתניהו
האם בני גנץ מככב בסקרי דעת הקהל כמגנט קולות מתוקף אישיותו או בשל היותו רמטכ"ל גנרי ,  קולב של מדי רב-אלוף ?  סקר מיוחד של וואלה !  NEWS ,  שבדק את העמדות כלפי הרמטכ"ל הנוכחי איזנקוט ,  ניסה לענות על השאלה
ב-3 במרץ 1974 אישרה מפלגת העבודה הרכב חדש לממשלת גולדה מאיר ,  לראשונה זה כמעט שבע שנים ללא שר הביטחון משה דיין .  חודשיים לאחר הבחירות לכנסת וכשבציבור ובצבא הותקף בחריפות על חלקו באחריות למלחמת יום הכיפורים ,  קלט דיין שמעמדו הפוליטי התערער מכדי שגולדה תוכל לנמק את השארתו בתפקידו .  הוא הודיע לה שבדעתו להישאר מחוץ לממשלה ,  ומחאתה הרפה - הרי הבינה שבעקבותיו יגבר גם עליה הלחץ לפרוש - הוחלפה בהצגת הרמטכ"ל לשעבר והפוליטיקאי הטרי יצחק רבין כמיועד לשר הביטחון .  אך המשבר נמשך .  המפד"ל הכריזה שלא תיכנס לממשלה וגולדה הצהירה שהיא מסתלקת מהרכבתה .  צלייני המפלגה עלו אליה לרגל והפצירו בה להתחרט ולשמור על השלטון ,  אבל היא - יומיים שלמים - התעקשה .
 ואז הגיע המשיח ,  חאפז אבו-בשאר  ( אז עדיין אבו-באסל ,  יורש העצר שנהרג לימים ופינה את מקומו לאחיו הצעיר ממנו )  אסד ,  או לפחות הדיווח עליו . " חומר מודיעין חשוב ",  נימק דיין את נכונותו לחזור בו . " ידיעות מודיעין על החלטתה של סוריה לחדש מיד את המלחמה .  אחרי מלחמת יום הכיפורים ,  היינו רגישים במיוחד . " גולדה זימנה ישיבה לילית .  דיין ראה ש"על פני כולם דאגה :  הנה תתחדש המלחמה ,  ואנו - בלי ממשלה ,  קרועים ושסועים מבפנים .  האויב תוקף מבחוץ והפירוד מבית .  הרבה שילמה ההיסטוריה היהודית בעד מצבים כאלה .  אמרתי לשמעון פרס שבמצב זה ,  כשסוריה עומדת לפתוח בהתקפה ,  עלינו להסכים להצטרף לממשלה ;  המפד"ל תבוא בעקבותינו ".  לשמע הבשורה אמרה גולדה : " מתנה נפלאה יותר לא יכולתי לקבל ". 
עד כאן דיין ברגע של רגשנות מגויסת ,  אך מאחר שדבריו  ( בספרו  " אבני דרך ")  נכתבו בריחוק זמן ,  הוא אינו מחדש לקורא בהמשיכו . " התקפת הסורים לא באה ,  ואמון העם בממשלה לא גבר ".  בתוך חודש פורסם דוח ועדת אגרנט ,  שתוכנן להקריב את אנשי הצבא והמודיעין כדי להציל את גולדה ודיין אך נכשל במשימתו .  ראש הממשלה התפטרה ואיתה הלך גם שר הביטחון .  
ייתכן מאוד שבנימין נתניהו לא היה אז כאן כדי לספוג את החוויה .  הוא בא מבוסטון למלחמת יום הכיפורים ,  אך כשהסתיימו הקרבות בסיני - לא בגולן - חזר הביתה ,  לאכזבתו הגלויה של אחיו ,  יוני ,  שנשאר על משמרתו וחלק את מורת רוחו עם חברו לקצונת השדה ,  בועז תמיר .  כך או כך ,  בידיעת חיקוי או בתחושת גילוי ,  ומאחר שהאיום במלחמה הוא תמיד מפלטו של הפוליטיקאי הישראלי ,  חזר השבוע נתניהו על תרגיל דיין-גולדה ,  שימר את הממשלה והוסיף לעצמו את תיק הביטחון .
 זה פיקדון קצר מועד .  בבוא כתב האישום נגדו ייאלץ נתניהו ,  לפי הלכת אריה דרעי מלפני רבע מאה ,  להיפרד מכל תיקיו ,  למעט ראשות הממשלה ,  אם עדיין יחזיק בה .  מותר הראש מהשרים ,  בהיתר החוקי להמשיך בכהונתו גם בעת משפטו ,  כי התפטרותו היא גם התפטרות הממשלה כולה ;  אך את כובעיו הנוספים ,  המשרדיים ,  יידרש להסיר .  כך בעוד חודשים ,  שהם נצח-נצחים ,  שנת-אור ,  בעוד שהמטרה המידית היא לשרוד עוד יום ,  עוד שבוע .  
והמפד"ל ,  ממש כמו אצל דיין ,  באה בעקבותיו ,  בגלגולה הנוכחי ,  הבית היהודי .  איזה לב יהודי לא יישבר לשמע תופי המלחמה .  העיירה בוערת ,  צהלת אויבינו .  הרבה שילמה ההיסטוריה היהודית בעד מצבים כאלה .  חורבן הבית ,  וחמור ממנו - חשש לאובדן קולות ,  וירחם השם ,  אף לשמיטת השלטון .
 רק חיים דרוקמן  ( שב-2011 השתדל אצל נתניהו ,  בהצלחה ,  שלראש השב"כ יתמנה יורם כהן ולא יצחק אילן )  ומקורבו מאיר בן שבת יודעים מה בדיוק סיפר ראש המטה לביטחון לאומי לרבו ,  בשליחות נתניהו ,  אך גם אם האווירה הייתה סף-מלחמתית ,  העובדות רגועות ממנה .  לא הייתה בשבועיים האחרונים ,  סביב עזה או בגזרות אחרות ,  שום סכנת התלקחות רבתי ,  ככל שהדבר תלוי באויבי ישראל .  
מאיר בן שבת ,  אם-בי-אס בנוטריקון המחויך שהדביק לו הרמטכ"ל גדי איזנקוט לפני שרצח ג'מאל חשוקג'י מחק את יורש העצר הסעודי מרשימת הבדחנים ,  היה ראש מחלקה במטה השב"כ ,  יום בהיר אחד - שלישי - לפני 17 שנה .  הוא נפגש אז עם הכתבים לענייני ביטחון כדי להציג פיענוח פרשיית פיגוע קטלני בסניף הביטוח הלאומי בחדרה .  רק הסתיים התדרוך ,  והעולם התהפך ,  לא באשמת בן שבת :  זה היה ב-11 בספטמבר 2001 .
 ראש מחלקה בשב"כ ,  משמע שווה-דרגה לאלוף-משנה בצה"ל ,  והנה מקביליו של בן שבת בצבא ,  אל"מ יאיר גולן ,  אל"מ אביב כוכבי ואל"מ ניצן אלון ,  התקדמו מאז עד למפתן לשכת הרמטכ"ל .  גם הוא היה לראש מרחב ,  אך עד ראשות השב"כ לא הגיע .  לא נעלם מעיניו שמעקף מוצלח ,  בדרך לשם ,  עובר בראשות המל"ל .  כל הזכויות שמורות ליוסי כהן ,  שבחתירתו לראשות המוסד חנה במל"ל והתחנף ממנו לשרה נתניהו ,  כולל המצאת תקן לנהגה המפוטר ויקטור סרגה ,  ממחזר הבקבוקים למענה ,  פן יפצה פה ויספר את הידוע לו .  
בהיבטים מסוימים ,  מול הפלסטינים והמצרים ,  בן שבת הוא ראש מל"ל מיומן .  בהיבטים אחרים ,  פחות .  דוברת משרד ראש הממשלה נמנעה מלהשיב לשאלה ,  האמנם שליטתו באנגלית כה מוגבלת ,  שבמגעיו עם זרים שאינם ערבים הוא נזקק למתורגמן .  בנקודה אחת הבנתו מושלמת :  תלותו בנתניהו לקידום הנכסף לראשות השב"כ ומכאן גם חיוניות שימור נתניהו בשלטון .  זה הרי מה שנתניהו שידר לרוני אלשיך ,  כשהבטיח לו שהסכמתו להתמנות למפכ"ל תקנה לו בסבב הבא את ראשות השב"כ - ובלבד שהמבטיח יהיה שם עדיין כדי לקיים .
 חוק המל"ל ,  בסעיף 6 ב' 5 ,  אוסר על עובד המטה לביטחון לאומי  " למסור מידע שהגיע אליו בתוקף תפקידו למי שאינו מוסמך לקבלו ,  אלא אם נדרש לכך כדין ".  דרוקמן אינו מוסמך לקבל מידע סודי .  האמנם שליחות מטעם נתניהו ,  החרד לכיסאו ,  היא בבחינת  " דרישה כדין ",  מונח המתייחס לרוב להליך שהחוק מחייב ,  כגון עדות או תצהיר ?  זה עניין שראוי לטיפולו של היועץ המשפטי לממשלה ,  אף שניסיון העבר מלמד שאין לתלות תקוות באביחי מנדלבליט ,  שנטה חסד ליוסי כהן  ( ועד שהרמטכ"ל לשעבר משה יעלון תקף אותו בפרשת הצוללות ,  גם כלפיו ,  בהיות מנדלבליט הפרקליט הצבאי הראשי )  .  
כפי שדיין השתמש לצרכיו האישיים ,  הפוליטיים ,  בהתרעה המודיעינית - מוצדקת או לא  ( אסד שיגר איתותים מדאיגים ,  שהניח שייקלטו ,  במסגרת המיקוח על הפסקת האש ,  נסיגת צה"ל מקוניטרה והחזרת השבויים )  - ניסה גם נתניהו להלך אימים בסיפורי הסלמה ממשמשת ובאה .  למעשה ,  השליטה באירועים הייתה בידי ישראל .  ברצותה ,  תפעל ותגרור תגובה חריפה שתגרור תגובת-על וכך הלאה ,  וברצותה תתאפק .  
הקבלה נוספת היא לאירועי 1981 בלבנון .  מנחם בגין שלח את חיל האוויר להפיל מסוקים סוריים בדרכם להר צנין ,  כי הנוצרים במובלעת זחלה שיוועו לעזרה .  בתגובה ,  הכניסה סוריה ,  בגיבוי סובייטי ,  סוללות טילי קרקע-אוויר לבקעת הלבנון .  בגין רצה לתקוף אותן ,  נאלץ להשתהות בגלל מזג האוויר ,  הממשל האמריקני התערב ובגין חזר בו והחליט להעניק קדימות לתקיפת הכור העיראקי .  הסוללות הסוריות המתינו שנה נוספת ,  הותקפו במלחמת לבנון והשמדתן הביאה להגברת המעורבות הרוסית .  
בעזה כיום ,  כמו בלבנון אז ,  המלחמה לא תברח .  היא תמיד תהיה שם ,  זמינה ,  אם לא תוכנס להקפאה עמוקה .  ומה בסך הכול מבקש צה"ל ,  באישור הדרג הפוליטי ,  תחת הכותרת  " הסדרה "?  מב"ט - מציאות ביטחונית טובה .  לא מושלמת ,  כלומר בלתי-מושגת ,  רק טובה ,  נסבלת .
 הפלסטינים - חמאס ,  הג'יהאד האסלאמי ,  האוכלוסייה ;  שלושה שאינם אחד ,  אך ניתנים להקבצה לצורך הניתוח - פועלים עכשיו נגד ישראל בעיקר מתוך ייאוש .  האחראים לייאוש ,  בנוסף למנהיגיהם ולנתניהו ,  הם דונלד טראמפ ואבו מאזן .  אם הפלסטינים מסתערים קדימה כדי להיחלץ מהמצור ,  משום שלתחושתם גבם אל הקיר ,  לישראל צריך להיות עניין בהרחקת הקיר מהגב .  התוכניות קיימות ,  מדוברות ,  מוכנות להשקה ;  חסר רק הרצון הפוליטי לשלם את מחירן .  
בתמצית ,  הכוונה היא להבנות  " צוק איתן ",  שהמגמה שהסתמנה למימושן החזיקה מעמד שלוש שנים וחצי ,  עד להכרזה על העברת השגרירות האמריקנית לירושלים ,  הפסקת שיחות הפיוס אבו מאזן-חמאס ותחילת  " צעדות השיבה ",  ששליטת חמאס בהן חלקית בלבד .  אילו פעל נתניהו למימוש ההבנות ,  היה ביכולתו לטעון שבניגוד לדימוי העממי באותה עת ולדוח מבקר המדינה , " צוק איתן "  היה מבצע יקר בחלליו אך סביר בהישגיו לאורך זמן - המחיר בנפש תמיד מידי והמאזן הכללי לעולם יחייב ריחוק של שנים ,  כמו בלבנון 2006 .
 עוד הוא מתלבט אם  " צוק איתן "  היה מנוף מועיל להמשך ,  מה שתלוי בהחלטה על טיבו של אותו המשך ,  ונתניהו ניצב מול רמטכ"ל המבצע ,  בני גנץ ,  כיריב אימתני .  גנץ ויעלון היו שותפיו של נתניהו בניהול המבצע ;  נפתלי בנט מיצב את עצמו כלוחמני ,  כלומר פשטני ,  משלושתם .  נתניהו אינו יכול עכשיו לתקוף את גנץ ,  המחובר אליו בזכרון המבצע .  אם גנץ נכשל אז ,  מן הנמנע שנתניהו הצליח ,  ומדוע בכלל לנתניהו להסכים עם מבקריו ש"צוק איתן "  היה כישלון .  
קולו הפנימי של נתניהו ,  המטוהר מדקויות ,  מושמע מפי מירי רגב .  כמו בבדיחה הישנה על המפגין האנטי-קומוניסט הסופג משוטר בניו יורק מכת אלה בהפגנת קומוניסטים ,  כי לשוטר לא אכפת איזה סוג של קומוניסט הוא ,  רגב נשארה דוברת צה"ל ,  אלא שכעת היא דוברת אנטי-צה"ל .  השתלחותה המקוממת בגנץ סיפקה לנתניהו סיוע ,  שמסגנונו מיהר להסתייג אך שמפראותו נהנה .  רגב קפצה למענו על הרימון שלוף הנצרה וצעקה  " שמע ישראל ,  ביבי אדוננו אחד ". 
תת-אלוף בדימוס רגב אף הגדילה והכלילה ,  בדבריה נגד קצינים המגיעים לפוליטיקה  ( קצינות מוחרגות ,  כנראה )  .  אולי זה רק זכר להתנגשותה עם האלוף בדימוס אלעזר שטרן ולטינתה כלפי יעלון ,  שהניח לממונה עליה רות ירון להדיח אותה מסגנות דובר צה"ל - שר הביטחון מופז הציל אותה במינוי לצנזורית הצבאית הראשית ,  שם שרדה עד מינויו של דני חלוץ לרמטכ"ל .  אם אפשר ,  בנוסף לחשבון האישי ,  גם לרצות את נתניהו ,  מה טוב .
 גנץ ,  שהשתחרר מצה"ל בסתיו 2015 ,  פחות משנה לאחר תום כהונתו כרמטכ"ל ,  הוא כמו פירות העונה  ( בננות ,  תפוחים )  שהוצאו מהמקפיא ,  מתנוססים יפים לתיאבון בדוכנים ומושכים את הקונה יותר מהסחורה הישנה .  שלוש שנות צינונו מאחוריו ופניו לעתיד הנתון כולו לבחירתו .  הצינון היטיב איתו ,  כי בינתיים היטשטש רישומו של  " צוק איתן "  ובמשרד הביטחון התארח אביגדור ליברמן והתחדש הרעב לפרצוף טרי ,  מרגיע ברקעו הביטחוני ,  שותק ולכן לא מקטב ,  כמו בתמונתו שמוסגרה בבסיסי צה"ל בתקופתו .  
כדי לבחון אם מגנט הקולות הוא בנימין גנץ ,  בתוקף אישיותו ,  או רמטכ"ל גנרי כלשהו ,  קולב של מדי רב-אלוף ,  נערך בהזמנת וואלה !  NEWS על ידי מכון  " פאנלס פוליטיקס "  סקר דעת קהל שבדק את העמדות בחתך מייצג של הציבור הישראלי כלפי איזנקוט .  נבדק גם היחס בציבור כלפי רב-ניצב אלשיך .  שניהם מסיימים את תפקידיהם בחודש הקרוב ושניהם מייצרים ,  או צורכים ,  קשב ציבורי רב .  את תוצאות הסקר יש לקרוא בשלושה ממדים שונים - ארגוני ,  אישי ופוליטי .  הנסקרים התייחסו למוסדות שבראשם עומדים איזנקוט ואלשיך ,  לתפקודם כרמטכ"ל וכמפכ"ל ולאפשרות - שכידוע אינה מעשית ,  לפי החוק הקיים - של כניסתם לפוליטיקה .
 הסקר נערך לפני סבב חילופי האש בעזה ,  שתחילתו בהסתבכות המבצע המודיעיני המיוחד .  כשהסוקרים טילפנו לנסקרים ,  עברו על צה"ל יומיים מביכים ,  עם פרסום סיכום חקירת תיק הצוללות ,  אבל זה אינו הסבר מספק לתוצאות - תמיד יש משהו  ( ואם אין ,  אפשר לסמוך על נציב הקבילות יצחק בריק שיהיה )  ורק לעתים נדירות יש לרמטכ"ל אנטבה .
 איזנקוט ואלשיך שורבבו לסקר בעל כורחם ,  כחייל המועלה בבקו"ם לאוטובוס בדרכו לטירונות במשטרה הצבאית .  איזנקוט ,  בוודאי ,  יסתייג מהכללת שאלה המשרבבת אותו בעל כורחו לפוליטיקה המאוסה בעיניו .  תגובת אלשיך עשויה להיות חיובית יותר ,  אף שהממצאים בעניינו פחות מרשימים .  
איזנקוט נמנע כל שנותיו בצה"ל ,  ובמיוחד בכמעט ארבע שנותיו כרמטכ"ל ,  מלהתמסר לטלוויזיה .  הוא אינו אורח קבוע בכל בית ;  מצלמים אותו ,  אך אינו נחשף בריאיונות אישיים  ( חריג שהתיר לעצמו היה מפגש קצרצר עם לוחמים ,  לטובת אתר צה"ל )  .  האתגר הגדול של דוברי צה"ל בתקופתו ,  אלוף מוטי אלמוז ותא"ל רונן מנליס ,  היה לסגור את הפער בין הופעותיו המשכנעות בתדרוכים לחוגים סגורים ,  שהתבטאו בפרשנויות אוהדות לרעיונותיו ולאישיותו ,  לבין הדלות המכוונת של דמותו התקשורתית .  כאשר כותבים או משדרים עליו ,  ההתרשמות היא של העיתונאי ;  כאשר מראיינים אותו ,  ההתרשמות היא של הצופה .  אילו רצה איזנקוט לנצל את תפקידו כרמטכ"ל כמנוף לבניית דמותו הציבורית לקראת תקופתו האזרח ,  היה מסיים את כהונתו ,  כמו רבים מקודמיו ,  כנהנה מתמיכה עממית רחבה  ( העשויה להתפורר במהרה ,  במגע עם האוויר החיצוני )  וכמאפיל על אישי הדרג המדיני .
 היפוכו של איזנקוט באלשיך ,  שהתאהב במצלמה ,  לאחר עשרות שנים באפלת השב"כ ,  אך לא גרם לצופים להתאהב בו .  גם כשהתכנים שניסה להעביר היו תכליתיים ,  כגון סיפור החוקרים הפרטיים שעקבו אחרי קציני משטרה  ( אמירה עובדתית ,  שנועדה להרתיע את העוקבים מהמשך פעילותם ואכן הצליחה בכך )  ,  הוא נתפס כמתחכם יותר מאשר כמקצוען .
 וכמובן ,  בקלסתריהם של מפקדי צה"ל והמשטרה נתלו כל הפרשיות והבעיות ,  מתקריות ותקלות צבאיות - המתגמדות בהשוואה להישגיו המבצעיים והמשאביים של איזנקוט - ועד למרירותם של אזרחים הנתקלים בשוטר סביל מדי או פעיל מדי ;  מאלאור אזריה ועד חקירות בנימין נתניהו .  
65% מהנסקרים העניקו לאיזנקוט ציון טוב מאוד או טוב .  19% - לא טוב או גרוע .  לשאר אין דעה או ידיעה .  הציון המשוקלל פירושו שאזרחי ישראל ,  יהודים וערבים ,  בעד איזנקוט פי שלושה ומעלה יותר מאשר נגדו .  אצל אלשיך התוצאה צמודה יותר אך עדיין חיובית ,  48:36 .  בשאלה הארגונית ,  של מידת האמון במערכת ,  צה"ל מנצח בציון מוחץ ,  87:12 ,  והמשטרה מפסידה ,  46:52 .
 השאלה המסקרנת ביותר ,  תרתי משמע ,  ביטלה לרגע את חובת הצינון על הרמטכ"ל והמפכ"ל ,  כדי לבדוק את מידת התמיכה בהתברגותם בעמדות פוליטיות בכירות .  קצינים בכירים חייבים בשלוש שנות צינון מיום שחרורם ,  ובפועל בארבע שנים מיום סיום תפקידם ,  אם הם מנצלים במלואה את שנת חופשת השחרור שלהם .  הצורך העקרוני בצינון הוכר תמיד ,  כדי למנוע משאיפה פוליטית להשפיע על החלטות הבכירים בעודם במדים ,  אך אורך הצינון הוגדל בעשור שעבר לשלוש שנים ביוזמת פוליטיקאים שחששו מתחרות .
 לפי הסקר ,  39% מאזרחי ישראל ,  או 49% בניכוי מי שאינם יודעים ,  רוצים שאיזנקוט יצטרף לצמרת הפוליטית .  זהו שוויון-בפועל עם שיעור המתנגדים לכך ,  40% בלי חסרי הידיעה או 50% משוקללים .  אפשר להתבונן בחצי הקלפי הריקה ולפסוק שאיזנקוט כרגע יותר בלתי-רצוי מאשר רצוי ,  אבל המסקנה האמיתית עולה מהמחצית המלאה ,  כי אף לא אחד מראשי המפלגות המיוצגות בכנסת התקרב לכך בבחירות האחרונות .  נתניהו ,  כמנהיג הליכוד ,  זכה רק בתמיכת רבע מהבוחרים ,  כלומר שלושה רבעים לא תמכו בו .  לפי מדד זה ,  התמיכה באלשיך אמנם קטנה בהרבה מזו שבאיזנקוט ,  27% כנגד 50% או שליש מול שני שלישים בניכוי מי שאינם יודעים ,  אך עדיין גדולה מזו שבנתניהו .
 אלה נתוני פתיחה טובים למי שאינו רוצה בהם כלל .  משמעותם המעשית זעומה אך לא אפסית .  איזנקוט ,  כמו אלשיך ,  יצונן בבחירות הקרובות ,  אלא אם נתניהו ,  בבואו לתקן לטובת עצמו את חוקי היסוד - הממשלה ,  הכנסת או נשיא המדינה - יתנדב באותה נשימה לבטל או לקצר את הצינון .  אבל אם הבחירות תתקיימנה במועדן ,  בנובמבר ,  ואיזנקוט יקצץ את חופשתו בחודשיים ויסתפק ב-10 חודשים ,  הוא יהיה כשיר לאחר הבחירות להצטרף לממשלה ,  למשל בתפקיד שר הביטחון ,  ללא חברות בכנסת ,  מה שיאפשר למפלגות המעוניינת בכך להשתמש בשמו בתעמולת הבחירות .  כך גם אלשיך ,  בהבדלים המתחייבים מאופיים ומהשקפת עולמם .  
כל זה ,  בינתיים ,  שעשוע לא מזיק ,  חוץ מאשר לאיזנקוט ,  המעדיף ככל הנראה להתרחק בשנים הבאות מהפוליטיקאים שהכיר בשני העשורים האחרונים ,  מאז שהוצב בלשכותיהם של אהוד ברק ואריאל שרון כמזכירם הצבאי ,  ולעסוק בחינוך ,  בניהול מוסד אקדמי או בלימודי היסטוריה של מדינת ישראל וצבאה .  בינתיים ייפרד מעמיתים הכורעים כמותו בגבורה קפוצת-פה תחת פוליטיקאי משולח רסן - אדמירלים וגנרלים אמריקנים ,  מפקדי חילות וזירות ובראשם יו"ר המטות המשולבים ,  גנרל ג'וזף דנפורד ,  שיגיע בימים הקרובים לבקר את חברו הטוב גדי ולהביע בשם הפנטגון הוקרה חמה וכנה לרמטכ"ל היוצא ולצה"ל שנשאר .  

העם בחר - רמטכ"ל :  הסקר שצריך להדאיג את נתניהו
האם בני גנץ מככב בסקרי דעת הקהל כמגנט קולות מתוקף אישיותו או בשל היותו רמטכ"ל גנרי ,  קולב של מדי רב-אלוף ?  סקר מיוחד של וואלה !  NEWS ,  שבדק את העמדות כלפי הרמטכ"ל הנוכחי איזנקוט ,  ניסה לענות על השאלה

