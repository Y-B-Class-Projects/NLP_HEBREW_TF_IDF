הציונות ניצחה את הציניות
ח"כ אופיר פינס מסביר למה ,  שוב ,  מתמקדים רק בשולי בכל הנוגע לרפורמה במנהל מקרקעי ישראל .  רק שהפעם יש לתעלול הזה גבול .  והוא נחצה
ביום שאחרי תבוסת הממשלה בניסיון לחוקק את הרפורמה במינהל מקרקעי ישראל כרגיל כולם עוסקים בפוליטיקה .  מי הצביע ברגליים ומי מרד מי כופף את מי על מי איימו מי יעשה מה למי ומתי .  כל אלה הם דברים שמעלים את לחץ הדם הפוליטי ומאפשרים לפרשנים להתפרשן בכבוד לבנות תלי תילים של פרשנויות ותרחישים .
 אבל הדיון המהותי ,  הציבורי והענייני בחוק האסטרטגי הזה המציע שינוי דרמטי בניהול קרקעות מדינת ישראל נדחק שוב לקרן זווית .  במה מתעסקים ?  במשמעת הקואליציונית .  היא חזות הכול .  עקרונות ?  קשקוש .  ערכים ?  אנכרוניזם .  השקפת עולם ?  פסה מהעולם .  אידאולוגיה ?  מילה גסה .  אבל בסופו של דבר יש גבול לכל תעלול ומסתבר שלמלים האלה ,  שנראה כאילו נשלפו מהנפטלין ,  יש עוצמה אדירה ,  יש להן כוח חיות משל עצמן וכל מי שנטה לזלזל ולהגיב בביטול יצטרך לעשות חשבון נפש .
 מסתבר שבפוליטיקה יש עדיין אישים מכל קצוות הקשת הפוליטית שמוכנים לסכן את מעמדם ,  ללכת כנגד הזרם ,  לעמוד על שלהם לא להתקפל ולהוכיח שיש להם עמוד שדרה .
 המאבק הזה חצה גבולות ויצר שיתופי פעולה חדשים בין אלה המאמינים בציונות צרופה ,  שמתנגדים להפרטה ,  שענייהן לא מתעוורות מהתבוננות בעגל הזהב הנדל"ני המסנוור ,  שיש להם יחס לערכים סביבתיים וירוקים .  בקיצור ארץ ישראל היפה  ( הכוללת צעירים ומבוגרים ,  חניכי תנועת נוער ציוניות מכל גווני הקשת הפוליטית אנשי ימין ושמאל קיבוצניקים ועירוניים )  התקוממה ,  מרדה ונאבקה על עתיד המדינה הזו מול הציניות ,  והקומבינה ועשיית הכסף הקל והמשך תהליך ההפרטה האין סופי של נכסי המדינה .
 הבעיה במינהל מקרקעי ישראל איננה נובעת מכך שהקרקע היא לחכירה או למכירה הבעיה של המינהל נובעת מהמבנה האנכרוניסטי של הגוף הבירוקרטי המגושם הזה אשר מאכיל את הציבור מרורים .  הרפורמה הייתה צריכה לתת מענה קודם כל ולפני הכול לביורוקרטיה האינסופית ,  לצווארי הבקבוק הצרים ולדרך בה המינהל משרת את הציבור או נכון יותר לא משרת אותו .
 לרפורמה כזו הייתה יכולה להיווצר תמיכה גורפת מקיר לקיר .  אבל במקום לשבור את הראש ולנסות למצוא פתרונות יעילים הממשלה חיפשה קיצורי דרך במקום להתמודד עם הבעיה להפריט אותה  זה הרבה יותר קל ,  הרבה יותר רווחי והרבה יותר קל לשיווק לציבור .  נתניהו נהנה לייצר לעצמו דימוי של הרפורמטור הלאומי אבל תכלס רוב הרפורמות שיזם נכשלו והולידו עכברים קטנים שבמקרה הטוב לא שינו כמעט דבר ובמקרה הרע הרעו את המצב .
 לפני שהקואליציה תנסה להשיב את כבודה האבוד במהלך כוחני ,  שיכלול איומים ,  דילים ,  תשלומים ופשרות רקובות ראוי לנצל את זמן פגרת הקיץ כדי לקחת פסק זמן לקיים דיון ציבורי רציני בממשלה ובכנסת ולאחר מכן להחליט .  ברור שרפורמה במינהל מקרקעי ישראל צריך .  אבל ברור שהרפורמה המוצעת לא תביא מזור לניהול קרקעות המדינה אלא תתפטר מהקרקעות ותעביר אותן לידיים פרטיות לעוד חגיגת הפרטה שתועיל למעטים לעשות רווחים קלים על חשבון הרבים .
  *  אופיר פינס הינו חבר כנסת מטעם מפלגת העבודה

הציונות ניצחה את הציניות
ח"כ אופיר פינס מסביר למה ,  שוב ,  מתמקדים רק בשולי בכל הנוגע לרפורמה במנהל מקרקעי ישראל .  רק שהפעם יש לתעלול הזה גבול .  והוא נחצה

