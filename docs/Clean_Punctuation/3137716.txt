כשמעמד העד פוחת ,  הדרישות עולות :  ראיית הזהב שנדרשת משלמה פילבר
עד המדינה שלמה פילבר השיג את ההסכם האולטימטיבי ואת הפרס הגדול - אי העמדה לדין .  בשלב הבא יצטרך להסביר האם פעל בהוראה ישירה של ראש הממשלה או שהייתה זו רק  " רוח המפקד "
 סנגוריו של שלמה פילבר ,  עורכי הדין דרור ארד אילון ויובל נחמני ,  השיגו עבורו את הסכם עד המדינה האולטימטיבי .  פילבר לא יועמד לדין פלילי למרות שהודה ,  עם חתימת ההסכם ,  בכך שבהיותו מנכ"ל משרד התקשורת פעל לטובת האינטרסים של חברת בזק על חשבון האינטרסים של המדינה .  הוא הסביר כי מה שהחל כנאמנות עיוורת למנהיג נערץ ,  המשיך בביצוע מעשים פליליים מבלי שחש כי ביכולתו לעצור ולסרב .  עד רגע זה לא שמענו האם פילבר טוען שנתניהו אמר לו במפורש שהוא מצפה ממנו לקדם את האינטרסים של החברה ,  ואם כך נאמר - האם הוסברו הטעמים לבקשה בציפייה לקבל טובות הנאה בדמות סיקור אוהד באתר וואלה ,  או שהייתה זו רק  " רוח המפקד "  כפי שפירש אותה ,  והוא התיישר לפיה .  
אפשר להתרשם מהסבריו של פילבר כי פעולותיו מול בזק נכפו עליו הר כגיגית על ידי נתניהו ,  ואפשר שלא ,  אבל לטענתו כי באופן אישי לא ביקש ולא קיבל טובת הנאה כלשהי נבדקה ונמצאה נכונה ,  ונראה שהיא שאפשרה את ההקלות המופלגות להן זכה .  
ברור שמרגע שפילבר הפך לעד מדינה ,  משקל עדותו פוחת ,  שכן ניתנה תמורתה טובת הנאה ,  ובמקרה זה טובת הנאה גדולה מאוד - אי העמדה לדין פלילי .  עדות עד מדינה תמיד תיחשד ככזו ש"נופחה "  כדי לרצות את החוקרים ולזכות בהקלות משמעותיות יותר .  יש לי זכור שבניגוד למיקי גנור ,  ואף לשמואל דכנר המנוח ,  שהיו אנשים פרטיים שחתמו על הסכמי עד מדינה ,  פילבר נושא בתפקיד בכיר מאוד בשירות הציבור - מנכ"ל משרד ממשלתי - ובהתאם לחוק ולפסיקת בית המשפט העליון ראוי להחמיר עם עובדי הציבור בעבירות על טוהר המידות ,  שכן כולנו רוצים להאמין בניקיון כפיהם של משרתי הציבור .  
האם כשפילבר אמר בריאיון לעמית סגל כי לא היה עד מדינה הוא באמת האמין שלו זה לא יקרה ?  השאלה הזו כנראה תישאר ללא תשובה ודאית .  הריאיון ההוא התקיים בקיץ האחרון ,  ונראה שאיפשהו לאורך הדרך ,  אולי לאחר שהורחק ממשרד התקשורת והחל לחוש את בדידותו של מי שהופך באחת ממנכ"ל רב עוצמה לחשוד בפלילים ,  התגבשה אצלו ההכרה כי עדיף לו להגיע להסדר אשר ימנע ממנו סיכון של תקופת מאסר שתימדד בשנים ולא בחודשים .  
פילבר מספר על צד אחד של המשוואה - צד ה"תן ":  הטבות שניתנו לחברת בבזק שבבעלותו של שאול אלוביץ' .  אם בכך היו מסתכמים הדברים היה מדובר בחשד להפרת אמונים ולא בחשד לשוחד .  אלא שהטענה היא שאלוביץ' נתן בתמורה טובות הנאה בדמות סיקור מוטה לטובת נתניהו ,  וזה כמובן מקים חשד לעבירות של מתן ולקיחת שוחד .  
מפרסומי היממה האחרונה מסתמן מנכ"ל אתר וואלה ,  אילן ישועה ,  כעד מרכזי בצד הזה של המשוואה .  הבוקר פורסם בידיעות אחרונות כי בימים האחרונים סיפק ישועה לחוקרים הקלטות שבהן נשמע אלוביץ' לוחץ עליו לסקר את נתניהו ובני משפחתו באופן מפרגן .  עוד פורסם כי בעבר נשמע ישועה קושר בין מצבה הכלכלי של בזק לצורך במתן סיקור אוהד לראש הממשלה .  
בהתאם לפסיקת בית המשפט העליון ,  כדי שמתנה תיחשב לשוחד יש להוכיח כי היא ניתנה בעד פעולה הקשורה בתפקידו של עובד הציבור .  
אפשר להניח שישועה הטיח באלוביץ' ,  בעימות שנערך ביניהם ,  כי אלוביץ' ביקש להיטיב עם ראש הממשלה כדי לזכות בהטבות ובהקלות לחברת בזק ,  שיכניסו לו רווחים במיליונים .  ככל שדברים אלה מגובים בהקלטה ,  מצבו של אלוביץ' מבחינה משפטית יהא מסובך יותר .  גם הדברים שמוסר בימים אלה פילבר לחוקריו לא יגרמו לאלוביץ' לישון טוב יותר בלילה .  
וכעת לשאלת השאלות :  מהי השפעתן של ההתפתחויות האחרונות על מצבו המשפטי של ראש הממשלה ?  הטענות שלפיהן אלוביץ' נתן שוחד לנתניהו על ידי הטיית הסיקור בוואלה לטובתו מתוך ציפייה לזכות בהטבות לבזק יביאו לכך שראש הממשלה ייחקר בחשד לעבירה של לקיחת שוחד גם בתיק 4000 .  לא רק כסף או רכוש נחשב כשוחד .  גם סיקור אוהד מטעמים לא ענייניים ייחשב כהטבה פסולה ,  כשוחד ,  ואף אין חובה שמקבל השוחד ייתן בפועל תמורה .
 ברור שהחקירה תצטרך לבחון האם נתניהו ביקש ,  או לכל הפחות ידע על כך שאלוביץ' פעל כדי לספק לו טובת הנאה בדמות סיקור אוהד ,  ואם כן ,  האם הוא הבין שהדבר נעשה ממניעים פסולים - כדי לקבל ממנו ,  מנתניהו ,  עזרה לבזק .  
מבחינת הדין הפלילי לא די להראות שמדובר באפשרות קיימת ,  אחת מני רבות .  הרף הראייתי הנדרש כאן גבוה בהרבה .  אם פילבר יספר לחוקריו על אמירות שנתניהו השמיע באוזניו וקשורות בין צורך להיטיב עם בזק להטבות שמתקבלות מאלוביץ' ,  תהא זו ראיית זהב ,  בתנאי כמובן שעדותו תימצא אמינה .  עד אז ,  ניתוח המצב המשפטי יצריך שימוש בלא מעט סימני שאלה .  

כשמעמד העד פוחת ,  הדרישות עולות :  ראיית הזהב שנדרשת משלמה פילבר
עד המדינה שלמה פילבר השיג את ההסכם האולטימטיבי ואת הפרס הגדול - אי העמדה לדין .  בשלב הבא יצטרך להסביר האם פעל בהוראה ישירה של ראש הממשלה או שהייתה זו רק  " רוח המפקד "
 
