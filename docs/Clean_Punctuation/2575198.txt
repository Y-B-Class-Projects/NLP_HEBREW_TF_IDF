רוצים אמריקה :  האם נקבל עימות טלוויזיוני בישראל ? 
אחרי שבארצות הברית ניער מחדש העימות הנשיאותי את מערכת הבחירות ,  יריביו של נתניהו - יחימוביץ' ,  ליברמן ,  לפיד ,  רוצים גם עימות .  לראש הממשלה ,  מצדו ,  יש רק מה להפסיד
בצל הסערה הפוליטית המתחוללת בארה"ב לאור תוצאות העימות הטלוויזיוני הראשון בין הנשיא אובמה ליריבו רומני ,  ההחלטה על הקדמת הבחירות צפויה לעורר מתרדמתו ויכוח ישן נושן בנוגע למקומם של עימותים טלוויזיוניים במערכת הבחירות בישראל .  בשבוע שעבר ,  בראיון לערוץ 2 ,  קרא יו"ר מפלגת  " יש עתיד ",  יאיר לפיד ,  ליריביו למרוץ להתייצב מול הציבור לעימות טלוויזיוני ישראלי .  מבדיקת וואלה !  חדשות עולה כי פרט לנתניהו  המועמד המוביל בסקרים היום ,  ומי שנחשב כזה שיש לו בעיקר מה להפסיד מעימות טלוויזיוני - מרבית מנהיגי המפלגות הגדולות שמחים להכריז על השתתפותם בעימות שכזה .  
העימות הטלוויזיוני נחשב אחד משיאי מערכת בחירות וכלי דמוקרטי חשוב לקבלת דין וחשבון פומבי וציבורי של המועמדים השונים ,  אך בעשור האחרון נעלם מהמפה הפוליטית הישראלית .  לפיד ניצל את הבמה הביתית שקיבל בסוף השבוע שעבר ב"אולפן שישי ",  קרא להחזיר עטרה ליושנה ודרש : " לעשות עימות .  שימו ארבעה פודיומים לארבע המפלגות הגדולות .  תכתבו נתניהו ,  יחימוביץ' ,  לפיד וליברמן ";  בסביבתו הדגישו היום כי הקריאה עודנה עומדת .  
במפלגת העבודה אמרו היום לוואלה !  חדשות כי גם יו"ר המפלגה ,  ח"כ שלי יחימוביץ ,  מוכנה להתייצב לעימות טלוויזיוני של ראשי כל המפלגות . " יחימוביץ' תשמח בראש ובראשונה לעימות שלה מול נתניהו ,  גם משום שהליכוד והעבודה הן שתי המפלגות המובילות וגם כיוון שהעמדות של שתי המפלגות מנוגדות באופן ברור ומחודד וניתן לעשות עימות ענייני ואידיאולוגי .  יחימוביץ' תסכים גם לכל  " פורמט של עימות ולכל מיקום שיהיה נוח לנתניהו ",  נמסר ,  אך הודגש כי  " היא מוכנה גם לעימות משותף של כל ראשי המפלגות ".  
גם בישראל ביתנו נענים לקריאתו של לפיד .  צחי משה ,  דוברו של יו"ר המפלגה אביגדור ליברמן אמר לוואלה !  חדשות שהשר  " בהחלט תומך בעימות טלוויזיוני ללא כל הסתייגות ,  וכל זאת בהנחה שזה עימות מסודר של כל המועמדים המרכזיים ".  תמונת המצב לגבי הנהגת קדימה בעבר ובהווה עדיין לא ברורה ,  אך בסביבתו של יו"ר המפלגה הנוכחי מסרו כי מופז יתייצב לעימות של כל המועמדים המרכזיים .  ראש הממשלה לשעבר ,  אהוד אולמרט ,  אמנם לא קיים עימות לפני בחירתו ב-2006 אך יו"ר המפלגה לשעבר ,  ציפי לבני ,  קראה במערכת הבחירות הקודמת לנתניהו לקיים עימות טלוויזיוני ,  והעיתונאית טל שניידר פרסמה בבלוג הפוליטי  " הפלוג "  במרץ האחרון כי לבני תמכה בקיום עימות טלוויזיוני מול יריבה ,  מופז ,  בבחירות לראשות קדימה ,  בהן הפסידה בסופו של דבר .
 בעוד כל המפלגות האחרות ממהרות להצטרף הצהרתית ליוזמת העימות הטלוויזיוני ,  שמהווה זמן מסך יקר והזדמנות לחידוד מסרים ,  בלשכת נתניהו ובליכוד סירבו להתייחס לעמדותיו של ראש הממשלה בנושא .  העימות נתפס כסיכון מיותר דווקא עבור מועמדים המובילים בסקרים ,  כמו נתניהו ,  אף שראש הממשלה עצמו נודע בכישוריו הרטוריים שלו ונחשב דווקא למי שפיצח את הפורמט ,  כאשר בהתמודדותו הראשונה לראשות הממשלה ב-1996 ניצח באופן מוחץ בעימות מול ראש הממשלה המכהן ,  שמעון פרס .  האירוע נחשב לאחת מנקודות המפתח בדרכו של נתניהו לניצחון בבחירות ההן .  
כיום ,  לעומת זאת ,  נתפס העימות כמסוכן עבורו ,  ובמה ליריביו להסית את הדיון ממסרים של אג'נדה ביטחונית ויציבות שלטונית לקוצים מטרידים יותר כמו יוקר המחייה והמשנה הכלכלית-חברתית ,  או שאלת הגיוס .  ללא כל לחץ ציבורי בנושא ,  אין לו סיבה להיענות ליוזמה . " מאז שהתקשורת שחררה את ברק ב-1999 מהעימותים ללא עונש ,  היא איבדה את היכולת לדרוש מהמועמד המוביל  ( שרון ,  אולמרט ,  נתניהו )  ,  להתייצב לעימות ולסכן את מעמדו ",  כתב השבוע מי שצפוי להתמנות לתפקיד בכיר בקמפיין של נתניהו ,  הפרסומאי גיל סמסונוב .
 במשך קצת יותר מ-20 שנה ,  גם ישראל נהנתה מהמחזה המרהיב ,  ושני ראשי המפלגות הגדולות נהגו לקיים עימותים במסגרת שידורי התעמולה ממערכת הבחירות לכנסת התשיעית ב-1977 ועד לבחירות לכנסת החמש עשרה ב-1999 .  השאלות למועמדים או נושאי העימות ניתנו מראש ,  וכך גם העימותים הוקלטו מראש ,  כשאולפן ההקלטה וסדר התשובות נבחר בהטלת מטבע או הגרלה בין נציגי שתי המפלגות ,  והמנחים היו עיתונאים מוערכים וותיקים .  העימות האחרון נערך בבחירות 1999 ,  בין ראש הממשלה המכהן נתניהו למועמד מפלגת המרכז יצחק מרדכי .  מי שבלט בהיעדרו היה מועמד ישראל אחת ,  אהוד ברק ,  שסירב להתעמת .  בהתבסס על תקדים זה ,  סירבו אנשיו של אריאל שרון להצעת מפלגת העבודה לעימות ב-2001 ,  וכך גווע המנהג ,  לנוכח אדישות ציבורית להיעלמותו .  בסביבת ברק ,  שנחשב במידת מה למי ש"קבר "  את העימות הטלוויזיוני האחרון ,  אמרו היום כי יהיה מוכן להתייצב בשמחה לעימות ,  אם יתקיים .  

רוצים אמריקה :  האם נקבל עימות טלוויזיוני בישראל ? 
אחרי שבארצות הברית ניער מחדש העימות הנשיאותי את מערכת הבחירות ,  יריביו של נתניהו - יחימוביץ' ,  ליברמן ,  לפיד ,  רוצים גם עימות .  לראש הממשלה ,  מצדו ,  יש רק מה להפסיד

