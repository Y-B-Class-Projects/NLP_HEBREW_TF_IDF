סופה של המדינה היהודית שלה פיללנו הולך וקרב
בחלוף מאה ימים של גל טרור ,  אנחנו מתקרבים במהירות למציאות של מדינה דו-לאומית ,  מדינה שבה רוב מוסלמי נשלט על ידי מיעוט יהודי .  אפרטהייד .  הרוב הדומם ,  התקשורת המתגייסת ,  הממשלה המתבדלת מובילים אותנו אליהם .  אני מאשים .  דעה
במהלך שנת 2006 ,  באחד מביקוריי ברצועת עזה ,  נפגשתי עם בכיר חמאס ,  אחמד יוסף ,  יועצו המדיני של ראש הממשלה הטרי איסמעיל הניה .  בלשכתו ,  במשרד ראש הממשלה בעזה ,  התפאר בפניי יוסף בספר שכתב עם אחד הרבנים המשתייכים לזרם נטורי קרתא .  The end of the Jewish state :  a matter of time  ( סופה של המדינה היהודית :  עניין של זמן )  ,  נקרא הספר .
 בתוך תוכי ,  אני מודה ,  לעגתי לבכיר חמאס על בורותו ועל הפנטזיות שבהן הוא מחזיק - מחיקת המדינה היהודית מהמפה .  כעת ,  בסוף 2015 ,  אחרי שלושה חודשים של אינתיפאדה מסוג חדש ,  של בודדים ויחידים שכמותה לא ידענו ,  ממוצע מבהיל של שלושה מחבלים ביום שיוצאים בכוונה להרוג ועם היעדר מוחלט של אופק מדיני ,  חייבים להודות :  בכל יום שחולף ,  הפנטזיה של אחמד יוסף מתקרבת למציאות .  
לקריאה נוספת:הותר לפרסום :  שני תושבי מזרח ירושלים תכננו פיגוע במלון באילתגורם בחמאס : " החלטנו לחדש את פיגועי ההתאבדות נגד ישראל"חייל נפצע קל בפיגוע דריסה בין צומת תפוח לחווארה ;  המחבל חוסל 

חלום המדינה היהודית הולך ונגוז לו .  במקומו אנו מתקרבים בצעדים מהירים לעבר מציאות של מדינה דו-לאומית .  או לחלופין ,  מדינה שבה רוב מוסלמי נשלט על ידי מיעוט יהודי .  או במלים אחרות :  מדינת אפרטהייד .  על בסיס ההנחה ,  המציאותית למדי ,  שלא תקום כאן מדינה פלסטינית בשנים הקרובות ,  ומפעל ההתנחלויות יימשך  צריך להיות כנים :  זו לא תהיה המדינה הציונית שלה פיללנו .  ייתכן שנכבוש את כל השטחים מהים ועד הנהר ,  אך נמשיך לכבוש עמם גם עם אחר ,  לנהוג בו כמנהג האפרטהייד ,  או שניתן לו זכויות אזרח מלאות ואז הרכב האוכלוסייה ,  שעליו נשענים יסודותיה של מדינת ישראל ,  ישתנה מן היסוד .
 באופן לא מפתיע ,  מסרבת ממשלת ישראל לכל פשרה טריטוריאלית עם הפלסטינים או לכל הצעה לניהול משא ומתן איתם ,  גם בתקופה האחרונה ,  כפי שפורסם השבוע בוואלה ! NEWS .  הקפאת הבנייה בהתנחלויות - אפילו זמנית - נשמעת כיום כמו מילה גסה .  ההסבר של קברניטי המדינה לכך הוא ש"אין לנו ברירה "  ו"אין עם מי לדבר ".  אך מה שמפתיע כאן זו הקלות הבלתי-נתפסת שבה הפכו האמירות הללו לאקסיומות ,  לקביעות לכאורה עובדתיות .  

התקשורת בישראל ,  שלרוב מכונה  " שמאלנית ",  מיישרת קו עם הממשלה וחוששת להתעמת עמה בסוגיה הפלסטינית .  האפשרות של משא ומתן עם הפלסטינים נשמעת כמו הזיה פרועה של כמה  " סמולנים בוגדים ".  גם הפוליטיקאים מהשמאל שותקים .  הרבה יותר  " סקסי "  לדבר בכלי התקשורת על מתווה הגז ,  על הפערים החברתיים ועל שפע של נושאים אחרים .  רק לא על הסכסוך הישראלי-פלסטיני .  
יצחק הרצוג את ציפי לבני ?  לא נשמע קולם .  יאיר לפיד ?  אם מישהו יודע מה עמדתו בסוגיה הפלסטינית הוא מוזמן לתת עדות במשטרה .  גם קולם של אנשי מרצ נאלם ,  אם מתוך החלטה שלהם או מתוך החלטה של כלי התקשורת שלא מראיינים אותם בנושא .
 האבסורד הוא שהאקסיומה הזו   " אין פרטנר "   הונחתה עלינו  ( אולי משמיים ?  )  בניגוד לדעת מערכת הביטחון .  למעשה ,  כל הגורמים המקצועיים במערכת הביטחון גורסים אחרת .  לראייתם ,  מהלך מדיני ירגיע את הרוחות  בניגוד מוחלט לעמדת ראש הממשלה בנימין נתניהו ,  שסבור כי ניאלץ לחיות כאן על חרבנו עוד הרבה שנים .  
כך ,  למשל ,  הסביר ראש אמ"ן הרצי הלוי באחת מישיבות הממשלה ,  כי אחת הסיבות לגל הטרור הוא הייאוש והתסכול שחשים הפלסטינים ,  בעיקר בני הדור הצעיר ,  כפי שדווח ב"הארץ ".  לפי הדיווח ,  שר הקליטה זאב אלקין נזף בראש אמ"ן משום שגרס כי משתמע מדבריו שישראל אשמה בגל הטרור ולא ההסתה הפלסטינית .  הלוי מיהר להוסיף שישנה גם ההסתה ,  אך אלקין המשיך לגעור באלוף הלוי וטען כי הפך לסנגורם של הפלסטינים .
 נדמה כי גם יחידת תיאום פעולות הממשלה בשטחים הפכה באופן מפתיע לסנגורם של הפלסטינים .  אמנם העומד בראשה ,  אלוף יואב מרדכי ,  לא נשמע מתבטא בנושא ,  אך סגנו ,  תת-אלוף גיא גולדשטיין , " נתפס על חם "  אומר לחדשות 10 כי  " גם אם תהיה רגיעה מסוימת ,  עדיין כל התנאים קיימים .  אנחנו יושבים על סוג של חומר נפץ בהקשר הזה ,  אלא אם כן יהיה איזה שינוי משמעותי  חלקו אם לא רובו  בפן המדיני ,  כנראה שנמשיך לחוות את מה שאנחנו חווים ".  גולדשטיין הוסיף גם כי אבו מאזן הוא גורם ממתן שאינו מעודד טרור .  מאז אותה כתבה ,  לא נשמע יותר קולו תא"ל גולדשטיין בתקשורת .  

מפקד פיקוד המרכז ,  אלוף רוני נומה ,  נדרש עשרות פעמים בגל הטרור האחרון לענות לשאלה :  מה צריך לעשות כדי להביא להרגעת הרוחות ?  הוא פירט כמה מחוות שאפשר וכדאי לעשות עבור הרשות הפלסטינית כדי להביא ליציבות ולו באופן חלקי .  אלוף נומה ,  שדיבר עם עיתונאים שלא לציטוט ,  גילה לאחרונה את אמירותיו הופכות לכותרות ראשיות במגוון כלי תקשורת בישראל רק משום שאמר את עמדתו המקצועית .  התגובות לדבריו הוכיחו כי עמדתו הייתה כנראה לא מספיק  " ציונית "  לדעת הימין בישראל .  
בשב"כ ,  למוד הניסיון ,  כבר לא נאמרים דברים באופן גלוי .  בכיריו שומרים על ערוצי תקשורת פתוחים עם מקביליהם הפלסטינים משום שהם יודעים את הנחיצות של הרשות הפלסטינית ומנגנוניה לביטחון ישראל .  בעבר ,  שאנשי השב"כ היו מדברים בגילוי לב ,  קבע ראש השירות יורם כהן ,  על רקע גל מתקפות מילוליות נגד אבו מאזן ,  כי יו"ר הרשות אינו חלק מהבעיה ,  אלא חלק מהפתרון .  
אז הם אמרו .  אז מה ?  מי אלה כל הגופים האלו  שב"כ ,  אמ"ן ,  פיקוד מרכז ,  מתאם פעולות הממשלה בשטחים  לעומת שרי הממשלה שלנו ,  בכל הקשור לזירה הפלסטינית .  נראה שכולם שם יודעים מיהו  " ערבי טוב "   ( התשובה :  אין כאלה )  ,  ומיהם מוסלמים קיצונים  ( התשובה :  כולם )  .  אז מה אם הדרג הביטחוני המקצועי מתריע שוב ושוב שבלא מהלך מדיני הגדה המערבית תתמוטט ותאבד שליטה ?  הרי הערבים אשמים ,  המוסלמים אשמים ואין מה לעשות  זו הגזרה שנכפתה עלינו .  
ייתכן שמה שיותר מסוכן במציאות שהתפתחה כאן היא שהרוב הדומם ,  הלא מתלהם ,  החליט לבלוע גם את הצפרדע הזו .  הוא משלים עם מציאות שבה כמעט בכל יום מתרחש פיגוע ,  שניים או שלושה .  הוא אדיש לחלוטין לשפיכות הדמים שמסביבו וקנה את הנרטיב של אנשי הימין ,  ש"אין עם מי לדבר ".  
בינתיים ,  מתהווה חיבור נדיר של שותפות אינטרסים בין חמאס לממשלה :  שניהם לא רוצים בפתרון שתי מדינות ,  אלא בפתרון מדינה אחת .  לראיית הממשלה הנוכחית ,  המשך השליטה על עם אחר הוא עניין של מה בכך ,  גם במחיר של בידוד והתבדלות .  בעיני חמאס זו שאלה של זמן עד שהמוסלמים יהפכו כאן לרוב והמדינה תהפוך להיות מדינה מוסלמית אחת מהים ועד הנהר .  הרי מה לא ניסו לעשות כאן בשלושת החודשים האחרונים ?  להרוס בתים ,  לעצור בני משפחה ולהחרים תעודות זהות .  גדודים על גבי גדודים נשלחו לשטחים ולמזרח ירושלים ועדיין זרם המפגעים מסרב לעצור .  האם זה משום טבעם של המוסלמים ?   " זה הטבע שלהם ",  יגידו אנשי הימין .  

אולם  " הטבע הזה "  לא היה שם רק לפני חצי שנה ,  מה בדיוק גרם לכך להתפוצץ ?  מדוע ממשלת ישראל מתעלמת פעם אחר פעם מכל האזהרות של אנשי המקצוע שהפצירו בה לדבר עם אבו מאזן ,  לעשות מחוות מדיניות ?  
לפני האינתיפאדה התעקשה הממשלה שלא לדבר עם הפלסטינים ,  ממניע שמזכיר את את הפתגם על הכד שאינו שבור :  אם הוא אינו שבור ,  למה לתקנו ?  על אותו משקל , " למה לדבר עם הרשות אם המצב לא כזה רע ?  ".  אך המצב הרע הפך ל"מה פתאום לדבר עם הפלסטינים ,  הרי זה ייתן פרס לטרור !  ".  כך למדנו לחיות עם זה ,  פחות אבל עוד כואב .  בואו נודה :  למי אכפת שמדי יום ישנם כמה ניסיונות פיגועים כל עוד זה מתרכז בשטחים ,  וכל עוד מספר האבדות אינו גבוה ?  כמו עדר של כבשים שותקות בדרך לשחיטה ,  קיבלנו על עצמנו את רוע הגזירה כי זה מה שהממשלה מכרה לנו .  
רק דבר אחד לא מוכנים לעשות כאן - לנסות לדבר עם הפלסטינים . " על שלום ?  !  "  כן על שלום .  הרי איזו אפשרות אחרת יש בדיוק לפנינו ?  להמשיך ולכבוש את הפלסטינים עד להתמוטטות הרשות שתגיע במוקדם או במאוחר ?  לחזור לערי הגדה ?  לבנות פה מדינת אפרטהייד לתפארת הציונות ?  אבל אין עם מי לדבר ,  יגידו שוב סנגורי הימין .  
אבל מי אמר שאין עם מי לדבר ?  מי אמר שלאבו מאזן אין יכולת וכוח ?  הרי האיש הוכיח בעשר שנות שלטונו שאין לו מתחרים ,  שהוא מצליח לעשות את הבלתי-אפשרי ולהחזיר את השקט והסדר הציבורי לגדה .  הרי אף אחד לא האמין ב-2005 שאחרי שלוש שנים בלבד לא יהיו חמושים ברחובות .  

אנחנו התעלמנו מהאיש הזה .  גם כאשר מדינת ישראל עשתה  " פאוולים "  גסים ,  כמו בפרשת 36 האסירים שסירבה לשחרר ,  מיהרה התקשורת ואימצה את הגרסה הישראלית מבלי להיות כנה עם עצמה :  ישראל לא עמדה בהתחייבויותיה לשחרר את כל אותם 106 אסירים במסגרת המשא ומתן שהתנהל ב-2014-2013 .  גם כאשר אבו מאזן יזם מהלך פיוס עם חמאס ,  שאמור היה להשיב לו את השליטה בעזה מבלי שבממשלה שלו יישב ולו איש חמאס אחד ,  קפצה לה כל ממשלת ישראל והתנפלה על האיש שכורת ברית עם חמאס .  זאת על אף שכולנו ידענו שישראל עושה שפע של עסקים שקטים ואפורים עם ממשל חמאס ברצועת עזה .  נכון ,  גם אנחנו בתקשורת היינו חלק משתיקת הכבשים הזו .
 כעת נדמה שכל תרחיש אפשרי שנבחן ירמז על הסלמה נוספת בעתיד הלא רחוק .  הרשות הפלסטינית לא תשרוד כאן עוד זמן רב .  אנחנו ,  במו ידינו ,  החלשנו אותה ,  פוררנו אותה ואחר כך באנו אליה בטענות על חולשתה .  כיבוש שכם וג'נין ומחדש ?  שבימין יהיו לפחות אמיצים מספיק לומר זאת .  
כן ,  אני מאשים .  אני מאשים את ממשלת ישראל בכך שסימאה אותנו בסיסמאות ,  בכך שמכרה לנו מצג שווא על שקט שלא היה ממשי ולא היה אפשרי במציאות של עם כבוש .  וכעת זו שאלה של זמן עד שיתחדשו להם פיגועי ההתאבדות והאינתיפאדה תחזור לאותה מציאות ישנה נושנה .  מה יהיה אז ?  חבריי מהימין יגידו  " אמרנו לכם ?  "  למען עתידה של מדינת ישראל ,  למען הילדים של כולנו ,  שבו ודברו עם הרשות הפלסטינית .  זה הדבר האחרון שעוד יכול לעשות כאן שינוי .  שיכול לייצר תקווה .  אל תעלימו אותה לגמרי .  כי זה מה שאתם עושים כעת - מייצרים עתיד של דמים .  פיגועים וקרבות הם אינם עתיד .
 המדינה הזו חרטה על דגלה את השאיפה לשלום ונדמה שכל מה שהיא עושה בשנים האחרונות ,  היא לסכל במו ידיה את השלום ולמחוק את חזון המדינה הציונית .  מדוע לא לנסות לדבר בכל זאת עם הפלסטינים ?  האם ייתכן שהפחד לאבד את הקואליציה הנוכחית גדול מהפחד מלאבד את צביונה היהודי של מדינת ישראל ?  

סופה של המדינה היהודית שלה פיללנו הולך וקרב
בחלוף מאה ימים של גל טרור ,  אנחנו מתקרבים במהירות למציאות של מדינה דו-לאומית ,  מדינה שבה רוב מוסלמי נשלט על ידי מיעוט יהודי .  אפרטהייד .  הרוב הדומם ,  התקשורת המתגייסת ,  הממשלה המתבדלת מובילים אותנו אליהם .  אני מאשים .  דעה

