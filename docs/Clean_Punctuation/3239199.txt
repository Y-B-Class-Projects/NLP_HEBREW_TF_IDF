 " מה אנחנו ,  איטליה ?  ":  נתניהו יכול ללמוד לקח מבחירות חוזרות בעולם
רה"מ הזהיר מחוסר יציבות לקראת ההליכה לבחירות ,  אך ההשוואה לארץ המגף אינה מדויקת .  לא בכל מדינה יכול העומד בראשה להכריז על פתיחת קלפיות כאוות נפשו ,  ולעיתים המהלך יכול להוביל לתוצאות לא רצויות .  אולם מקרים דומים למצב בישראל צריכים להדאיג דווקא את יריבי נתניהו 
" מה אנחנו ,  איטליה ?  ",  תהה ראש הממשלה בנימין נתניהו בשעות האחרונות לקראת פיזור הכנסת .  הוא לא התייחס לטיב האוכל ,  או לפאר הרנסנס בארץ המגף ,  אלא לחוסר היציבות שמאפיין אותה .  
מאז קמה הרפובליקה האיטלקית המודרנית בתום מלחמת העולם השנייה היו לאיטליה 43 ראשי ממשלה ,  שהחליפו זה את זה במשחק כיסאות מוזיקליים מתוכם :  ג'וליו אנדריאוטי היה ראש ממשלה שלוש פעמים ,  אלדו מורו פעמיים ,  סילביו ברלוסקוני שלוש פעמים ואמינטורה פנפאני חמש פעמים .  
איטליה ,  או לפחות איטליה הפוליטית אינה החלום של אף אחד ,  וכנראה פחות מכל של האיטלקים עצמם .  חילופי ראשי הממשלה במדינה לא היו במערכות בחירות .  בכל שנות המפלגה הנוצרית-דמוקרטית בשלטון מרבית חילופי ראשי הממשלה נעשו בתוך המפלגה ,  כשראש הממשלה היוצא הופך לשר חוץ ואחד השרים לראש ממשלה ,  מבחינת האיטלקים עצמם החיים המשיכו כרגיל .  לטוב ולרע .
" ההשוואה הנפוצה לאיטליה היא אמנם משעשעת ופופולרית אבל לא מדויקת ",  הסביר עומר גנדלר ,  מרצה ליחסים בין לאומיים והאיחוד האירופי באוניברסיטה הפתוחה . " באיטליה למרות חוסר היציבות המפורסם הפרלמנט לא רץ להתפזר ,  בטח לא בזמן כה קצר אחרי הבחירות .  חוסר היציבות באיטליה הוא של הממשלה לא של הפרלמנט .  ממשלות נופלות בזו אחר זו ,  וראשי ממשלה מתחלפים ,  אבל הפרלמנט נשאר בהרכבו .  המצב הדומה ביותר למה שמתרחש בישראל כעת היה בין 1992 ל-1996 אז התקיימו במדינה שלוש מערכות בחירות בתוך ארבע שנים .  אבל אפילו באיטליה מעולם לא היה מצב של שתי מערכות בחירות באותה שנה ".  
לא בכל מקום בעולם ראש הממשלה ,  או הנשיא ,  מכריז על בחירות כאוות נפשו .  ארצות הברית היא אולי המקרה הקיצוני ביותר .  גם אם הנשיא נרצח או מודח הבחירות יתקיימו במועדן ,  מדי ארבע שנים .  אירוע מהסוג הזה התרחש ארבע פעמים ,  ובכל מקרה שכזה סגן הנשיא הושבע והמשיך בתפקידו .  כך גם קרה כשנשיאים נוספים מתו בבית הלבן .  יוצאת דופן היא התפטרות הנשיא ריצ'רד ניקסון ,  שסגנו ספיירו אגניו נאלץ להתפטר לפניו .  
אולם במדינות אחרות ניתן לקרוא לבחירות ,  ולצורך מאמר זה יש שני סוגים שלהן :  בחירות חדשות עשויות להתקיים כי אף מועמד לא הצליח להרכיב ממשלה ,  אז נוצר שיתוק פוליטי והבחירה חוזרת לאזרחים .  מקרה אחר הוא כאשר ראש הממשלה מנצל מומנטום לטובתו ומכריז על בחירות ,  באמצעות יוזמה של משבר מלאכותי או אמיתי ,  ומתוך הערכה כי ביכולתו לנצח ולשפר את עמדתו .
 עם זאת ,  ההערכה המושכלת יכולה להביא גם לתוצאות לא רצויות :  זה נכנס להיסטוריה הישראלית הפוליטית כ"תרגיל המבריק "  - כינוי בדיעבד אירוני מאין כמוהו .  בדצמבר 1976 הגיעו לישראל מטוסי 15-F אמריקניים בערב שבת .  הטקס בדיעבד גרם לחילול שבת ובכנסת קמה זעקה .  ראש הממשלה דאז יצחק רבין פיטר את שרי המפד"ל ,  ויממה אחר כך התפטר והפך את ממשלתו לממשלת מעבר .  זה היה רעיון מזהיר ,  למעט עניין קטן אחד :  בבחירות שבאו בעקבותיו עלה הליכוד לשלטון במהפך ,  רבין עצמו לא התמודד בגלל חשיפת פרשת חשבון הדולרים והברית ההיסטורית בין העבודה לציונות הדתית התפרקה סופית .  
דוגמה נוספת היא בריטניה ,  שבה הפוליטיקה הפכה לבדיחה בינלאומית בשנים האחרונות .  על פי החוק הבריטי המדינה מקיימת בחירות שלא במועדן אם הממשלה נופלת בהצבעת אי-אמון ,  או ששני שלישים מהפרלמנט מצביעים בעד פיזורו .
 אחרי שהברקזיט התקבל במשאל עם ,  ראש הממשלה דיוויד קמרון התפטר ,  תרזה מיי ירשה אותו ולה ולמפלגתה השמרנית היה רוב מוחלט בבית הנבחרים .  אך מיי רצתה רוב גדול יותר ,  ושיהיה רשום על שמה כדי שתוכל להעביר את הברקזיט כראות עיניה .  הכוונה הייתה טובה ,  אך בבחירות שהתקיימו ביוני 2017 השמרנים איבדו את הרוב המוחלט והלייבור התחזקה .  מיי נאלצה להקים קואליציה עם המפלגה היוניוניסטית הדמוקרטית מצפון אירלנד כדי להרכיב ממשלה .  
האם הקדמת הבחירות היא תמיד טעות קולוסלית ?  לא .  נתניהו יכול להתנחם בעובדה כי התקדימים במקרים הדומים למצב הנוכחי בישראל דווקא מצדיקים את מהלך פיזור הכנסת . " שני המקרים הכי דומים לישראל הם ספרד ובריטניה ,  שתי מדינות שהלכו לבחירות חוזרות בטווח של כמה חודשים זמן קצר לאחר הבחירות :  בריטניה ב-1974 וספרד ב-2015 .  זאת עקב תוצאות לא החלטיות בהן אף גוש לא קיבל את הרוב הדרוש ",  הסביר גנדלר . " מכיוון שמדובר במקרים בודדים ,  קשה להראות מגמה שתוכיח את מי משרתות בחירות חוזרות ". 
עם זאת ,  הוסיף גנדלר , " גם בספרד וגם בבריטניה המפלגה שהייתה הכי גדולה בבחירות הראשונות הפכה לגדולה עוד יותר בבחירות החוזרות .  כך שההליכה לבחירות כן שירתה לבסוף את מי שלא הצליח להרכיב ממשלה בפעם הראשונה ". 
אז ההיסטוריה במדינות ובשיטות ממשל אחרות וכן בבחירות אזוריות מצדיקה את החלטתו של נתניהו .  ואם הוא רוצה עוד בשורה מעודדת מהתקדימים האלה ,  אז יש : " דבר נוסף שחזר על עצמו בשתי המדינות הוא שיעור הצבעה נמוך בבחירות החוזרות .  בבריטניה הוא ירד בשישה אחוזים ובספרד בשלושה .  ניתן לומר שאנשים מצביעים פחות בבחירות חוזרות ",  הוסיף גנדלר .  התובנה המקובלת היא שאחוז הצבעה נמוך משרת את גוש הימין .  
אם חשבתם שברגע שיש שיתוק פוליטי הולכים לבחירות ,  ועד הקמת ממשלה המדינה בכאוס - חשבו שוב .  איב לטרם ,  ראש ממשלת בלגיה בעבר אמר שהדברים היחידים המשותפים לבלגים הם המלך ,  נבחרת הכדורגל וכמה סוגי בירות .
 בלגיה נמצאת בכאוס פוליטי מתמשך - הבדלנות הפלמית ,  המאבק בין הפלמים לוואלונים ,  העברת סמכויות מהממשל המרכזי לאזורים ,  החלוקה למחוזות ולקהילות שפה ,  החוקה הקובעת שחייב להיות ייצוג לכולם בממשלה - כל אלה הביאו לכך שמאז 2008 ממשלות בלגיה הן צרות ,  ורובן הגדול ממשלות מעבר .  אין שום אפשרות מעשית להקים ממשלה יציבה .  
העלייה גדולה בכוחו של הימין הקיצוני ,  כולל מפלגה בעלת שורשים נאציים ,  היא אחת ההשלכות למצב הפוליטי במדינה .  בלגיה אולי יכולה להיות דוגמא לצ'יפס ולפרלינים ,  אבל פוליטיקה משברית היא אולי דבר נסבל ,  ודאי לא רצוי .  
מנגד ,  קיימת טענה שמשברים פוליטיים הם דבר מעולה כי אז הממשלה לא מתערבת בחיי האזרחים והכלכלה מתנהלת כסדרה בלי התערבות מלמעלה .  כך ,  בעת שקלינטון התמודד עם פרשת לוינסקי ,  המשק האמריקני זכה לשנות פריחה ושגשוג .  קלינטון הוריש לבוש הבן תקציב בלי גירעון ,  שבוושינגטון היום רק יכולים לחלום עליו .  
רייגן ,  ת'אצ'ר ואחרים אמרו שהממשלה אינה הפתרון ,  היא בעיה .  אז אולי ניתן לקחת את זה עד הסוף - ללא ממשלה כלל ?  קצת מוזר לחשוב על רייגן כמזדהה עם רעיונות האנרכיזם ,  אבל כיום בזרם הליברטריאני בלי ספק מעדיפים בלי ממשלה על פני ממשלה גדולה .
 סכנה נוספת בהליכה לבחירות בתכיפות ממניעים לא ברורים ,  או לפחות לא ברורים לעם היא הציניות . " כולם "  נראים כמושחתים ,  שרוצים רק את טובת עצמם .  ירידה באחוז ההצבעה בכל בחירות בכל מקום היא איתות אזהרה שהעם לא מאמין בדמוקרטיה ,  או אמונו פוחת .  כללי המשחק כבר לא נראים לגיטימיים ,  ודאי לא לטובת האזרח .  
זה אולי הלקח הגדול מאיטליה .  מדינה מקסימה ,  יעד תיירות נפלא ,  עם מדליק ,  היסטוריה מפוארת ,  אמנות ,  ומטבח - שפתיים יישק .  אבל הממשל ,  חיבור הון-שלטון ופשע מאורגן-שלטון הביאו לכך שהיום ההנהגה האיטלקית היא מפלגה פופוליסטית שהחלה את דרכה כבדלנית ,  בת בריתה היא מפלגה פופוליסטית שנוסדה בידי ליצן ,  ובכל אירופה ,  בעוד הפוליטיקה המסורתית מתמוססת השוליים מתרחבים .
 ישראל לא במקום הזה .  זו הפעם הראשונה בהיסטוריה שבה יש שתי מערכות בחירות בשנה אחת .  המערכת הפוליטית שלנו ,  ודאי בעשור האחרון ,  עשור נתניהו ,  יציבה :  ברית של הליכוד עם החרדים והציונות הדתית .  הלקח צריך להיות לא לקחת דברים כמו יציבות ואמון במערכת הפוליטית כמובנים מאליהם .  כי בעולם של היום - ישראל ומחוצה לה - נראה שההפך הוא הנכון . 

" מה אנחנו ,  איטליה ?  ":  נתניהו יכול ללמוד לקח מבחירות חוזרות בעולם
רה"מ הזהיר מחוסר יציבות לקראת ההליכה לבחירות ,  אך ההשוואה לארץ המגף אינה מדויקת .  לא בכל מדינה יכול העומד בראשה להכריז על פתיחת קלפיות כאוות נפשו ,  ולעיתים המהלך יכול להוביל לתוצאות לא רצויות .  אולם מקרים דומים למצב בישראל צריכים להדאיג דווקא את יריבי נתניהו

