אבו מאזן דחה את הצעת נתניהו לחידוש המשא ומתן
לאחר שנציגו של ראש הממשלה העביר איגרת ליו"ר הרשות הפלסטינית עם הצעה לחידוש המגעים ,  דחתה אותה הרשות בטענה כי  " אינה כוללת תשובות ברורות על סוגיות הליבה "
 הרשות הפלסטינית דחתה היום  ( ראשון )  את ההצעה הישראלית לחדש את המשא ומתן הישיר ,  כפי שהועברה אמש באיגרת מראש הממשלה ,  בנימין נתניהו ,  ליו"ר הרשות ,  אבו מאזן .  יו"ר הוועד הפועל של אש"ף ,  יאסר עבד רבו ,  אמר כי איגרתו של נתניהו  " אינה כוללת תשובות ברורות על סוגיות הליבה המכשילות את חידוש תהליך השלום ". 
שליחו של נתניהו למשא ומתן ,  עורך הדין יצחק מולכו ,  נועד אמש ברמאללה עם אבו מאזן והעביר לו את איגרת התשובה של נתניהו לאיגרת ששלח לו יו"ר הרשות לפני כשלושה שבועות .  באיגרת ,  פירט נתניהו את עמדותיה של ישראל בנוגע לחידוש המגעים המדיניים בין ישראל לרשות הפלסטינית ,  והיום נפגש אבו מאזן עם חברי הוועד הפועל של אש"ף ועדכן אותם בתוכן האיגרת הישראלית .  
לדברי עבד רבו ,  איגרתו של נתניהו אינה כוללת תשובות ברורות בנושא הפסקת הבנייה בהתנחלויות ובנושא ההכרה בגבולות 67' ,  כמו גם בנושא שחרור האסירים הפלסטינים מבתי הכלא בישראל .  בהודעת הוועד הפועל של אש"ף נמסר כי הוועד עומד מאחורי דרישותיו של אבו מאזן ,  הכוללות בין היתר דרישה  " להפסיק את סבלם של האסירים ".  בתוך כך ,  התקשורת הפלסטינית דיווחה כי נתניהו לא התייחס באיגרתו לדרישת אבו מאזן להפסיק את הבנייה בהתנחלויות ולקבל את גבולות 67' ,  אך קרא מנגד לשוב למשא ומתן  " ללא תנאים ".  
לצד זאת ,  קרא הוועד הפועל להתערבותו של הקוורטט ,  זאת על מנת להביא לחידוש המשא ומתן תוך הסרת המכשולים המפריעים לחידושו ,  לדבריהם .  בנוסף ,  גינה הוועד את הבנייה הישראלית הנמשכת בהתנחלויות וקרא לקהילה הבינלאומית לשים לב  " מי מכשיל את המאמצים המושקעים לחדש את התהליך המדיני ".  
לאחר הפגישה שהתקיימה אמש בין הצדדים נמסר בהודעה משותפת כי  " ישראל והרשות הפלסטינית מחויבות להשגת שלום ,  והצדדים מקווים שחלופת המכתבים בין הנשיא עבאס לראש הממשלה נתניהו תתרום לכך ".  בלשכת ראש הממשלה סירבו לפרט את תוכן המכתב שהעביר נתניהו לאבו מאזן ,  אך על פי הערכות ,  הציג בו נתניהו שאיפה מצד ישראל להיכנס למשא ומתן ישיר וללא תנאים מוקדמים .  כמן כן ,  הוצג פירוט עמדותיה של ישראל באשר לסוגיית הגבולות וסוגיית הסדרי הביטחון ,  כמו גם דרישה מאבו מאזן להכיר בישראל כמדינת הלאום של העם היהודי .
 הבוקר התייחס נתניהו לפגישה בעת ישיבת הממשלה : " אמש נפגש השליח המיוחד שלי ,  יצחק מולכו ,  עם ראש הרשות הפלסטיני מחמוד עבאס .  אני מקווה שנוכל לקדם את הדיאלוג בין הצדדים כדי לחדש את השיחות המדיניות ".  עם זאת ,  מרבית השרים שנשאלו בנושא הביעו פסימיות לגבי קיום השיחות ,  וגם הערב לא הופתעו בירושלים מההודעה הפלסטינית על דחיית ההצעה למשא ומתן : " ישראל היא זאת שקוראת לחידוש המשא ומתן .  הפלסטינים ממשיכים להציב תנאים מוקדמים ,  ואבו מאזן ממשיך להיות סרבן ". 
המשנה לראש הממשלה ,  סילבן שלום ,  אמר בפתח הישיבה כי הפלסטינים לא רציניים בכוונותיהם וכי הוא לא אופטימי . " במהלך שלוש וחצי השנים האחרונות הפלסטינים העלו דרישות מדרישות שנות במטרה למנוע כל אפשרות למשא ומתן .  גם הקהילה הבינלאומית כשלה במאמציה להביא את הפלסטינים לשולחן המשא ומתן .  אם הפלסטינים יבואו באופן שונה ואמיתי ,  הם ימצאו אותנו מוכנים לקיום שיחות באופן רציני ". 
בהכנת הידיעה השתתפה טל שלו
עוד באותו נושא:נתניהו העביר איגרת לאבו מאזן : " מחויבים לשלום"נתניהו ועריקאת נפגשו :  מחוייבים להשגת שלוםאבו מאזן :  לנצל את ממשלת האחדות בישראל להשגת שלום\
לפניות לכתב :  nir_yah@walla.com 

אבו מאזן דחה את הצעת נתניהו לחידוש המשא ומתן
לאחר שנציגו של ראש הממשלה העביר איגרת ליו"ר הרשות הפלסטינית עם הצעה לחידוש המגעים ,  דחתה אותה הרשות בטענה כי  " אינה כוללת תשובות ברורות על סוגיות הליבה "
 
