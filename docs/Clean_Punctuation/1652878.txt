חשיפה :  נתניהו ימני ! 
הגיע הזמן שהשמאל הישראלי יפסיק לקבל בתדהמה פעולות קיצוניות של ראש הממשלה שמינה את ליברמן וישי לשרים בכירים ,  ויתחיל לייצר לו אלטרנטיבה אמיתית .  לבני ואורון ,  האם שומעים ? 
כמעט שנה חלפה מאז הצליח בנימין נתניהו להקים ממשלה לאחר הבחירות וזכה באמון הכנסת .  יו"ר הליכוד הפסיד אמנם בקרב המנדטים לציפי לבני ,  אך ניצחון מתפלגות הימין בקרב המצביעים העניק לו כלים על מנת להקים ממשלת ימין מובהקת ויציבה .  אי אפשר להאשים את נתניהו במצג שווא או בערפול הצגת אמונותיו .  ראש הממשלה מינה ניצים טורפים לתפקידי מפתח בממשלה :  אביגדור ליברמן במשרד החוץ ,  אלי ישי במשרד הפנים ובוגי יעלון בתפקיד המשנה לראש הממשלה הבטיחו כי ישראל יוצאת לדרך חדשה ,  כפי שרצה בה הציבור .  נתניהו השכיל אמנם תדמיתית למהול את הרכב ממשלתו העצומה בשרי מפלגת העבודה ,  אבל ספק אם אהוד ברק זכאי בשנים האחרונות לתואר איש שמאל ,  ובמקרה של פואד בן אליעזר אפילו אין סימן שאלה .
 השכחה הסלקטיבית בה לוקה רובו של השמאל הישראלי וממנה סובלים גם חלק ניכר מהפרשנים המדיניים מביאה לכך שכולם מתעלמים מתוצאות הבחירות הדמוקרטיות שנערכו כאן רק לפני שנה .  עם ישראל הלך לקלפיות ובחר ממשלת ימין .  מי שמצביע למפלגת העבודה ,  לליכוד או לקדימה יכול לטעון תמיד כי בחר למפלגה המייצגת סופרמרקט של עמדות ורעיונות .  אך אלו שהצביעו לאביגדור ליברמן או לאלי ישי ידעו בדיוק מה הם יקבלו בתמורה לפתק ההצבעה ,  וטוב שכך .  נורמת ההונאה בשלושים וחמש השנים האחרונות ,  שגרמה לפוליטיקאים לקבל את קול העם על ידי הצגת עמדות מסוג אחד ,  ולאחר הכניסה למשרד ראש הממשלה להפוך את עורם ,  מסוכנת פי כמה לדמוקרטיה הישראלית ולאמון הציבור מכל מהלך מדיני אותו ניסו לקדם .  
אחרי נאום בר אילן היה נדמה לשוחרי השלום בישראל כי השד ושמו נתניהו אולי אינו נורא כל כך .  אחרי מהלך ההקפאה התמוה של הממשלה נשמעה אנחת רווחה ,  כאילו נתניהו חשף מתחת לחליפה ולשכפ"ץ חולצה קצרה של שלום עכשיו .  אלא שנתניהו וחבריו לממשלה הם אנשי ימין ,  חלקם עם אידיאולוגיה מוצקת .  אי אפשר להאשים את בני בגין כי הוא פוליטיקאי להשכיר ,  גם עוזי לנדאו ראוי ליחס מכבד יותר .  למען חלק מהציבור הישראלי ,  בעיקר מהצד השמאלי של המפה הפוליטית ,  שמתקשה להבין את הדברים ,  ננסה להסביר זאת בפשטות :  נתניהו הוא איש ימין ,  שעומד בראש ממשלת ימין המבצעת מדיניות של הימין הישראלי ,  כפי שבחר בה רובו של עם ישראל  שעמדותיו כרגע הן עמדות הימין .  זהו .
 אם רוצים בקדימה או במרצ  ( מפלגת העבודה אינה רלוונטית כל עוד היא נהנית ממנעמי השלטון )  להציג אלטרנטיבה למדיניות נתניהו ,  זה הזמן .  ציפי לבני ביזבזה שנה שלמה בנאומים מלאי אירוניה מעל דוכן הכנסת ובהשתתפות בתכניות טלוויזיה מפרגנות .  זה אולי נעים להתחכך בברנז'ה ,  אבל ככה לא מפילים ממשלה .  קדימה המושמצת וחסרת עמוד השדרה יכולה להפוך לאיום על נתניהו רק אם תייצר סדר יום מדיני וכלכלי ישים ושונה מזה של ראש הממשלה .  לבני יכולה להמשיך לסמס לראובן אדלר איזה גדולה היא יצאה אצל אילנה דיין ,  אבל עדיף לגייס את האסטרטג הפוליטי המצליח ביותר בישראל למשימה האמיתית :  הפלת הממשלה והחזרת קדימה למפלגת שלטון .  
גם חיים אורון צריך לקחת את ההזדמנות הזאת בשתי ידיים .  שרון ואולמרט יתרו לחלוטין את השמאל הישראלי .  מי צריך את זהבה גלאון אם אריק מפנה את גוש קטיף ואהוד מדבר על חטאי הכיבוש .  דווקא אלי ישי בתפקיד בונה ירושלים יכול להחזיר למרצ את הצבע ללחיים .  חוק הסופרים ושאר היוזמות המופרכות של ניצן הורוביץ משעשעות בעיקר את תושבי אזור 2 בתל אביב ,  אם מרצ רוצה לשרוד בבחירות הקרובות כדאי לה להפוך לפקטור בנושאים מעט יותר משמעותיים .  אורון ,  שאיבד למרבה האירוניה קולות לשאול מופז בבחירות האחרונות ,  חייב להראות במה הוא שונה ומדוע הוא ראוי להנהיג את מפלגת השמאל הציונית האחרונה שנותרה .  
נתניהו מעניק לבוחרים בדיוק את מה שרצו בו .  ממשלת ימין שלא תיתן לטורקים לרמוס את כבודנו הלאומי ,  שתוכיח לסגן נשיא ארה"ב מי באמת קובע במזרח ירושלים ,  ממשלה לאומית שמאמינה בהתיישבות ביהודה ושומרון ואינה חושבת שיש פרטנר בצד הפלסטיני .  העם רצה ,  העם מקבל .  אם למישהו יש משהו טוב יותר להציע ,  זה בדיוק הזמן .
 
חשיפה :  נתניהו ימני ! 
הגיע הזמן שהשמאל הישראלי יפסיק לקבל בתדהמה פעולות קיצוניות של ראש הממשלה שמינה את ליברמן וישי לשרים בכירים ,  ויתחיל לייצר לו אלטרנטיבה אמיתית .  לבני ואורון ,  האם שומעים ? 

