הכנסת ציינה 40 שנה למלחמה :  שלח נזכר באביו ובכה
חבר הכנסת נשא דברים לרגל 40 שנה למלחמת יום הכיפורים ,  וציין את פועלו של אביו - מפקד גדוד בצנחנים באותם ימים .  נתניהו התייחס למתקפת מנע ,  ברקע פתיחת השיחות עם איראן
מליאת הכנסת התכנסה היום  ( שלישי )  לדיון מיוחד לציון 40 שנים למלחמת יום הכיפורים ,  וסיפקה רגע מיוחד וחריג בנוף הרציני של המשכן .  ח"כ עפר שלח  ( יש עתיד )  נשא דברים ובמהלכם הזיל דמעה כשהזכיר את אביו ,  מפקד גדוד במלחמה . " זה איננו חלק מתוכנן בנאום שלי ",  הודה שלח . " הבוקר ,  בדרכי לוועדות הכנסת ,  חלפתי על פני תמונות שצילמו לוחמים ומוצגות במסדרונות ,  ולפתע ללא הכנה מוקדמת ראיתי בראשי את לוחמי גדוד 471 של הצנחנים ,  כובשי קוניטרה והחרמון הסורי ",  סיפר . " ראיתי את מפקד הגדוד ,  זקוף ובטוח וצעיר ב-14 שנים ממני היום .  חזי שלח ,  אבא שלי .  הדברים האלה גם לזכרו ",  אמר שלח .
 ראש הממשלה בנימין נתניהו נאם גם הוא בכנסת לרגל ציון המלחמה ,  ואמר כי  " לקחי המערכה ההיא מלווים אותנו בארבעת העשורים האחרונים ,  הם שזורים בתובנות המצטברות מיתר המלחמות והקרבות בהם עמדנו .  הלקח הראשון הוא לעולם לא לזלזל באיומים ,  לעולם לא לזלזל באויב ,  לעולם לא להתעלם מסימני הסכנה .  הלקח השני הוא שאסור לוותר מראש על מכת-מנע .  לא בכל מצב דרושה מכה כזאת ויש לשקול את הדברים בכובד ראש ובזהירות ,  אבל ישנם מצבים בהם המחשבה על התגובה הבינלאומית לצעד כזה אינה שקולה למחיר הדמים שנשלם על ספיגת מכה אסטרטגית שעליה ניאלץ להגיב מאוחר יותר ,  אולי מאוחר מדי ".  
ברקע פתיחת שיחות המערב עם איראן בסוגיית הגרעין ,  הוסיף נתניהו כי  " מלחמת מנע היא מן ההחלטות הקשות ביותר שממשלה נדרשת לקבל ,  כי לעולם היא לא תוכל להוכיח מה היה קורה אלמלא הייתה פועלת .  עם זאת ,  ההבדל הגדול בין מלחמת ששת הימים למלחמת יום הכיפורים מקופל קודם כל בזה שבששת הימים פרצנו במכת מנע את טבעת החנק שאויבינו שמו סביבנו ,  וביום הכיפורים ,  למרות הסימנים המקדימים ,  בחרה הממשלה לספוג את מתקפת האויב בכל עוצמתה ". 
עוד קודם לכן ציינה הכנסת 40 שנים למלחמה בשורה של אירועים .  קבוצות מבקרים ,  ובהם שבויי המלחמה ואנשים שנפצעו בה ,  אלופי צה"ל דאז ואלמנות ויתומים שהוזמנו למשכן ,  נפגשו עם חברי כנסת בעבר ובהווה שהשתתפו במלחמה .  בין חברי הכנסת לשעבר שהשתתפו בפרויקט היו אבי דיכטר ,  שהיה אז מפקד צוות בסיירת מטכ"ל ,  איציק מרדכי ,  שזכה לעיטור העוז על תפקודו במלחמה כמג"ד צנחנים בקרבות על החווה הסינית ,  אפי איתם ,  שזכה לעיטור המופת על חלקו בהבקעה לרמת הגולן ,  זבולון אורלב שזכה לעיטור המופת על חלקו בהגנת התעלה ,  עמרם מצנע שהיה אז מג"ד שריון ,  וחברי כנסת רבים נוספים .
 בנוסף ,  נחנכה היום במשכן הכנסת תערוכת צילומי לוחמים שטרם נחשפו עד היום .  מוקדם יותר ערכה ועדת החוץ והביטחון דיון מיוחד לציון 40 שנים למלחמה ,  שהתמקד באופן שבו על חברי הוועדה לפעול בעת חירום .
 
הכנסת ציינה 40 שנה למלחמה :  שלח נזכר באביו ובכה
חבר הכנסת נשא דברים לרגל 40 שנה למלחמת יום הכיפורים ,  וציין את פועלו של אביו - מפקד גדוד בצנחנים באותם ימים .  נתניהו התייחס למתקפת מנע ,  ברקע פתיחת השיחות עם איראן

