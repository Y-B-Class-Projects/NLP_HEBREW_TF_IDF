אתגרי שר החוץ :  לחשוב ,  לדבר ולנהוג כדיפלומט
איוש המשרד עדיין ממתין לתוצאות משפט ליברמן ,  ובינתיים נערמות המשימות מכאן ועד מיקרונזיה :  מעצירת הגרעין האירני דרך שיקום היחסים עם אירופה ועד קידום מיזמים טכנולוגיים
שר חוץ באשר הוא משמש כדיפלומט מספר 1 של מדינתו .  ככזה ,  הוא אחראי לפיתוח וטיפוח יחסי החוץ המהווים אמצעי מרכזי לקידום האינטרסים הלאומיים - במיוחד בתחומים האסרטגיים ,  המדיניים ,  הכלכליים והטכנולוגיים .  כמו כן ,  עליו לקדם את מעמדה ויוקרתה של ארצו בקרב העמים ומוסדות הקהילה הבינלאומית .  
על שר החוץ של מדינת ישראל - תפקיד שכנראה יהיה מופקד בחודשים הקרובים בידי ראש הממשלה בנימין נתניהו ,  עד לסיום משפטו של השר המיועד אביגדור ליברמן - מוטלת אחריות נוספת לזאת הקלאסית המאתגרת את שרי החוץ בעולם .  אחריות מיוחדת זו נובעת משני טעמים עיקריים :  היותה של ישראל גם מדינת העם היהודי ;  ומצב העימות השורר בין ישראל לרוב שכנותיה ,  ובמיוחד הפלסטינים .
 כשר החוץ של המדינה היהודית על שר החוץ הישראלי לקרב את הקהילות היהודיות ברחבי העולם ,  לישראל וכן לעמוד על המשמר כנגד כל גילויי אנטישמיות נגדן .  כמו כן ,  מחויב שר החוץ הישראלי לשימור זכרון השואה בכל העולם ובחומרי הלימוד של התלמידים ברחבי תבל .  כזכור ,  היה זה משרד החוץ שפעל וקידם את ציון יום השואה הבינלאומי בעצרת האו"ם בכל שנה ב-27 לינואר .  
בגלל מצבה הגיאו-פוליטי של ישראל והניסיונות לבודדה מדינית ,  להחרימה כלכלית ואף לחתור תחת עצם הלגיטימיות שלה ,  חייב שר החוץ שלנו לעמוד בראש המאמץ למנוע בידוד ,  החרמה ושנאת ישראל .  זאת עליו לעשות על ידי בניית קואליציות תמיכה בישראל ,  הן במישור הבינלאומי והן התוך-מדינתי בכל מדינה ומדינה .  הכלים העומדים לרשותו הם זיהוי וטיפוח קבוצות ומגזרים משפיעים ,  דוגמת האוונגליסטים - אותה קבוצה גדולה של נוצרים ציונים בארצות הברית ,  שהולכים ומתחזקים - גם במדינות נוספות דוגמת דרום קוריאה ,  ברזיל וניגריה .  קהלים אלה הולכים וגדלים והופכים לפעילים מאד .  
על שר החוץ להיות קשוב ודרוך לזיהוי מגמות שינוי עומק המתרחשות לאורך זמן ומגדירות את הסביבה הבינלאומית ואת אתגרי המחר .  הוא זקוק לניתוח מיומן ועדכני של ההתפתחויות השוטפות עם התרחשותן באזורנו ובעולם ,  כדי שישראל תהיה ערוכה ומוכנה לשינויים אלה ,  ככל האפשר מבמועד מועד .  כחבר בכיר בממשלה ובוועדת השרים לביטחון ,  וכשותף מרכזי בפורומים המצומצמים לחשיבה ,  לתכנון ולקבלת החלטות ,  על שר החוץ לספק מודיעין מדיני בעולם דינמי ומשתנה ,  תוך התוויית סדרי עדיפויות לריכוזי מאמץ מול מדינות וארגונים ולפיתוח תחומי שיתוף פעולה אסטרטגיים חדשים .
 כל המטלות הנזכרות לעיל אינן נחלתו הבלעדית של השר העומד בראש משרד החוץ .  לרשותו עומדים מאות דיפלומטיות ודיפלומטים מיומנים ומסורים ,  בעלי רקע וכישורים רבים - ובעיקר ניסיון .  חשוב שהשר יתייעץ ,  ישתף ויתחשב בדעת המקצוענים.על השר לשמש דוגמה אישית ומופת לכל אותם דיפלומטיות ודיפלומטים ותיקים וצעירים כאחד ,  ועל כן עליו לחשוב כדיפלומט ,  לדבר כדיפלומט ולנהוג כדיפלומט ,  כלומר - במידת הזהירות והמתינות הנדרשת אך ללא ויתור על עקרונות ואינטרסים חיונים.היטיב לבטא זאת הנשיא האמריקאי ה-26 ,  תיאדור רוזוולט ,  שאמר בתחילת המאה ה-20 כי מדינאי טוב הוא  " זה שמחזיק בידיו מקל גדול אך מדבר ברכות ".  
בין משימותיו הקונקרטיות הראשונות של שר החוץ בממשלה ה-33 של מדינת ישראל ,  שכולנו תקווה כי היא באה עלינו לטובה ,  כדאי לציין במיוחד את אלו :
  *  הצפת האיום האירני במשנה תוקף ועוצמה בקהיליה הבינלאומית ,  תוך הכשרת הלבבות בעולם ,  מנהיגים ודעת קהל כאחד ,  להכרה בכך שעצירת אירן בכל מחיר ובזמן נתון היא אינטרס כלל-עולמי .  
 *  ניהול העימות עם הפלסטינים והעברתו למתווה מדיני אחראי ,  תוך יצירת מרחב תמרון מדיני לישראל וניצולו לשיפור תדמיתה וקידום מעמדה .  
 *  ייעול מערכת ההסברה הלאומית והדגשת מקומה של ישראל כמדינה דמוקרטית ,  נאורה ופלורליסטית ,  ומיתוגה כמדינת חוק משפט ומוסר ,  מדינה מתקדמת התורמת לאנשות ידע ,  טכונולגיה וחדשנות ההכרחיים לעתיד האנושות .
  *  קידום מערך בריתות על בסיס ערכים ואינטרסים משותפים ובסיוע מיזמים כלכליים וטכנולוגיים משותפים עם מדינות פריפריה באפריקה ,  באסיה ,  אמריקה הלטינית ועוד .  לשם כן יש לתקצב בהתאם ולפתח את מש"ב - המחלקה לשיתוף בינלאומי במשרד החוץ .  
 *  שימור וחיזוק היחסים המיוחדים עם ארה"ב .  לשם כך יש להמשיך ולשמור על ניהול הדיאלוג האסטרטגי הבכיר עמה במשרד החוץ .
  *  שיפור היחסים עם האיחוד האירופי ושיקום יחסי האמון עמו .
 לסיום ,  בכדי לעמוד בהצלחה בכל המשימות הרבות והמורכבות ,  חשוב שהשר יידע לשמר את כוח האדם האיכותי של המשרד ,  לטפחו ולדאוג לו לאמצעים .  משרד החוץ פועל בתת-תקציב שנים רבות - וכדי לשנות מצב חמור זה ,  על השר להצטייד בכוח ובכישורים פוליטיים .  הצלחתו תהיה הצלחתנו .
 ובינתיים במשרד החוץ :  סכסוך עבודה
אתגר לכל שר - ליתר המשרדים 

אתגרי שר החוץ :  לחשוב ,  לדבר ולנהוג כדיפלומט
איוש המשרד עדיין ממתין לתוצאות משפט ליברמן ,  ובינתיים נערמות המשימות מכאן ועד מיקרונזיה :  מעצירת הגרעין האירני דרך שיקום היחסים עם אירופה ועד קידום מיזמים טכנולוגיים

