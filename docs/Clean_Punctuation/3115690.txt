נתניהו נכנע ,  משרד החוץ משקר :  מדוע הוקרבה שגרירת ישראל בירדן ? 
זיו מויאל אולי התקבל על ידי ראש הממשלה בכבוד לוחמים ,  אך האיסור הירדני על חזרתו לשגרירות עומד בעינו ,  והנוסחה הישראלית לפתרון נועדה רק למנוע מראית עין של כניעה

משרד החוץ משקר .  זה לא מזעזע ,  לא מרעיש ,  כמעט צפוי .  הרי זה אמור להיות תפקידם של דיפלומטים ,  להתכחש ,  לקמץ באמת .  ירושלים אינה שונה בעניין זה מכל בירה אחרת .  לא יותר טמאה ,  לא פחות טהורה .  שיגרה של משרדי חוץ .
 אבל משרד החוץ אינו רוצה שיתייחסו אליו כאל שקרן מועד .  אפשר לקבל השתהות באמירת האמת ,  כדי להרוויח זמן יקר ,  מציל חיים ,  בעיצומו של מבצע .  יש .  כמובן ,  נוסחאות מילוליות העוקפות את העובדות בלי לסתור אותן .  אסור להשלים עם שקר לשם שקר ,  רק כדי לגונן על אדון פוליטי .  אמינות היא מטבע העובר לסוחר .  פיחות עצמי מוציא את השקרן מהשוק .  גם כשיאמר אמת ,  לא יאמינו לו .
 מאז ימי דוד בן-גוריון כראש ממשלה המחזיק גם בתיק הביטחון התקבע מעמדו המשני של משרד החוץ ,  במערכת הישראלית ולכן גם כלפי זרים .  עוצמתם הפוליטית המסויימת של השרים הראשונים ,  שכיהנו שמונה שנים  ( משה שרת )  וכמעט עשור  ( גולדה מאיר )  ,  והמצויינות שאיפיינה את הדור הראשון של אנשי שירות החוץ ,  בעיקר בשגרירויות החשובות ולעתים גם במטה המשרד ,  היו קרום דק מעל לריקנות גוברת .  זה לא תמיד השתקף בדיווחים העיתונאיים ,  כי גם כשלא הייתה למשרד החוץ השפעה ,  היה בו מידע .  

במשרד ,  משמע בלשכות השר והמנכ"ל  אלה המיכלים שלתוכם נשפכים כל המברקים מהנציגויות .  השגרירים ,  הצירים והיועצים מלקטים נתונים ומספקים תובנות .  לקוחותיהם נמצאים באגפי המשרד ובמערכת הביטחון ,  במיוחד באמ"ן ובמוסד .  זרועות אלה של קהילת המודיעין נוטות להפקיע לעצמן את הקניין הרוחני ששליחי שירות החוץ השיגו בעמל ובשכל .  לעתים הן מנסות להשתלט גם על המקורות .  
אין שוני עקרוני בין מקורות מודיעיניים ,  מקורות עיתונאיים ומקורות דיפלומטיים .  כולם יעדי דיבוב ,  כולם  אם הם מבינים שהם מקורות  מסתכנים בחשיפה .  לא תמיד הם מבטיחים בלעדיות .  לעתים הם נמצאים במוקד תחרות סמויה .  שגריר אמריקאי בדימוס ,  ותיק הצבות חוזרות ונישנות בפאריס ,  סיפר בזכרונותיו על בכיר צרפתי שהיה מקור נדיב שלו ושל עמיתיו ,  20 שנה ,  מתוך ידידותו איתם ואהדתו לארצם ,  אך נעלב קשות כשנציג הסי-איי-אי ניסה לגייס אותו כמודיע בתשלום .  הגיוס הגס כמעט ושיתק את המקור הפורה .
 כשאין למשרדי החוץ יכולת להשפיע על מדיניות ממשלותיהם ,  הם מסתפקים בייצור מידע על עצמם .  גם זה מידע המתרכז בשתי הלשכות הבכירות  ( לסגן-שר אקראי ,  או כרגע לסגנית-שר ,  אין חשיבות )  .  
שר החוץ בנימין נתניהו מינה למנכ"ל המשרד את יובל רותם .  מה חייב נתניהו לרותם ,  מתקופות שונות במסלולו של נתניהו ,  רק שניהם יודעים בוודאות ;  אחרים יכולים רק לחשוד .  אחת ממשימותיו של רותם היא הצגת הבוס שלו באור חיובי והסתרת צלליו .  למשל ,  הפגיעה ביחסים עם ירדן .  זאת כבר מסורת אצל נתניהו ,  אחת ל-20 שנה .  
ב-1997 הוא השתטה להורות על ההתנקשות בחאלד משעל בעמאן .  התוצאה ,  בנוסף לכישלון המיבצעי ,  היתה סטירה צורבת בלחיו של המלך חוסיין ,  שלוש שנים בלבד לאחר חתימת הסכם השלום ,  וקביעת תקדים  מחיר הנכונות הירדנית להתיר לאנשי המוסד לשוב הביתה היה שיחרור מנהיג חמאס אחמד יאסין ,  שחזר לנצח על פיגועים קטלניים עד שנקטל בעצמו .  בנו של חוסיין ,  עבדאללה ,  ירש את הכתר ואת זכרונות אביו ,  אך נתניהו לא למד את הלקח .  הוא ירק בפרצופו של המלך כשהעניק קבלת פני גיבורים פדויי שבי למאבטח זיו מויאל ,  שהרג שני ירדנים בספק פיגוע ספק קטטה ,  ולשגרירה בעמאן עינת שלאין .  מימוש ההתחייבות לחקירת האירוע מתמהמה ,  כאילו ישראל חוששת מהאמת .  לעבדאללה נמאס .  הוא אסר על שלאין לחזור לשגרירות ,  לפי שעה ,  אך השעה מתארכת ,  שעון קיץ היה לשעון חורף ,  ומוצא אין .  
שלא באשמת העובדים בהן ,  ואף לא רק בגלל דאגות אבטחה ,  השגרירויות בשתי בירות השלום ,  עמאן וקאהיר ,  אינן מצליחות למלא את התקוות שניתלו בהסכמים שהביאו לפתיחתן .  ישראל חתרה לשלום נפרד עם מצרים ולאחר מכן עם ירדן .  נפרד ,  משמע לא כתקדים שיחול גם על סוריה ,  ובעיקר לא בזירה הפלסטינית .  מצרים וירדן עשו את חשבונן הקר ,  חרקו שיניים וחתמו ,  אך השלום נותר ביטחוני במהותו ,  עד לפתרון המחלוקת הישראלית-פלסטינית .  במישטרים הסמכותיים בשתי המדינות ,  הקובעים מדיניות כרצונם ובה בעת נזהרים שלא לקומם עליהם את ההמון ,  אין לשגרירויות מנופי השפעה באמצעות הקהילה הפוליטית והחברה האזרחית .  המגעים המהותיים עם גורמי השלטון מתנהלים בערוצי צה"ל  ( פיקוד המרכז ,  אגף התיכנון במטכ"ל )  והמוסד והתמריץ הנוסף לאיחוי הקרע ,  בעיני ירדן הצמאה ,  הוא המיזם המשולש  בשיתוף שתי המדינות והרשות הפלסטינית  להובלת מים ולהתפלתם .  לנוכחות המושבות הישראליות ,  המתרוקנות לקראת כל שבת וחג ,  משמעות סימלית .  גם בה אין להקל ראש ;  על כן נחוץ להחזיר את השגריר ( ה )  למקום מושבו ,  לפחות לימות החול .  
זה הרקע למתרחש בין ישראל לירדן ב-100 הימים האחרונים .  בשבוע שעבר הגיעה הבשורה :  נתניהו נכנע . " נמצאה הנוסחה ליישוב המשבר ",  דיווח מקור הידוע למי שידוע בטיב מקורותיו , " השגרירה תוקרב .  היא לא תשוב לעמאן .  מחפשים לה כעת תפקיד אחר ,  שיוצג כקידום ,  כדי שלא להודות בכניעה ישראלית לתכתיב הירדני ".  למעלה מן הצורך הוסיף המקור ,  כתו תקן , " זה בדוק ".  

ביום ראשון ,  השבוע ,  התבקש דובר משרד החוץ להגיב על המידע .  הדובר הכחיש .  הוצע לו ,  טרם מיסמור ההכחשה ,  לשאול שוב את המנכ"ל שלו ,  רותם .  שאל ,  נענה והשיב , " נושא העברת עינת שלאין אינו מוכר לנו .  מבחינתנו ,  זו שמועה חסרת בסיס ". 
חלפו שלושה ימים ,  ולפתע ,  שלשום ,  התגלה הבסיס הסודי ונעלמה השמועה .  עכשיו כבר נמנע משרד החוץ מהכחשה .  המלל הרשמי החדש הוא  " אנחנו עובדים על פתרון שיחזיר את מערכת היחסים למסלולה ".  כמה עדין ,  כמה מלוטש .  לא נכנעים ,  חלילה ,  בטח לא ביבי .  עובדים ,  יפתרו ,  מערכת יחסים ,  יחזירו למסלול .
 והאמינות ,  מה יהיה עליה ?  רק פתי יאמין עכשיו ליובל רותם .  אחת משתיים :  אם מנכ"ל משרד החוץ לא ידע לפני שבוע מה שנודע לעיתונות ,  משקלו אפסי ומותר לרחם עליו ולהתעלם ממנו ;  ואם ידע ושיקר ,  כדי להגן על מיטיבו נתניהו ולתת לו עוד יומיים וחצי של חסד ,  מומלץ גם לדיפלומטים המואמנים בישראל לפקפק בדבריו להם .  כך או כך ,  הוא נכשל ,  בין בסעיף המיומנות ובין  ( סביר יותר )  בסעיף המהימנות .  

השקר של משרד החוץ לא יגרום לו נזק רב .  יוקרתו בשפל והוא אינו מתמודד עם גירסה סותרת של גורם רשמי אחר .  לא כך במאבק בין שני אירגונים חזקים ,  אמ"ן והשב"כ ,  בסוגיית הכנות חמאס למיבצע  " צוק איתן ",  בקיץ 2014 .  אמנם פג הלהט שאיפיין מאבק זה בתקופת מי שעמדו אז בראש צה"ל ,  שירות הביטחון הכללי ואגף המודיעין במטכ"ל  רב אלוף בני גנץ ,  יורם כהן ואלוף אביב כוכבי  אך עדיין יש טעם בבירור האמת ,  שלוש שנים וחצי לאחר מעשה .
 תמצית טענת השב"כ :  ידענו והתרענו על תוכנית חמאס לפתוח במערכה .  תמצית טענת אמ"ן :  לא ידעתם ,  ומכל מקום לא הודעתם .  תמצית טענת הרמטכ"ל :  אילו ידעתי ולא נגעתי ,  הייתי אשם בשאננות רשלנית  וזאת השמצה פרועה ומקוממת .  זה דומה לטענת המוסד ב-1973 ,  כאילו הוא הצליח להתריע מפני התקפה מצרית ,  ולכישלון אחראים הערכת אמ"ן והיערכות 
הרמטכ"ל ואמ"ן בצד אחד של המיתרס ,  השב"כ בצידו האחר ,  ועכשיו בא שלישי ומכריע ביניהם .  זהו מתאם הפעולות בשטחים ,  האלוף יואב  ( פולי )  מרדכי ,  אחרון הבכירים בדרג המקצועי שכיהנו בתפקידיהם עוד ב"צוק איתן ". 
יחד עם היועץ לעניינים פלסטיניים במתפ"ש ,  אל"מ מיכאל מילשטיין ,  פירסם מרדכי החודש בכתב-העת הצבאי  " מערכות "  מאמר מאלף ,  שכותרתו מעוטרת בסימן שאלה ההופך בהכרח לסימן קריאה : " שש חטיבות  ( חמאס )  או שני מיליון בני אדם ?  כיצד שינה 'צוק איתן' את דרך ההתבוננות של ישראל על רצועת עזה ". 
לדעתם המנומקת ועתירת הנסיון של מרדכי  ( לשעבר ,  בין השאר ,  ראש מינהלת התיאום והקישור מול עזה )  ומילשטיין ,  רק בעקבות המיבצע הובן היטב בישראל עד כמה סבוך לבלי התר  " הקשר הקיים בין המצב האזרחי-כלכלי ברצועת עזה למציאות הביטחונית באזור .  התפישה הזאת ,  שלא שלטה בישראל לפני המערכה ,  הפכה כיום למסגרת ההתייחסות המרכזית בגיבוש המדיניות כלפי הרצועה ,  הן של הדרג הצבאי והן של דרג קברניטי המדינה .  מאז תום המיבצע שוב אין ההתייחסות הישראלית ממוקדת רק בשש החטיבות המרחביות של חמאס  ( ושבע החטיבות של הג'יהאד האיסלאמי )  ,  אלא גם בשני מיליון הפלסטינים החיים באותו תא שטח צפוף ,  כי למצבם ולהתנהגותם השפעה ישירה על המציאות הביטחונית באזור ".  
עניינו העיקרי של המתאם מרדכי הוא בעתיד ,  אך כדי להתוות את המגמות הוא מאתר את שורשיהן בתקופה שלקראת  " צוק איתן ".  לא דומה ויכוח לפני אירוע ,  או בעיצומו ,  למחקר המבוסס על מידע שנצבר מאז ,  פוענח ונותח .  לפי מידע זה ,  ובמנותק מהמחלוקת הייצרית של אז ,  קובע מרדכי שהעימות בקיץ 14 ' " לא היה תוצר של תיכנון ,  של היערכות ושל כוונות סדורות משני הצדדים ,  אלא של הידרדרות לעימות רחב היקף ,  שבו אף צד לא רצה ולקראתו אף צד לא נערך ". 
לא מפתיע ,  אם גם מוצדק ,  שמרדכי מזכה את ישראל מאשמת ייזום העימות .  החידוש הוא בפירוט מצוקות חמאס וחרדותיו ,  שהן  ולא התוכנית ההתקפית שהתיימר השב"כ לחשוף  הובילו להסלמה . " בחמאס התפתחה דאגה מפני האיום החיצוני ,  שהתמזגה עם החשש מהרעת המצב מבית .  התמשכות התקיפות הישראליות ,  לאחר מציאת גופות שלושת הנערים שנחטפו ונרצחו בידי חוליית חמאס מחברון ,  עוררה בחמאס חשש עמוק שמדובר בשלב של ריכוך לקראת הנחתת מהלומה .  לכן הצטרפה חמאס לירי הרקטות של פלגי הטרור הקטנים ,  הסוררים ,  ככל הנראה כמהלך הרתעה שכוון כלפי ישראל .  במקביל נערכה חמאס לבצע פיגוע באמצעות מנהרות התקפיות ,  כנראה כתגובת נגד למתקפה ישראלית אפשרית .  כאשר ששה מפעילי הזרוע הצבאית של חמאס נהרגו בקריסת מנהרה שצה"ל תקף ,  היה האירוע לעילה המיידית להסלמת הירי הרקטי של חמאס ,  בעיקר במטחים נרחבים לעבר אשדוד .  ישראל הגיבה בעזה בחריפות והתפתחה מערכה צבאית רחבת היקף ,  כמו בתחילת מלחמת העולם הראשונה  שני הצדדים התגלגלו למערכה שנבעה ביסודה מחישוב מוטעה ומאי-בהירות אסטרטגית הדדית ".  
זהו ,  בעצם ,  ניגוח מעודן ,  מתוך מנהרה מילולית ,  של השקפת-העולם החד-ממדית של השב"כ ,  השוקלת הכל בסיכול פיגוע ממשמש ובא  ( או לא )   יעד חיובי ואף חיוני ,  בוודאי ,  אלא אם מחירו נמדד במהרה במכפלה של נפגעים במערכה גדולה ומיותרת .  משמעות מיוחדת יש לסמכותו המקצועית של האומר ,  אלוף ותיק בצה"ל ,  שאינו מעוניין בתפקידים נוספים במערכת הביטחון ,  כולל ראשות השב"כ .
 לראייה הביטחונית הצרה ,  בהקשרי הצבא והאבטחה ,  ראוי לייחס מקום נכבד אך לא עליון ,  במערכת השיקולים של הביטחון העולמי .  40 שנה לאחר ביקור אנואר סאדאת בירושלים ,  ברור שצדקו תומכי הנסיגה מסיני תמורת שלום עם מצרים ושטעו המתריעים מפני נחיתות קרקעית במלחמה הבאה ,  המיותרת כקודמתה .  שליטה ישראלית בסיני ,  אפילו התאפקו המצרים  כמו הסורים  ארבעה עשורים נוספים ,  לא היתה מונעת את עליית דאעש והקצנת האוכלוסייה בסיני .  אילו נבנתה העיר ימית ולצדה נשארו עוד התנחלויות ,  האמנם היו חסינות מפיגועי חמאס ,  ג'יהאד ודאעש ?  כמה אוגדות ,  כמה מיליארדי שקלים ,  כמה מיליוני ימי מילואים לשנה היו מושקעים בחולות המדבר ? 
כדי לעכל במונחים ישראלים את היקפו האנושי של הפיגוע לפני שבוע במסגד א-ראודה ,  305 הרוגים ,  נכון לציין שבשלושת האסונות הגדולים ביותר בתולדות צה"ל גם יחד  התנגשות היסעורים ,  אובדן  " דקר "  וטיבוע  " אילת "   נהרגו כמעט 200 חיילים .  זה ,  בערך ,  מספר חללי צה"ל במיבצע  " קדש ".  בכיבוש סיני ועזה במלחמת ששת הימים נהרגו כ-330 ישראלים .  מצרים ,  בקושי ,  עומדת במחירו של פיגוע-על ,  בסדר-גודל של מטוס נוסעים המופל בחבלה או בטיל .  ישראל לא היתה מתאוששת מהתנכלות כזו ,  גם אילו שר החוץ שלה ומנכ"ל משרדו היו המרהיבים שבלהטוטני האמת .  

נתניהו נכנע ,  משרד החוץ משקר :  מדוע הוקרבה שגרירת ישראל בירדן ? 
זיו מויאל אולי התקבל על ידי ראש הממשלה בכבוד לוחמים ,  אך האיסור הירדני על חזרתו לשגרירות עומד בעינו ,  והנוסחה הישראלית לפתרון נועדה רק למנוע מראית עין של כניעה

