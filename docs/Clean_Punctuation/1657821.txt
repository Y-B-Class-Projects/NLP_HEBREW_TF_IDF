יועץ של אובמה :  הוא לא  " נפנף "  את נתניהו
דיוויד אקסלרוד ,  יועצו הבכיר של נשיא ארה"ב ,  דוחה טענות לפיהן רה"מ זכה ליחס צונן בביקורו בוושינגטון במטרה להעביר מסר לישראל . " יש לנו אינטרס עמוק ומחייב לביטחון ישראל "
 הבית הלבן שלח היום  ( ראשון )  מסר מרגיע לגבי יחס הממשל האמריקאי לראש הממשלה בנימין נתניהו .  יועצו הבכיר של אובמה ,  דייוויד אקסלרוד ,  אמר בראיון לרשת CNN ,  כי נשיא ארצות הברית לא הפגין יחס צונן כלפי ראש הממשלה הישראלי בעת הפגישה בין השניים בבית הלבן בשבוע שעבר .  
המנהיגים נועדו ביום שלישי שעבר לפגישה סגורה לתקשורת ,  מבלי לאפשר לעיתונאים לצלם הצהרה משותפת ולחיצת יד .  הדבר הוביל להשערות כי היתה זאת מחווה מכוונת שנועדה להעביר מסר של חוסר שביעות רצון מההחלטה הישראלית לאשר בניית יחידות דיור ברמת שלמה . 
" זאת היתה פגישת עבודה של חברים .  אז לא היתה שום כוונה לנפנף אותו ",  אמר אקסלרוד .  היועץ ציין כי שני המנהיגים נועדו למשך שעתיים ,  והיו להם דברים חשובים יותר מאשר לדאוג לגינוני פרוטוקול .  לדברי אקסלרוד , " הפגישה לא היתה סביב עניינים של פורמליות .  זאת לא היתה פגישה טקסית .  יש לנו אינטרס עמוק ומחייב לביטחון ישראל ,  ואנו מאמינים שתהליך השלום חיוני לכך .  אנו עושים הכל כדי לקדם את התהליך הזה ". 
אקסלרוד אף נשאל מדוע ארה"ב לא מקצצת בערבויות הכלכליות במקום לקצץ בתמונות לתקשורת ,  אם היא כל כך לא מרוצה מהמדיניות הישראלית . " אנו עובדים עם הישראלים בנוגע לחששותינו ,  ואנחנו חושבים שאנו עושים את זה בדרך המתאימה ",  ענה אקסלרוד . " אני בטוח שנתקדם ונעשה את זה על ידי כך שנהיה בוטים וישירים כמו שידידים עושים ,  בצינורות המתאימים ". 
ראש הממשלה בנימין נתניהו התייחס הבוקר בפתח ישיבת הממשלה השבועית לביקורו בארצות הברית .  נתניהו אמר כי  " בפגישותיי במהלך ביקורי בארה"ב היתה תמיכה איתנה בעמדותיה של ישראל וביטוי לכך שהיחסים יישארו ,  כך שגם חילוקי דעות יוסדרו כיאה ליחסים בין ידידים .  בפגישתי עם הנשיא ברק אובמה ,  דנו בשורת נושאים ובראשם השאיפה המשותפת לחדש את תהליך השלום .  אמרתי לנשיא אובמה כי אנחנו מייצגים אינטרסים רבי שנים של מדינת ישראל בנושאים שעלו על הפרק ". 
נתניהו הוסיף כי  " היו תחומים שבהם היתה הסכמה מלאה ותחומים אחרים שלא היתה הסכמה לגביהם .  ניסינו לעשות צעדים לצמצם פערים .  בימים האחרונים שמעתי התבטאויות אנונימיות ביחס לממשל האמריקאי .  אני רוצה להבהיר בצורה חד משמעית :  האמירות הללו אינן מקובלות עליי ולא באות מאיש מטעמי .  זו מערכת יחסים בין בעלות ברית וידידות המבוססת על מסורת רבת שנים ,  כך שגם כשיש חילוקי דעות ,  הם חילוקי דעות בין ידידים ". 

יועץ של אובמה :  הוא לא  " נפנף "  את נתניהו
דיוויד אקסלרוד ,  יועצו הבכיר של נשיא ארה"ב ,  דוחה טענות לפיהן רה"מ זכה ליחס צונן בביקורו בוושינגטון במטרה להעביר מסר לישראל . " יש לנו אינטרס עמוק ומחייב לביטחון ישראל "
 
