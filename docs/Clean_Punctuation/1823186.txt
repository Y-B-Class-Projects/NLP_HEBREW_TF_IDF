נתניהו נפרד ממיטשל :  הפלסטינים הקשו על עבודתך
בשיחה שערך ראש הממשלה עם השליח למזרח התיכון לאחר הודעת התפטרותו ,  הוא הודה לו וציין כי הפלסטינים הערימו קשיים על עבודתו .  עריקאת : " ישראל מעולם לא נתנה למיטשל הזדמנות "
  ( צילום :  רויטרס ;  עריכה :  יותם בן-דוד ) 
ראש הממשלה ,  בנימין נתניהו ,  שוחח הערב  ( שבת )  עם שליח המימשל האמריקאי למזרח התיכון ,  ג'ורג' מיטשל ,  לאחר שזה הודיע על סיום תפקידו ,  כך דווח בקול ישראל .  נתניהו הביע צער על החלטתו של מיטשל והודה לו על מאמציו לקדם את תהליך השלום .  עוד אמר ראש הממשלה למיטשל כי הפלסטינים  " סרבו להתייצב לשיחות שיזם ,  הערימו אינסוף תנאים שהיקשו על עבודתו ובסופו של תהליך חברו לחמאס ". 
לעומת דברים אלו ,  ראש צוות המשא ומתן הפלסטיני ,  ד"ר סאיב עריקאת ,  האשים את נתניהו בהכשלתו של מיטשל . " השליח האמריקאי השקיע כל מאמץ אפשרי כשקרא להפסיק את הבנייה בהתנחלויות והציג רעיונות לחידוש המשא ומתן לשלום ,  אלא שנתניהו העדיף את ההתנחלות על פני השלום ",  אמר . " לצערנו הממשלה הישראלית מעולם לא נתנה למיטשל הזדמנות ,  כל פעם שהוא הגיע לכאן הם פגשו אותו עם יותר התנחלויות ,  הם סירבו לעצור את בניית ההתנחלויות וסירבו לתנאים שנדרשו לתהליך השלום ",  אמר עריקאת .
 על פי דיווח של סוכנות הידיעות הפלסטינית הרשמית  " וופא ",  מיטשל מצידו דאג להודות לגורמים ברשות על פועלם במהלך תקופת תפקידו כאשר יצר היום קשר עם אבו מאזן והודה לו על המאמצים שהשקיע למען תהליך השלום .  
יו"ר האופוזיציה ,  ציפי לבני ,  התייחסה אף היא מוקדם יותר להתפטרותו של מיטשל .  לדבריה ,  מיטשל ראוי להערכתה של כל מדינת ישראל על התגייסותו להשגת הסדר בין ישראל והפלסטינים . " גם אם המשימה לא הסתיימה ,  מיטשל בניסיונו ,  מזגו האישי ומחוייבותו העמוקה לשלום מילא תפקיד חשוב בקידום ישראל והאזור .  הסדר שלום הוא אינטרס ישראלי לאומי ויש לקוות שאף אחד מהצדדים לא ירים ידיים מהגשמת האינטרס הזה ויסתפק בהטחת האשמות הדדיות שלא מובילות לשום מקום ",  אמרה .
 השליח ג'ורג' מיטשל ,  עוזב את משרתו בתום שנתיים בתפקיד ויחליף אותו לעת עתה סגנו ,  דיוויד הייל .  הנשיא אובמה הביע את בטחונו שהייל ימשיך לקדם את המשא ומתן והבהיר כי ארצות הברית עודנה מחוייבת לשלום .  עוד נמסר מהבית הלבן כי הנשיא אובמה יציג את מדיניותו למזרח התיכון ביום חמישי ,  יום לפני פגישתו עם ראש הממשלה נתניהו בוושינגטון .  עדיין לא ברור אם יציג תוכנית שלום לאזור .
 
נתניהו נפרד ממיטשל :  הפלסטינים הקשו על עבודתך
בשיחה שערך ראש הממשלה עם השליח למזרח התיכון לאחר הודעת התפטרותו ,  הוא הודה לו וציין כי הפלסטינים הערימו קשיים על עבודתו .  עריקאת : " ישראל מעולם לא נתנה למיטשל הזדמנות "
 
