המתמחים :  אין גבול לדרישות ? 
אין מחלוקת על כך ששכר הרופאים צריך לעלות .  עיון בטבלת השכר שנחתמה עוד בסוף אוגוסט בין האוצר ליו"ר ההסתדרות הרפואית ד"ר ליאוניד אידלמן מעלה ששכר הרופאים עלה באופן משמעותי .  וגם שכר המתמחים .  כך למשל ,  מתמחה במקצועות שאינם במצוקה המבצע שש תורנויות בחודש עשוי להשתכר כ-20,500 שקלים בחודש במרכז - 29 אחוזים יותר ממשכורתו הנוכחית .  בפריפריה ,  לעומת זאת ,  אותו מתמחה כבר ירוויח כ-24,500 שקלים .  השכר עולה ביחס למקצועות הנמצאים במצוקה ועוד יותר במקצועות הנמצאים במצוקה אקוטית ,  עד לכמעט 30 אלף שקלים למתמחה בפריפריה - יותר מ-50 אחוזים מהשכר הנוכחי .  לא רע .
 משמעויות השכר נטחנו בשיח הציבורי .  אני מבקש להצביע על נקודה שלא נדונה .  אפשר להקביל את מעמד המתמחים ברפואה למעמד הדוקטורנטים במדעי הרוח והחברה .  קבלת התואר ד"ר לרפואה מקבילה למ"א במדעים הללו .  רק עם קבלת התעודה נכנסים הרופאים באופן מלא לקהילה המדעית ,  כמו ד"ר לפילוסופיה אצל מקביליהם .
 כל מי שכתב דוקטורט יודע עד כמה קשה הדבר ,  עד כמה אין באמת הדרכה צמודה .  פעמים רבות הדוקטורנט מתפלל רק שהמנחה לא יפריע .  מדובר בתהליך חניכה אישי ,  אינטימי ,  מסע אינטלקטואלי פרטי שבא על חשבון חיים שלמים ,  שלעיתים נמשך 20 שעות ביממה .  אין כמעט מצב של מנטור ,  מורה גדול או סביבה מפרה באקדמיה המעשירה את הדוקטורנט ,  מתקנת ומגיבה בזמן אמת ומכשירה אותו לעומק במקצוע שאליו הוא נושא את פניו .
 כמו כן ,  אין כמעט תגמול או תיגמול לעבודה העצומה ,  בטח שאין משכורת .  לעיתים מקבלים מלגה ,  אבל גם המלגות השמנות מתנות את קבלתן באי-עבודה נוספת ,  ולאחר הרעש ,  מדובר על פי רוב בשווה ערך למשכורת מינימום במשק .  בסוף המסע הארוך ,  שפעמים רבות אורך כעשר שנים ומעלה  ( מהתואר הראשון עד לשלישי )  ,  לא ממתינה משרת מרצה או עבודה אחרת ;  מדעי הרוח לא זוכים ליוקרה רבה במשק .
 כעת נשווה זאת עם המתמחים ברפואה ונגלה שיחסית לעמיתיהם ,  מדובר בתנאי לוקסוס דמיוניים .  ארבע-חמש שנים בסביבת עבודה תומכת ,  מכינה ,  מאצילה סמכויות ,  המכשירה את המתמחה בדיוק לעבודה שיעסוק בה כל חייו המקצועיים .  אמנם פעמים רבות הם עובדים לבד ,  אבל לפחות יש ממי ללמוד בפועל ויש מי שיתקן אותם - כמו שוליות האוּמנים של פעם .
 ובעצם זה העניין .  שלא כדוקטורנטים במדעי הרוח והחברה ,  המתמחים ברפואה רואים את האור בקצה המנהרה ;  בסופה של ההתמחות מחכה משרה ודאית עם משכורת מצוינת ,  שרק תעלה עם השנים .  ולא רק משרה מחכה ,  בעיקר יש להם מה שכמעט אין לאף אחד אחר במשק :  ודאות תעסוקתית וביטחון שלא יפוטרו עד צאתם לפנסיה  ( כמעט שלא מפטרים רופאים ,  רק במקרים נדירים מאוד )  .
 אז מה הסיפור ?  על מה הם מתלוננים ? 

המתמחים :  אין גבול לדרישות ? 
nan
