להציל נפשות
לקראת כניסתם לתוקף של מכתבי ההתפטרות של המתמחים ,  יורם קניוק סבור כי נתניהו חייב להתפנות מעיסוקיו לפני שיהיה מאוחר מדי וחפים מפשע ימותו כי הרפואה הציבורית לא תוכל לטפל בהם
בעוד יומיים יתחילו למות בארץ הזאת הרבה אנשים .  הרפואה הציבורית לא תוכל לטפל בכל כך הרבה חולי סרטן ומקרי חירום ,  ולא תוכל לנתח אלא מעט שבמעט .  שועי הארץ וחוריה יוכלו לטוס לחו"ל כדי לקבל זריקה .  מאות מן המתמחים יוכלו להגר לאלתר לאוסטרליה ,  לקנדה ולאנגליה כי שם מאוד מאוד רוצים בישראלים רופאים  ,  רק פה בארץ הרפואה הפרטית תוכל לתת מענה רק לחלקם ,  רק פה לאף אחד לא אכפת .
 עוד באותו נושא :  נערכים לנטישת המתמחים : " נשקפת סכנה לחיי אדם"התפטרות המתמחים תיכנס לתוקפה :  נערכים לעומס
שר הבריאות ,  בנימין נתניהו ,  חייב להתפנות לכמה ימים ,  להתיישב על המדוכה ולהציל הרבה מאוד אנשים .  אם למעלה מ-800 גברים ונשים ,  שלמדו שנים רבות ולא קנו ולא מכרו דירה שנייה ושלישית כדי לעשות כסף ,  ולציבור שלנו לא אכפת - ביבי חייב לעצור לאלתר את הקטסטרופה הנוחתת עלינו .
 הרבה אנשים חושבים על חולי ומוות רק כאשר הם חולים ומתים .  הם יפריעו לאמבולנסים בכביש כי זה נחמד ,  אף כי שבעה מתוך מאה יאלצו יום אחד להיות מועברים באמבולנסים .  ועתה ,  הם יגיעו לבתי חולים העניים ברופאים ,  ולא יהיה מזור כי באו באיחור ואין די רופאים .  נקעה נפשי מעצימת העיניים של הציבור לחולי של מישהו שאינו הם .  הוא מוכן להקריב הכול כדי להגיע בזמן לבית קפה ,  יפגע בתעצומות נפש בכל זקן שיעבור במעבר החציה ואז ייקחו את הזקן לבית חולים ולא יהיה מי שיתפנה לטפל בו .  ארבעה חודשים שכבתי בטיפול נמרץ ,  עברתי טיפולים לשני סרטנים וניצלתי בגלל רופאים נפלאים ,  ועכשיו ,  גם אם יהיה רופא כזה בסביבה הוא ייאלץ לטפל בחמישה אנשים בו זמנית ודינם יכול מאוד להיות - מוות  .  אנא ,  בני אדם אם עוד ישנם כאלה ,  אנא ביבי ,  היה בן אדם ,  לך תמיד יהיה לאן ללכת בעת מחלה אבל לרוב האנשים אין ,  עשה משהו מיד כי אחרת ימותו רבים ואתה תהיה אשם במות אנשים חפים מפשע .  
עוד מועד לעשות משהו ואו אז קרן זהב תעטר את מצחך ,  רק עשה משהו שלמעלה מ-800 רופאים נפלאים ייפלטו מן המערכת הענייה גם עתה .
 
להציל נפשות
לקראת כניסתם לתוקף של מכתבי ההתפטרות של המתמחים ,  יורם קניוק סבור כי נתניהו חייב להתפנות מעיסוקיו לפני שיהיה מאוחר מדי וחפים מפשע ימותו כי הרפואה הציבורית לא תוכל לטפל בהם

