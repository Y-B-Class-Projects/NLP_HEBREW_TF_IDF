תקציב הביטחון יקוצץ ב-2.7 מיליארד שקלים
הממשלה אישרה ברוב גדול את תקציב המדינה לשנים 2012-2011 ,  שכולל קיצוץ נרחב בתקציב מערכת הביטחון .  20 שרים הצביעו בעדו ,  שרי ישראל ביתנו התנגדו ,  ואילו שרי ש"ס נמנעו בהצבעה
בתום מרתון של דיונים :  הממשלה אישרה בצהריים  ( שישי )  ברוב גדול את תקציב המדינה לשנים 2012-2011 .  20 שרים הצביעו בעד התקציב ,  בהם שרי הליכוד ,  העבודה והבית היהודי .  ארבעת שרי ש"ס נמנעו ,  חמשת שרי ישראל ביתנו התנגדו ,  ושר הרווחה יצחק הרצוג לא נכח בהצבעה .
 הבוקר הגיעו ראש הממשלה בנימין נתניהו ,  שר הביטחון אהוד ברק ושר האוצר יובל שטייניץ ,  להסכמה על הקיצוץ בתקציב מערכת הביטחון .  בעקבות התערבותו של נתניהו ,  סוכם בין הצדדים כי יקוצצו 2.7 מיליארדי שקלים מתקציב הביטחון לשנים 2011-2012 ,  כאשר בשנת 2011 הקיצוץ יהיה 1.4 מיליארד ובשנת 2012 הקיצוץ יסתכם ב-1.3 מיליארד שקל .  ההסכמות הושגו לאחר מאמצים רבים ופערים גדולים בין הצדדים .  בתחילה דרש משרד האוצר לקצץ שישה מיליארדי שקלים בשנתיים הבאות ,  אולם מערכת הביטחון סירבה בתוקף .
 ההתקדמות בין הצדדים החלה כאשר האוצר הסכים לקצץ 4.1 מיליארד שקלים והרמטכ"ל גבי אשכנזי הודיע כי הוא מוכן לקיצוץ של 1.5 מיליארד לשנתיים .  בסוף ,  כאמור ,  הגיעו הצדדים להסכמה על קיצוץ של 2.7 מיליארד שקלים לשנתיים .  שר הביטחון ברק אמר לאחר הסיכום ,  כי  " למרות ההישג ,  מדובר בהחלטות תקציביות קשות למערכת הביטחון .  הן יהיו קשות מאוד לביצוע ,  אך הדבר מתחייב מהמציאות הכלכלית-חברתית בישראל ". 
כחלק מהקיצוץ ,  הוחלט להעלות את גיל הפרישה בצה"ל בתוך מספר שנים כך שמשרת קבע לא יוכל לפרוש לפני גיל 50 .  זאת מלבד לוחמים ומשרתים בענף הטכנולוגי ,  בו גיל הפרישה יישאר כפי שהוא כיום .  גורמים במערכת הביטחון אמרו על נושא העלאת גיל הפרישה ,  כי  " זה יהיה קשה מאוד .  ההחלטה קשה ובעייתית ,  והביצוע יהיה קשה מאוד ויחייב קשב רב לבעיות הפרט ".  בסביבת השר ברק הבהירו ,  כי  " אנחנו מרגישים שעשינו ככל יכולתנו למזער את נזק הקיצוצים ". 
ראש הממשלה בנימין נתניהו התייחס לתכנית התקציב שהוצגה לשרים בפתח ישיבת הממשלה .  לדבריו , " התקציב שאנו מגישים היום הוא תקציב אחראי ומאוזן .  הוא נותן יציבות לכלכלת ישראל לשנתיים הקרובות .  אני מצטט את דברי נגיד בנק ישראל :  'זהו תקציב מצוין' .  אני מודה לשר האוצר ולשרי הממשלה על האחריות שגיליתם .  הממשלה לא פרצה את מסגרת התקציב ומבחינת הכלכלה הלאומית והבינלאומית זהו הדבר החשוב מכל ".  
נתניהו המשיך ואמר כי  " הציבור בכל מדינה משלם על חריגה ממסגרת התקציב והוצאות בלתי מבוקרות של כסף ואולי לא ברור שכאשר הפריצה מתבצעת ,  אך מה שקרה בכמה מדינות באירופה ,  לא ניתן שדבר חסר אחריות כזה יקרה בישראל .  עשינו מאמץ בתקציב לאזן בין צרכי החינוך ,  החברה ופרישת רשת תחבורה ארצית לבין צרכי הביטחון של המדינה .  אני מאמין שבדיונים עם שר הביטחון ועם שר האוצר קיבלנו החלטה אחראית ואני מביא אותה לאישורכם ". 
שר האוצר יובל שטייניץ אמר לאחר אישור התקציב הדו שנתי ,  כי  " הממשלה אישרה הבוקר תקציב מקצועי ,  המאזן בין צרכי המשק השונים .  אחרי שנים בהן זכה תקציב הביטחון לתוספות משמעותיות שתרמו לחיזוק מערכת הביטחון ,  הממשלה בחרה להעניק חלק מתוספות אלה לטובת תקציבי החינוך ,  ההשכלה הגבוהה וקידום מנועי צמיחה מרכזיים כמו פיתוח תשתיות וקידומן של תעשיות עתירות ידע .  אני מדגיש שתקציב הביטחון ימשיך לגדול בשנים הקרובות באופן מתון בהתאם למתווה דו"ח ברודט לצד ההתייעלות הנדרשת ". 
בצמרת משרד האוצר התייחסו בסיפוק להסכמה שהושגה בין הצדדים .  בכירים במשרד אמרו לוואלה !  חדשות ,  כי  " אנחנו חשים סיפוק מהחלטת ראש הממשלה .  הריסון התקציבי בביטחון מאפשר לנו להסיט משאבים תוספתיים למערכת החינוך ולהשכלה הגבוהה ,  ובנוסף לא לפגוע בבריאות וברווחה ".  ההחלטה שהתקבלה היא לאחר שמתווה ברודט פועל כבר שלוש שנים ,  ולמרות הנאמר בדו"ח טרם הוחלט על העלאת גיל הפרישה .
 שר האוצר יובל שטייניץ אמר לראש הממשלה בנימין נתניהו במהלך הדיונים ,  כי  " סיכום עם מערכת הביטחון כולל גם ריסון תקציבי וגם העלאת גיל הפרישה ".  שטייניץ הודיע לפני ההגעה להסכמה כי במידה שגיל הפרישה לא יועלה הוא יגיש הצעה לבטל את מתווה ברודט .  
השר לענייני מיעוטים אבישי ברוורמן בירך על הכרעת נתניהו בנוגע לתקציב הביטחון .  ברוורמן ,  שתמך מלכתחילה במתווה שהוסכם ,  אמר כי , " ראש הממשלה קיבל החלטה שקולה ואחראית .  עליונות צה"ל ומוכנותו למלחמה הבאה הן יעד עליון שלא ייפגע ,  אך עוצמתו וביטחונו של עם נמדדים גם בחוסנו החברתי ,  ועל כן נכון לישראל לרסן את הגידול בתקציב הביטחון ולחזק את החינוך והרווחה ". 
בתוך כך ,  שרי ישראל ביתנו עזבו את משרד ראש הממשלה במחאה על אי הגעה להסכמות איתם ,  והשאירו פתקי הצבעה נגד התקציב .  השר סטס מיסז'ניקוב ,  שריכז את המו"מ בעניין מטעם המפלגה אמר כי , " בשל הגישה הלא עניינית ,  לא מקצועית ולא ממלכתית ,  שהעדיפה צרכים קואליציונים צרים על פני אינטרס לאומי ,  ישראל ביתנו לא תשתתף במשחק פוליטי שמבזה את ראש הממשלה ואת ממשלת ישראל ". 
עדכון ראשון :  10:01

תקציב הביטחון יקוצץ ב-2.7 מיליארד שקלים
הממשלה אישרה ברוב גדול את תקציב המדינה לשנים 2012-2011 ,  שכולל קיצוץ נרחב בתקציב מערכת הביטחון .  20 שרים הצביעו בעדו ,  שרי ישראל ביתנו התנגדו ,  ואילו שרי ש"ס נמנעו בהצבעה

