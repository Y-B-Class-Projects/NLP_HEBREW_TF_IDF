משיכת משקיעים מחו"ל ומאבק בגרעין :  החלה עונת הנסיעות של נתניהו
מאז שהושבעה ממשלתו הרביעית טס ראש הממשלה רק פעם אחת לביקור רשמי מעבר לים ,  בקפריסין השכנה .  בשבועות הקרובים צפויות גיחות נוספות - לגרמניה ,  לאיטליה ולבריטניה - ושיאן יהיה בנאומו השנתי בפני העצרת הכללית של האו"ם בניו יורק
 ( מול המצלמות :  נתניהו והמונד התעמתו על ההסכם )  
מאז השבעת ממשלתו הרביעית בחודש מאי האחרון ,  ראש הממשלה בנימין נתניהו טס פעם אחת בלבד לביקור רשמי בחו"ל ,  כאשר יצא לפני כשבועיים לביקור בן חצי יממה בקפריסין השכנה .  אלא שבשבועות הקרובים ,  בשעה שתהיה הכנסת בפגרה ,  מתוכננות לנתניהו לפחות שלוש טיסות רשמיות מעבר לים ,  שיתמקדו בסוגיות מדיניות וכלכליות .  
הטיסה הראשונה צפויה להתקיים בסוף החודש ,  כאשר נתניהו יבקר בתערוכת האקספו הבינלאומית במילאנו שבאיטליה .  מדובר באחת התערוכות הכלכליות החשובות בעולם ,  שבמסגרתה כל מדינה מציגה בביתן משלה את ההזדמנויות הכלכליות שהיא מציעה למשקיעים ולאנשי עסקים .  נתניהו יבקר בביתן הישראלי במטרה לעודד משיכת השקעות לארץ .  נוסף על כך ,  צפויות לו פגישות רשמיות עם בכירי הממשל באיטליה ,  שיהוו המשך לפגישתו בירושלים עם ראש ממשלת איטליה ,  מתאו רנצי .  
עוד בוואלה !  NEWS:תיעוד הלינץ' במג'דל שמס :  צעיר הכה בקרש ,  אם ל-4 רוצצה הגולגולתכשיצחק אברג'יל התרברב : " המאבטחים של רוזנשטיין עפו באוויר"הפצוע בפיגוע הדקירה בכביש 443 : " יצאתי משם בנס "  
בצמוד לביקור באיטליה ,  צפוי נתניהו להגיע גם לברלין במסגרת ביקור רשמי בגרמניה ,  כולל פגישה עם הקנצלרית ,  אנגלה מרקל .  נתניהו ביקר לאחרונה בגרמניה בדצמבר 2012 ,  ביקור שהדגיש את המתיחות בינו לבין הקנצלרית מרקל בנושא הישראלי-פלסטיני .  הביקור הפעם יתקיים בצל הסכם הגרעין עם איראן ,  שגרמניה הייתה בין השותפות לניסוחו .  סגנה של מרקל ,  שר התעשייה הגרמני זיגמר גבריאל ,  ביקר בטהראן מיד לאחר ההסכם ,  ובעקבותיו הגיעו נציגים של חברות גרמניות גדולות כדי להיערך לכניסה מחודשת לשוק האיראני .
 הביקורים באיטליה וגרמניה יהיו הסנונית הראשונה במסגרת סדרת גיחות לאירופה .  כבר בשבוע השני של ספטמבר צפוי נתניהו להמריא פעם נוספת ליבשת לצורך ביקור בלונדון ,  שבמסגרתו ייפגש עם ראש ממשלת בריטניה ,  דיוויד קמרון .  לנתניהו וקמרון מערכת יחסים טובה ,  שאפשר ואף השתפרה לאחר שקמרון נבחר מחדש לנשיאות בריטניה באמצעות קמפיין בחירות דומה מאוד לזה שניהל נתניהו .  עם זאת ,  גם על ביקור זה תעיב המתיחות בנושא האיראני .  
שר החוץ הבריטי פיליפ המונד נקלע לעימות מילולי יוצא דופן עם נתניהו מול המצלמות ,  לאחר שראש הממשלה תקף את ההסכם במהלך הזדמנות הצילום המשותפת והשגרתית .  בלונדון לא אהבו את ה"סצנה "  שנתניהו יצר מול המונד ,  שמנקודת מבטם הגיע לישראל דווקא כדי לחזקה בימים שלאחר חתימת ההסכם .  הביקור הקרוב של נתניהו יהיה הזדמנות לתקן ,  או לחילופין ,  להעמיק את המחלוקת .  
לבסוף ,  כמדי שנה ,  מתכנן נתניהו לטוס לעצרת הכללית של האו"ם בניו יורק .  טרם ברור באילו תאריכים בדיוק יבקר נתניהו בארצות הברית ,  כאשר האפשרויות הן בסוף ספטמבר או בתחילת אוקטובר .  מאחורי ההחלטה מתי בדיוק להגיע לארצות הברית עומדת שאלה כבדת משקל :  האם נתניהו רוצה להיות נוכח בארצות הברית תוך כדי ההצבעה בקונגרס האמריקני על הסכם הגרעין עם איראן ,  שצפויה להסתיים עד סוף ספטמבר ,  או האם ברצונו להגיע רק לאחר שיסתיימו כל הדיונים וההצבעות בנושא .  אם יגיע נתניהו בסוף אוקטובר ,  הדיון בקונגרס כבר יהיה מאחוריו ,  וכך יגדלו הסיכויים שהוא יוזמן לפגישה בבית הלבן עם הנשיא ברק אובמה .
 בין אם יבחר להגיע לארצות הברית בסוף ספטמבר או בתחילת אוקטובר ,  יגיע נתניהו רק אחרי האירוע המסקרן ביותר בעצרת האו"ם הנוכחית - הגעתו של נשיא איראן ,  חסן רוחאני ,  לנאום בעצרת ,  כמנהיג הרפובליקה האיסלאמית ביום שאחרי הסכם הגרעין .  ביקורו הראשון של רוחאני בניו יורק ,  בספטמבר 2013 ,  הוליד את שיחת הטלפון ההיסטורית בינו לבין אובמה ,  וכלל שורת פגישות היסטוריות בינו לבין מנהיגי אירופה .  יהיה מעניין לראות כיצד יתקבל רוחאני הפעם במסדרונות האו"ם ,  על רקע הרצון של רוב מדינות העולם לשפר כעת את יחסיהן עם איראן .  
לפניות לכתב אמיר תיבון :  amir.tibon@walla.co.il 

משיכת משקיעים מחו"ל ומאבק בגרעין :  החלה עונת הנסיעות של נתניהו
מאז שהושבעה ממשלתו הרביעית טס ראש הממשלה רק פעם אחת לביקור רשמי מעבר לים ,  בקפריסין השכנה .  בשבועות הקרובים צפויות גיחות נוספות - לגרמניה ,  לאיטליה ולבריטניה - ושיאן יהיה בנאומו השנתי בפני העצרת הכללית של האו"ם בניו יורק

