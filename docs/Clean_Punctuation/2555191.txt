חשאי בחמישי :  נתניהו שמע קולות מהשמיים ? 
החרדות של ראש הממשלה מהשמדה רק קיבלו חיזוק בביקורו החגיגי בארץ של מיט רומני .  האם המועמד הרפובליקני באמת עדיף לישראל ,  וכיצד הזיכרון של נתניהו בגד בו כשנזכר בבגין ? 
היה זה אמנם צירוף מקרים שהמועמד הרפובליקני לנשיאות ארצות הברית ,  מיט רומני ,  ביקר בישראל דווקא בתשעה באב .  אך המועד התאים היטב לראש הממשלה ,  בנימין נתניהו .  
עבור רוב הישראלים ,  למעט הדתיים ושומרי המסורת ,  אין משמעות מיוחדת ליום שבו חרב ,  לפי המסורת ,  בית המקדש הראשון לפני קרוב ל-2,600 שנים .  אך עבור ראש הממשלה נתניהו זו הייתה הזדמנות מצוינת להדגיש בפני ידידו השמרני מארה"ב את הסמליות ההיסטורית בעיניו .  עבור נתניהו ,  תשעה באב הוא תזכורת שחורבן חדש יכול להתרגש על הבית השלישי של ישראל .  השקפת עולמו רוויית פחדים .
 כיום ,  האיום הוא בדמות נשק גרעיני בידי אירן .  כשמתעמקים יותר ויותר בדבריו של נתניהו ,  בראיונות פומביים ובשיחות פנימיות ,  עולה רושם שראש הממשלה באמת ובתמים מאמין שנשק גרעיני בידי אירן יביא קץ למדינת ישראל .  
ואולם ,  קשה להאמין שנתניהו היה משמיע את אותן ההצהרות ואת אותם הדברים שהוא אומר בחדרי חדרים ,  רק כדי לקדם מהלכים של לוחמה פסיכולוגית וכדי לחולל סחריר - ספין - ובמטרה להפחיד את אירן ואת העולם ,  ולאיים :  ישראל תתקוף .  לראש הממשלה יש השקפת עולם אפוקליפטית אך מגובשת ,  שאותה הגדיר ראש השב"כ לשעבר ,  יובל דיסקין ,  במילה  " משיחית ".  הוא חדור בתחושת שליחות של אדם שראה את האור וששמע קולות שמימיים שמנחים אותו .  כעת ,  הוא קיבל חיזוק נוסף מדבריו של מיט רומני ,  שתמך בזכותה של ישראל לתקוף את אירן .  
באותה הזדמנות ,  הזכיר נתניהו שטרם התקבלה החלטה לתקוף את אירן ,  והוסיף כי המנדט הוא של הקבינט .  זו תגובה לפרסומים ולהערכות בישראל ,  ובמיוחד לכותרת הראשית בימים האחרונים של  " ידיעות אחרונות ",  שקרא לממשלה שלא לצאת לתקיפה .  העיתון הזכיר שכל ראשי מערכת הביטחון והמודיעין המכהנים ,  כמו קודמיהם ,  מתנגדים להחלטה לתקוף באירן או לפחות סבורים כי לא הגיע הזמן לכך .  במיוחד הודגשה דעתם של הרמטכ"ל ושל מפקד חיל האוויר ,  החשובים ביותר בכל החלטה שתתקבל .  אך באותה נשימה ,  היה לראש הממשלה מסר אחד חשוב נוסף :  הוא הזכיר כי גם ב-1981 ,  בימי מנחם בגין ,  ראשי מערכת הביטחון התנגדו לתהליך קבלת ההחלטות שהוביל להחלטה לתקוף את הכור הגרעיני בעירק .  נתניהו רמז כי הוא - כמו בגין - מסוגל לקבל החלטה הנוגדת את עמדת אנשי המקצוע .  
אך נראה שהנה ,  שוב הזיכרון בוגד בנתניהו ,  או למצער ,  ראש הממשלה שוב אינו מדייק בדבריו .  עמדת מערכת הביטחון והמודיעין לפני שלושים שנים היתה חלוקה ביחס לסוגית התקיפה .  היו מתנגדים לתקיפה בעיראק ,  אך היו גם תומכים .  ראש המוסד דאז ,  יצחק חופי ,  סבר שאפשר לפעול נגד התכנית באמצעים אחרים ,  כגון לחבל בציוד  ( כפי שעשו אנשי המוסד ב-1979 בנמל צרפתי ,  לפני שעמדו להישלח ממנו ליבות הכור לבגדד )  .  סגנו של חופי ,  נחום אדמוני ,  צידד בתקיפה .  ראש אמ"ן ,  יהושע שגיא ,  התנגד .  ראש חטיבת המחקר אביעזר יערי תמך .  תמכו גם הרמטכ"ל ,  רפאל איתן ,  ומפקד חיל האוויר דוד עברי .
 הביקור של רומני ,  והשמחה המופגנת שבה קיבל אותו נתניהו ,  אינם מטיבים בהכרח עם ישראל .  ראשית ,  הביקור והמפגש חיזקו את הרושם בארצות הברית - שהתקבל גם קודם לכן ,  כי נתניהו תומך ברומני ומקווה שהוא יבחר לנשיאות .  הדבר מתפרש בארצות הברית כהתערבות בענייניה הפנימיים .  אך זו אינה רק סוגיה של קוד התנהגות בינלאומי .  יש לעמדה כזו משמעות עמוקה יותר ,  משום שהיא מרגיזה את הנשיא ברק אובמה .  אם אובמה יבחר לכהונה נוספת ,  הוא יוסיף את הפרשה הזו למאגר הסיבות שיש לו שלא לחבב את נתניהו ,  אם לומר זאת בלשון המעטה .  זוכרים את מה שהוא השיב לנשיא צרפת לשעבר ,  ניקולא סרקוזי ,  שהתלונן שראש ממשלת ישראל הוא שקרן ?  אובמה אמר : " אני צריך לטפל בו מדי יום ביומו ". 
לא בכדי מיהרו שר הביטחון אהוד ברק ונשיא המדינה ,  שמעון פרס ,  להתראיין לתקשורת האמריקנית כדי לתקן את הרושם השלילי שנוצר בעקבות הביקור והכימיה בין נתניהו לרומני .  השניים הסבירו כי ישראל אינה מתערבת בבחירות ארצות הברית .  
אך חשובה יותר ממראית העין של איך שנראים הדברים היא ההערכה שמבחינה אסטרטגית ולאור ניתוח הסוגיה האירנית ,  רומני לא בהכרח ייטיב עם ישראל .  יש מי שסבורים שאובמה עדיף עליו .  ראשית ,  דברים שרואים מכאן לא רואים משם :  מה שרומני מבטיח כיום ,  הוא לא בהכרח יכבד מחר אם ישב בחדר הסגלגל .  רומני אמנם תומך בזכות ישראל לתקוף את אירן ,  אך ספק רב אם יורה עצמו לארצות הברית לעשות זאת .  
שנית ,  לרומני אין ניסיון במדיניות חוץ .  מרגע שייכנס לתפקיד ,  יחלוף זמן - לפחות חודשים ארוכים  עד שיבין את מורכבות העניינים ,  אך דווקא 2013 יכולה בהחלט להיות באמת ובתמים שנת ההכרעה .  עד שיגבש רומני את עמדתו ,  ספק רב אם יורה לצבאו לתקוף את אירן .  הוא גם יצטרך להקשיב ולסמוך על ראשי מערכת הביטחון והמודיעין של ארה"ב ,  ואלה מתנגדים לתקיפה ישראלית ,  לפחות בשלב זה .  כך שדבריו בירושלים עלולים בהחלט להישאר בגדר של  " הבטחת בחירות ". 
נכון ,  הנשיא אובמה סבור כי אל לישראל לתקוף באירן .  הוא מפעיל כלפיה גישה של מקל וגזר .  מחד ,  הוא לוחץ מאוד על ישראל שלא לתקוף ,  לפחות לא עד למועד הבחירות בנובמבר  ( ועד אז יש להמתין ולראות מה השפעת העיצומים על אירן )  .  עובדה נוספת היא שאפילו הבית הלבן הודה כי בעניין זה ,  הצדק נמצא לצד ראש הממשלה .  ואכן ,  עד כה עד בטהרן לא מתרשמים מהעיצומים עד כדי שישקלו שינוי בעמדתם .  אך מצד שני ,  לפי הערכת הבית הלבן ,  העיצומים שהוחרפו השבוע עוד יותר גורמים נזק קשה לכלכלת אירן ,  שמפסידה כל רבעון כתשעה מיליארד דולרים .  עם צניחת ערך הריאל ב-38% ,  המצב הכלכלי בהחלט מעיק על האוכלוסיה .  
לשם קידום מדיניות הפיתויים והאיומים ,  אובמה שולח לישראל בכיר אחר בממשלו כל שני וחמישי .  בחודשים האחרונים היו כאן ראש המטות המשולבים  ( הרמטכ"ל )  ,  ראש הסי-אי-איי .,  היועץ לביטחון לאומי ,  שרת החוץ ,  ורק השבוע בא שר ההגנה ליאון פנטה .  במקביל ,  מנסה הממשל להמתיק את היחסים עם ישראל ולהרעיף עליה מתנות כספיות נוספות ,  כגון ההחלטה לממן לה כמה סוללות של מערכת ההגנה מפני רקטות , " כיפת ברזל ". 
לעומת רומני ,  אובמה כבר בקיא בחומר .  הוא מבין היטב שארצות הברית אינה יכולה להרשות לעצמה שלאירן יהיה נשק גרעיני .  האינטרס האמריקני המובהק הוא למנוע מאירן להשליט את השפעתה באמצעות מטריה גרעינית באזור המפרץ הפרסי ובמרכז אסיה ,  ולחלוש על 60% מאספקת הגז והנפט לעולם המערבי והמתועש .  בוושינגטון גם מבינים שנשק גרעיני אצל אירן יוביל לכך שמדינות נוספות במזרח התיכון  מצרים ,  ערב הסעודית ,  טורקיה ואחרות  יצטיידו בנשק דומה .  בעקבותיהן ילכו עוד מדינות בעולם ,  ובכך יקיץ הקץ על משטר ה-NPT  האמנה למניעת הפצתו של נשק גרעיני  ותגבר הסכנה שנשק כזה יגיע לידיים לא ראויות ,  ושל מלחמה גרעינית .  במילים אחרות ,  אין זה אינטרס ישראלי בלבד למנוע מאירן נשק גרעיני  אלא אינטרס אמריקני מובהק ובעצם אינטרס של העולם כולו .  
יתר על כן ,  הנשיא אובמה התחייב בכמה הזדמנויות שלא יאפשר לאירן להתחמש בנשק גרעיני .  אלה אינם דברים בעלמא .  אפשר להעריך כי דברי נשיא מכהן מחייבים יותר מאשר של מועמד לנשיאות .  האינטרס הישראלי המובהק הוא שארצות הברית תתקוף את אירן כמוצא אחרון ;  הסיכוי שאובמה יעשה זאת עולה לאין שיעור על זה של רומני .  
חשאי בחמישי - טורים קודמיםמי יגן על אסדות קידוח הגז ? על הרפורמה בגופי המודיעיןחייו ומותו של המרגל שאהב אותנומה בין המרגל המצרי לענת קם 

חשאי בחמישי :  נתניהו שמע קולות מהשמיים ? 
החרדות של ראש הממשלה מהשמדה רק קיבלו חיזוק בביקורו החגיגי בארץ של מיט רומני .  האם המועמד הרפובליקני באמת עדיף לישראל ,  וכיצד הזיכרון של נתניהו בגד בו כשנזכר בבגין ? 

