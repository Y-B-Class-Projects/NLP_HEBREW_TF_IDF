ישראל וכתונת הפסים :  כץ יוצא למלחמה
כשהוא על הגל של רפורמת הנמלים וניצחונו בבחירות למזכירות הליכוד ,  מתכנן שר התחבורה את המערכה נגד סער ,  ארדן ושלום .  עבור נתניהו ,  הבחירות האלה היו בעיקר קריאת השכמה
בשיא הדיון הציבורי על הרפורמה בנמלים העלה שר התחבורה ,  ישראל כץ ,  פוסט בעמוד הפייסבוק שלו . " טיילתי הבוקר עם הכלב צ'אבי בשדות המושב והגענו לאגם המים האהוב עליו ",  השתפך השר . " בזמן שהוא שחה להנאתו ,  הסתכלתי במים ונזכרתי ברפורמה הבאה שאני הולך לקדם בקרוב - הרפורמה בנמלים ".  
שלשום טייל כץ שוב עם צ'אבי ,  פרח הרפורמות .  הבחירות הפנימיות למוסדות הליכוד שהתקיימו ביום ראשון מנעו מהשניים להתראות במשך יומיים ,  ואין כמו טיול של שעה וחצי בשדות המושב לאיחוד המשפחה ולסידור המחשבות בנוגע לשינויים הבאים שבדרך .  הניצחון על הח"כית מירי רגב ,  שנתמכה על ידי השרים גדעון סער ,  גלעד ארדן וסילבן שלום ,  בהתמודדות על ראשות מזכירות התנועה ,  הפך את הטיול להנאה גדולה .  בשבוע שעבר השתמש שר התחבורה בסטאלין ,  בשר החוץ הצרפתי ובאפיפיור על מנת לדמות את מצבו הפוליטי .  השבוע הוא חזר למקורות היהודיים .  כץ ,  בוגר ישיבה תיכונית ,  סיכם בראשו את אירועי הבחירות ונזכר בסיפור יוסף וכתונת הפסים .  אחיו קינאו בו וזרקו אותו לבור ,  הרהר לעצמו ,  אבל אני לא נתתי שיזרקו אותי לבור .
 ניצחונו של כץ יסייע לו להמשיך ולבצר את מקומו בצמרת הליכוד .  בבחירות 2009 הוא הגיע למקום ה-12 ,  מה שלא הפריע לראש הממשלה בנימין נתניהו להעניק לו תפקיד בכיר יותר מהשרים משה כחלון ,  גלעד ארדן וסילבן שלום שהגיעו לפניו .  גם בבחירות האחרונות הוא נשאר איתן במשרד התחבורה הנחשב ,  בעוד ששרים שנבחרו במקומות גבוהים ממנו נכנסו למשרדים שנבנו טלאי על טלאי .  כץ מתכוון לממש את כוונתו להקים ועדת בדיקה שתבחן את התנהלות המפלגה במערכת הבחירות האחרונה .  מבחינתו ,  זו התייחבות לבוחר שזכתה ברוב מוחץ .  בפגישתו עם נתניהו לאחר הבחירות למוסדות הוא הבהיר לו שאין בכוונתו להיות יו"ר מזכירות  " דווקאי ",  אבל שהוועדה קום תקום .  הוועדה הזו תשמש עבורו ככלי ניגוח יעיל במאבק הגלוי שנפתח בינו לבין סער וארדן .  באופן פרדוקסאלי ,  דווקא השלישייה סער-ארדן-שלום מינפה את כץ .  אילולא תמיכתם במירי רגב ,  סביר להניח שהבחירות היו חולפות להן באדישות מנומנמת .  
בכל מקרה ,  מוטב לקחת את הבחירות שנערכו בתחילת השבוע ואת תוצאותיהן בערבון מוגבל .  העובדה שלפני כן לא התקיימו בחירות במשך עשר שנים ,  או שיו"ר הלשכה של הליכוד עד השבוע היה דני נווה ,  שכבר מזמן סופר את מעותיו אצל נוחי דנקנר ,  מעידה על חשיבות המוסדות הללו .  אם תהיה להן השפעה ,  מסכימים בשני הצדדים ,  היא עשויה לבוא לידי ביטוי בשלוש נקודות :  ראשית ,  ההקצנה הימנית בראשות המוסדות תקשה על נתניהו מבית במקרה של התקדמות מדינית ;  שנית ,  המאבק הגלוי שהתחולל בין השרים הבכירים מסמן את תחילת הקרב על עידן פוסט-נתניהו .  שלישית ,  התגברות הלחץ בליכוד להחזיר את הכוח למרכז בכל הנוגע לקביעת הרשימה לכנסת .
 מתוצאות הבחירות נהנים בעיקר שלושה ח"כים ,  ועוד אחד מפתיע .  השלושה הם כץ ,  דני דנון וזאב אלקין .  בעוד הראשון רק משמר את מעמדו ,  השניים האחרונים הצליחו למצב את עצמם בעמדה טובה יותר במאבק על הכניסה לצמרת המפלגה .  אם ישכילו למקסם רווחים מניצחונם ,  נתניהו או ראש התנועה הבא כבר לא יוכל לדלג עליהם כשיחלק את המיניסטריונים הבאים .
 השם המפתיע שיכול לקצור רווחים מהבחירות  ( אם כי לא מתוצאותיהן )  הוא דווקא נתניהו .  קריאת ההשכמה בנוגע למצבו הרעוע בליכוד תפסה אותו בזמן .  יש לו שהות מספיקה להיערך ולהתכונן בהתאם לסיטואציה שאליה נקלע .  סביר להניח שכנס הפעילים שקיים אתמול היה רק יריית הפתיחה לבליץ שראש הממשלה מתכוון לקיים במפלגתו .
" אני רוצה לראות אתכם יותר ",  אמר לנוכחים . " אנחנו ניפגש .  גם במצודה וגם ברחבי הארץ מצפון ועד דרום .  נתראה שם ובמקומות רבים ".  בכיר בתנועה תיאר זאת כך : " נכון שמצבו של נתניהו לא משהו ,  אבל זה לא מפתיע .  הוא מתנהל כבר שנתיים ללא יועץ פוליטי רציני ולא משקיע בפעילים .  אבל תאמין לי שאם הוא יתחיל להרים טלפונים ,  כולם יגיעו .  כמה שכועסים עליו ,  אף אחד לא אומר 'לא' לראש הממשלה .  מה גם שהרבה תלוי במצבו בציבור .  אם הוא ייהנה מפופולאריות ,  זה ישפיע ישירות על כוחו בליכוד .  בלי קשר למי שיכהן בראש המוסדות ".  
השאלה הפוליטית הבוערת ביותר שמונחת לפתחו של נתניהו היא החזרת כוח בחירת מועמדי התנועה לכנסת ,  מכלל חברי המפלגה - חזרה למרכז .  בפגישות שיקיים במצודה וברחבי הארץ מצפון ועד דרום ,  הוא ישמע את הפעילים מייחלים לכך .  הם יפצירו בו להשיב להם את היכולת לקבוע מי יהיה האיש שלהם בכנסת .  נתניהו ,  לפי שעה ,  מתנגד בתוקף למהלך .  גם חלק גדול מהבכירים בליכוד .  אם לא יהרוג את היוזמה הזו בזמן ,  מכאן עלולה להיפתח הרעה האמיתית עבורו .
 למרות שניתן לראות בתוצאות הבחירות הקצנה ימנית של הליכוד ,  הרי שדנון ואלקין לא צפויים לעורר מבוכות ,  לפי שעה .  אלקין ,  בשבתו כסגן שר החוץ ,  כבר מוכיח תבונה בהפרידו בין דעותיו האישיות לתפקידו הלאומי .  סביר להניח שגם בזירה הפנים-ליכודית הוא לא יעמיד בקרוב את נתניהו במצבים לא נעימים מול העולם .  גם דנון עשוי להפתיע ולשקוט על שמריו בשלב זה .  סגן שר הביטחון רץ למרחקים ארוכים ,  והוא יודע שיש שלבים שבהם הממלכתיות נדרשת .  דנון מבין שתחילת הקדנציה שלו במשרד הביטחון הייתה מהולה ביתר פעלתנות תקשורתית ,  שגבתה ממנו מחיר ביחסיו עם שר הביטחון יעלון .  כשיהיה משהו קונקרטי על הפרק ,  הוא כבר יידרש לדבר .  אם נפתלי בנט יכול לשבת בשקט ולא לעשות מהומות בזמן ששר החוץ האמריקאי מפרפר בין הישראלים לאמריקאים ללא תוצאות ,  למה לו להיות זה שחוטף את האש ?  ממש בית יהודי קטן קם לנתניהו בתוך הליכוד .  
ביום שני השבוע נפגש יו"ר הכנסת ,  יולי אדלשטיין ,  עם משלחת רמת דרג מאיטליה בראשות ראש הממשלה אנריקו לטה .  בין מילות הנימוסין לתצפית על ירושלים ממרפסת לשכת היו"ר ,  שאל לטה את אדלשטיין מה על סדר יומה של הכנסת ליום זה .  אדלשטיין ,  לדברי אחד הנוכחים ,  סיפר לו שהדיונים במליאה ייפתחו בהצעות אי-אמון שהגישה האופוזיציה .  האיטלקי נדרך .  אמנם במדינתו נפילה והקמה של ממשלה הם דבר שבשגרה ,  אבל לתהפוכות פוליטיות בעת ביקורו בארץ הקודש הוא לא היה מוכן .  אדלשטיין מיהר להרגיע את ראש הממשלה המבוהל .  זה ריטואל שבועי ,  הסביר .
 כמה שעות מאוחר יותר ,  עלתה חברת הכנסת מיכל רוזין ממרצ לנמק את הצעת האי-אמון של מפלגתה .  היא דיברה על מה שהיא רואה כעוולות הכיבוש ;  על שני הקולות שבהם הממשלה מדברת ,  ועל המו"מ המדיני התקוע .  לקינוח הקריאה מעל הבמה את שירו של יזהר אשדות , " עניין של הרגל ",  שנאסר להשמעה בגלי צה"ל .  אולי היא קיוותה שחברי כנסת מהימין יצעקו לעברה מתוך עניין של הרגל .  אבל הם כמעט לא נכחו במליאה ,  ומי שכן - גילה אדישות מופגנת .
 נציג הממשלה והמגיב מטעמה בדיון על הצעות אי האמון היה סגן שר האוצר ,  מיקי לוי .  לוי עלה אחרי רוזין ודיבר על ענייני משרדו .  הכיבוש והמו"מ המדיני שעליהם דיברה רוזין לא הוזכרו ברמז .  מה זה שיח החירשים הזה ?  מה קרה ללוי ,  הוא בא לא מוכן ?  לא האזין בקשב רב לדברי רוזין ?  אולי פשוט לא היה לו מה להגיד לנוכח דבריה הקשים ?  ממש לא .  מי שנהג כאן באופן תמוה זו דווקא רוזין .  כותרת הצעת אי האמון היתה  " הממשלה מגישה תקציב דורסני ,  מכבידה את עול המסים ,  פוגעת במעמד הביניים ומתעלמת ממצוקת הדיור ".  לוי נבחר מראש להגיב על ההצעה הזו כי כותרתה נוגעת ישירות לענייני משרדו .  מה לזה ולנושא המדיני ?  לרוזין פתרונים .  
אבל זו לא היתה הפארסה היחידה במשכן באותו היום .  קדמה לרוזין הצעת האי-אמון של מפלגת העבודה .  הציגה אותה חברת הכנסת מיכל בירן .  אף חבר נוסף ממפלגת העבודה לא נצפה במליאה באותה שעה .  אחרי רוזין הוצגה הצעת האי-אמון של ש"ס .  אריה דרעי ,  לפי ההצעה ,  אמור היה להפוך לראש הממשלה במקרה שההצעה היתה עוברת .  דרעי כלל לא נכח בכנסת בעת שההצעה עלתה לדיון .
 וכך זה קורה מדי שבוע .  שעתיים מדיוני המליאה בימי שני מוקדשים לדיוני הצעות אי האמון ,  שמתנהלות בשעמום ובעצלתיים .  לפני כחודש ,  כשעלה לדיון  " חוק המשילות "  מטעם ישראל ביתנו ,  ובתוכו ההצעה להגביל מאוד את מוסד האי אמון נזעקו חברי האופוזיציה .  בצדק ,  יש לומר .  כלי האי אמון חשוב לדמוקרטיה .  השאלה מה עושים איתו .  וכשהאופוזיציה לא מתייחסת אליו בכבוד הראוי ,  מה לה לבוא בטענות לקואליציה שמנסה למסמס אותו עוד יותר ? 
הברזות וקיזוזים :  כך מתנהלת  " קייטנת "  הקואליציה 

ישראל וכתונת הפסים :  כץ יוצא למלחמה
כשהוא על הגל של רפורמת הנמלים וניצחונו בבחירות למזכירות הליכוד ,  מתכנן שר התחבורה את המערכה נגד סער ,  ארדן ושלום .  עבור נתניהו ,  הבחירות האלה היו בעיקר קריאת השכמה

