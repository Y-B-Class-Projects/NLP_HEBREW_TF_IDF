נתניהו : " השגת הסכם - אתגר קשה אך אפשרי "
 ראש הממשלה הגיב להודעתה של הילרי קלינטון בדבר תחילת השיחות הישירות בין ישראל לפלסטינים ואמר כי  " אנו באים לשיחות מתוך רצון אמיתי להגיע להסכם שלום בין שני העמים ".  חמאס הודיע כי הוא מתנגד לחידוש המו"מ הישיר ומסר כי  " זו זריית חול בעיניים "
 ראש הממשלה בנימין נתניהו בירך היום  ( שישי )  על הודעת מזכירת המדינה האמריקאית הילרי קלינטון באשר להתחלת השיחות הישירות בין ישראל לפלסטינים ללא תנאים מוקדמים .  נתניהו אמר כי  " השגת הסכם שלום הוא אתגר קשה אבל אפשרי .  אנחנו באים לשיחות מתוך רצון אמיתי להגיע להסכם שלום בין שני העמים ,  תוך שמירה על האינטרסים הלאומיים של ישראל ובראשם הביטחון ".  
מלשכת ראש הממשלה נמסר עוד כי  " ראש הממשלה קורא כבר שנה וחצי להתחלת השיחות הישירות .  הוא הביע סיפוק על ההבהרה האמריקאית שהשיחות יתקיימו ללא תנאים מוקדמים ,  והוסיף שישראל רוצה בשיחות רציניות ומקיפות ". 
גם שר הביטחון אהוד ברק בירך על הקריאה האמריקאית להתחיל בשיחות עם הפלסטינים ואמר כי  " ישראל רוצה שלום עם ביטחון וכי שני הצדדים יידרשו להחלטות אמיצות כדי להגיע להסדר ". 
מדינות הקוורטט פרסמו הודעת תמיכה בדבר הכרזת ארצות הברית על חידוש המשא ומתן הישיר ומסרו כי  " נציגי הקוורטט מאשרים את תמיכתם החזקה במשא ומתן ישיר בין ישראל והפלסטינים .  הקוורטט מביע את נחישותו בתמיכה בצדדים במהלך המשא ומתן שיכול להסתיים בתוך שנה אחת בהוצאה לפועל של הסכם .  הקוורטט קורא שוב לשני הצדדים לנהוג ברוגע ובריסון ,  ולהימנע מפעולות פרובוקטיביות ומהתלהמות ".  ההנהגה הפלסטינית הגיבה להודעת הקוורטט ויו"ר צוות המשא ומתן הפלסטיני ,  סאיב עריקאת ,  אמר לסוכנות הידיעות רויטרס כי ההודעה  " מכילה את היסודות הנדרשים לכינון הסכם שלום ". 
חמאס הודיע כי הוא מתנגד לחידוש השיחות הישירות .  ראש ממשלת חמאס אסמעיל הנייה אמר כי אין תועלת בחידוש המשא ומתן וכי זו  " זריית חול בעיניים ".  דובר חמאס בעזה ד"ר סמי אבו-זוהרי הודיע כי הפלסטינים לא יהיו מחויבים לתוצאות המשא ומתן .
 
נתניהו : " השגת הסכם - אתגר קשה אך אפשרי "
 ראש הממשלה הגיב להודעתה של הילרי קלינטון בדבר תחילת השיחות הישירות בין ישראל לפלסטינים ואמר כי  " אנו באים לשיחות מתוך רצון אמיתי להגיע להסכם שלום בין שני העמים ".  חמאס הודיע כי הוא מתנגד לחידוש המו"מ הישיר ומסר כי  " זו זריית חול בעיניים "
 
