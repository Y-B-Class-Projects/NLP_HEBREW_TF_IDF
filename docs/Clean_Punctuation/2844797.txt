על נתניהו להפסיק להפריח סיסמאות שמבודדות את ישראל
אין ספק כי היה מקום להתייחס ברצינות לתכני הביקורת שמתח ראש הממשלה על המשא ומתן בין המעצמות לאיראן ,  אך האופן שבו השמיע את ביקורתו גרם לכך שהפסיקו להתייחס אליה .  כעת ,  עליו למזער נזקים באמצעות הידברות שקטה עם ארה"ב
ההודעה המשותפת שהתפרסמה בסיום המשא ומתן הארוך והמייגע בין המעצמות לבין איראן בסוגיית הגרעין ,  על רקע האזהרות שהשמיעו ראש הממשלה בנימין נתניהו ושר הביטחון משה יעלון ,  רק הבליטה את התפקיד השולי ,  ובסופו של דבר גם את ההשפעה השולית ,  שהיו לישראל על המשא ומתן .  אין ספק כי היה מקום להתייחס ברצינות לתכני הביקורת שמתח ראש הממשלה על המשא ומתן בכלל ועל התנהלות הממשל האמריקני בפרט ,  אך בסיכומו של דבר ,  האופן שבו הוא השמיע את ביקורתו גרם לכך שמקבלי ההחלטות בקרב המדינות הנושאות ונותנות הפסיקו להתייחס אליה .  זאת ועוד ,  בצד הביקורת שהשמיע ,  ראש הממשלה הסתפק בהפרחת סיסמאות ולא הציע אלטרנטיבות ראויות למנהלי המשא ומתן .
 גם אם השיחות טרם הגיעו לסיומן ,  הרי שכבר בשלב זה ניתן לקבוע כי ראש הממשלה נכשל בהשגת היעדים שהציב בעניינן ,  ובהם חיסול התשתית הגרעינית של איראן וכפועל יצא ,  סיום ההעשרה והפקת פלוטוניום .  טוב יעשה ראש הממשלה אם בזמן שנותר עד לסיום המשא ומתן ,  ינסה למזער נזקים באמצעות הידברות שקטה עם הממשל האמריקני .  גם אם עד לחתימתו של הסכם מקיף בסוף חודש יוני יהיה על הנושאים ונותנים להתגבר על שורה של בעיות שנותרו פתוחות ,  הרי שעל ישראל להיערך ליום שלמחרת השגת ההסכם ,  שלדידו של נתניהו ,  יהיה הסכם רע שיסכן את ישראל ,  את המזרח התיכון ואת העולם כולו .  
בהקשר ליום שלמחרת חתימת ההסכם ,  מעניינת התשובה שנתן שר הביטחון לגבי האפשרות של תקיפה ישראלית באיראן . " היינו רוצים שצדיקים מלאכתם תעשה בידי אחרים ,  אבל אנחנו רוצים לפעול כמו 'אם אין אני לי מי לי' ".  ואם בכך לא די ,  הרי שבריאיון שנתן ראש אג"ת ,  הוא לא הוציא מהכלל אפשרות של נקיטת  "  צעדים דרמטיים "  נגד איראן ,  ויש להניח שהוא לא התכוון לצעדים דיפלומטים .
 התבטאויות כמו של ראש אג"ת אינן חדשות - במהלך המשא ומתן חזרו ראש הממשלה ושר הביטחון על המנטרה לעיל ,  לא רק מסיבות פנים ,  אלה גם כלפי העולם .  היה באמירות אלה כדי להבהיר כי יכול להיות מצב שבו ישראל תתקוף מתקני גרעין מתוך צורך להגן על בטחונה לנוכח האיום האיראני המתהווה ,  ואי שביעות רצונה מדרך התנהלות המשא ומתן .  למותר לציין כי לשיח זה ,  שהתנהל ביחס לאופציה הצבאית ב-2012 ,  נודעה ,  ככל הנראה ,  השפעה על המשא ומתן בין איראן לחמש המעצמות וגרמניה .  יחד עם זאת ,  אין דומה מצבה של ישראל בתרחיש של משא ומתן מתמשך ,  למצב שבו ייחתם הסכם שיקבל את ברכת הקהילה הבינלאומית  מצב שסבירותו ,  נכון להיום ,  נראית גבוהה יותר .  מבלי להיכנס ליכולתו המבצעית של צה"ל לבצע את המשימה בהצלחה ,  הרי שלעצם המהלך של פעולה צבאית יהיו השלכות מרחיקות לכת על מצבה הבינלאומי של ישראל .  מאחר והאפשרות לפיה  " מלאכתם של צדיקים תיעשה בידי אחרים "  נראית לא ריאלית בתרחיש של חתימת הסכם ,  תיוותר המלאכה ,  קרי מימוש האופציה הצבאית ,  בידי ישראל .  יש מידה לא קטנה של יוהרה ,  אם לא לומר של ביטחון עצמי מופרז ,  בהפרחת הסיסמה  " אם אין אני לי מי לי ".  זאת ,  משום שישראל זקוקה לתמיכת ארצות הברית בתחום הצבאי והמדיני ,  הן לצורך מימוש האופציה הצבאית ,  כמו גם למצב שיווצר לאחר מימושה .  ההנחה כי סיוע זה יינתן לישראל באופן אוטומטי ,  תהיה טעות חמורה .  ישראל תלויה לצורך בטחונה ומעמדה הבינלאומי בטבורה בארצות הברית .  כל ניסיון לעצב מדיניות המתבססת על ההנחה שעולה מתוך דברי ראש הממשלה ושר הביטחון בדבר עצמאותנו המלאה ,  עלולה להיות הרת אסון .  מן הראוי שאלה הנושאים באחריות לעתידה של המדינה ,  ימנעו מהפרחת סיסמאות שיש בהן כדי ליצור מצג שווא של המציאות .
 הכותב הוא שגריר ישראל לשעבר בגרמניה וחוקר בכיר במכון למחקרי ביטחון לאומי ליד אוניברסיטת תל אביב .
 לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

על נתניהו להפסיק להפריח סיסמאות שמבודדות את ישראל
אין ספק כי היה מקום להתייחס ברצינות לתכני הביקורת שמתח ראש הממשלה על המשא ומתן בין המעצמות לאיראן ,  אך האופן שבו השמיע את ביקורתו גרם לכך שהפסיקו להתייחס אליה .  כעת ,  עליו למזער נזקים באמצעות הידברות שקטה עם ארה"ב

