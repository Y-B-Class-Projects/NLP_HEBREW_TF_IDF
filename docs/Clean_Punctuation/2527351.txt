נתניהו :  ניתוק הגז אינו פוליטי ,  נובע מסכסוך עסקי
לאחר ההודעה על ביטול הסכם הגז עם מצרים ,  בירושלים ובקהיר מנסים להוריד את גובה הלהבות ולהדגיש כי אין שינוי בהסכם השלום .  אולם ,  במקביל מזהירים : " אי אפשר להתעלם מהמשבר "
 ביום שאחרי ההודעה המצרית על ביטול הסכם אספקת הגז עם ישראל ,  בירושלים מנסים להוריד את גובה הלהבות ולהדגיש כי אין שום שינוי בעמדת ממשלת מצרים או איום כלשהו על הסכם השלום בין המדינות .  ראש הממשלה ,  בנימין נתניהו ,  הדגיש היום  ( שני )  כי החלטת חברת הגז הלאומית המצרית לא נעשתה מתוך טעמים מדיניים . " אנו לא רואים את ניתוק הגז כדבר שנובע מהתפתחויות פוליטיות ",  אמר נתניהו בפגישה עם נציגי הבונדס , " זהו למעשה סכסוך עסקי בין החברה הישראלית לחברה המצרית ".  
נתניהו הזכיר גם את תגליות הגז האחרונות מול חופי המדינה : " יש לנו מצבורי גז שיעניקו לישראל עצמאות אנרגטית ,  לא רק ממצרים אלא מכל מקור אחר ,  ושיהפכו את ישראל לאחת מיצואניות הגז הטבעי הגדולות בעולם .  לכן אנו די בטוחים מהבחינה זאת ".  
התבטאותו האחרונה של נתניהו ,  כמו גם הבהרות שיצאו הבוקר מכיוון חברת הגז המצרית ,  מוכיחות כי  " שני הצדדים מנסים להוריד את הטון כדי להציל את מה שנשאר מהסכם השלום ולא לתת לסיפור הזה להתגלגל כמו כדור שלג ",  כפי שציין שגריר ישראל במצרים לשעבר ,  יצחק לבנון ,  בשיחה עם וואלה !  חדשות .  אף על פי כן ,  הוא הדגיש כי  " אי אפשר להתעלם מהמשבר הזה ולעצום את העיניים ".  
גורם מדיני הסביר כי  " כרגע זה ברמת הקשר בין חברות ואין לנו שום אינטרס שזה יפרוץ משם לזירה המדינית ,  כי יש לזה פוטנציאל נזק גדול .  המאמץ הוא להכיל את המשבר ולשלוט בו ולא לתת לו להתפשט ולהמשיך להדגיש כי אין שום החלטה של ממשלת מצרים בנושא ".  
חברת הגז הממשלתית המצרית הודיעה אתמול לחברת EMG ,  חברה ישראלית-מצרית המספקת את הגז לישראל מאז שנת 2008 ,  כי תפסיק את אספקת הגז עקב עיכוב של מספר חודשים בהעברת התשלום לממשלת מצרים .  בישראל מדגישים כי בשנה האחרונה לא מתקיימת אספקת גז סדירה בין כה וכה ,  בשל סדרת הפיצוצים בצינור הגז בסיני ,  וכי ההודעה היא חלק מהליך בוררות בו תובעת חברת EMG החזרים ממצרים על השיבושים באספקת הגז בשנה האחרונה .  
עם זאת ,  על רקע דעת הקהל השלילית הגוברת כלפי ישראל מאז המהפכה במצרים בינואר 2011 ,  גם בירושלים מבינים כי המשבר אמנם עסקי ,  אך עשוי להידרדר ולזלוג גם לרחוב המצרי . " אי אפשר להפריד בכלל בין נושאים כלכליים-מסחריים וההיבט המדיני של היחסים עם מצרים .  זה אופי היחסים - לכל דבר יש השלכה פוליטית .  גם להודעת חברת הגז השלכה פוליטית כי זה מחזק את המגמה השלילית ביחסים .  אי אפשר להתעלם ממשבר הגז עם מצרים ולעצום את העיניים ",  אמר השגריר לשעבר לבנון ,  שסיים את תפקידו בדצמבר האחרון .  
לדברי לבנון ,  קולות שקראו לביטול ההסכמים המסחריים עם ישראל נשמעו כבר עם נפילת שלטון מובארק ,  בעוד חלק גדול מבכירי חברות הגז המצריות ,  שהיו מקורבים לשלטון מובארק ,  נמצאים היום במעצר ובהליכים משפטיים . " סוגיית הגז היא מרכזית בסדר היום הפוליטי במצרים ",  אומר לבנון . " אם הממשלה אכן תודיע על ביטול הסכמי הגז - מבחינת העם המצרי והרוח שנושבת שם בסיועם של האחים המוסלמים ,  זה צעד שרוב המצרים יברכו עליו ויקבלו אותו באהלן וסהלן ". 
במקביל ,  בירושלים דוחים את טענות המקורבים לחברת אמפל ,  השותפה הישראלית ב-EMG ,  על התנערות מאחריות : " החברה נמצאת בסכסוך עסקי שנידון בבוררות ומונעת מאינטרס כלכלי - הם רוצים לגרור את כל המערכת בשביל להציל את ההשקעות ולמזער נזקים .  ממשלת ישראל לא צריכה להיגרר אחרי אינטרסים פרטיים של חברות פרטיות ,  יש כאן אינטרסים שגוברים על הכיס של יוסי מימן ". 

נתניהו :  ניתוק הגז אינו פוליטי ,  נובע מסכסוך עסקי
לאחר ההודעה על ביטול הסכם הגז עם מצרים ,  בירושלים ובקהיר מנסים להוריד את גובה הלהבות ולהדגיש כי אין שינוי בהסכם השלום .  אולם ,  במקביל מזהירים : " אי אפשר להתעלם מהמשבר "
 
