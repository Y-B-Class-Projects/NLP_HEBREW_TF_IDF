נתניהו הודה לקרי אחרי דחיית היוזמה נגד הגרעין הישראלי
ראש הממשלה שוחח עם שר החוץ האמריקני אחרי שוושינגטון עצרה אתמול את אישור המסמך הקורא לפירוז המזרח התיכון מנשק גרעיני .  זאת על רקע המתיחות בין שתי המדינות סביב הסכם הגרעין עם איראן והמו"מ עם הפלסטינים
ראש הממשלה בנימין נתניהו שוחח אתמול עם שר החוץ של ארצות הברית ג'ון קרי והודה לו ולנשיא ברק אובמה על כך שארצות הברית דחתה מסמך הנוגע לפירוז המזרח התיכון מנשק גרעיני - כך נמסר אמש  ( שבת )  מלשכת ראש הממשלה .  השיחה בין נתניהו לקרי מגיעה על רקע המתיחות הגדולה בין המדינות סביב הסכם הגרעין עם איראן והתבטאויותיו של נתניהו נגד מדינה פלסטינית .  
בלשכת ראש הממשלה רואים בחיוב את העובדה שארצות הברית עמדה במחויבות שניתנה בפומבי לישראל למנוע החלטה הנוגעת למזרח התיכון ,  שהייתה מייחדת לרעה את ישראל ומתעלמת מצרכי הביטחון שלה ומהאיומים הנובעים מהטלטלות במזרח התיכון .  כמו כן ,  ישראל מעריכה את החלטתן של בריטניה וקנדה לדחות את המהלך הדיפלומטי שתואם כנגד ישראל בוועידה .  
כאמור ,  אתמול דחתה ארצות הברית את מסמך שקרא למזכ"ל האו"ם באן קי מון לכנס עד שנת 2016 ועידה שתעסוק בפירוז המזרח התיכון .  וושינגטון טענה כי המדינות שהגישו את המסמך ,  בהן מצרים ,  ביצעו  " מניפולציה צינית "  בכך שקבעו תאריך יעד עבור ישראל ושכנותיה כדי להיפגש ולדון בנושא .
 תגובתה של ארצות הברית באה לאחר ביקורו בישראל השבוע של עוזרו של קרי לביטחון לאומי ולאי-הפצת נשק ,  תומאס קאנטרימן .  בביקור הביעה ישראל מחאה על הרעיון שלפיו תהיה מחויבת להשתתף בוועידה בנושא פירוז מנשק גרעיני ,  מבלי שהוסכם על סדר היום שלה מראש .  דובר משרד החוץ הישראלי סירב שלשום להגיב בנושא ואמר כי מדובר בעניין  " מאוד רגיש ". 
ישראל אינה חתומה על האמנה למניעת נשק גרעיני ,  וככל הנראה החשש האמריקני הוא כי בתהליך שכזה ישראל תיאלץ להצהיר אם היא מפעילה תכנית גרעין משלה .  כיוון שאימוץ מסמך על ידי האו"ם דורש קונצנזוס ,  משמעות הדחייה על ידי ארצות הברית ,  בגיבוי בריטניה וקנדה ,  היא שכל נושא פירוז העולם מנשק גרעיני נדחה לחמש השנים הקרובות .  זאת ,  לאחר משא ומתן של ארבעה שבועות שבמהלכו גובש המסמך .
 לפני חמש שנים חתמה ארצות הברית על מסמך שקרא לקיים עד 2012 שיחות בנוגע לפירוז המזרח התיכון מנשק גרעיני ,  ועוררה זעם בישראל .  הדיונים בנושא מעולם לא התקיימו .  
תת-מזכיר המדינה האמריקני ,  רוז גוטמולר ,  מסרה כי השפה שבה נעשה שימוש במסמך הסופי  " לא תואמת למדיניותנו ",  וציינה את מצרים - שאינה מחזיקה בנשק גרעיני - כאחת מהמדינות  " שאינן מוכנות לוותר על התנאים הבלתי-מציאותיים שלא ניתן לעבוד עמם "  בנוגע לאי-הפצת נשק .
 במצרים מסרו בתגובה לדחיית המסמך כי הם מאוכזבים מאוד . " לדחייה יהיו השלכות עבור העולם הערבי ודעת הקהל ",  הזהירו .
 גם באיראן התייחסו לנושא ,  ואמרו כי הם מופתעים שארצות הברית ,  בריטניה וקנדה מוכנים לדחות את ההצעה כולה כדי להגן על מדינה שמסכנת את האזור בכך שאינה מוכנה לפיקוח על תכנית הגרעין שלה .  ברוסיה אמרו כי  " חבל שהזדמנות לדיאלוג הוחמצה ,  ככל הנראה לזמן רב ". 
לפניות לכתב אמיר תיבון :  amir.tibon@walla.co.il .
  ( עדכון ראשון :  19:37 )  

נתניהו הודה לקרי אחרי דחיית היוזמה נגד הגרעין הישראלי
ראש הממשלה שוחח עם שר החוץ האמריקני אחרי שוושינגטון עצרה אתמול את אישור המסמך הקורא לפירוז המזרח התיכון מנשק גרעיני .  זאת על רקע המתיחות בין שתי המדינות סביב הסכם הגרעין עם איראן והמו"מ עם הפלסטינים

