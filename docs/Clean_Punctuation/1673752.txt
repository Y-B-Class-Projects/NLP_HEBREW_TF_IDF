לא עמדו בפרץ
ניצחון לאשת ראש הממשלה שרה נתניהו בתלונה שהגישה למועצת העיתונות נגד ידיעות אחרונות ,  לאחר שהעיתון לא ביקש את תגובתה לפרסום התביעה שהגישה נגדה ליליאן פרץ
בית הדין לאתיקה של מועצת העיתונות החליט לנזוף בעיתון ידיעות אחרונות על שלא ביקש את תגובת שרה נתניהו לכתבה על התביעה שהגישה נגדה עוזרת הבית לילאן פרץ . " בקשת תגובה מנשוא כתבה בכלל ומנשוא כתבה כה רועשת ובולטת בפרט  ,  הינה בגדר נורמה ,  לבד מהיותה דרישה ברורה של תקנון האתיקה העיתונאית ",  נכתב בהחלטת בית הדין .  
ידיעות אחרונות פרסם ביום שישי ה-15 בינואר את כתב התביעה שהגישה פרץ נגד אשת ראש הממשלה במלואו בעמודים 2 ו-3 של העיתון .  כמו כן ,  הוקדש מחצית מהעמוד הראשון של העיתון לפרשה .  בעקבות הפרסום הגישה הגברת נתניהו ,  באמצעות עו"ד דוד שמרון ומיכאל רבילו ממשרד שמרון ,  מלכו  ,  פרסקי ושות' ,  תלונה למועצת העיתונות נגד ידיעות אחרונות ונגד העיתונאי צח שפיצן על כך שלא ביקשו את תגובתה לפרסום ,  אלא הסתפקו באיזכור כי טרם הוגש כתב הגנה .  
תקנון האתיקה של מועצת העיתונות מחייב את כלי התקשורת לבקש את תגובת הנתבע במידה שלא הוגש כתב הגנה בהליך תביעה אזרחית .  בית הדין לאתיקה מצא שהופרה בגסות זכות התגובה .  בהחלטה נכתב כי העיתון ביצע  " מחדל שנוגד כל אמות מידה של מעשה עיתונאי מכובד ונכון "   .  באפשרות ידיעות אחרונות לערער על החלטת בית הדין לאתיקה בתוך שבועיים מיום ההחלטה ,  אם לא יערער ,  עליו לפרסם את החלטת בית הדין בידיעות אחרונות  ,  כמו כן הורה בית הדין לפרסם את החלטתו גם בעיתונים הארץ ומעריב .  
גורם בלשכת ראש הממשלה אמר בתגובה לדברים : " הגיע הזמן שכלי תקשורת מסויימים יפסיקו להעליל עלילות על הגברת נתניהו ויתחילו לכתוב את האמת- שהיא בדיוק הפוכה ממה שתיארו אותן כתבות בנושא העוזרת "
 חברי בית הדין לאתיקה של המועצה הם עו"ד רמי הדר ,  והעיתונאיות הדס שטייף ורותי סיני .  טרם התקבלה תגובת ידיעות אחרונות להחלטה .
 
לא עמדו בפרץ
ניצחון לאשת ראש הממשלה שרה נתניהו בתלונה שהגישה למועצת העיתונות נגד ידיעות אחרונות ,  לאחר שהעיתון לא ביקש את תגובתה לפרסום התביעה שהגישה נגדה ליליאן פרץ

