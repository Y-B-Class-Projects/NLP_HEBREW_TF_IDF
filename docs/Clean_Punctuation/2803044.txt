נתניהו על הטבח : " קורבנות של עלילות דם שבדו הפלסטינים "
 ראש הממשלה האשים את הרשות ואת חמאס בהסתה החמורה שהובילה לרצח המתפללים בבית הכנסת ,  בין היתר כשנטען שנהג האוטובוס הערבי נרצח ולא התאבד . " השקרים האלה גבו חיים ,  הגינוי של אבו מאזן אינו מספיק "
" אנחנו בעיצומה של מתקפת טרור שממוקדת בירושלים ",  כך אמר אתמול  ( שלישי )  ראש הממשלה בנימין נתניהו בהצהרה מיוחדת ממשרדו שבירושלים בעקבות הפיגוע בבית הכנסת בשכונת הר נוף בעיר .  הוא שב והאשים את הפלסטינים בהסתה שהובילה לשורת הפיגועים האחרונים ברחבי הארץ . 
" היום ,  באמצע תפילת שחרית ,  כשהם עטופים בטליתות ,  נרצחו ארבעה רבנים ,  ארבעה יהודים - טהורים ",  פתח נתניהו את דבריו ומסר תנחומים למשפחות השכולות ואיחולי החלמה לפצועים .  לדבריו ,  חמאס ,  התנועה האיסלאמית והרשות הפלסטינית  " מפיצים אינספור עלילות ובדיות נגד מדינת ישראל ".   " הם אומרים שהיהודים מטמאים את הר הבית ,  שאנחנו רוצים להרוס את המקומות הקדושים בו ,  מתכוונים לשנות את סדרי התפילה בו  הכל שקר .  השקרים הללו גבו מחיר יקר .  היום הצטרפו אליהם קורבנות נוספות כתוצאה מעלילת דם ",  הבהיר .  
הוא בחר לציין את מות נהג האוטובוס הערבי יוסוף חסן רמוני ,  שבתקשורת הפלסטינית נטען כי הוא נרצח בידי יהודים - כאחת הסיבות למעשה הטרור אתמול . " נהג האוטובוס התאבד  פרטי הדוח הפתולוגי מוכיחים זאת חד-משמעית .  זה לא מנע מהגורמים המסיתים להפיץ את עלילת הדם כאילו שהוא נרצח בידי יהודים ".  נתניהו ציין כי  " אמנם הפעם אבו מאזן גינה את מעשה הטבח וטוב שכך ",  אך הוסיף שבאותו משפט גינוי הוא  " קשר אותו למעשים דמיוניים שאין להם שום שחר ,  שישראל כביכול מבצעת בהר הבית .  ברחבי הרשות הפלסטנית יש הסתה יומיומית .  נגד עצם קיומה של ישראל ".  
נתניהו פנה לקהילה הבינלאומית וביקש לשמוע גם משם גינוי בלתי מתפשר . " העולם מביט בטבח הזה ,  אבל לא דורש מהפלסטינים להפסיק את ההסתה הפרועה נגד ישראל ,  שהיא שורש הסכסוך .  אני רוצה לראות זעזוע בקרב מנהיגי העולם המערבי והוקעה למעשי הרצח בישראל של יהודים ".  
על אף המילים הקשות ,  פנה נתניהו לציבור הישראלי וביקש לשמור על איפוק ולהימנע מכל תגובה אלימה לרצח . " אנחנו במלחמה ממושכת נגד הטרור השפל .  אנחנו בקרב על ירושלים ,  בירתנו הנצחית .  צריך לאחד כוחות .  זה צו השעה .  תמיד ידענו להתאחד נגד אויבים .  צריך לשים בצד את כל המחלוקות ולהתרכז בהגנה על ירושלים ועל אזרחי ישראל ".  
ראש הממשלה התייחס לדבריו של ראש השב"כ יורם כהן ,  שטען היום בפני ועדת חוץ וביטחון בכנסת כי יו"ר הרשות אינו אחראי ישירות להסתה . " אין פער ביני לבין ראש השב"כ .  הוא גם היה מדויק היום בעדות שלו ,  שרק חלק ממנה צוטט .  הוא אמר והבהיר כי אבו מאזן איננו משלח טרוריסטים ואינו מעודד פיגועי טרור .  מנגד ,  ההסתה של הרשות ,  שבראשה הוא עומד ,  זאת כן מעודדת טרור ". 
מוקדם יותר הורה נתניהו להרוס את בתיהם של עודאי ורסאן אבו ג'מל  שני המחבלים אשר ביצעו את הטבח שבו נרצחו ארבעה ישראלים .  ההחלטה התקבלה בתום התייעצות ביטחונית בלשכתו שבירושלים בהשתתפות שר הביטחון משה יעלון ,  השר לביטחון הפנים יצחק אהרונוביץ' ,  ראש השב"כ יורם כהן ,  פרקליט המדינה שי ניצן ,  מפקד מחוז ירושלים ניצב משה אדרי ומתאם הפעולות בשטחים אלוף יואב מרדכי .  בנוסף הורה ראש הממשלה לקדם את הריסת בתיהם של מחבלים נוספים ,  אשר אחראים לפיגועים קודמים .  כמו כן ,  הנחה נתניהו להגביר משמעותית את האכיפה נגד מסיתים לפיגועים .
 עוד על הפיגוע בירושליםאובמה גינה את הפיגוע : " התקפה על חפים מפשע"ראש השב"כ סותר את נתניהו :  אבו מאזן לא מעודד טרורגנים ללא אבטחה בירושלים : " מפקירים את הילדים "
 אתמול אחר הצהריים נקברו ארבעת הרוגי הפיגוע  משה טברסקי ,  בן 59 ;  אריה קופינסקי ,  בן 43 ;  אברהם שמואל גולדברג ,  בן 68 וקלמן לוין ,  בן 55 .  טברסקי נטמן ראשון ,  וכשעה לאחר מכן יצא מסע ההלוויה של שלושת ההרוגים הנוספים מבית הכנסת ברחוב אגסי  בו הם נרצחו להר המנוחות . " כשאנו סופרים כמה אלמנות ויתומים נוספו לכלל ישראל הבוקר ,  מדובר על ארבע אלמנות ,  24 יתומים ויתומות ברחוב אחד ",  אמר הרב יצחק מרדכי רובין ,  רב הקהילה ורב בית הכנסת שבו התפללו ההרוגים . " כשהם עטופים בטלית ובתפילין ,  נטבחו ארבעת הקורבנות ועמם עוד פצועים רבים ".  
האירוע החל בסביבות השעה 7:00 בבוקר .  שני בני דודים ,  רסאן ועאדי אבו גמ'ל משכונת ג'בל מוכבר שבמזרח ירושלים - קרובי משפחה של אסיר ששוחרר בעסקת גלעד שליט ,  פרצו עם אקדחים וסכיני קצבים לבית הכנסת  " קהילת בני תורה "  והחלו לתקוף את המתפללים במקום בעת תפילת שחרית .  שני שוטרי תנועה שהיו באזור הגיעו לאחר כדקה למקום והחלו לנהל חילופי אש עם המחבלים .  אחרי כחמש דקות הגיעו שוטרים מהמחלקה לזיהוי פלילי  ( מז"פ )  לבית הכנסת ,  ואחד מהם חיסל את המחבלים .  
חמישה פצועים מהפיגוע עדיין מאושפזים בבתי החולים בבירה .  בבית החולים הדסה עין כרם מאושפז שוטר שניהל קרב עם המחבלים ונפצע באורח אנוש בראשו .  שניים נוספים פצועים במצב קשה ,  אחד במצב בינוני-קשה ואחד במצב קל .  בבית החולים שערי צדק נותר לאשפוז פצוע אחד באורח בינוני לאחר ניתוח .
 דודו של עודאי אבו ג'מל ,  אחד משני המחבלים ,  סיפר אתמול כי במהלך פשיטת כוחות הביטחון בשכונת ג'בל מוכאבר ,  נעצרו אחיו ודוד אחר של עודאי ואביו ואמו של המחבל השני ,  רסאן .  לדבריו ,  הידיעה על מה שעשו קרובי משפחתו ,  שחוסלו באירוע ,  הגיעה אל המשפחה כ"רעם ביום בהיר ".  עם זאת ,  הוא הוסיף כי בני המשפחה שבעי רצון מהמעשה של השניים , " שהפכו לשהידים כשמתו למען ירושלים ולמען מסגד אל-אקצא ".  הוא טען כי הפיגוע התרחש בתגובה ל"פשעי הציונים "  היומיומיים בעיר וכתגובה לכך שישראל מונעת מהפלסטינים להיכנס למסגד ומאשרת למתנחלים  " להסתער "  עליו ".  
נשיא ארצות הברית ברק אובמה גינה הערב את הפיגוע ששלושה מההרוגים בו בעלי אזרחות אמריקנית . " לא יכולה להיות הצדקה להתקפות כאלו נגד אזרחים חפים מפשע ",  אמר אובמה . " בתקופה כזאת רגישה בירושלים ,  חשוב שהמנהיגים הישראלים והפלסטינים יעבדו בשיתוף פעולה כדי להפחית את המתיחות ,  לגנות את האלימות ולחפש דרך להגיע לשלום ". 
הגינוי הזה מצטרף לשורת גינויים שהגיעו מרחבי העולם .  בלט הגינוי שהגיע מבחריין כששר החוץ של המדינה ,  חאלד בן אחמד אל-חליפה ,  טען כי  " רצח מתפללים בבית כנסת יהודי הוא פשע ".  הוא הדגיש במקביל כי  " עוולות הכיבוש אינן עילה לפגיעה במתפללים חפים מפשע ". 
 ( עדכון ראשון :  19:59 )  

נתניהו על הטבח : " קורבנות של עלילות דם שבדו הפלסטינים "
 ראש הממשלה האשים את הרשות ואת חמאס בהסתה החמורה שהובילה לרצח המתפללים בבית הכנסת ,  בין היתר כשנטען שנהג האוטובוס הערבי נרצח ולא התאבד . " השקרים האלה גבו חיים ,  הגינוי של אבו מאזן אינו מספיק "
 
