מופז תוקף את נתניהו : " שהוא ייחקר בפוליגרף "
 יושב ראש האופוזיציה אמר במפגש עם תלמידים כי השב"כ צריך לחקור את ההדלפה מישיבת הקבינט המדיני-ביטחוני ,  ולהתחיל מראש הממשלה
סערת ההדלפות מישיבת הקבינט המדיני-ביטחוני ממשיכה להסעיר את המערכת הפוליטית :  בעוד ראש הממשלה בוחן אפשרות משפטית לחקור במכשיר פוליגרף את השרים שהשתתפו בישיבת הקבינט השבוע ,  יושב ראש האופוזיציה ,  שאול מופז ,  תקף היום  ( חמישי )  בחריפות את התנהלותו של נתניהו בנושא וקרא לו להיות  " ראשון הנחקרים "  בחקירת ההדלפה . 
" הדלפות מתוך דיוני ישיבות הקבינט שעוסקות בקודש הקודשים ובסודות הכמוסים של מדינת ישראל הן הפקרות לשמה ",  אמר מופז בשיחה עם תלמידי י"ב בצפת ,  ותמך בקריאות לחקור ההדלפות ,  שאירעו השבוע לאחר הערכת המודיעין השנתית ששמעו שרי הקבינט מגורמי הביטחון השונים . 
" את ההדלפה צריך לחקור השב"כ ,  וראשון הנחקרים צריך להיות ראש הממשלה .  מי שעומד בראש הפורום צריך להיבדק ראשון ",  קבע מופז ,  ורמז כי נתניהו עצמו אחראי במידה רבה לסיקור התקשורתי של נושאים מסווגים בשבועות האחרונים . " יש לשאול :  האם תדרכת גורמים באמצעי התקשורת על מהלכים מדיניים או צבאיים מסווגים בשבועות האחרונים ?  ההפקרות הזו חייבת להסתיים ",  אמר מופז .  
בשבוע שעבר ,  עוד לפני ישיבת הקבינט המדוברת ,  החליפו ביניהם מופז ונתניהו חילופי האשמות בדבר הדלפות בנושא אפשרות התקיפה הישראלית באירן .  לאחר שמופז התלונן בפומבי שראש הממשלה לא מעדכן אותו בסוגיות ביטחוניות רגישות נקבעה בין השניים פגישת העדכון המחויבת על פי חוק בין ראש הממשלה ליו"ר האופוזיציה .  בסיום הפגישה ,  הדגישה לשכת ראש הממשלה כי נתניהו נזף במופז ואמר לו כי הוא מצפה שהוא לא יעשה שימוש בחומר המודיעיני הרגיש שייחשף בפניו בפגישה .  מקורבי מופז לא נשארו חייבים והזכירו כי נתניהו הוא  " המדליף הסדרתי היחיד בדרג הבכיר ",  שחשף כיו"ר האופוזיציה מעל בימת הכנסת ב-1995 את מסמך שטאובר ,  שדן באסטרטגיה למשא ומתן אפשרי עם סוריה .  
בסביבת נתניהו מסרבים עדיין להתייחס להמשך הבירור המשפטי ,  אך אתמול כבר החלו התייעצויות לגבי חוקיות זימון השרים החברים בקבינט המדיני-ביטחוני לבדיקת פוליגרף לאיתור המדליף ,  בין היתר עם ראש השב"כ יורם כהן והיועץ המשפטי לממשלה ,  יהודה וינשטיין .  תנועת אומ"ץ פנתה הבוקר לנתניהו ,  בבקשה שייתן  " דוגמה אישית "  ויעבור ביוזמתו בדיקת פוליגרף ,  כדי לשלול אפשרות שהוא זה שהדליף את המידע מישיבת הקבינט .
 בתוך כך ,  שר התחבורה ישראל כץ התייחס היום להדלפה מישיבת הקבינט המדיני ביטחוני השבוע ואמר כי  " ראש הממשלה נהג נכון כאשר חייב את משתתפי הישיבה לעבור בדיקת פוליגרף .  לא ייתכן שמישיבות מסווגות ידלפו דברים ,  ומי שאחראי לכך צריך לתת את הדין ",  אמר כץ בטקס חנוכת המחלף של רמת חובב .  

מופז תוקף את נתניהו : " שהוא ייחקר בפוליגרף "
 יושב ראש האופוזיציה אמר במפגש עם תלמידים כי השב"כ צריך לחקור את ההדלפה מישיבת הקבינט המדיני-ביטחוני ,  ולהתחיל מראש הממשלה

