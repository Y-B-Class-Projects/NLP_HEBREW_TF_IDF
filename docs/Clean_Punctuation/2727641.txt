תכנית נתניהו :  התנחלויות בפלסטין - בריבונות ישראל
ראש הממשלה הורה לבחון את המודל הבלגי-הולנדי ,  שבמסגרתו בשטח הולנד ישנן עיירות תחת ריבונות בלגית ,  כדי להימנע מפינוי מתנחלים כמה שניתן .  הפלסטינים צפויים לדחות הצעה זו
נתניהו ממשיך לחפש דרכים להשארת התנחלויות בשטח המדינה הפלסטינית :  בימים האחרונים הורה ראש הממשלה למזכיר הממשלה ,  אביחי מנדלבליט ,  לבחון תכנית להשארת התנחלויות מבודדות בשטח פלסטין העתידית כמובלעות ישראליות ,  בריבונות ישראלית מלאה .
 המודל שנתניהו ביקש ממנדלבליט הוא מודל המובלעות הבלגי-הולנדי ,  שבמסגרתו בשטח הולנד ישנן עיירות תחת ריבונות בלגית ,  ואף עיירות שמחולקות בין בלגיה והולנד .  על פי דיווח הערב בחדשות ערוץ 2 ,  נתניהו מעוניין לבחון את ההיבטים המשפטיים והמעשיים של יישום הסכם כזה בגדה המערבית .   בסוף השבוע אמר נתניהו בכמה ראיונות שאין בכוונתו לפנות אף ישראלי מביתו ,  בהמשך לדברים שאמר בתחילת השנה הנוכחית בפורום הכלכלי העולמי בדאבוס .  כפי שפורסם לראשונה בוואלה !  חדשות לפני כחודשיים ,  נתניהו הציע עד כה במסגרת המשא ומתן עם הפלסטינים מספר הצעות להשארת מתנחלים במדינה הפלסטינית ,  אך הפלסטינים דחו את כולן ,  למעט השארת מתנחלים כאזרחי פלסטין תחת ריבונות פלסטינית מלאה .  הסיכוי שהפלסטינים יקבלו את ההצעה הנוכחית הינו קלוש .  
מלשכת ראש הממשלה נמסר שמזכיר הממשלה לא הונחה לבדוק נושא כזה ,  אולם לוואלה !  חדשות נודע כי המתווה שאותו ביקש ראש הממשלה לבחון ,  נבחן גם בעבר במסגרת ההכנות למשא ומתן על הסדר קבע ,  במהלך כהונתו הקודמת של נתניהו כראש ממשלה .  מודל המובלעות הבלגי-הולנדי נבחן כחלק ממספר אפשרויות להשארת מתנחלים מחוץ לגושים בבתיהם במסגרת הסדר קבע .  העבודה בנושא רוכזה במטה לביטחון לאומי ,  כאשר בנושא המובלעות נעזר המטה בפרופ' גדעון ביגר שחקר את הנושא .  ראש המל"ל באותה תקופה ,  פרופ' עוזי ארד ,  אישר את הפרטים בשיחה עם וואלה !  חדשות והוסיף כי הוא  " אינו מופתע מהדיווח בחדשות 2 על חידוש עבודת המטה בנושא ".  
חבר ועדת החוץ והביטחון ,  חבר הכנסת מטעם מפלגת העבודה ,  עמר בר-לב ,  אמר בתגובה לתוכנית המובלעות כי הרעיון הוא  " הזוי מבחינה ביטחונית .  אני מקווה מאוד שראש הממשלה שוב מנסה להפריח ספין לאוויר ולא חושב ברצינות על רעיון כזה ,  בראש ובראשונה מכיוון שהוא מסכן את ביטחונם של אזרחי ישראל שישארו באותן המובלעות התיאורטיות ".  
בר-לב הוסיף וטען כי למדינת ישראל אין עתודות קרקע למסור לפלסטינים שיאפשרו להשאיר בידיה שטחים נרחבים מעבר לגושי ההתיישבות מבלי למסור שטחים מיושבים אחרים הנמצאים בתוך גבולות הקו הירוק . " ראש הממשלה חייב להפסיק לברוח מהמציאות המורכבת ולקבל את החלטה חד משמעית על היפרדות מהפלסטינים שתאפשר לישראל להגשים את יעדיה הלאומיים ",  חתם .  

תכנית נתניהו :  התנחלויות בפלסטין - בריבונות ישראל
ראש הממשלה הורה לבחון את המודל הבלגי-הולנדי ,  שבמסגרתו בשטח הולנד ישנן עיירות תחת ריבונות בלגית ,  כדי להימנע מפינוי מתנחלים כמה שניתן .  הפלסטינים צפויים לדחות הצעה זו

