נתניהו דחה הדיון בסיפוח כביש 443 לישראל
ועדת שרים היתה אמורה לדון היום בהצעת חוק ,  שנועדה לעקוף את החלטת בג"ץ לאפשר תנועת פלסטינים בכביש בין מודיעין לירושלים ,  אך לבקשת רה"מ נדחה הדיון
 ( צילום :  גדעון צנטנר ;  עריכת וידאו :  גדי וינסטוק ) 
ועדת השרים לענייני חקיקה לא תדון היום  ( ראשון )  בהצעת החוק לסיפוח כביש 443 לישראל .  זאת בעקבות בקשתו של ראש הממשלה בנימין נתניהו לדחות את הדיון ,  כדי לאפשר לו לבחון בעצמו את הצעת החוק .  לפי הצעת החוק ,  תספח ישראל את הכביש המקשר בין מודיעין לירושלים וכך תאופשר תנועת ישראלים בלבד על הכביש באופן חוקי .  
הצעת החוק של ח"כ משה  ( מוץ )  מטלון  ( ישראל ביתנו )  ,  אליה הצטרפו עוד 17 חברי כנסת מסיעות הימין ,  הונחה על שולחן הכנסת בסוף דצמבר 2009 ,  בעקבות פסיקת בג"ץ שהורתה למדינה לפתוח את הכביש לנסיעת פלסטינים .  
בסוף דצמבר קבעו שופטי בג"ץ כי כביש 443 ייפתח לתנועה עבור פלסטינים ,  לאחר שהיה סגור לתנועתם מאז תקופת האינתיפדה השנייה ,  בעקבות פיגועי ירי שבוצעו נגד נוסעים ישראלים .  בפסיקת בג"ץ נאמר המפקד הצבאי רשאי אמנם להטיל מגבלות על תנועת כלי רכב בכלל ועל תנועת כלי רכב פלסטיניים בפרט ,  כדי להבטיח את ביטחון האזרחים הישראלים ,  אולם זאת אינה יכולה להיות מגבלה קבועה ויש לשנותה בתוך חמישה חודשים .
 ח"כ מטלון הגיב להודעתו של ראש הממשלה על דחיית הדיון בהצעת החוק ואמר כי הוא מכבד את החלטתו בנושא . " אני נמצא במגעים עם לשכת ראש הממשלה ,  כדי להגיע להבנות לקביעת לוח זמנים ",  אמר . " מתי תעלה שוב הצעת החוק ?  הדבר יעשה מתוך אחריות למען אזרחי מדינת ישראל ". 
יו"ר  " הבית היהודי ",  שר המדע דניאל הרשקוביץ ,  סיפר כי החלטת בג"ץ על הכביש מטרידה אותו . " אני נוסע בכביש יום-יום בדרכי מחיפה לירושלים ,  ומדובר בעורק תחבורה חשוב מאד .  פסיקת בית המשפט מתייחסת לזכויות אדם אבל חיי האדם חשובים מזכויותיו ",  אמר .
 לדברי הרשקוביץ הצטרף גם שר התשתיות עוזי לנדאו ,  שטען כי על מנת לנסוע בבטחה בכביש יש לקבל את הצעת החוק . " החלטת בית המשפט היתה שגויה ביותר ויש עמה סכנות לביטחון .  כל עוד ישנו איום ביטחוני על אזרחי ישראל ,  צריך להוריד מהכביש את מי שמשתף פעולה עם הטרור .
 לעומתם ,  הביע שר הרווחה יצחק הרצוג  ( עבודה )  התנגדות להצעת החוק .  לדבריו , " מדינת ישראל לא סיפחה שטחים מיהודה ושומרון משנת 67' .  יהיה צריך להתמודד עם פתיחת הכביש בצד הביטחוני ,  אולם אסור לנקר עיניים עם סיפוח שטחים בעיצומו של תהליך מדיני .  ישראל לא תיכנס למערבולת מדינית מטורפת .  אני משוכנע שבתוך ארבעה חודשים מערכת הביטחון תביא לכביש הסדר נכון ,  ואני מציע לא לצאת למסע הפחדה ". 

נתניהו דחה הדיון בסיפוח כביש 443 לישראל
ועדת שרים היתה אמורה לדון היום בהצעת חוק ,  שנועדה לעקוף את החלטת בג"ץ לאפשר תנועת פלסטינים בכביש בין מודיעין לירושלים ,  אך לבקשת רה"מ נדחה הדיון

