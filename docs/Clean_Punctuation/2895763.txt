ח"כים יכולים לעלות להר הבית ?   " לראש הממשלה אין סמכות לאסור זאת "
 משפטנים הסבירו כי בשל החסינות שניתנת לחברי הכנסת ,  גם אם יפרו את הוראתו של נתניהו - לא יועמדו לדין .  הח"כים הערבים ביטלו אמנם ביקור בהר הבית ,  אך בקשת ראש הממשלה אינה הסיבה . " רק המשטרה יכולה שלא לאפשר עלייה של ח"כ כזה או אחר "
 החלטת ראש הממשלה בנימין נתניהו לאסור על עליית חברי כנסת להר הבית עמדה ביום חמישי למבחן המציאות כאשר שוטרים מנעו בגופם מח"כ ג'אמל זחאלקה  ( הרשימה המשותפת )  מלהיכנס למתחם ההר .  ההוראה של נתניהו ניתנה בניסיון להרגיע את הרוחות ואת המצב הביטחוני הרעוע בירושלים ,  אלא שבפועל ,  לא ברור אם היא בכלל בעלת תוקף חוקי .  זאת ועוד ,  לא ברור אם ראש הממשלה בכלל מוסמך לאסור על חברי כנסת מלנוע בחופשיות ברחבי ישראל .  
חברי כנסת מהרשימה המשותפת כבר הודיעו כי אין להם כוונה לציית להנחיה וכי בכוונתם לעלות היום  ( ראשון )  למתחם הקדוש ולהעמיד למבחן נוסף את האיסור שהוציא מראש הממשלה .  עם זאת ,  אמש חזרו בהם חברי הכנסת .  גורמים ברשימה המשותפת מסרו כי הוחלט שלא לעלות מחר להר הבית . " עלינו להשמיע את קולנו בבירור ובו בזמן עלינו להיזהר כי לא ניפול לתוך מלכודותו של נתניהו ",  כתב בפרסום בדף הפייסבוק שלו ראש הרשימה איימן עודה .
 לקריאה נוספת :  נתניהו : " גל הטרור - תוצאה של הסתה פרועה מטעם התנועה האיסלאמית"העציר המנהלי מאיר אטינגר פתח בשביתת רעב לאחר שהועבר לבידודפינטו ביקש להאריך את שהותו בחו"ל ;  הפרקליטות :  חשש שיחמוק מעונש 
סעיף 8 לחוק חסינות חברי כנסת קובע כי כל הגבלה על גישה למקום ציבורי לא תחול על חברי כנסת .  ואולם ,  סיום הסעיף קובע כי ניתן להגביל את חופש התנועה של נבחרי העם  " אם היה האיסור או ההגבלה מטעמים של ביטחון המדינה או של סוד צבאי ".  ניתן להבין מכך כי במידה שקיימת סיבה הקשורה לביטחון המדינה ,  ניתן לאסור על חברי הכנסת מלעלות להר .  הבעיה היא שסעיף זה סותר סעיף אחר בחוק ,  הקובע כי לחבר כנסת תוענק חסינות על כל פעולה שיבצע במילוי תפקידו כחבר כנסת .  במילים אחרות ,  בפועל ,  חבר כנסת אינו מוגבל בתנועתו ,  ובעצם אם גם יפרוץ להר הבית בזמן כהונתו ,  הרי שלא ניתן יהיה להעמידו לדין .  
סוגיה נוספת שעולה מהסעיף היא השאלה האם ראש הממשלה הוא בעל הסמכות לקבוע על איסור חופש התנועה של חברי כנסת מטעמים של ביטחון המדינה .  למעשה ,  נתניהו ,  כראש הרשות המבצעת ,  איננו יכול לקבוע לחבר הרשות המחוקקת מתי יוגבל בחופש התנועה .  לעומת זאת ,  הוא יכול להורות לשרי הממשלה שלא לעלות להר הבית ,  אך הסנקציה היחידה שיוכל לנקוט מולם במקרה שיפרו את הוראתו היא פיטורים מהממשלה .  
לטענת משפטנים ,  רק המשטרה ,  כגורם ביטחוני מוסמך ,  יכולה להגביל עליה להר הבית . " גם אם מישהו יעבור על ההנחיה של ראש הממשלה ,  יהיה קשה מאוד עד בלתי אפשרי להעמיד אותו לדין פלילי ",  אמר משפטן בכיר בנושא . " ראש הממשלה אינו יכול לתת הנחיות להגביל את חופש התנועה לחברי כנסת .  אין לו סמכות לעשות זאת ".  
" ברמה המשפטית ספק גדול אם יש בסיס חוקי להנחיה גורפת של ראש הממשלה לאסור על חברי כנסת מלעלות להר הבית ",  אמר ד"ר יעקב בן שמש ,  מומחה למשפט חוקתי מהקריה אקדמית אונו . " לעומת זאת ,  המשטרה יכולה לקבוע בהערכת מצב משלה ולהחליט שהמצב הביטחוני אינו מאפשר עליית חבר כנסת כזה או אחר מכיוון שהוא פועל באופן פרובוקטיבי ומתסיס את האווירה באופן שמסכן את שלום הציבור .  עדיין ,  אין לה ביסוס חוקי לפעול כך רק על פי הנחיה של ראש הממשלה .  על המשטרה להעריך ברמת סבירות גבוהה שהגעה של חבר כנסת למקום מסוים יכולה לסכן את שלום הציבור ".  
לדברי ד"ר בן שמש ,  אם ח"כ זחאלקה או חברי כנסת אחרים יעלו בכוח להר בניגוד להנחיית המשטרה ,  יתכן שיהיה אפשר להעמידם לדין . " אם הנימוק לחסימת עליה להר הבית הוא רק בשל הנחיה מראש הממשלה ,  אין לזה שום בסיס חוקי .  עם זאת ,  יש גבולות גם לחסינות כל עוד קיים בסיס חוקי למניעה ",  הסביר .
 בהכנת הידיעה השתתף עמרי נחמיאס 

ח"כים יכולים לעלות להר הבית ?   " לראש הממשלה אין סמכות לאסור זאת "
 משפטנים הסבירו כי בשל החסינות שניתנת לחברי הכנסת ,  גם אם יפרו את הוראתו של נתניהו - לא יועמדו לדין .  הח"כים הערבים ביטלו אמנם ביקור בהר הבית ,  אך בקשת ראש הממשלה אינה הסיבה . " רק המשטרה יכולה שלא לאפשר עלייה של ח"כ כזה או אחר "
 
