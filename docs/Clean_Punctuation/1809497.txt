נתניהו לא רוצה ריכוזיות בשוק קידוחי הגז
כדי למנוע מונופול :  נתניהו הורה לגבש תוכנית לפתיחת שוק הגז הטבעי לתחרות .  בין הצעדים שיידונו :  פיקוח על השימוש בתשתית ההולכה של דלק ונובל ועידוד שימוש בגז טבעי בבתים פרטיים 
לקראת כינונו של משטר המס החדש בתחום אוצרות הטבע ,  נערכת ישראל לשלב הבא של עיצוב שוק הגז הטבעי המתפתח .  ל-TheMarker נודע כי ראש הממשלה ,  בנימין נתניהו ,  הורה בימים האחרונים לבחון את הדרכים להגברת התחרות בענף הגז ,  לצד טיפול בהגדלת הביקושים בו .  
נתניהו הורה על הקמתם של כמה צוותי עבודה ייעודיים ובין-משרדיים שיעסקו בהיבטי המאקרו של גיבוש הענף - לרבות גיוון מקורות אספקת הגז למשק ,  התערבות ממשלתית באכיפת התחרות החופשית בו ,  קביעת אסטרטגיה ליצוא הגז ,  וכן בחינת האפשרויות להגדלת השימוש בגז טבעי ,  למשל בתעשייה ובתחבורה .  את צוותי העבודה יאיישו בין השאר נציגים של משרדי ראש הממשלה ,  האוצר ,  התשתיות ,  התמ"ת ,  התחבורה והחוץ .  העבודה תרוכז בידי המועצה הלאומית לכלכלה בראשות פרופ' יוג'ין קנדל .  תגליות הגז הטבעי מאפשרות למשק הישראלי לבצע שינוי אסטרטגי במדיניות האנרגיה שלו - בעיקר במעבר לשימוש מוגבר בגז על חשבון שריפת פחם או תזקיקי נפט בהליך ייצור החשמל והקיטור לתעשייה ,  ובעתיד גם להנעת כלי רכב .  למעבר זה השלכות מהותיות בהוזלת סל הדלק במשק ,  הפחתת זיהום אוויר וצמצום התלות במקורות יבוא זרים .  
עם זאת ,  שוק הגז המתפתח במהירות מתאפיין בריכוזיות גבוהה ,  שהיא תוצר של חלוקת רישיונות חיפוש וקידוח באופן לא מבוקר ולא תחרותי בידי משרד התשתיות זה כעשור .  כתוצאה מכך ,  השותפות האסטרטגית שהתגבשה בין קבוצת דלק של יצחק תשובה לבין חברת נובל אנרג'י האמריקאית מחזיקה כיום בכלל עתודות הגז הטבעי של ישראל ,  לרבות המאגרים מארי B ונועה  ( אחזקה של 100% )  ,  תמר ודלית  ( 67% )  ולווייתן  ( 85% )  .  
מעבר להשלכות הרוחביות של ריכוז מוצר חיוני כדוגמת גז טבעי בידי גוף מונופוליסטי ,  הרי שמציאות זו עלולה למנוע תחרות מצד מאגרי גז מתחרים שייחשפו בעתיד .  זאת ,  בשל היתרון לגודל במאגרים כדוגמת לווייתן ותמר ,  וגם בשל היתרון שבראשוניות בהנחת תשתית להולכת גז מהים לחוף .  
אם יתגלו מאגרי גז טבעי למשל ,  בשטחי הרישיונות מירה  ( של הכשרת הישוב ומודיעין )  או שמשון  ( ישראמקו )  ,  הם יידרשו להשתמש בצנרת הולכת הגז התת-ימית שכבר תניח נובל אנרג'י ממאגרי תמר או לווייתן אל החוף ,  אם ירצו להתמודד מולה על שיווק הגז ללקוחות בשוק המקומי .  זאת ,  לצד שימוש אפשרי גם במאגרי מארי B המתרוקנים שמול אשקלון ,  לשם אחסון אסטרטגי והגברת הגמישות התפעולית בהזרמה ללקוחות .  
המאגרים המתחרים יחויבו לפיכך בתשלום דמי שימוש לדלק ולנובל אנרג'י ,  באופן שמייצר תלות שעשויה לסכן את פיתוח התחרות .  לכן ,  הצוותים הבין-משרדיים ידונו בין היתר בחיוב דלק ונובל בהענקת גישה חופשית  ( Open Access )  לשימוש במתקניהן ,  תוך פיקוח על גובה דמי השימוש שייגבו .  דיון כזה כבר עלה ברקע המשא ומתן שמקיימת חברת החשמל מול שותפות ים תטיס לשימוש במאגר מארי-B המתרוקן לצרכיה התפעוליים של החברה .  
לצד ה"מקל "  הרגולטורי יבחנו ככל הנראה הצוותים גם  " גזר "  לשותפות בתמר ובלווייתן ,  בדמות הקלות ביצוא הגז מן המאגרים .  זאת ,  מתוך תפישה שלפיה יצוא הגז יאפשר לחשוף לשוק המקומי מגוון ספקים גדול יותר וליצור תחרות ביניהם מכיוון שמאגרים אלה עתידים לספק את כל צורכי הגז בעשורים הקרובים ,  ולחסום את השוק בפני ספקים מתחרים .  
צעד ראשון בכיוון נעשה בתיקון שהוכנס לחוק ששינסקי בשבוע שעבר ,  שבו ויתרה המדינה על חיוב הגז המיוצא בתשלום היטל רווחים שיחושב לפי מחיר הגז המקומי .  לחלופין ,  הסכימה לגבות היטל בהתאם למחיר הגז שיימכר לשווקי חוץ  ( גם אם יהיה נמוך יותר )  ,  ובלבד שהיצואן הוכיח שלא הצליח למכור את הגז לשוק המקומי ,  ומכר לפחות מחצית מהכמות המיוצאת בשוק המקומי .  
מהלכים אלה עשויים להתנגש עם מדיניות משרד התשתיות המתגבשת בימים אלה באשר ליצוא הגז מן המאגרים .  שר התשתיות עוזי לנדאו אמר באחרונה כי בכוונת המשרד לקבוע כי המדינה תחייב לשמור לצרכיה האסטרטגיים גז בנפח מינימלי של 50 שנות צריכה לפני שתתיר ליזמים לייצא גז .  
לצד היצע הגז הטבעי יעסקו הצוותים גם בצד הביקושים - במטרה להרחיב את השימוש בגז טבעי לצרכי המשק ,  ולהאיץ את קצב הגידול בביקוש לגז ,  המוערך כיום בשיעור של 20%-25% מדי חמש שנים .  
דיונים אלה יתמקדו ככל הנראה בהגברת יתירות תשתית הולכת הגז בישראל כדי לאפשר את שילוב הגז הטבעי במערך ייצור החשמל בשיעורים גבוהים יותר .  כמו כן תיבחן ההסדרה הנדרשת כדי לתמרץ מפעלים ,  מוסדות ואף בתים פרטיים לעבור לשימוש בגז טבעי במקום מזוט או גז בישול  ( גפ"מ )  .  הדיונים צפויים להתמקד גם בשאלת מעבר ציי תחבורה גדולים לשימוש בגז טבעי דחוס  ( CNG )  במקום בסולר ובבנזין .  

נתניהו לא רוצה ריכוזיות בשוק קידוחי הגז
כדי למנוע מונופול :  נתניהו הורה לגבש תוכנית לפתיחת שוק הגז הטבעי לתחרות .  בין הצעדים שיידונו :  פיקוח על השימוש בתשתית ההולכה של דלק ונובל ועידוד שימוש בגז טבעי בבתים פרטיים 

