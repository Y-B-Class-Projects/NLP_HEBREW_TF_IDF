אביו של אופיר רחום : " נשלם בעתיד מחיר כבד "
 שלום רחום הביע זעזוע מכך שישראל הכלילה את אמנה מונא ,  שפיתתה את בנו אופיר להגיע לרמאללה ,  שם נרצח ,  בעסקה לשחרור שליט . " אין מדינה בעולם שהייתה עושה עסקה כזאת "
" אף שר לא הרים טלפון להסביר את העסקה הזאת ,  שבה משחררים את רוצחת בני ,  למרות שהבטיחו לי שהיא תנמק בכלא ",  כך אמר הבוקר  ( רביעי )  שלום רחום ,  לאחר שנודע לו כי המחבלת אמנה מונא שפיתתה את בנו אופיר בדרכו למפגש עם רוצחיו נכללת בעסקה לשחרור החייל החטוף גלעד שליט .  
העסקה לשחרור גלעד שליט - סיקור מיוחד בוואלה !  חדשות
הממשלה אישרה :  העסקה לשחרור שליט תצא לפועלמהחטיפה ועד לאישור העסקה :  כרונולגיה של תקווהבימין קוראים לשרים : " דחו עסקת המוות של ישראל"נתניהו :  העסקה טובה ,  גלעד יחזור הביתה בקרובמשפחת שליט על העסקה : " זה הרגע שחיכינו לו "
 אופיר רחום ,  תושב אשקלון בן 16 במותו ,  נרצח ב-17 בינואר 2001 .  לפני כן קיים אופיר שיחות צ'אט עם מונא באינטרנט ולאחר שרכשה את אמונו ,  שכנעה מונא את אופיר להגיע לירושלים כדי לפגוש אותה .  מונא ,  אז בת 22 ,  הציגה את עצמה בפני אופיר בשם  " סאלי ",  ואמרה כי היא הגיעה ממרוקו ועדיין לא שולטת בשפה העברית .  
כשאופיר הגיע למקום המפגש בירושלים ,  מונא הסיעה אותו למבואות רמאללה ,  שם המתינו לה שני שותפיה ,  פעילי הפתח חסן אל-קאדי ועבד אל-פתח דולה ,  שניסו להוציא את אופיר מהרכב .  אופיר סירב ואחד משני שותפיה ירה בו למוות .  לאחר הרצח ,  הפלסטינים קברו את גופתו ברמאללה ויממה לאחר מכן ,  הגופה נתגלתה על ידי מקומיים .  בהמשך הועברה הגופה לבית חולים מקומי ומשם לישראל .  בשנת 2003 הורשעה מונא בגרימת מוות בכוונה ונגזר עליה מאסר עולם .  עבירת גרימת מוות בכוונה בחוק הצבאי ,  מקבילה בחומרתה לעבירת רצח בחוק העונשין .  גם על שני שותפיה של מונא נגזרו מאסרי עולם .
 שלום רחום ,  סבור הבוקר כי ישראל תשלם בעתיד מחיר כבד בעקבות חתימת עסקת שליט .  לדבריו , " אני מברך את משפחת שליט על השחרור הקרוב ,  אבל צריך להבין מצד שני ,  שמשפחת שליט היא רק גורם בתוך המשוואה שיש בה הרבה גורמים .  אני מצטער על המחיר שאנחנו משלמים עכשיו ונשלם בעתיד .  זהו קודם כל הכאב של המשפחות שנפגעו .  מדובר בעשרות אלפי משפחות ,  קרבנות האוטובוסים המתפוצצים ובתי הקפה ". 
בממד האישי אמר רחום כי  " כשקרה המקרה שלנו ,  באו ואמרו לנו 'לבנו איתכם' .  הבטיחו שמי שעשו את המעשה יישבו בבתי הכלא עד סוף ימיהם .  נכון ,  יש את החייל ,  אבל יש גם את המשפחות שבניהן נהרגו .  אני לא מכיר מדינה בעולם שהייתה עושה עסקה כזאת .  אני לא מכיר מישהו שאיבד ילד או בן זוג שמסכים לעסקה הזאת .  לך תסביר היום לילדים הפלסטינים ,  אלו שמלמדים אותם שהטרור הוא הדרך היחידה ,  שבעצם הטרור לא משתלם .  נתעורר משכרון החושים הזה ,  נירגע ואז נתחיל לשלם את המחיר .  שוב נצטרך להסביר למשפחות שכולות או לדרוש הסברים מהפוליטיקאים ". 
שלום רחום סיפר כי עד עתה לא קיבל הסברים באשר לעסקה שהתגבשה ואושרה בממשלה ,  גם כשהיה ברור שהמחבלת שפיתתה את בנו נמצאת בין המועמדים לשחרור .  לדבריו , " אף אחד לא התקשר אליי ,  שום שר או גורם אחר .  ראש הממשלה מסביר כמה זאת עסקה טובה ,  אבל הם מתביישים לדבר .  יש מצווה של פדיון שבויים ,  אבל למה לא עשו את זה לפני חמש שנים כשהמחיר היה יותר נמוך ?  "
 בנוגע להוריו של גלעד שליט אמר רחום כי  " דיברתי עם אביבה ונעם כמה פעמים בעבר .  אני באמת מברך אותם ,  כי כהורים וכמשפחה ,  אי אפשר לבוא אליהם בטענות .  מצד אחד לבי איתם ומצד שני אני מצטער .  הולכים לשחרר 1,000 מחבלים ,  זה יבעיר את כל המזרח התיכון ". 
שלום רחום מנסה להימנע מלדמיין את רגע שחרורה של מונה . " האם מישהו יכול לומר כעת למחבלים שהטרור לא משתלם ?  הרי אותו אסיר שישתחרר יגיד לאסיר שנותר בכלא שלא ידאג ,  שהם יעשו עוד חטיפות וידאגו לשחרר אותו ",  אמר רחום , " ראש הממשלה שרק לפני חודש אמר שאסור לבצע את העסקה פתאום מוצא תירוצים כמו 'האביב הערבי' שיצדיקו את עסקת הכניעה .  מישהו מעלה על דעתו ששחרור של אלף מחבלים אל תוך הכאוס בעולם הערבי יתרום במשהו ?  העסקה הזו הוא מתן רוח גבית לטרור ,  ואנחנו יודעים היטב מעסקאות קודמות שהאנשים האלה ישובו לרצוח ,  ואז בהלוויות יבוא נציג ממשלה שיגיד למשפחות השכולות בשיא חוצפתו שאנחנו נרדוף אותם עד חורמה ואחרי כמה שנים שוב יחתמו על הסכם כניעה .  אין לנו שום עמוד שדרה ואת ההתקפלויות הללו מייפים בנוסחאות ".  
עוד אמר רחום כי ,  מונה אינה שונה במעשיה מיתר האסירים הכבדים שלא משוחררים במסגרת העסקה . " היא לא ארכי-מחבלת ?  האם דמו של השר רחבעם זאבי שרוצחו נותר בכלא ,  פחות סמיך מדמו של הבן שלי ?  מבחינת הממשלה ,  השם שלה הוא רק שם אחד מתוך רשימה ארוכה שבחרו למען הפרוטוקול .  אנחנו באמצע ה'מסיבה' עכשיו ,  אבל כואב לי מאוד כי אני יודע שזה לא ייגמר היום ". 

אביו של אופיר רחום : " נשלם בעתיד מחיר כבד "
 שלום רחום הביע זעזוע מכך שישראל הכלילה את אמנה מונא ,  שפיתתה את בנו אופיר להגיע לרמאללה ,  שם נרצח ,  בעסקה לשחרור שליט . " אין מדינה בעולם שהייתה עושה עסקה כזאת "
 
