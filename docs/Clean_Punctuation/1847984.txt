המשנה ליועמ"ש :  לא בטוח שפתיחת שוק החלב חוקית
הממשלה תתבקש לאשר את המלצות ועדת קדמי לערוך רפורמה במגזר הרפתנים ולפתוח את השוק לייבוא גבינות קשות ואבקת חלב .  עם זאת עלו טענות כי ההמלצות אינן כוללות נתונים מהותיים
לקראת הדיון היום בממשלה בנושא המלצות ועדת קדמי  ( ועדת החלב )  מתגברת הביקורת בקרב כלכלנים וגורמים משפטיים על איכות עבודת הוועדה והמלצותיה .  לטענת המבקרים ,  הן אינן כוללות נתונים מהותיים וניתוח כלכלי מעמיק .  
בין ההמלצות ,  שגובשו במהלך שש פגישות :  לערוך רפורמה במגזר הרפתנים ,  כולל מנגנון להפחתת מחיר החלב למחלבות ;  לאסוף נתונים על רווחי הרשתות והיצרנים ;  ולפתוח את השוק ליבוא גבינות קשות ואבקת חלב .  המשנה ליועץ המשפטי לממשלה ,  מייק בלאס ,  פנה בסוף השבוע למזכיר הממשלה ,  צבי האוזר ,  ולשרים והתריע כי לא יוכל לאשר בשלב זה שההמלצות עומדות במבחן חוקתי .  
לדברי בלאס ,  חסרים בהצעת ההחלטה נתונים מהותיים ,  שספק אם נשקלו על ידי הוועדה . " מכיוון שאין בפנינו מלוא הנתונים באשר להשלכות השינויים המוצעים על העוסקים בייצור ובשיווק חלב ,  אין בידינו לאשר כי ההסדרים עומדים בבחינה חוקתית ",  כתב בלאס .  
על רקע הידיעות על הפגנת ההמונים המתוכננת במוצאי שבת הודיע ראש הממשלה ,  בנימין נתניהו ,  כבר ביום חמישי כי  " הממשלה תאשר ביום ראשון את החלטות הצוות לבדיקת שוק מוצרי החלב ,  במטרה להגביר את התחרות ולהוריד את מחירי מוצרי החלב ".  נתניהו הוסיף כי  " אין כל סיבה שהציבור בארץ ישלם עבור מוצרי החלב יותר מאשר רוב התושבים בעולם המערבי .  עלינו לטפל בכשלי שוק החלב ולפתוח אותו לתחרות ".  
בלאס ציין גם כי קיימות עתירות לבג"ץ של מועצת החלב והתאחדות מגדלי הבקר ,  התוקפות את המלצות הוועדה .  מתוך העתירות בחר בלאס לצטט כי על פי הנתונים שעמדו בפני ועדת קדמי ,  עליית מחירי החלב הושפעה בעיקר מעליית המחירים במקטע המחלבות והמשווקים ,  ולא במקטע היצרנים .  
גם שרת החקלאות ,  אורית נוקד ,  מתנגדת לאימוץ המלצות ועדת קדמי .  לטענתה ,  הדבר יוביל בצורה פרדוקסלית לחיזוק הרשתות והמחלבות ולפגיעה ברפתנים ,  בלי להביא להורדת מחירים משמעותית לצרכן הסופי - כפי שכתבה לשרי הממשלה בסוף השבוע ,  לקראת הדיון בממשלה היום . 
" כדי להביא לשיקום מיידי של אמון הצרכנים ולהורדת מחירים לצרכן הסופי ,  יש להכניס לפיקוח מחירים מספר מצומצם של מוצרי חלב בסיסיים ",  כתבה נוקד .  משרד התמ"ת תמך בהצעה זו ,  אך היא הוסרה על רקע התנגדות משרד האוצר .  
נוקד הוסיפה כי  " תהליך ההתייעלות שמבוצע כיום בענף הרפת מתקיים תוך הנחת תשתית עובדתית והתייעצות עם גורמי ידע .  עצירת תהליך זה ואימוץ ההצעה שבנדון ,  משמעותה ביטולו כלאחר יד של תהליך מאוזן והדרגתי שנקבע בחוק לפני כארבעה חודשים ". 
אביה ספיבק ,  פרופסור לכלכלה באוניברסיטת באר שבע ולשעבר המשנה לנגיד בנק ישראל ,  והכלכלן מאיר אמיר תקפו גם הם בחריפות את המלצות ועדת קדמי .  בעבודה מקיפה שהכינו לבקשת מועצת החלב ,  טענו כי הוועדה בחרה שלא להתייעץ עם כלכלנים ומומחים במשרד החקלאות ובפקולטה לחקלאות של האוניברסיטה העברית . 
" אי אפשר להימנע מהמחשבה שהוועדה הקדישה את מרב מרצה וכוחה למקטע החלש ביותר  ( הרפתנים ,  א"ק )  ,  והיא עלולה להסב לו ,  ולמשק הלאומי ,  נזק בלתי הפיך ",  כתבו ספיבק ואמיר . " השינויים מתרכזים בעיקר במקטע הרפתות ,  ואילו במקטע התעשייתי ,  קרי המחלבות ,  ובמקטע השיווקי ,  בעיקר רשתות השיווק ,  הסתפקה הוועדה בהמלצות כלליות רפות .  הדברים נראים תמוהים ,  שהרי לידתה של ועדת קדמי היא במשבר הקוטג' . 
" ההתמקדות במקטע הרפתני ,  שאין לו כל חלק כמעט בעליית המחירים לצרכן של מוצרי החלב ,  נראית לנו לא עניינית ",  כתבו ספיבק ומאיר . " עם כל הכבוד ,  שינוי דרסטי בענף כלכלי מורכב וחשוב ,  המספק מוצרי יסוד חיוניים למשק ושמחזורו הוא כ-8 מיליארד שקל בשנה ,  דורש עבודה יסודית יותר .  תחושתנו היא שהצורך להביא פתרונות מיידיים כיוונו את עבודת הוועדה למקטע המתוכנן והיציב שבו ניתן לקבוע הסדרים חדשים בקלות יחסית .  הוועדה גם לא שקלה הטלת פיקוח על מחירים - שנדרש בהינתן תנאי השוק במקטע הייצור והשיווק ,  כנראה בגלל פסילת כלי זה באופן עקרוני ,  וזו כמובן טעות ".  
לגישתם ,  פתיחת השוק ליבוא גבינות קשות בלבד נכונה ,  אולם כדי להבטיח שההוזלה תגיע לצרכן יש להטיל פיקוח על רווחיות המחלבות ,  היבואנים והרשתות או על מחירי המוצרים לצרכן . " אם יבוצעו כל המלצות הוועדה יהיה כל ייצור החלב בישראל נתון באי ודאות ,  מצב שאינו רצוי במוצרי יסוד ,  ששיעור גבוה מהם אינו ניתן ליבוא ",  הוסיפו ספיבק ואמיר .
 
המשנה ליועמ"ש :  לא בטוח שפתיחת שוק החלב חוקית
הממשלה תתבקש לאשר את המלצות ועדת קדמי לערוך רפורמה במגזר הרפתנים ולפתוח את השוק לייבוא גבינות קשות ואבקת חלב .  עם זאת עלו טענות כי ההמלצות אינן כוללות נתונים מהותיים

