ברוך הבא לג'ונגל :  הנאום שיצר סימני מצוקה בבלפור
רמת הציפיות שהועמסה על הופעתו הפומבית הראשונה של בני גנץ הזמינה טעויות ואכזבות ,  אך סופו של הערב בגני התערוכה עשוי לאותת למערכת הפוליטית כולה על כיוון אחר לגמרי - זובור בצד אחד וחיבורים נוספים בצד השני
כל כך הרבה ירוק-חאקי צבאי נזרק לחיינו בשבועות האחרונים ,  ולכן מוצדק בהחלט להשתמש בדימוי צה"לי לסיכום ערב ההשקה של בני גנץ ,  אמש בגני התערוכה .  ובכן ,  הטירון עבר את יום הכניסה לבקו"ם בהצלחה גדולה ,  והנוכחים בהאנגר - תערובת מדויקת של צעירים ומבוגרים ,  טעוני אנרגיות של התרגשות ודרך חדשה ,  בדיוק כמו במרכז הגיוס האמיתי - לא התבלבלו מכך שלאיש שאותו הם באו ללוות יש חליפת ראשי ממשלה ,  במקום מדי ב' .
 רמת הציפיות שנבנתה סביב הנאום הראשון של הרמטכ"ל לשעבר הייתה כל כך גבוהה ,  ופתחה הרבה מקום לטעויות ואכזבות - אבל הוא לא טעה ,  לא גימגם ולא התבלבל אפילו פעם אחת .  להיפך .  הוא השתלט על הפריים-טיים הטלוויזיוני ,  השמור בדרך כלל לביבי ,  ולא הסתנוור ממצלמות הרחף והמיקרופונים כשהכריז שהוא מתמודד על הנהגת המדינה .  נכון ,  הוא לא נואם קטלני כמו נתניהו ,  איומיו על רוחאני וסינוואר נשמעו קצת חלשים ביחס למקור ,  הנאום היה טיפה ארוך מדי ,  לא באמת אמר הרבה ,  והזכיר לרגעים קמפיין בחירות למועצת תלמידים ,  אבל בסך הכול - הביצוע היה מצוין .
 בחירות 2019 - סיקור מיוחד בוואלה !  NEWS :" דיבר הרבה ,  לא אמר כלום ":  נאום גנץ הסעיר את המערכת הפוליטית"עיניים יפות זה לא מספיק ":  אורלי לוי מדברת על גנץ 
את צעדיו הראשונים בפוליטיקה גנץ עושה מלווה ביועצים אסטרטגיים וקמפיינרים משופשפים ,  שהרימו יופי של הפקה .  הארגון תיקתק .  הפירוטכניקה הייתה מופתית .  השואו הונדס ושובט .  המסרים היו נכונים ,  ממורכזים וכמעט כולם ניתנים להסכמה גורפת .  והכי חשוב - השחקן הראשי ,  לאחר ימים של אימונים אינטנסיביים ,  סיפק את הסחורה .  הוא גם הצליח ,  ברגע האחרון ,  לסגור דיל פוליטי עם משה  ( בוגי )  יעלון ,  ולדפוק כניסה של מנצחים ,  עם סימון V ראשון בצ'ק-בוקס הכי מדובר של בחירות 2019 - חיבורים .  זה חיזק עוד יותר את המומנטום ,  ואיפשר לגנץ לעבור את טבילת האש מגובה באחוות לוחמים .  כעת ,  כפי שיודעת כל פלוגה צעירה ,  עוד מחכה להם טירונות ארוכה - חודשיים וחצי שבהם החיילים הפז"מניקים כמהים לבצע זובור .  
בגזרת התוכן ,  כצפוי ,  לא היו הפתעות גדולות .  גנץ פסע בעדינות כדי לא לעצבן אף אחד ,  ונשאר גמיש ככל האפשר ,  כדי לדבר לקהל בוחרים גדול ,  עם מסרים חלביים וממלכתיים ,  וסיסמאות חלולות אך מקובלות .  הוא הצהיר על המטרה הגדולה - הנהגת המדינה - ודיבר על הממשלה שהוא מתכוון להקים במקום זו שנושבת בה  " רוח רעה ".  הוא תקף את  " המנהיגות שעסוקה בעצמה ",  קבע ש"מנהיג ישראלי אינו מלך "  ומתח ביקורת על מדיניות ביטחון  " שהופכת לחפלת רייטינג ".  גנץ קבל על השימוש הפוליטי במשפחות שכולות ,  התלונן על ההסתה וההתקפות הפרועות על רשויות אכיפת החוק ,  והצליח לעשות את כל אלה בלי לנקוב בשמו של מי שעומד מאחורי כל זה ,  שאותו הוא שואף להחליף .  
הוא אמנם הצהיר שזה  " מגוחך "  בעיניו שראש הממשלה ימשיך לכהן תחת כתב אישום ,  אבל לא פסל ישיבה עם נתניהו ,  ונמנע מאוד מלתקוף אותו ישירות .  להיפך ,  הוא אפילו התייחס אליו בחיוב וכינה אותו  " פטריוט ישראלי ".  בה בעת ,  גנץ לחץ ידיים עם יעלון ,  יריב אכזר ומר של ראש הממשלה ,  שהצהרותיו הפומביות בנושא כבר יכולות להיחשב כשבועה .  כך ,  בשם המירוץ המשותף ,  הסכימו השניים לדחות את אי-ההסכמה עד אחרי הבחירות ,  במעין מנגנון מוזר שיאפשר ליעלון להישאר בחוץ אם גנץ יחליט להיכנס פנימה .  הסוגיה המהותית ,  ניתן להעריך ,  תייצר עוד מתחים ומהמורות בהמשך הדרך .  
יעלון הוא המנצח הגדול השני של הערב .  הוא נמלט מאימת אחוז החסימה וקיבל קורת גג מפנקת ,  יחד עם שריונים מכובדים בעשירייה הראשונה לשני האקסים של ביבי - יועז הנדל וצביקה האוזר ,  בכירי לשכת ראש הממשלה בעבר ,  שצובעים את הרשימה המאוחדת בגוון ימני וקורצים לליכודניקים ממלכתיים .  גנץ חשש שיעלון והנדוניה שלו ינדדו לכיוון יש עתיד .  במרדף אחר המומנטום ,  ובניסיון לשנות מעט את המפה הפוליטית הקשיחה ,  הוא הסכים לשלם מחיר גבוה ,  אולי גבוה מדי - שריונים נוספים צפויים בעשירייה השניה - שערכו האלקטורלי יתבהר מעט יותר בימים הבאים .  
המומנטום הראשוני של הנאום והחיבור עם יעלון יהיה חייב תדלוק של מהלכים נוספים כדי לתפוס הובלה ולהיתפס באמת כאלטרנטיבה לנתניהו .  החיבור הבא על הפרק הוא עם אורלי לוי-אבקסיס ,  והסקרים הקרובים יכולים להשפיע באופן דרמטי על המשא ומתן בין השניים .  למעשה ,  אלה יהיו סקרים גורליים למיצוב כל שאר השחקנים בגוש המרכז-שמאל - שרובם ככולם ספגו אמש נפגעים .  יאיר לפיד נפצע באורח קשה וחזה כיצד גונבים לו את הבייס ואת חלום ראשות הממשלה ,  גבאי גם כך נלחם על חייו ,  ולבני מנסה בכוחות אחרונים להנשים את מפלגת התנועה .  עם זאת ,  מוקדם עדיין להספיד אותם ,  בוודאי לא את לפיד ,  ולעת עתה נראה שלפחות יש מי שיעשה בשבילו ובשבילם את העבודה המלוכלכת .  
מתקפות הרפש עלו אמש שלב ,  ורק צפויות להחריף בצל הזיווג הפוליטי .  במוקד :  ביצועי גנץ ויעלון במהלך  " צוק איתן ".  השניים ,  הרמטכ"ל ושר הביטחון באותה תקופה ,  הם מטרה מושלמת עבור בנט ושקד ,  שמחפשים אויב אחר מנתניהו ,  ותירוץ עבור יו"ר הימין החדש כדי לדבר שוב על הנושא החביב עליו - איום המנהרות במבצע ההוא .  
בליכוד גנץ כבר סומן כאובייקט פריימריז לוהט ,  ואתמול נרשמה עלייה נוספת במפלס ההיסטריה כלפיו ,  אבל אמש ניתן היה להבחין לראשונה במצוקה שהוא מעורר .  אפילו בבלפור הורגשו עקצוצים ,  עם צרור תיוגי  " שמאל "  לכל ציוץ ותגובה ,  ותדרוכי הליכוד שגורסים שהאוזר והנדל הם  " בכלל לא ימין "  הסיבה :  הם ביקרו את נתניהו . " אחד מהם פועל בגלוי ובאובססיביות נגד ראש הממשלה ואירגן הפגנות נגדו ,  והשני פועל נגדו בחשאי ומאחורי הקלעים ".  צריך לקרוא שוב כדי להאמין ,  ולזכור תוך כדי קריאה שמושאי המתקפה שירתו תחת ראש הממשלה הלא-ימני בנימין נתניהו .  
אז גנץ שרד את יום הגיוס השני שלו בהצלחה ,  41 שנים לאחר שפסע לבקו"ם האמיתי .  באווירת הפיל-גוד הוא התחייב ל"אתיקה ציבורית "  ולהימנעות מפגיעה אישית במישהו בדרך ,  אבל זה כלל שלא חל על יריביו .  בחודשיים וחצי הקרובים הוא יעבור טירונות פוליטית קשה ,  בג'ונגל שאת כללי ההישרדות בו לא הוא קובע ,  ושרובם חדשים עבורו .  כדי לשרוד ולנצח בו צריך יותר מיועצים טובים ,  והרבה יותר ממשמעת צבאית .  

ברוך הבא לג'ונגל :  הנאום שיצר סימני מצוקה בבלפור
רמת הציפיות שהועמסה על הופעתו הפומבית הראשונה של בני גנץ הזמינה טעויות ואכזבות ,  אך סופו של הערב בגני התערוכה עשוי לאותת למערכת הפוליטית כולה על כיוון אחר לגמרי - זובור בצד אחד וחיבורים נוספים בצד השני

