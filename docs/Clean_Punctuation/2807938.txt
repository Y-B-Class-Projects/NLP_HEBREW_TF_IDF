סיכום שבועי :  כחלון - עוד משיח שיסיים בבית קברות פוליטי
על דימוי הפוליטיקאים שהגיע לשפל משום שהם עסוקים רק במה עשו לי ומה אעשה בחזרה .  על משה כחלון - המשיח החדש שלא צריך לעשות דבר כדי להיבחר והמלצה על האלבום החדש של כריס פורטרפילד .  יונתן ברג מסכם את השבוע
בואו ניקח תרחיש אפשרי - רבתם עם השכנים שלכם ,  או עם החברים לכדורגל או החברות לקפה ,  מה אתם עושים ?  עוברים דירה ,  עוזבים את מקום העבודה ,  מפרקים חברות ומנהלים ברוגז בלתי נפסק ?  לא ,  אתם עובדים על זה ,  חושבים מה השתבש ומה בזה באשמתכם ובקיצור - מנסים לתקן .  
עכשיו ,  בואו נוסיף לתרחיש הזה אחריות ,  כמו למשל ,  לדאוג לאזרחי מדינה שלמה ,  לנהל מערכת ביטחונית וכלכלית מורכבת ,  לעמוד ממש באמצע של תהליך חקיקה ושינוי ,  אז מה אתם עושים ?  כמובן ,  נעלבים כמו ילדים ,  עושים ברוגז ומכריזים שלא משחקים ,  אז מה אם זה יעלה סכום עצום ,  חודשים מבוזבזים ,  מדינה שלמה בהמתנה ,  אוסף לא נגמר של לכלוכים ועקיצות וסתם רפש טוב וישן האחד על השני .  העליבו אתכם !  לא עשו מה שרציתם !  התווכחו אתכם !  פשוט לא יאומן ,  נדמה שהדימוי של הפוליטיקאים שלנו לא יכול להגיע לשפל גדול מזה - הם מאוהבים בעצמם ,  עסוקים אך ורק במה עשו לי ומה אני הולך לעשות בחזרה .  שום התייחסות לבוחרים ,  שום התייחסות לעם שאותו הם אמורים לשרת .
 בפרשת השבוע ,  פרשת וישלח ,  אנחנו קוראים על המפגש בין יעקב לעשיו .  אחרי סיפור גניבת הבכורה ושנים של מרחק ,  יעקב מגיע מפוחד .  הוא בטוח שאחיו כועס ועצבני ,  ומה הוא עושה ?  מכין לדברי רש''י הוא מכין את עצמו לדורון ,  תפילה ומלחמה .  כלומר התקרבות ,  רצון טוב ורק אז ,  אולי ,  עימות .  יעקב שולח מנחה לעשיו ועשיו מגיע למפגש מפויס ורגוע כלפי אחיו .  עשיו מקבל את המנחה ואינו פוגע באחיו .  
תארו לעצמכם מה היה קורה אם יעקב היה ניגש מיד לעימות ,  שאולי היה התרחיש ההגיוני אחרי המתח בין האחים .  עשיו ,  בוודאי ,  היה מגיב לעימות במלחמה והאחים ,  במקום להתקרב ולחיות זה לצד זה ,  היו פותחים חשבון דמים .
 האם אי פעם לפיד ,  לבני ,  בנט וביבי עבדו יחד ,  התקרבו ,  האמינו בשותפות שלהם ?  יצאו זה לקראת זה עם רצון לקרבה ופיוס ?  לדעתי ,  התשובה היא שלילית .  כל אחד מהם מלא בעצמו עד שזה נשפך ממנו ,  כל אחד מהם רוצה להיות על כיסא המנהיג וכל אחד מהם חושב אך ורק על תמונת  " היום שאחרי ".  כיצד הוא יראה בעיני הבוחרים ובעיני ההיסטוריה .  
שום דבר אחר לא נמצא שם מלבד שיקול אישי ,  ואז שיקול מגזרי ורק אז ,  אולי ביום טוב ,  שיקול חברתי- ציבורי אמיתי .  במקום דורון  ,  תפילה ואז מלחמה יש לנו אני ואני ועוד פעם אני .  האם נגזר עלינו ,  בעידן האינטרנטי הזה ,  לחיות רק עם דמויות כאלו ?  רק עם פוסטים ולייקים ונמיכות קומה אידיאולוגית ?  האם אין דרך להיחלץ מזה ,  לפגוש דמויות בעלות עמוד שדרה ועומק אידיאולוגי ?  האם ציבור הבוחרים שמורכב מכול אחד מאתנו ימשיך לוותר על עומק ויבחר שוב בדמויות שמתנהלות בתיאטרון פרטי משל עצמם ?  השבוע ,  יותר אולי מכל זמן אחר נדמה שהתשובה היא שזה הדור ואלו מנהיגו .  
הנה עוד מחלה של העולם הפוליטי שלנו - המשיח התורן ,  סופרמן שיציל את כולנו ברגע .  בכל מערכת בחירות ,  תמיד תקום המפלגה התורנית שרוכבת על כרטיס הגאולה .  משה כחלון ,  נדמה כבחור הגון שבאמת מכוון לטוב ומציג ,  לפחות כלפי חוץ - כנות ,  מוסר עבודה ,  רצון טוב ואפילו צניעות .  
אבל עם כל הכבוד ,  הוא בסך הכול עשה רפורמה בסלולר שהייתה מחויבת המציאות וכבר ,  בלי שיגיד מילה ,  הוא הפך לדבר הבא .  ואם הוא רק יגיד איזו מילה ,  זה עלול לפגוע באמון שמאות אלפי ישראלים נותנים בו .  המציאות הזאת שקובעת כי אם כחלון ידבר פחות ,  יחמוק מהצהרות וישתדל שלא ידבק בו רבב ,  רק כך הוא יגדיל את כמות המנדטים ,  זאת מציאות מטורפת ומגוחכת .  
היה לנו את  " שינוי ",  ואת  " הגמלאים ",  ואת  " יש עתיד "  ועכשיו כחלון ועד כמה בדרך .  מפלגות שבאו משום מקום ובדרך כלל חזרו לאותו שום מקום .  אין עדות ברורה יותר לחוסר בגרות של הציבור .  לייאוש שכל מה שיכול להרגיע אותו זה איזה אביר על סוס לבן שברגע אחד יהפוך את המקום הזה לגן-עדן .  
במקום לבסס לעצמנו בית אידיאולוגי ,  תפיסת עולם מגובשת אנחנו חיים את עידן הטרנדים ,  הכול מתחלף מהר ומה שהיה נכון ללבוש לפני שבוע הוא כבר מיושן ולא רלוונטי שבוע אחר כך .  ההתמכרות הזו לחדש ,  ללא מוכר ,  שעליו אפשר לשים את כל החלומות שלנו היא תכונה שמובילה אותנו שוב ושוב לבחירות ולעלייה של גורמים שלא יכולים להסתדר האחד עם השני .  תבחרו בימין או בשמאל ,  אבל תבחרו במפלגה שתוכל לנהל את המדינה לאורך זמן ,  אחרת נהרוג פה משיח אחרי משיח בבית הקברות הפוליטי שהקמנו .  
אתם תתאהבו גם באלבום הזה .  field report הוא בחור בשם כריס פורטרפילד שעושה פולק אינטליגנטי ונוגע ללב .  פורטרפילד ממשיך מסורת ארוכה של כותבים במוזיקה האמריקאית שרמת הטקסט שלהם לא נופלת מהרמה המוזיקלית .  הוא יודע לספר סיפורים על בני אדם ויודע לתאר ברגישות את הקשיים והמשברים שלהם .  
אם יש משהו שחסר במוזיקה העברית אלו כותבים כאלה .  עמיר לב ,  אהוד בנאי ,  לפעמים נועם רותם וזהו בערך ,  שאר הכותבים מרוכזים בסיפור הוא והיא ובעולמם הפרטי .  אז הנה אלבום שלא כדאי רק להקשיב לצלילים שבו ,  אלא גם למילים .  אגב ,  כדאי לחזור גם לאלבום הקודם שלו ,  שנקרא פשוט field report ,  אלבום משובח גם הוא .  

סיכום שבועי :  כחלון - עוד משיח שיסיים בבית קברות פוליטי
על דימוי הפוליטיקאים שהגיע לשפל משום שהם עסוקים רק במה עשו לי ומה אעשה בחזרה .  על משה כחלון - המשיח החדש שלא צריך לעשות דבר כדי להיבחר והמלצה על האלבום החדש של כריס פורטרפילד .  יונתן ברג מסכם את השבוע

