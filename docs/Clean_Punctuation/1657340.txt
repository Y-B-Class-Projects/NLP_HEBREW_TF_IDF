ישיבת השביעייה הסתיימה ללא הכרעות
השרים ישבו במשך כחמש שעות ודנו בנוסחת ההסכם שגיבש נתניהו בתקווה להביא לפתרון המשבר עם ארה"ב .  ההחלטה בנושא תתקבל רק אחרי החג
שרי פורום השביעייה דנו אתמול  ( שישי )  במשך כחמש שעות בנושא המשבר בין ישראל וארה"ב .  הפורום התפזר בלי לקבל החלטות .  ככל הנראה ,  יתקיימו ישיבות נוספות בנושא ,  ותשובת ישראל לדרישות האמריקאים תימסר אחרי החג .  כמו כן ,  מספר שרים משרי השביעייה הביעו השגות לגבי דרישותיו של נשיא ארה"ב ברק אובמה ,  כך דווח בקול ישראל .  
ראש הממשלה בנימין נתניהו הציג לשרי השביעייה את נוסחת ההסכם שגיבש בנושא המשא ומתן עם הפלסטינים והבנייה בירושלים ,  בתקווה שהוא יביא לפתרון המשבר עם ארצות הברית .  המתווה החדש יהיה שונה במספר נקודות מזה שהציג נתניהו למזכירת המדינה האמריקאית הילרי קלינטון ,  אך בנושא ירושלים לא הציג נתניהו שינוי ממשי .
 מוקדם יותר שלחו ראשי שדולת ארץ ישראל בכנסת ,  יו"ר הקואליציה ח"כ זאב אלקין וח"כ אריה אלדד  ( האיחוד הלאומי )  מכתב לארבעה שרים מפורום השביעייה שתמכו בהקמת השדולה ,  בבקשה להימנע ממתן מחוות נוספות לפלסטיניים ,  על פי דרישת האמריקאים .
 תחת הכותרת  " הימנעות ממחוות נוספות שיפגעו בהתיישבות ובביטחון באזורי יהודה ושומרון ",  כתבו השניים לשרים אביגדור ליברמן ,  משה יעלון ,  בני בגין ואלי ישי ,  כי  " השדולה מחזקת את ידי ראש הממשלה על עמידתו האיתנה בסוגיית הבנייה בירושלים ,  וקוראת להמשיך ולדבוק בעמדה ,  לפיה אין מקום למחוות נוספות מצד ישראל כתנאי לחידוש השיחות ,  ואין להיכנע לסחטנות פלסטינית וללחץ בין-לאומי למחוות נוספות .  אירועי הימים האחרונים אך הוכיחו ,  כי המחוות הרבות שנעשו עד כה לא הביאו לשום שיפור ביחסם של הפלסטינים למדינת ישראל ,  וגם לא הקלו את הלחץ הבינלאומי אלא להפך .  שדולת ארץ ישראל בכנסת מתנגדת לכל מחווה נוספת שתפגע בהתיישבות ,  בביטחון ,  או בזכויות האדם של המתיישבים ביהודה ושומרון ". 
גורם בסביבת ראש הממשלה נתניהו אמר לוואלה !  חדשות כי  " בנוסחה אין שינוי במדיניות הבנייה בירושלים והיא שומרת על האינטרסים הביטחוניים ".  עם זאת ,  היא מעניקה שורה של מחוות שנועדו להתניע את התהליך המדיני .  את המתווה הזה ,  שפרטיו טרם פורסמו ,  שרי השביעייה יצטרכו לאשר ,  לאחר שכבר אישרו לפני יותר משבוע את המתווה שהוצג בפני קלינטון .  
לדברי הגורם , " ראש הממשלה יציג בפני השביעייה שורה של רעיונות שנועדו לאפשר לידידנו האמריקאים להניע את תהליך השלום עם הפלסטינים .  במקביל מדובר בנוסחה שלא משנה את המדיניות שנהוגה בירושלים כבר 42 שנה ,  וכמובן שומרת על האינטרסים החיוניים ועל ביטחון ישראל ". 
עדכון ראשון :  11:27

ישיבת השביעייה הסתיימה ללא הכרעות
השרים ישבו במשך כחמש שעות ודנו בנוסחת ההסכם שגיבש נתניהו בתקווה להביא לפתרון המשבר עם ארה"ב .  ההחלטה בנושא תתקבל רק אחרי החג

