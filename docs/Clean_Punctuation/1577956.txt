נתניהו ,  לך לשלום
ראש הממשלה נתניהו ויו"ר הרשות אבו מאזן נגררו לפסגה שלא רצו לקחת בה חלק .  למרות זאת ,  ח"כ חיים אורון סבור שנתניהו נהנה מתנאים המאפשרים לו לחולל שינוי של ממש בזירה המדינית
מהפסגה בניו-יורק אמש ,  ניתן היה להתרשם על נקלה שקצה נפשו של הנשיא האמריקאי ב"טחינת המים "  ובדשדוש במי האפסיים שכה מאפיינים את הדיאלוג העקר או למעשה את הנתק בין רמאללה לירושלים .  
לאובמה פשוט נמאס מאחיזות העיניים ,  משיכות הזמן ,  מהפיכת התפל לעיקר ,  מהשוטטות חסרת התכלית של השליח מיטשל באזור ובעיקר מהעובדה העגומה שמאומה לא קורה בין ישראל והפלסטינים .  נתניהו ואבו-מאזן הוזמנו אפוא לניעור וטלטלה ונדרשו על-ידי הנשיא להיות יותר רציניים ותכליתיים .  
סוד גלוי הוא שנתניהו ואבו-מאזן נקראו לניו-יורק כמי שכפאם שד .  קשה להתעלם מן החשדנות ההדדית העמוקה ,  החמיצות והעדר העניין הבסיסי שלהם בפסגה .  לפיכך מתקבל הרושם האבסורדי לפיו שלום ישראלי ופלסטיני איננו כלל ועיקר אינטרס קיומי ואסטרטגי של שני העמים ,  אלא גחמה של הנשיא האמריקאי .  
ואכן ,  בנסיבות שנוצרו ,  הממשל בוושינגטון ומעורבותו הופכים לגורם מפתח .  אוי לנו ואבוי לנו ,  אם האמריקאים ייוואשו אף הם משני הצדדים ויניחו לסכסוך הזה ,  בבחינת הכרה שאין לו תקנה .
 לראש הממשלה ,  בנימין נתניהו ,  נקרתה בכהונתו השנייה כראש ממשלה שעה נדירה של חסד .  הוא נהנה מתנאים פוליטיים ומדינים אופטימליים ,  המאפשרים לו פריצת דרך מדינית וניסיון לקצר את שנותינו המבוזבזות .  בראש הרשות הפלסטינית ניצב מנהיג המתנגד אסטרטגית יותר משנות דור למאבק המזוין .  הטרור פסק .  נתניהו נהנה מיציבות פוליטית מובהקת ואפשרויות התמרון שלו משמעותיות .
 זאת ועוד :  בוושינגטון יושב נשיא צעיר אמנם ,  אבל על תקן  " המבוגר האחראי ".  אובמה אסרטיבי ,  מלא עזוז ,  החפץ בכל לבו ומאודו להניע תהליך מדיני ,  להקדיש לו זמן וללוות אותו עקב בצד אגודל .  
הכדור בידי נתניהו :  הזמן כידוע כבר מזמן לא עובד לטובתנו .  הדמוגרפיה  הסכנה לקיומה של המדינה היהודית כמדינה דמוקרטית ,  הגלישה למציאות של אפרטהייד ,  תרבות הג'יאהד ועליית הקנאות במרחב ,  כל אלה מחייבים מפנה בתפיסה ובמדיניות של ממשלת ישראל והעומד בראשה .  הישרדות איננה תכלית ואיננה מטרה .  קל וחומר לגבי מי שזו לו כהונתו השנייה כראש ממשלה .  
נתניהו ,  לך לשלום .
 
נתניהו ,  לך לשלום
ראש הממשלה נתניהו ויו"ר הרשות אבו מאזן נגררו לפסגה שלא רצו לקחת בה חלק .  למרות זאת ,  ח"כ חיים אורון סבור שנתניהו נהנה מתנאים המאפשרים לו לחולל שינוי של ממש בזירה המדינית

