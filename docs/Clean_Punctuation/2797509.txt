יחסינו לאן :  המשברים הגדולים עם ארה"ב
אומרים שהיחסים בין נתניהו לאובמה הגרועים במיוחד ,  ובכירים בממשלה מדברים על  " תיעוב הדדי ".  אבל כמו בכל זוגיות ,  גם ישראל וארה"ב ידעו כבר מריבות ,  צעקות ואיומים לעזוב את הבית .  הלחץ על בן גוריון ,  ההתקפלות של ניקסון וההתשה של שמיר :  כך נראו המשברים הקשים עם המעצמ
הדברים הקשים שאמרו בכירי הבית הלבן על ראש הממשלה בנימין נתניהו ,  אשר פורסמו השבוע במגזין  " אטלנטיק ",  מהווים נקודת שפל חדשה במערכת היחסים הטעונה בין ראש ממשלת ישראל לנשיא ארה"ב .  נתניהו כונה בכתבה  " פחדן עלוב "  ו"בלפן ",  וזאת בשל איומיו התכופים בנושא איראן ,  שלדברי הבכירים האמריקנים אין להם כל כיסוי במציאות . " הדבר הטוב בנתניהו ",  אמר אחד מאותם בכירים בנימה לעגנית , " זה שהוא מפחד ממלחמות .  הוא לא רבין ,  הוא לא שרון ,  הוא בוודאי לא בגין .  אין לו אומץ ".  
האמירות הקשות הללו פורסמו ימים ספורים בלבד לאחר שהתברר כי שר הביטחון ,  משה יעלון ,  הוחרם על ידי הבית הלבן במהלך ביקורו האחרון בוושינגטון .  השילוב בין ההדלפות הללו יצר בקרב רבים את התחושה שישראל וארה"ב ניצבות בפני משבר חסר תקדים .  שני שגרירים ישראלים לשעבר בוושינגטון אמרו השבוע לוואלה !  חדשות כי מערכת היחסים בין מנהיגי שתי המדינות מעולם לא הייתה גרועה יותר . " שני הצדדים לא רק הסירו את הכפפות ,  אלא זרקו אותן לפח ",  תיאר זאת פרופ' איתמר רבינוביץ' ,  שכיהן כשגריר בבירה האמריקנית באמצע שנות התשעים .  
המשבר הנוכחי בין המדינות הוא אכן חמור במיוחד ,  בעיקר בשל מה ששר בכיר בממשלה הגדיר כ"תיעוב הדדי "  בין אובמה לנתניהו .  עם זאת ,  הוא ודאי אינו הראשון מסוגו .  לאורך תולדותיה של הברית הישראלית-אמריקנית ידעו היחסים בין שתי המדינות לא מעט עימותים סביב סוגיות כמו מדיניות הגרעין הישראלית ,  הבנייה בהתנחלויות ,  ריגול ישראלי על אדמת ארה"ב ופעולות של צה"ל מול צבאות האזור .  במבחן התוצאה ,  היחסים המיוחדים והקרובים תמיד נחלצו מהמצוקות  בין אם בגלל התפייסות ,  או בגלל חילופי שלטון בישראל .  
המשבר החמור ביותר מול ארה"ב בעשור הראשון לקיומה של מדינת ישראל התרחש בנובמבר 1956 ,  כאשר צה"ל כבש את חצי האי סיני ,  במהלך צבאי מתואם עם בריטניה וצרפת ,  שנועד לסכל את תכניתו של נשיא מצרים נאצר להלאמת תעלת סואץ .  ארה"ב הייתה עסוקה באותם ימים בבחירות לנשיאות ,  בהן ניצח הנשיא הרפובליקני המכהן ,  דווייט אייזנהאוור .  מתקפת הפתע הישראלית-בריטית-צרפתית תפסה את האמריקנים בהפתעה ,  ויצרה סכנה לעימות ישיר מול ברית המועצות ,  שאיימה להתערב לטובת מצרים .
 ב-6 בנובמבר בן-גוריון נשא מעל בימת הכנסת נאום דרמטי בו הכריז על הקמת  " מלכות ישראל השלישית ",  אבל יום למחרת התקבל מסר חד-משמעי מארה"ב ,  בגיבוי החלטה של מועצת הביטחון :  על ישראל להכריז באופן מיידי על נסיגה מסיני ,  עד גרגר החול האחרון .  ברקע ,  דאג הממשל האמריקני להבהיר כי אם ישראל לא תקבל את הדרישה ,  ארה"ב תטיל עליה סנקציות .  הלובי הפרו-ישראלי בוושינגטון ,  שבאותם ימים היה רק בחיתוליו ,  ניסה לפעול מול הממשל ובעיקר מול הקונגרס כדי למנוע התפתחות כזו ,  אבל בן-גוריון העדיף לא לקחת את הסיכון ,  בין השאר מכיוון שהבין שישראל לא תוכל להתמודד עם איום מצד ברה"מ ללא תמיכה אמריקנית .  
המשבר של 1956 גרם לאייזנהאוור להירשם בספרי ההיסטוריה כנשיא קשוח במיוחד כלפי ישראל ,  ככל הנראה המנהיג האמריקני היחיד ששקל ברצינות הטלת סנקציות על המדינה היהודית .  מנהיגים ערבים הביעו במשך השנים את תקוותם שבארה"ב יקום  " מנהיג נוסף כמו אייזנהאוור ",  שיכריח את ישראל לסגת מהשטחים .  עם זאת ,  ספר שפירסם בשנות התשעים ההיסטוריון אייזק אלטראס על יחסו של הנשיא ה-34 לישראל ,  הבהיר כי למרות העימות הקשה בנושא סיני ,  לאורך רוב כהונתו אייזנהאוור נשאר מחויב לביטחון ישראל ואף הידק את היחסים בינה לבין ארה"ב .  
בחודש אוגוסט האחרון פרסם הפרשן אמיר אורן ב"הארץ "  מסמך אמריקני משנת 1969 ,  שהותר לפרסום רק לאחרונה ,  המתעד כיצד החליט הממשל האמריקני להשלים עם הפיכתה של ישראל למדינה גרעינית .  ההחלטה הזו התקבלה בחודשים הראשונים לשלטונו של ריצ'ארד ניקסון ,  תוך כדי ויכוח נוקב בין בכירי הממשל .  שר החוץ דאז ,  ויליאם רוג'רס ,  שהיה הראשון בשורה של שרי חוץ אמריקנים שקיוו להשכין שלום בין ישראל לשכנותיה ,  האמין כי על ארה"ב להתפשר בנושא הגרעין  בתמורה לגמישות ישראלית בנושא השטחים .  בכירי משרד ההגנה ,  לעומת זאת ,  דרשו קו קשוח יותר כלפי פרויקט הגרעין הישראלי .  
הוויכוח הזה ,  בו התקבלה לבסוף החלטה להשלים עם מימוש  " האופציה הגרעינית "  בידי ישראל ,  הוכרע במידה רבה בגלל תפקיד המפתח שמילא שגריר ישראל דאז בארה"ב ,  יצחק רבין .  עם זאת ,  הדרך להשלמה אמריקנית עם הגרעין לא הייתה פשוטה .  שני הממשלים שהתמודדו עם הסימנים הראשונים לפיתוח גרעין בידי ישראל  ממשל קנדי וממשל ג'ונסון  דרשו שישראל תחתום על האמנה למניעת הפצת נשק גרעיני ותפתח את הכור הגרעיני בדימונה לפיקוח אמריקני ,  תוך שימוש בשלל הבטחות ואיומים .  
כמה מהוויכוחים הקשים ביותר בין שתי המדינות לאורך שנות השישים עסקו בדרישות הללו ,  שישראל דחתה על הסף .  בארה"ב אף נכתבו תיאוריות קונספירציה הזויות במיוחד ,  המסבירות כיצד ישראל התנקשה בנשיא קנדי כדי למנוע ממנו ללחוץ עליה בסוגיה הגרעינית .  בשנים האחרונות המחלוקת הגרעינית שבה למוקד היחסים בין המדינות ,  על רקע תמיכתו של הנשיא אובמה בחזון  " מזרח תיכון נקי מנשק להשמדה המונית ".  

יצחק רבין תרם רבות להשלמה האמריקנית עם הגרעין הישראלי בימיו כשגריר בוושינגטון ,  אולם שש שנים לאחר מכן הוא נקלע ,  כראש ממשלת ישראל ,  לאחד המשברים הקשים ביותר בין המדינות .  הרקע למשבר הייתה החלטתו של הנשיא ג'ראלד פורד לבצע  " הערכה מחדש "  של היחסים עם ישראל ,  על רקע סרבנותה המתמשכת בתהליך השלום מול מצרים  ( רבין דרש שמצרים תכריז על ביטול מצב הלוחמה מול ישראל ,  מבלי שישראל תיסוג מכל חצי האי סיני )  .  המשמעות המיידית הייתה הקפאה של משלוחי נשק מארה"ב לישראל והסרת  " המטריה הדיפלומטית "  האמריקנית לישראל .  
ברקע ה"הערכה מחדש "  של היחסים עמד רצונה העז של ארה"ב לשפר את יחסיה עם מצרים ,  שנתפסה באותה העת כמדינה החשובה ביותר בעולם הערבי .  שר החוץ האמריקני ,  הנרי קיסינג'ר ,  סבר כי העברת מצרים מהמחנה הפרו-סובייטי לתחום השפעתה של ארה"ב ,  יחליש משמעותית את מעמדה של ברה"מ במזרח התיכון ויעמיק את ההגמוניה האמריקנית באזור .  שאיפה זו עמדה גם ביסוד ההתעקשות האמריקנית שישראל לא תשמיד את הארמיה המצרית השלישית במלחמת יום הכיפורים ,  התעקשות שאותתה לנשיא המצרי סאדאת כי ארה"ב מעוניינת בדף חדש עם ארצו .  
מבחינה מעשית ,  משבר  " ההערכה מחדש "  היה חמור בהרבה מהמשבר הנוכחי בין אובמה לנתניהו .  האמריקנים פגעו בישראל בצורה מעשית ,  בעודם מנהלים מאחורי הקלעים מגעים חשאיים עם מצרים ומדינות ערביות אחרות  ( ואפילו מגעים בלתי-רשמיים עם שליחים מטעמו של יאסר ערפאת )  .  אלא שבניגוד למשבר המתמשך שאנו חווים כיום ,  משבר זה הסתיים בתום כחמישה חודשים ,  כאשר ישראל הסכימה להגמיש את עמדותיה בשיחות מול מצרים ,  ואילו ארה"ב חתמה על הסכם ביטחוני-כלכלי סודי עם ממשלת רבין ,  שהרחיב משמעותית את התמיכה האמריקנית .  
פרשת הריגול שבמרכזה עמד ג'ונתן פולארד ,  אנליסט יהודי שהועסק במשרד ההגנה האמריקני ,  מהווה פצע פתוח ביחסים בין שתי המדינות מזה כשלושה עשורים .  פולארד הופעל ע"י הלק"מ  ( לשכה לקשרי מדע )  ,  גוף סודי וממודר שפעל במשרד הביטחון והתמקד באיסוף ידע טכנולוגי מתקדם ופיתוח יכולות  " רגישות ".  כחלק מקשריו עם מפעיליו בלשכה ,  פולארד העביר לישראל מידע רב ערך ששירותי הביון האמריקנים העדיפו לא לחלוק עם שותפיהם הישראלים .  פולארד נעצר ב-1985 ,  תוך שהוא מנסה לשווא לקבל מקלט בשגרירות ישראל  ( צוות השגרירות לא איפשר לו להיכנס למתחם )  ,  ונידון למאסר עולם .  
לאורך השנים דרשו שורה של ראשי ממשלות בישראל לשחרר את פולארד .  נשיאי ארה"ב הסכימו לשחררו מהכלא פעמיים ,  אך בשני המקרים ,  המהלך נכשל ברגע האחרון .  הפעם הראשונה הייתה בשנת 1998 ,  במהלך ועידת וואי ,  כאשר ראש הממשלה נתניהו הצליח לקבל התחייבות בעל פה מהנשיא קלינטון ,  שפולארד ישוחרר אם ישראל תשלים את הנסיגה מכ-13% מהגדה המערבית .  
דניס רוס ,  ששימש אז כשליח המיוחד של ממשל קלינטון למזרח התיכון ,  תיאר בספרו האוטוביוגרפי כיצד שם לב למהלך המתרקם בנושא פולארד .  לדבריו ,  באחד מערבי הוועידה ,  הנשיא קלינטון כינס את הצוות האמריקני להתייעצות ,  שבמהלכה החל להתלחשש ארוכות עם יועצו מרטין אינדיק .  רוס תיאר זאת כך : 
" מה זה היה שם ?  שאלתי את מרטין בסוף התדרוך .  הוא הסביר לי שקלינטון העלה פתאום את סוגיית שחרורו של ג'ונתן פולארד .  מיד חשדתי שנתניהו העלה את הנושא בפגישתו האישית עם הנשיא קלינטון .  מרטין סיפר שהזכיר לנשיא כי על אף שגם יצחק רבין ביקש את שחרור פולארד  ( במהלך המשא ומתן על הסכם אוסלו ב' )  ,  הנשיא לא נתן אותו לרבין .  הנשיא אמר למרטין בתגובה כי עלינו לחשוב לא במונחים של צדק והגינות ,  אלא על מהלכים שיסייעו לנו להשיג הסכם .  מרטין הרגיש כי כריכת הזרוע סביב צווארו הייתה דרכו של הנשיא לרכך את המשמעות של דבריו ".  
בסופו של דבר ,  ראש ה-CIA באותה תקופה ,  ג'ורג' טנט ,  הודיע לנשיא קלינטון כי אם פולארד ישוחרר ,  הוא מתכוון להתפטר מתפקידו  ובכך סיכל את המהלך .  הפעם הבאה בה האפשרות לשחרר את פולארד נשקלה ברצינות הייתה בחורף שעבר ,  בשיאו של המשא ומתן הישראלי-פלסטיני .  שר החוץ קרי הצליח לשכנע את הנשיא אובמה להסכים עקרונית לשחרורו של פולארד כחלק מעיסקה סיבובית להארכת המשא ומתן ,  אולם העיסקה התפוצצה בעקבות פירסום מכרזי בנייה ל-700 יחידות דיור בשכונת גילה ,  ופולארד נשאר בכלא .  
שגריר ארה"ב לשעבר בישראל ,  דן קרצר ,  אמר לאחרונה בראיון לאתר  " טיימס אוף ישראל "  כי התהדקות היחסים בין ישראל לסין עשויה לאיים על שיתוף הפעולה האסטרטגי בין ישראל לארה"ב ,  לא פחות מסוגיות כמו הגרעין האיראני וההתנחלויות .  ההיסטוריה תומכת בדבריו :  אחד המשברים הקשים ביותר בין המדינות התרחש בתחילת שנות האלפיים ,  על רקע כוונתה של ישראל למכור לסינים מערכות מודיעין מתקדמות למטוסי קרב ,  ובהמשך גם כלי טיס בלתי מאוישים מסוג  " הארפי ".  האמריקנים פעלו במהירות לסכל את העיסקה הישראלית-סינית ,  תוך שהם מאיימים לקצץ באופן משמעותי בסיוע הביטחוני הנדיב שארה"ב מעבירה לישראל כל שנה .  ישראל נאלצה לשלם לסין פיצויים בגובה מאות מיליוני דולרים ,  ולפטר מתפקידו את מנכ"ל משרד הביטחון ,  עמוס ירון ,  לאחר בכירי משרד ההגנה האמריקני טענו כי הוא שיקר להם בנוגע לעסקה .  האירוע פגע קשות ביחסיה של ישראל עם סין .  
שגריר ישראל בוושינגטון לאורך חלק משנות המשבר ,  דני איילון ,  אמר השבוע לוואלה !  חדשות כי המשבר הנוכחי בין ישראל לארה"ב מתאפיין בכך שהמנהיגים  נתניהו ואובמה  מתעבים זה את זה ,  אבל דרגי העבודה המקצועיים בשתי המדינות שומרים על מערכת יחסים מצוינת .  משבר הייצוא הביטחוני לסין הינו דוגמא הפוכה :  הנשיא קלינטון וראש הממשלה ברק ,  ובהמשך הנשיא בוש וראש הממשלה שרון ,  נהנו מיחסי עבודה טובים  ואילו סימני המשבר ניכרו דווקא בדרגים המקצועיים והפקידותיים .  
מכל העימותים שהתחוללו לאורך השנים ,  המשבר הנוכחי בין ישראל לארה"ב מזכיר יותר מכל את מלחמת ההתשה הממושכת בין ממשלו של ג'ורג' בוש האב לבין ממשלתו של יצחק שמיר בסוף שנות השמונים ותחילת שנות התשעים .  שר החוץ הפעלתן של בוש ,  ג'יימס בייקר ,  לחץ על ישראל להתחייב לתהליך שלום רציני מול הפלסטינים ומדינות ערב ,  אבל שמיר סירב בתוקף והתעקש להשפיל את בייקר ,  כאשר ביקוריו התכופים בישראל לוו בהכרזות על הרחבת ההתנחלויות בשטחים .  בשלב מסוים בייקר התייאש ומשך את ידיו מתהליך השלום ,  אבל האמריקנים לא שכחו ולא סלחו ,  תוך שהם מחכים להזדמנות הנכונה להגיש לישראל את החשבון .  
אצל האמריקנים נהוג להגיש את הנקמה קרה ,  וזה מה שקרה בשנת 1991 ,  כאשר התברר שארה"ב מסרבת להעביר לישראל כספי ערבויות בגובה מיליארדי דולרים ,  שישראל נזקקה להם לצורך קליטת העלייה הגדולה מברית המועצות לשעבר .  האמריקנים התנו את העברת הכספים בהתחייבות מפורשת שהם לא ישמשו לבניה בהתנחלויות ,  דרישה ששמיר דחה על הסף .  התלות הכלכלית של ישראל בארה"ב באותה תקופה הייתה משמעותית עוד יותר מאשר כיום ,  והמאבק על כספי הערבויות החליש את מעמדו של שמיר ותרם לתבוסתו בבחירות 1992 ,  בהן עלה לשלטון יצחק רבין ,  שהצליח לפתור את המשבר בתוך זמן קצר .  
בשיאו של  " משבר הערבויות ",  נשא בוש את אחד הנאומים הקשים ביותר של נשיא אמריקני כלשהו בנושא ישראל .  בוש האשים את השדולה הפרו-ישראלית ,  אייפא"ק ,  בפעולה מכוונת נגד אינטרסים אמריקניים ,  בשל ניסיונה ללחוץ על הממשל להעביר את כספי הערבויות לישראל .  אף נשיא אמריקני מאז לא תקף בצורה כל כך בוטה את הלובי הפרו-ישראלי בוושינגטון ,  אם כי בכירים בממשל אובמה האשימו בעבר את הלובי בפגיעה באינטרסים אמריקניים ,  בשל פעילותו להכשלת הסכם הגרעין עם איראן .  
הדעה הרווחת כיום בירושלים ובוושינגטון היא שהיחסים בין נתניהו לאובמה גרועים עוד יותר מאשר אלה ששררו בין שמיר ובוש .  הדעה הזו לא משאירה הרבה מקום לאופטימיות לגבי תקופת הזמן שנותרה לשני האישים בתפקידם .  הנחמה היחידה היא שכדאי לזכור כי לאחר המשבר הקשה בתחילת שנות התשעים ,  החלה אחת התקופות הטובות ביותר ביחסי ישראל-ארה"ב ,  תחת שלטונם של רבין והנשיא קלינטון .  

יחסינו לאן :  המשברים הגדולים עם ארה"ב
אומרים שהיחסים בין נתניהו לאובמה הגרועים במיוחד ,  ובכירים בממשלה מדברים על  " תיעוב הדדי ".  אבל כמו בכל זוגיות ,  גם ישראל וארה"ב ידעו כבר מריבות ,  צעקות ואיומים לעזוב את הבית .  הלחץ על בן גוריון ,  ההתקפלות של ניקסון וההתשה של שמיר :  כך נראו המשברים הקשים עם המעצמ

