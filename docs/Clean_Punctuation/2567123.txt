דווקא עכשיו ,  עת לשמוח
בעבור יהודים דתיים ,  ראש השנה משמש על פי המסורת תקופה שבה אנו מקדישים עצמנו לתשובה ופונים לקדוש ברוך הוא בתפילה ובבקשה כי יעניק לנו שנה טובה .  למרבה הצער ,  בשנים האחרונות הפכנו עסוקים כל כך באתגרים השליליים הניצבים בפנינו ,  עד שבמקום לשמוח אנו מפיצים רק תחושת חורבן ואבדון .
 מצבנו רחוק מלהיות ורוד .  אנו עומדים בפני הסכנה של איראן גרעינית ,  המונהגת על ידי קיצונים דתיים המכריזים בראש חוצות על מטרותיהם הרצחניות .  מתמודדים עם שגשוג הפונדמנטליזם האיסלאמי במזרח התיכון .  האנטישמיות הגלובלית ,  הלובשת כיום צורה של אנטי-ישראליות ,  הגיעה לשיא של כל הזמנים ,  בדומה לשנות ה-30 של המאה הקודמת .  בידודנו בזירה הבינלאומית הולך וגובר .
 ואולם במקום להתבוסס בייאוש ,  עלינו לחגוג את העובדה כי לאחר שהתפללנו לשוב לישראל במשך 2000 שנות גלות ,  תקופה שבה סבלו בני עמנו ממחזורים בלתי פוסקים של אפליה ,  של גירושים ,  של רדיפות ושל רצח ,  אנו ,  היהודים בני דורנו ,  בעלי הזכות לחיות במולדתנו בשיאו של הרנסנס היהודי .  עלינו לחגוג את העובדה כי התגברנו על חוסר האונים וכי אנו מחזיקים ביכולת להגן על עצמנו .
 עלינו לעלוז על כך שהעם היהודי ,  כמו עוף החול ,  קם מאפר לאחר השואה ,  שיקם את לאומיותו וחזה בקיבוץ הגלויות מארבע כנפות הארץ ;  שילוב של ניצולי שואה חסרי כל ,  פליטים יהודים ממדינות איסלאמיות ,  יהודים מבריה"מ לשעבר ופסיפס מגוון של פרטים מרקע דתי ,  גזעי ,  חברתי ואתני שונה ,  שמקורם בכל קצות תבל ,  עוצבו ושולבו מחדש לכדי אומה איתנה .
 יצרנו תרבות שוקקת והפכנו את העברית לשפה דינמית וחיה ,  לאחר שרק לפני כמה מאות שנים היתה מוגבלת לתפילה יהודית ,  לטקסטים עתיקים וללמדנות .  בנינו אוניברסיטאות וגידלנו חתני פרס נובל ,  וזאת במספרים החורגים ממידותינו הכמותיות .  כיום מתקיים בישראל לימוד תורה רב יותר מאשר באירופה שלפני המלחמה .
 אף על פי שתמיד היינו מוקפים בשכנים עוינים ,  ביצרנו מדינה המשמרת את האתוס הדמוקרטי שלה ואשר בה נהנים כל האזרחים מ"שוויון זכויות גמור "  וכן מ"חופש דת ,  מצפון ,  לשון ,  חינוך ותרבות ".  אנו מקדמים שוויון בין המינים ושמים דגש מיוחד על זכויות הנשים .  בישראל עומדת חברה המבוססת על שלטון החוק ובה מצופה מנשיאים ומראשי ממשלות לעמוד בסטנדרטים נוקשים יותר בפני החוק מאשר אזרחים מן השורה - הישג בלתי מבוטל בפני עצמו .
 התגברנו במידה רבה על הפער האתני הרחב בין האשכנזים לספרדים .  העולים האתיופים ניצבים גם היום בפני אתגרים מסוימים ,  אך יש לקוות כי ישתלבו באופן מיטבי במרוצת הדור הקרוב .
 כלכלת ישראל היא סיפור הצלחה יוצא מן הכלל .  חרף משאביה הטבעיים המוגבלים ביותר וקיבוץ הגלויות אשר היה מורכב בעיקרו מפליטים חסרי פרוטה ,  הצליחה ישראל להפוך לאחת הכלכלות העמידות בעולם .  הישגינו הטכנולוגיים והמדעיים בלתי רגילים ,  ואנו בבחינת אומת סטארט-אפ מתקדמת ,  שנייה בעולם רק לארה"ב .  
יוזמתו של בנימין נתניהו ב-2005 לשכנוע סטנלי פישר ,  מהכלכלנים המוכשרים בעולם ,  לקבל על עצמו את תפקיד נגיד בנק ישראל ,  היתה צעד מבריק .  היא תרמה באופן משמעותי ליכולתה של ישראל להיות מהמדינות הבודדות בעולם אשר נמנעה עד כה ממיתון ,  וזאת על אף הקריסה הכלכלית הגלובלית .  יש לקוות כי הדבר יאפשר לנו לצמצם למינימום את ההשפעות הכואבות שיהיה עלינו לספוג במהלך השנה הקרובה בעקבות הנפילות המתמשכות באירופה .
 איבדנו את  " אהדתן "  של רבות ממדינות העולם אשר האמינו ב-1967 כי עומדים אנו בפני השמדה והכינו עצמן לבכות בעדנו .  כיום ,  חלק גדול מן הטינה נגדנו נובע מיכולתו של צה"ל להגן עלינו מפני הברברים אשר בשערינו .  בבחירה בין זכייה באהדת המדינות כקורבנות חסרי כוח לבין בידוד גלובלי בזמן שאנו מסוגלים להגן על עצמנו ,  מעטים מבינינו יהססו לבחור באפשרות השנייה .
 אל לנו להיות אדישים ולקבל את ברכותינו כמובנות מאליו .  בפתח השנה ,  יש לנו כל סיבה לחגוג את הישגיה יוצאי הדופן של מדינתנו ולהודות לאלוקים על כך שאיפשר לנו להיות חלק מהדור שהתברך בזכות לחיות במדינה היהודית שהפכה לסיפור ההצלחה הגדול ביותר של המאה האחרונה .  עם ישראל חי ושנה טובה .  

דווקא עכשיו ,  עת לשמוח
nan
