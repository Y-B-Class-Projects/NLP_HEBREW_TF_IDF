המבקר יפרסם דוח על מחדלי הדיור של ממשלת נתניהו לפני הבחירות
הדוח צפוי לייחס אחריות גבוהה להיווצרות משבר הדיור לשתי הממשלות האחרונות בראשות בנימין נתניהו וכן לממשלת אהוד אולמרט .  עוד בדוח :  כישלון מוחלט בתחום הפרויקטים של דיור להשכרה לטווח ארוך
בלשכת מבקר המדינה יוסף שפירא נערכה הבוקר  ( ה' )  ישיבה מיוחדת לצורך קבלת החלטה לגבי היום שבו יפורסם הדוח המיוחד על משבר הדיור והזינוק במחירי הדירות .  הדוח יפורסם באחד הימים הראשונים של מארס ,  לפני מועד הבחירות לכנסת ב-17.3 - כך נודע ל"גלובס ". 
הדוח צפוי לייחס אחריות גבוהה להיווצרות המשבר לשתי הממשלות האחרונות בראשות בנימין נתניהו .  בדוח צפויה גם ביקורת על ממשלת אהוד אולמרט  ( שכיהנה עד תחילת 2009 )  ,  בעיקר בהקשר של החלטתה מ-2008 להעדיף קידום תוכניות למגורים בפריפריה על חשבון קידום תוכניות במרכז הארץ .  זהו הבסיס לטענתו של נתניהו בראיון הטלוויזיה בערוץ 2 ,  שבו האשים את ממשלת אולמרט במצב שוק הדיור .
 הדוח היה אמור להתפרסם בנובמבר ,  אך פרסומו נדחה לצורך השלמות שונות ל-3.3.15 .  כרגע לא ברור אם הדוח אכן יתפרסם ביום זה ,  שבו אמור נתניהו לנאום בפני הקונגרס האמריקאי בוושינגטון .
 החלטה על היום המדויק שבו יתפרסם הדוח תתקבל בתחילת השבוע הבא .  במשרד המבקר דוחים בתוקף שמועות על לחצים לדחיית פרסום הדוח עד לאחר הבחירות .
 גורמים בירושלים אומרים שלמרות שהמועד החדש לפרסום הדוח נקבע עוד לפני שנודע בתחילת דצמבר האחרון על הקדמת הבחירות ,  פרסום הדוח ביום הנאום בקונגרס עלול ליצור את הרושם שהדוח יפורסם במועד שבו לא יקבל את תשומת-הלב הציבורית הראויה .
 גורם מהימן במשרד המבקר אמר כי זוהי תיאוריית קונספירציה מגוחכת ,  וכי פרסום הדוח על מעון ראש הממשלה מוכיח שהמבקר אינו נרתע מפרסום דוחות קשים גם ערב בחירות .  אולם ייתכן שינוי של ימים אחדים ביום פרסום הדוח ,  בכפוף להשלמת בקרת האיכות על הדוח לפני הפצתו למבוקרים ,  ליו"ר הכנסת ולתקשורת ,  הפצה המתבצעת ימים אחדים לפני מועד הפרסום  ( למשל הגהות וסידורי הדפסה )  .
 דוח המבקר מתבסס על עבודת רוחב שנעשתה במשך שנה וחצי במשרד ראש הממשלה ,  בנק ישראל ,  משרד הבינוי ,  רשות מקרקעי ישראל ,  מינהל התכנון במשרד הפנים ,  האוצר ,  משרד המשפטים ,  משרד הכלכלה והלמ"ס .  הדוח מתייחס לזינוק במחירי הדירות החל במשבר הפיננסי של 2008 .
 הדוח צפוי להציג אחריות כוללת של ממשלת נתניהו :  הזנחת הטיפול בצד היצע הקרקעות ,  היעדר מדיניות ויעדים ,  בעיקר עד המחאה החברתית של 2011 ,  למעט הצהרות במסיבות עיתונאים ,  והתרשלות במעקב אחרי יישום החלטות הממשלה בתחום הדיור .
 עם זאת ,  האיחור בפרסום הדוח מוסבר בכך שהמבקר רצה להתייחס גם לפעולות שעשתה ממשלת נתניהו ב-2014 במסגרת קבינט הדיור בראשות שר האוצר יאיר לפיד ,  עם תוכניות מע"מ 0 ו"דירה להשכיר ",  ומחיר המטרה של שר הבינוי אורי אריאל .
 כמו כן ,  הדוח יצביע על כשלים באספקה ובאיכות הנתונים המצויים במשק על תחום הדיור ;  על-פי ממצאי הדוח ,  הממשלה נכשלה ביישום תוכנית המתאר הארצית  ( תמ"א 35 )  בכך שמצד אחד לא יצרה תשתיות ראויות בפריפריה ומצד אחר נכשלה במתן מענה לביקושים במרכז הארץ .  הערכת הביקושים במרכז ובפריפריה היתה שגויה ,  ורק ב-2013 ,  אחרי מינויה של בינת שוורץ לתפקיד ראש מינהל התכנון החל תהליך של התקרבות ליעדי התכנון .  הדוח צפוי להצביע על איחורים גדולים בהליכי אישור תוכניות גדולות למגורים ,  ובעיקר בוועדות המחוזיות .
 במשך שנים רבות לא עמדו משרד הבינוי ורמ"י ביעדי השיווק שהציבה הממשלה .  על-פי הדוח הצפוי ,  כתוצאה ממגמות התכנון שיווקה רמ"י עודף של תוכניות בפריפריה ומעט מדי במרכז הארץ .  רק מ-2011 ניכר שיפור מסוים בשיווק קרקעות למגורים .
 התמונה שתעלה מהדוח היא של כישלון מוחלט בתחום הפרויקטים של דיור להשכרה לטווח ארוך ,  בעיקר בפרויקטים שיצאו לשוק ביוזמת רמ"י ,  שלא הביאו לתוצאה המקווה של השתתפות גורמים מוסדיים במכרזים .  יוזמת הדיור להשכרה במסגרת  " דירה להשכיר "  שיזם לפיד לא נבחנה במסגרת הביקורת .
 הדוח אף יעסוק בפרק מיוחד בנושא דיור בר-השגה ,  ויצביע על כשל מתמשך במדיניות הממשלתית בנושא זה ,  ובעיקר אחרי מחאת 2011 .  

המבקר יפרסם דוח על מחדלי הדיור של ממשלת נתניהו לפני הבחירות
הדוח צפוי לייחס אחריות גבוהה להיווצרות משבר הדיור לשתי הממשלות האחרונות בראשות בנימין נתניהו וכן לממשלת אהוד אולמרט .  עוד בדוח :  כישלון מוחלט בתחום הפרויקטים של דיור להשכרה לטווח ארוך

