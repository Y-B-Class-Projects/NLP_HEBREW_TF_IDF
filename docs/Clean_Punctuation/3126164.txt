גיא פלג : " בכל הקריירה שלי - רק פעם אחת שולם כסף על חומר שאני פירסמתי "
 עיתונאי חדשות 2 מתייחס לראשונה לנושא התשלום עבור הקלטת הלוהטת ואומר : " רק פעם אחת ב-25 שנה שולם כסף על חומר שפירסמתי .  לפעמים צריך לשלם אם האינטרס הציבורי מצדיק את זה ";  בנוסף ,  מי מערער על אמינות המקור - ומי הקולגה המפתיע שמפרגן ? 

האם גיא פלג מודה לראשונה כי אכן שולם כסף עבור הקלטת הלוהטת של יאיר נתניהו ?  הכתב והפרשן הפוליטי של חדשות 2 התייחס לפרסום הקלטת ולביקורת המופנית כלפי המקור שהעביר לו את החומרים .  פלג התייחס לנושא התשלום ואמר כי בכל הקריירה שלו רק פעם אחת שולם כסף עבור חומרים שפירסם .  את הדברים אמר פלג אתמול  ( שלישי )  בארוע פרטי בבר שבו הרצה .
 פלג אמר : " לעניין התשלום ,  אני אגיד לכם מה הקו של המערכת שלנו .  ונדמה לי שזה ,  זו לא תהיה תשובה ישירה אבל תוכלו להבין ממנה את הסיפור :  אנחנו לא נכנסים לעניינים שלנו מול מקורות שלנו ,  אבל לכל מקור יש אינטרס והרבה מאוד מקורות יש להם אינטרס שבראייה ציבורית יכול להיחשב כאינטרס מלוכלך .  למשל ,  בעוד כמה ימים אתם תראו תחקיר בכלי תקשורת מוביל על קובי מיימון ,  נדמה לי שחלק לפחות  ( ואני אומר בזהירות )  הגיע מגרושתו או ממי שהייתה בת זוגתו ,  שאיתה מתנהל הליך פרידה מאוד מלוכלך .  האם זה לגיטימי לקבל חומר מאשה שנמצאת בהליך גירושים ,  חומר על בעלה ?  האם זה בסדר לנצל את המצוקה המשפחתית הזאת כדי לפרסם תחקיר עיתונאי ?  התשובה היא כן ".  
הוא הוסיף , " ולכן אנחנו ,  מה שעומד לנגד עיננו ,  זה קודם כל האם המידע או החומר שהמקור מוסר הוא מידע אמיתי ויש לנו דרכים לבדוק את זה .  אם אין לנו דרכים לבדוק את זה ,  אנחנו לא משדרים את זה .  אם אנחנו משוכנעים קודם כל שהחומר שמוסרים לנו אותנטי ,  זה א' .  הדבר השני הוא האם יש חשיבות ציבורית בלפרסם את הדברים .  נדמה לי שאנחנו ,  בקלטת הזאת של נתניהו ,  עברנו בהצלחה גם את סעיף א'  האם החומר אותנטי - וגם את האינטרס הציבורי .  אני אומר בנסיבות מסויימות ,  בכל הקריירה שלי ,  במשך 25 שנה  רק פעם אחת שולם כסף על חומר שאני פירסמתי .  רק פעם אחת ב-25 שנה ,  זה לא דבר של יום ביומו ,  אבל לפעמים צריך לשלם כסף אם האינטרס הציבורי מצדיק את זה ".  
פלג טוען כי החומר אותנטי ,  ואולם יש מי שמפקפק בכך  אם לא בחומר עצמו ,  אז לפחות במי שהעביר לעיתונאי חדשות 2 את החומר .  
אמיר איבגי פירסם אמש בתכניתו  " היום הזה "  בערוץ 20 כי מי שהקליט את נתניהו ומכר את הקלטת לחברת החדשות הוא אדם בשם ר' ,  שהועסק באותה עת במשרד ראש הממשלה וכיום פועל כחוקר פרטי עצמאי .  
לפי הפרסום ,  כיום ר' הינו בעל משרד חקירות פרטי ושמו מופיע במאגר החוקרים הפרטים באתר משרד המשפטים .  את הרישיון הממשלתי לפעול כחוקר פרטי קיבל ר' לפני כשנה וחצי ,  לאחר ששמו פורסם ברשומות בהתאם לתקנות חוקרים פרטיים ושירותי שמירה הקבועים בחוק .
 בחדשות 2 מסרו בתגובה לפרסום של איבגי : " הדברים לא מוכרים לנו ".  בנוסף ,  גורם בחברה ציין כי בכל הנוגע לדברים שאמר פלג בהרצאה אמש על שידור הקלטת ,  הוא גם אמר דברים דומים ב"6 עם עודד בן עמי ".  
ובתוך כך ,  למרות המצקצקים שסבורים כי מדובר ברכילות ובחומרים שלא ראויים לפרסום  פלג זוכה לפרגון מקולגה בחדשות 10 .  נדב איל ,  עורך חדשות החוץ ,  סבור כי החומרים ראויים היו לפרסום וכי לא מדובר ב"רכילות ".  
בפוסט שהעלה לעמוד הפייסבוק שלו מיד לאחר שידור הכתבה כתב איל : " מועדוני חשפנות ,  ניצול נשים בזנות ,  הון שלטון שמבלים יחד עם שטרות דולרים במקומות הכי נמוכים בתל אביב ,  20 מיליארד בעסקת גז שנויה במחלוקת ,  אבטחה ונהג על חשבונכם .  הרבה מלחכי פנכה עלובים שיספרו לכם שזו רכילות .  אני עורך חדשות חוץ ;  תאמינו לי בכל מקום בעולם זה היה עושה כותרות .  יותר גדולות ממה שכאן היום .  ערב עצוב למדינת ישראל ". 
אז איל סבור שלא מדובר ברכילות - אך זה לא תואם את הקו שהוביל את חדשות 10 לדחות את החומרים ,  שהגיעו אליהם לפני חדשות 2  כפי שפורסם אתמול בוואלה ברנז'ה .  במערכת כלל לא נכנסו עם המקור למו"מ בשל מה שמתארים בחדשות עשר כ"סיבות אתיות ".  
על פי חברת החדשות ,  בחברה ראו בחומרים שהונחו לפניהם  " רכילות צהובה "  נטולת ערך עיתונאי אמתי .  גורם בחדשות עשר אמר לוואלה ברנז'ה כי  " לא נפתח כל משא ומתן כספי עם המקור ,  והוחלט שלא לשדר סוג כזה של חומר ".  כאמור ,  רק לאחר מכן פנה המקור למערכת ידיעות .  על פי גורם המעורה בפרטים ,  לא מן הנמנע שבידיעות היה נוח באותה בעת להימנע מפרסום שלילי נוסף על משפחת נתניהו אשר ייערם בשלל הפרסומים האחרים אודותיהם .  

גיא פלג : " בכל הקריירה שלי - רק פעם אחת שולם כסף על חומר שאני פירסמתי "
 עיתונאי חדשות 2 מתייחס לראשונה לנושא התשלום עבור הקלטת הלוהטת ואומר : " רק פעם אחת ב-25 שנה שולם כסף על חומר שפירסמתי .  לפעמים צריך לשלם אם האינטרס הציבורי מצדיק את זה ";  בנוסף ,  מי מערער על אמינות המקור - ומי הקולגה המפתיע שמפרגן ? 

