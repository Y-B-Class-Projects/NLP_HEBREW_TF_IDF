אחרי דיון סוער :  ראשי הקואליציה הגיעו להסכמה במשבר חוק הגיור
ראשי הסיעות הסכימו על המתווה שהציע נתניהו לפתרון המשבר ,  על פיו הממשלה תקפיא את החקיקה לתקופה של חצי שנה ובמקביל הרפורמים והקונסרבטיבים ימשכו את עתירתם לבג"ץ .  זאת ,  לאחר שיו"ר ש"ס עזב בסערה את הדיון על החוק
 .  
בשיחות שקיימו ראשי המפלגות בשעה האחרונה  ( שישי )  הוסכם על קבלת המתווה של ראש הממשלה בנימין נתניהו לפתרון המשבר עם יהדות ארצות הברית סביב חוק הגיור .  על פי המתווה ,  הממשלה תקפיא את החקיקה לתקופה של חצי שנה ,  ובמקביל ,  הרפורמים והקונסרבטיבים ימשכו את עתירתם לבג"ץ בנושא .  
בהודעה הרשמית נמסר כי  " ממשלת ישראל והעותרים החליטו לפנות לבית המשפט בבקשה לדחיית ההכרעה בעתירה בנושא הגיור ,  וזאת לצורך מתן פרק זמן של חצי שנה לעבודת צוות שימנה ראש הממשלה לגיבוש המלצות להסדר בסוגיה זו ".   
" ראש הממשלה הנחה שלא יקודמו הליכי חקיקה בעניין עד לקבלת המלצת הצוות כאמור ",  עוד נמסר . " ככל שבג"ץ ידחה את הבקשה ,  הממשלה מחויבת לפעול לפי ההסכמים הקואליציוניים ". 
עוד בוואלה !  NEWS:למרות המשבר ובלחץ החרדים :  חוק הגיור יעלה להצבעה חוזרתריבלין : " אחדות העם היהודי צריכה לעמוד לנגד עיני ממשלת ישראל "" אנחנו בצונאמי ":  מתגבר הלחץ על רה"מ בעקבות הקפאת מתווה הכותל 
היום כינס ראש הממשלה ישיבת ראשי קואליציה כדי לדון בנוגע לחוק .  יו"ר ש"ס אריה דרעי נטש בזעם את הישיבה .  דרעי התנה את הסכמתו למתווה לפתרון המשבר בכך שאם בג"ץ יכיר בגיורים של היהודים הרפורמים והקונסרבטיבים שעתרו ,  הקואליציה תעביר את החוק באופן מידי .  השרים נפתלי בנט ומשה כחלון טענו כי ידרשו לדון בחוק שוב .  לאחר שדרעי עזב ,  גם ח"כ משה גפני עשה כן .  שר הבריאות יעקב ליצמן נעדר מהישיבה ,  בשל עיסוקו ,  לדברי מקורביו ,  במשבר בבית החולים הדסה עין כרם .  
גורם חרדי בכיר אמר לוואלה !  NEWS כי הדרישה של ש"ס ויהדות התורה היא לקבל הבטחה מראשי הקואליציה ש"אם בג"ץ יכיר בגיורים של הזרם הרפורמי והקונסרבטיבי ,  הקואליציה תקדם את הצעת החוק בנוסח המקורי שלה מיידית ".  לדבריו , " דרעי וגפני הסכימו באופן עקרוני לא לקדם את החוק במשך חצי שנה ,  אך הם דרשו את ההתחייבות הזו .  בנט וכחלון הם אלה שהתנגדו ולכן השניים הביעו מורת רוח מהפרת הסיכומים ועזבו ".  
במהלך הישיבה דרש השר בנט לתקן את החוק כך שהוא לא יפגע משמעותית ב"גיור כהלכה "  - מערך גיור פרטי של רבנים בציונות הדתית - ולכן סירב להתחייב לדרישת החרדים לקדם את החוק מיד אחרי החלטת בג"ץ .  כמו כן ,  יו"ר הבית היהודי שאל את ראש הממשלה נתניהו  " למה לא ידענו על מתווה הכותל ?  ".  נתניהו השיב לו : " זה כמו המנהרות ,  גם על המנהרות לא ידעת ". 
את ישיבת ראשי הקואליציה כינס נתניהו יממה לאחר שנפגש עם ראשי שדולת איפא"ק ,  הלובי הפרו-ישראלי בוושינגטון ,  שהגיעו לישראל .  במהלך הפגישה ,  הציגו ראשי הארגון את ההשלכות של אימוץ מדיניות חוק הגיור וקידומו על היחסים בין ישראל והקהילה היהודית בארצות הברית ,  שעשוי להשליך גם על התמיכה הדו-מפלגתית בישראל בקונגרס .
 השר משה כחלון התייחס לכך בחשבון הטוויטר שלו ,  וכתב כי  " החוסן הלאומי והביטחון האמיתי של עם ישראל נמצא באחדותו ".  לדבריו , " עם ישראל שילם בעבר מחיר יקר על הפילוג בעם ואל לנו לחזור לתקופות אלו .  אני מצפה מכל הצדדים לחזור ולשבת עד שנגיע למתווה מוסכם ".  
אחרי פיצוץ הישיבה מסר מנהיג התנועה הרפורמית בישראל הרב גלעד קריב כי  " המפלגות החרדיות מוכיחות פעם נוספת שאחדות העם היהודי היא הדבר האחרון המעניין אותן .  אנו קוראים לראש הממשלה ולשותפיו הקואליציונים לומר - עד כאן ".  לדבריו , " למסע ההרס של יחסי ישראל והתפוצות שהובילו דרעי גפני וליצמן בהסכמה בשתיקה של ראש הממשלה ".  
עו"ד יזהר הס ,  מנכ"ל התנועה המסורתית ,  הוסיף כי  " פעם נוספת ,  הניסיונות להגיע לפשרה הגיונית עם החרדים מוגבלים עד לא קיימים ".  עוד הוסיף כי  " אנו מודים לשר כחלון שאמר דברים חדים וברורים בישיבת ראשי הסיעות הבוקר .  אכן ,  החוסן הלאומי והביטחון האמיתי של עם ישראל נמצא באחדותו .  הקשר בין העם היושב בציון לבין אחיו בגולה הוא קשר אמיץ וחזק ועלינו לשמור עליו מכל משמר ".  
החוק מונח על סדר היום של ועדת השרים לענייני חקיקה ,  אולם החרדים דרשו לקיים עליו הצבעה חוזרת ביום ראשון הקרוב  גם בהיעדר נתניהו ,  שישהה בשטרסבורג שבצרפת ,  וחרף התנגדות ישראל ביתנו .  בלשכת ראש הממשלה ניסו לגבש פתרון למשבר בימים האחרונים ,  שבמסגרתו נתניהו מבקש לדחות בחצי שנה את המשך קידום החוק ולהקים ועדה ציבורית שתדון בנושא .  
מאוחר יותר היום נתניהו צפוי להמריא לשטרסבורג כדי להשתתף בטקס האשכבה לקנצלר גרמניה לשעבר הלמוט קוהל ,  שהלך לעולמו לפני שבועיים .  ישיבת הממשלה נדחתה לפיכך ליום שני בבוקר ,  אך ועדת שרים לחקיקה צפויה להתכנס כרגיל ביום ראשון וכאמור ,  הסיעות החרדיות התעקשו להעלות את חוק הגיור על סדר היום .  לכן ביקש נתניהו להכריע בנושא כבר היום לפני נסיעתו .
 בתחילת השבוע אישרה ועדת השרים לחקיקה את הצעת חוק הגיור שנועדה למנוע הכרה בגיורים פרטיים ובכך לבצר את מעמדו של מערך הגיור הממלכתי הפועל בשיתוף עם הרבנות הראשית .  בישראל ביתנו התנגדו והשרה סופה לנדבר הגישה ערר לממשלה .  כעת ,  כדי לקדם את ההצעה ,  נדרשת הצבעה חוזרת .  הצעת חוק הגיור עוררה ביקורת קשה בקרב יהודי ארצות הברית ,  שטענו כי הממשלה לא יוצאת רק נגד הרפורמים וקונסרבטיבים אלא  " נגד כל מי שמאמין ביהדות מתונה ומסבירת פנים ".  
לפי גורם פוליטי טרם  " גובשה עמדה רשמית "  בנוגע להצעת החוק בקואליציה .  השרים נפתלי בנט ואיילת שקד  ( הבית היהודי )  ניסו השבוע לקדם פשרה שלפיה נוסח החוק ימנע הכרה בגיורים פרטיים רק לעניין חוק השבות ,  כך שהמתגיירים לא יוכלו לקבל אזרחות במשרד הפנים .  המטרה היא צמצום הנזק עבור גיורי צהר וגיורים דתיים נוספים שיהיו מעוניינים לדרוש בעתיד הכרה לצרכי רישום לנישואין .
 חרף ההתנגדות של ישראל ביתנו ,  יו"ר המפלגה השר אביגדור ליברמן אמר השבוע בישיבת הסיעה בכנסת כי הוא לא מעוניין ליצור משבר קואליציוני על חוק הגיור .  כשנשאל אם הוא והח"כים במפלגתו יצביעו נגד ההצעה בהצבעות בכנסת ,  השיב בהתחמקות : " לא נצביע עבורו .  אנחנו לא מחפשים לזעזע את הקואליציה ,  אלא ההפך ". 
 ( עדכון ראשון :  8:41 )  

אחרי דיון סוער :  ראשי הקואליציה הגיעו להסכמה במשבר חוק הגיור
ראשי הסיעות הסכימו על המתווה שהציע נתניהו לפתרון המשבר ,  על פיו הממשלה תקפיא את החקיקה לתקופה של חצי שנה ובמקביל הרפורמים והקונסרבטיבים ימשכו את עתירתם לבג"ץ .  זאת ,  לאחר שיו"ר ש"ס עזב בסערה את הדיון על החוק

