ברק החליט :  יואב גלנט יהיה הרמטכ"ל הבא
שר הביטחון אהוד ברק הודיע הבוקר בישיבת הממשלה ,  כי החליט למנות את אלוף פיקוד הדרום לתפקיד יורשו של אשכנזי ,  שיסיים את תפקידו בחודש פברואר .  נתניהו : " זה המהלך הנכון "
 שר הביטחון אהוד ברק הודיע הבוקר  ( ראשון )  בישיבת הממשלה לשרים ,  כי החליט למנות את אלוף פיקוד הדרום יואב גלנט לתפקיד הרמטכ"ל הבא של צה"ל .  גלנט יחליף את רא"ל גבי אשכנזי ,  שאמור לסיים את תפקידו בחודש פברואר 2011 .  
המינוי יובא לאישור הממשלה בשבוע הבא .  לפני קבלת ההחלטה התייעץ ברק עם ראש הממשלה בנימין נתניהו .  לדברי ברק , " גלנט הוא קצין ותיק ,  בעל ניסיון מבצעי מגוון ועשיר ,  כישורי מנהיגות מוכחים ויכולת להוביל את צה"ל להתמודדות עם האתגרים העומדים בפניו ובפני מדינת ישראל ".  
" תהליך חילופי קצינים בכירים בצה"ל הוא תהליך חיוני לעוצמתו וחוסנו של הצבא ,  ויכולתו לתת מענה לאתגרים של מדינת ישראל ",  הוסיף ברק .
 ראש הממשלה ,  בנימין נתניהו ,  בירך על הודעתו של ברק ואמר כי  " זה המהלך הנכון במטרה להחזיר תפקוד יציב וטוב לצמרת הצבא .  המצב שנוצר מחייב החלטה מהירה ,  כיוון שאי הוודאות גובה מחיר יקר ". 
למרות הסכסוך המתוקשר עם אשכנזי ,  אמר ברק כי  " הרמטכ"ל הוא מהמפקדים המובחרים של צה"ל ,  שהוביל בהצלחה רבה את תהליך בניין הכוח והפקת הלקחים לאחר מלחמת לבנון השנייה ,  והאחראי המרכזי להישגים מבצעיים חשובים של צה"ל ".  שר הביטחון הבהיר ,  כי  " אשכנזי ייהנה מגיבוי ומשיתוף פעולה מלא עד ליום האחרון של כהונתו ",  וכי הוא  " משוכנע שתהליך ההיערכות לכניסת הרמטכ"ל הבא לתפקידו ,  לא יפגע בעבודה השוטפת של צה"ל ושל המטכ"ל ". 
ברק סיים בימים האחרונים סבב שיחות עם חמשת המועמדים לרמטכ"ל- ובהם סגן הרמטכ"ל בני גנץ ,  אלוף פיקוד המרכז אבי מזרחי ,  אלוף פיקוד צפון גדי אייזנקוט ,  ונספח צה"ל בוושינגטון גדי שמני .  ברק הביע את הערכתו לכל אחד מהמועמדים וביקש מכל אחד מהם להישאר בצה"ל ולהמשיך לתרום לו .  הוא הוסיף כי  " הבחירה בין המועמדים לא הייתה פשוטה ,  משום שכל המועמדים ראויים ביותר ".  עם זאת ,  לפי ההערכות ,  אייזנקוט וגנץ צפויים לפרוש מצה"ל לאחר שלא קיבלו את המינוי .
 שר הביטחון ביקש לקבוע את זהות הרמטכ"ל חצי שנה מראש ,  על מנת לאפשר חפיפה והעברת מטה מסודרת .  כזכור ,  הרמטכ"ל עצמו התנגד בתוקף לקביעת זהות מחליפו זמן כל כך ארוך לפני סיום כהונתו הצפויה בפברואר 2011 .  גורמים המקורבים לאשכנזי אמרו כי הכרזה על זהות הרמטכ"ל הבא תהפוך את אשכנזי עצמו ל"ברווז צולע ". 
ברק הודיע ביום חמישי כי החליט לחדש את הליך בחירת הרמטכ"ל הבא ,  לאחר הודעת המשטרה כי צמרת צה"ל וכן לשכתו של ברק נקיים מכל חשד הנוגע לפרשה המכונה  " מסמך גלנט ".  ברק נפגש בסוף השבוע עם כל חמשת המועמדים לתפקיד במסגרת סבב הראיונות השני שהוא מקיים עימם .  בנוסף ,  נפגש שר הביטחון עם הרמטכ"ל גבי אשכנזי במה שמוגדרת כשיחה אישית ,  בה דנו השניים על השלכות פרשת המסמך המזויף .
 ביום חמישי הודיע היועץ המשפטי לממשלה יהודה וינשטיין ,  במכתב ששלח לראש הממשלה ולשר הביטחון ,  כי אין מניעה משפטית מלבחור רמטכ"ל חדש .  עם חשיפת הפרשה וההחלטה על חקירה פלילית ,  הודיע ויינשטיין כי  " לא ניתן לקבל החלטה על בחירת רמטכ"ל בשלב זה"ף אולם לאחר הודעת המשטרה כתב כי  " בעקבות ההתפתחויות בחקירה ועל רקע ממצאי הביניים של המשטרה ,  לפיהם אין תשתית ראייתית לכך שמי מהאלופים המועמדים לתפקיד הרמטכ"ל מעורבים בהכנת המסמך  קביעה זו כבר לא תקפה ". 

ברק החליט :  יואב גלנט יהיה הרמטכ"ל הבא
שר הביטחון אהוד ברק הודיע הבוקר בישיבת הממשלה ,  כי החליט למנות את אלוף פיקוד הדרום לתפקיד יורשו של אשכנזי ,  שיסיים את תפקידו בחודש פברואר .  נתניהו : " זה המהלך הנכון "
 
