רון נחמן הובא למנוחות : " הרחבת גבולות ישראל "
 נתניהו ספד לראש עיריית אריאל ,  שהלך לעולמו שלשום ,  ואמר כי עירו היא מרכיב עיקרי ב"חגורת הביטחון של ישראל ".  נחמן ביקש להיטמן בשטח שלכאורה חורג מהנהלים ,  אך בקשתו אושרה
אלפים ליוו היום  ( ראשון )  את ראש עיריית אריאל רון נחמן בדרכו האחרונה בהלוויה שנערכה היום בעירו ,  בה השתתפו ראש הממשלה בנימין נתניהו ,  השר לעניינים אסטרטגיים משה  ( בוגי )  יעלון ,  שר האוצר יובל שטייניץ ,  שר החינוך גדעון סער ,  חברי כנסת ושרים נוספים ,  קצינים בכירים בפיקוד מרכז ,  בהם מפקד אוגדת יהודה ושומרון . 
" מדינת ישראל מלווה בצער ובכאב עמוק את רון ,  האחד והיחיד והבלתי נשכח ",  ספד לנחמן ראש הממשלה נתניהו . " רון יקירי ,  היית חבר נפלא ושותף אמיתי לדרך .  פגשתי אותך לראשונה כשהייתי שגריר באו"ם ,  וכבר אז דיברת בהתלהבות על עיר אוניברסיטאית בשומרון ".  נתניהו הוסיף כי נחמן הקדיש 35 שנים לאריאל : " הייתה לי הזכות בקדנציה הראשונה להכיר בה כעיר ורון עמד בראשה עד לפטירתו .  רון ניחן בנשמה גדולה וגם בחוש הומור וחיוכו ילווה אותנו לעד ".  לדבריו , " אריאל היא מרכיב עיקרי בחגורת הביטחון של מדינת ישראל כשם שירושלים תישאר בירתנו המאוחדת לנצח .  העץ ששתלתי פה בעבר יחד איתך לעולם לא ייעקר ". 
יו"ר הכנסת ראובן  ( רובי )  ריבלין ספד אף הוא לנחמן ואמר : " ידיך שילבו בין חלום לריאליה .  במעשיך לימדת אותנו שגם בשנות האלפיים אפשר להגשים חלומות .  אתה הרחבת את גבולות ישראל ,  חלמת להקים עיר שתשרת את כל תושבי הסביבה ,  ערבים ויהודים ".  ריבלין הוסיף : " בנית בשליחות העם כולו על דעתם של כל ממשלות ישראל וכולם העריכו אותך על כך ".  יו"ר הבית היהודי נפתלי בנט אמר : " רון בנה עיר אדירה של חילונים ודתיים וכך היישוב גדל וגדל .  הוא האמין בזכות הטבעית של עם ישראל בארץ .  היה שלום אחי ומורי ".  
נחמן ,  שהלך לעולמו ביום שישי לאחר התמודדות עם מחלה קשה ,  ביקש להיטמן במרכז לפיתוח מנהיגות אשר צופה על העיר .  זאת בניגוד לנהלים ,  משום שבפועל לאריאל שטח אחר המוגדר כבית עלמין באזור ההתנחלות ברקן ,  וכריית הקבר במקום הינה לכאורה חריגה מהנהלים הקבועים .  ההחלטה לקבור את נחמן במקום התקבלה ,  כך נראה ,  לפנים משורת הדין לאחר שהוא עצמו ביקש להיקבר שם לפני מותו .  
הבוקר הגיעו לשטח הקבר המיועד עשרה נציגים של חברה קדישא שהחלו בהליך של  " קידוש השטח לקבורה "  על מנת להכשיר את המקום מבחינת ההלכה לקבורה .  אמש שוחחו בעניין בכירים בעירייה עם המנהל האזרחי על מנת לוודא שלא מדובר בבעיה חוקית שעשויה לגרור לאחר קבירתו של נחמן סוגיות בעיתיות אחרות .  בכירים במנהל אישרו כי שטח הגבעה המיועדת לקבורתו של ראש העירייה הינו בתוכנית המתאר של היישוב והדבר הספיק לעירייה על מנת לקבוע כי שם ייטמן נחמן ,  כאמור על פי בקשתו . 
" זה נושא רגיש ואנשים לא מעוניינים לעורר עכשיו מהומות ,  בוודאי לא לפני שקברו את נחמן ",  אמר גורם בעירייה המעורב בסוגיה , " במקרה של נחמן ,  שהיה ממקימי אריאל ,  יש רצון לחרוג במעט מהנהלים ".  מעיריית אריאל נמסר בתגובה כי  " המקום מאושר לקבורה מבחינת התב"ע  ( תכנית בניין עיר )  .  זו הייתה בקשתו האחרונה של ראש העיר לפני מותו ומעבר לכך אין לנו כוונה להוסיף ".  
ראש עיריית אריאל ,  רון נחמן ,  הלך לעולמו בגיל 70 

רון נחמן הובא למנוחות : " הרחבת גבולות ישראל "
 נתניהו ספד לראש עיריית אריאל ,  שהלך לעולמו שלשום ,  ואמר כי עירו היא מרכיב עיקרי ב"חגורת הביטחון של ישראל ".  נחמן ביקש להיטמן בשטח שלכאורה חורג מהנהלים ,  אך בקשתו אושרה

