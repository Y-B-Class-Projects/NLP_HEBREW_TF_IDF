דעה :  בוויכוח על תאגיד השידור  כל הצדדים טועים
נתניהו ותומכיו רוצים את רשות השידור הישנה והמסואבת ,  מהצד השני עומדים העיתונאים שעובדים על הקמת תאגיד השידור החדש ודורשים להינתק מכבלי השלטון .  ואולי הגיע הזמן להבין שבשנת 2016 ,  אין בכלל שום סיבה להמשיך לשפוך כסף על שידור ציבורי יקר ומיותר ? 
התשובה לשאלה מי צודק בויכוח שבין חבר הכנסת דוד ביטן שמציע לסגור את תאגיד השידור הציבורי  ( שטרם התחיל את שידוריו )  ולהשאיר את רשות השידור בחיים כדי לחסוך שני מיליארד שקלים לשר כחלון  ( שמציע לסגור את רשות השידור ולתת לתאגיד לצאת לדרך כי דווקא התאגיד חסכוני )  היא ששניהם טועים ,  ובגדול .  מבחינה כספית ,  הם טועים כי אין הבדל גדול בין עלות התפעול של רשות השידור הישנה  ( 870 מליון ש"ח לשנה )  לעלות התאגיד החדש  ( 715 מליון ש"ח לשנה פלוס תקציב הקמה חד פעמי של 350 מליון שקלים )  .  מבחינה מהותית  גם התאגיד וגם הרשות מיותרים .
 ביטן ,  כחלון ושאר חסידי השידור הציבורי ,  שביניהם ניתן למצוא כצפוי לא מעט פוליטיקאים שרוצים זמן מסך ,  הרבה עיתונאים שחולמים על ג'וב בתאגיד וגם כמה פרופסורים לתקשורת וחינוך שסובלים מקיבעון מחשבתי  ( ומשוכנעים שהם יודעים טוב יותר מאיתנו מה זו  " טלוויזיה טובה ")  מתקשים להבין את מה שזוכה פרס נובל הטרי לספרות תפס כבר לפני חמישה עשורים :  הזמנים משתנים .  אנשים כבר לא זקוקים לתחנת שידור וללוח שידורים כדי לצפות בסדרות .  הם מורידים אותן מהרשת או משירות VOD .  בכל שנה ,  יורד מספר הצופים בשידורים הקונבנציונליים ,  ועולה מספרם של חותכי הכבלים ,  אשר מרכיבים לעצמם לוח שידורים אינדיווידואלי לפי טעמם .  
התבגרנו ואנחנו לא צריכים קומיסארים שיתנו לנו אור ירוק לראות תוכניות חינוכיות וישימו תמרור אזהרה לפני תוכניות  " מזיקות ".  אם השידור הציבורי היה כל כך נחוץ לנו  הוא לא היה צריך לחיות מהמסים שלנו אלא היה מתקיים מפרסומות ותוכן שיווקי  ( כמו ערוץ 2 וערוץ 10 )  או מדמי מנוי  ( כמו הכבלים והלוויין )  .  כמובן ,  קל יותר למשוך כסף מתקציב המדינה מאשר להביא אותו ממפרסמים ,  אבל התוצאה היא ששמונה מליון אזרחים מממנים עשרות ספורות של ארטיסטים טלוויזיוניים ,  פלוס 120 ח"כים חולי מסך ,  פלוס פקידים עם פנסיה תקציבית שמנהלים את רשות השידור הישנה ואת התאגיד החדש .
 השידור הציבורי ,  כאמור ,  לא באמת נחוץ לציבור הרחב ,  אבל גם לא ממש חיוני כדי לקיים את תעשיית הטלוויזיה המקומית .  אנחנו כבר מזמן לא בשנות ה-70 ,  כאשר בלי ערוץ 1 אי אפשר היה לצלם סידרה .  בשנים האחרונות ישראל הפכה מפרובינציה תקשורתית נידחת שייעודה העיקרי הוא לשמש אתר צילומים להפקות תנ"כיות כמו  " ישו כוכב עליון "  למעצמת טלוויזיה שתוכניותיה זוכות בפרסי אמי  ( "הומלנד ")  וגלובוס הזהב  ( "בטיפול ")  וזוכות להצלחה מסחרית בכל רחבי העולם .  האימפריה הטלוויזיונית הישראלית קמה מבלי שהשידור הציבורי ישתתף בחגיגה .  לערוץ 1 אין רייטינג ,  כי לטלוויזיה שמתעקשת לחנך במקום לבדר אין סיכוי .  אבל בזמן שבאירופה ממסחרים את השידור הציבורי  ( על ידי פרסומות )  ובארה"ב מפריטים אותו לגמרי  ( אפילו רחוב סומסום האגדתי נמכר ל- ! HBO )  ,  בישראל מקימים אותו מחדש בטעם של פעם עם ועדות שיכתיבו מה לשדר ,  כאילו לא ראינו כלום מאז  " חדווה ושלומיק ". 
הגיע הזמן לשים סוף גם לאגדה ששידור ציבורי חיוני לדמוקרטיה .  כמו שמדינה דמוקרטית לא זקוקה לעיתון ממלכתי או לאתר חדשות רשמי  ( רובנו נחשוד  ובצדק  שעיתון כזה ואתר כזה יהפכו במוקדם או במאוחר לשופר של השלטון )  ,  כך גם אין צורך בטלוויזיה או ברדיו מטעם .  בעל המאה הוא בעל הדעה ,  ועדיף שבעל הדעה יהיה השוק החופשי - כלומר אנחנו - ולא השר הממונה על חוק הרשות השידור .  אם במקום להקים תאגיד שידור חדש או להחיות את רשות השידור הישנה  נמכור את הגוף הארכאי לכל המרבה במחיר נחסוך כמעט מיליארד שקלים בכל שנה ולא נצטרך לממן שידורים שאין ולא יהיה להם רייטינג .  
המאמרים המתפרסמים במדור הדעות משקפים את עמדת הכותבים בלבד .  

דעה :  בוויכוח על תאגיד השידור  כל הצדדים טועים
נתניהו ותומכיו רוצים את רשות השידור הישנה והמסואבת ,  מהצד השני עומדים העיתונאים שעובדים על הקמת תאגיד השידור החדש ודורשים להינתק מכבלי השלטון .  ואולי הגיע הזמן להבין שבשנת 2016 ,  אין בכלל שום סיבה להמשיך לשפוך כסף על שידור ציבורי יקר ומיותר ? 

