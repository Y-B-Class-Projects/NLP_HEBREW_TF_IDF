הבנייה לא עונש ,  אלא זכות וצורך
חבל .  חבל שהבנייה בירושלים - העיר ששמרה עלינו היהודים לאורך הדורות יותר מששמרנו אנו עליה - הופכת לשוט ולעונש .  הרי בנייה בירושלים היא זכות וגם חובה ,  והיא גם צורך אמיתי .  לכן אם צריך לבנות בירושלים - שיבנו .  הרבה .  כל השנה .  אך לא כעונש .  ואם לא צריך לבנות - שלא יבנו .  לא אתמול .  לא היום ולא מחר .
 ואף על פי כן ,  צריך לברך את הממשלה ,  כי המחלוקת עם ארה"ב ועם אירופה היא מחלוקת טובה ,  גם אם מאוחרת מדי .  אלמלא היתה ארה"ב תוקפת את מדיניותו של בנימין נתניהו בנוגע לירושלים ,  היה מקום לדאגה .
 אחרי שנים ארוכות שבהן ההנהגה הישראלית העלתה עוד ועוד את רף הציפיות של הפלשתינים בנוגע לעיר הבירה שלנו ,  זה היה אך מתבקש שנתניהו ושריו ינמיכו מחדש את הרף הזה ויתקנו את הנזקים הכבדים .  הם עשו זאת באיטיות מרובה ,  בהססנות ,  אבל מוטב מעט ומאוחר מאשר בכלל לא .  
הממשלות הישראליות הקודמות הותירו אחריהן בירושלים אדמה חרוכה .  ממשלות ברק ואולמרט היו מוכנות לחלק את העיר הזאת ולבגוד בכל שבועותיהן .  נתניהו השתהה מאוד בתיקון המעוות .  לא קל להוציא את הכבשה מלועו של הזאב ,  ובכל זאת ממשלת נתניהו בנתה בירושלים ,  גם אם לאט ומעט מדי ,  ונשבעה לה אמונים מחדש .
 בגלגליה הונחו מקלות : " הירוקים "  בלמו אותה במערב העיר .  ארה"ב בלמה אותה במזרח .  התוצאה היתה קטסטרופלית :  רק 1,700 דירות נבנו בעיר בכל שנה ,  בעוד הביקוש עמד על 4,500 .  היהודים הצביעו ברגליים .  לא היה להם היכן לגור ,  והם עזבו :  18 אלף בכל שנה .
 באותו זמן הביאה בניית גדר ההפרדה בצפון העיר לנהירה המונית של עשרות אלפי פלשתינים אל תוך ירושלים .  ערביי ירושלים ,  בניגוד לתעמולת האיחוד האירופי ,  רוצים להמשיך לחיות תחת השלטון הישראלי .  מי שמדבר איתם ,  ולא עם מנהיגיהם ,  שומע זאת מהם .  הוסיפו לכך את הילודה הגבוהה בקרב ערביי העיר ,  ותקבלו את הסיבה למצוקה הדמוגרפית הגוברת של היהודים כאן .
 הסרגלים ,  מכל מקום ,  נותרו עקומים ,  אך עדיין לא מאוחר ליישר אותם ,  גם במחיר עימות עם אירופה ועם ארה"ב .  אם עדיין נותרו לממשלה קווים אדומים ,  ירושלים היא קו שכזה .
 הבנייה בעיר - לא ההכרזות עליה - יעידו קבל עם ועולם שחזרנו לשפיותנו ,  שהעיר לא תחולק ,  שכאן לא נשוב אל הקו הירוק .  הבנייה הזאת תעיד גם שלערבים שהגיעו לכאן רק במאות האחרונות  " כל הזכויות במדינת ישראל ,  אבל לא על ארץ ישראל ",  כפי שהיטיב להגדיר זאת ההיסטוריון ושר החינוך השני ,  פרופ' בן ציון דינור .  כך ,  כמובן ,  גם בירושלים ,  התגלמות הזיכרון והצדק היהודי .  
מי שמבקש להציל את ירושלים צריך לחדש את ההתיישבות היהודית גם בעיר העתיקה .  כך נהגו המתוקנות שבממשלותינו בראשות אשכול וגולדה לאחר מלחמת ששת הימים .  
מי שמבקש להציל את ריבונותנו בירושלים חייב למהר ולמלא את הוואקום השלטוני שנוצר באזורים רבים של מזרח העיר .  היום ממלאים את הוואקום הזה הרשות הפלשתינית וחמאס .  בירושלים ,  בירתנו ,  יש כיום אזורים שהמשטרה ורשויות שלטון אחרות אינן נכנסות אליהם .  כך לא נוהג ריבון בבירתו .
" אומה זו ",  נשבע ב-1925 חיים נחמן ביאליק במעמד חנוכת האוניברסיטה העברית בהר הצופים , " בקרקע עולם זה נעצה את כפות רגליה בכל כוחה ולא תזוז משם .  כל מ"ט שערי טומאה של הגלות הארורה לא העבירוה על דעתה ". 
כך צריך לדבר עכשיו גם בנימין נתניהו ,  בעיקר אל עמו ,  אך גם לעולם .  השפה הנכונה ,  בפרט כשמדובר בירושלים ,  היא שיח ושפת הזכויות .  הביטחון חשוב ,  אבל הזכות חשובה עוד יותר .  השיח המקביל הוא שיח המעשה ,  שפת המעשה .  משבועות האמונים לירושלים אפשר לארוג שטיח זהב ,  אבל הפער בין המלל למעשה הוא עצום .
 אם באמת אנו חפצים לנצח במאבק הזה ,  צריך לבנות בירושלים ,  במזרח ובמערב ,  עשרות אלפי מקומות עבודה ודירות .  מתנה גדולה קיבלנו ב-1967 כששבנו לירושלים ולקדושים שבמקומותינו ,  ואיחדנו אותה מחדש .  אסור שנבזבז אותה .  

הבנייה לא עונש ,  אלא זכות וצורך
nan
