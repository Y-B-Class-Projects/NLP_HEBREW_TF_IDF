פגישה עם טראמפ ונאום באיפא"ק :  נתניהו ימריא לביקור נוסף בארה"ב
בצל החקירות ,  ייצא נתניהו לחמישה ימים שבהם ייפגש עם הנשיא האמריקני בפעם החמישית מאז כניסת האחרון לתפקיד .  בכנס השדולה הפרו-ישראלית ינאמו לצד נתניהו גם השגרירה באו"ם היילי וסגן הנשיא פנס
ראש הממשלה בנימין נתניהו ימריא לפנות בוקר  ( ראשון )  לביקור בן חמישה ימים בארצות הברית ,  במהלכו ייפגש עם נשיא ארצות הברית ,  דונלד טראמפ ,  וינאם בפני באי הוועידה השנתית של הלובי הפרו ישראלי איפא"ק .  הוא גם יבקר בתערוכה על ירושלים במטה האו"ם בניו יורק וישתתף באירוע הוקרה ליושב ראש הסוכנות היהודית ,  נתן שרנסקי .
 לקראת צאתו אמר נתניהו כי מדובר  " ביקור חשוב ,  שם אפגש עם נשיא ארה"ב דונלד טראמפ ואנאם בפני הוועידה של איפאק .  בשיחה עם הנשיא אודה לו בשם עם ישראל על העברת השגרירות האמריקנית ,  לכבוד יום העצמאות ה-70 של מדינת ישראל . " אדון עם הנשיא באיראן ,  בייחוד לקראת ההחלטה על תכנית הגרעין .  אנו נדון בתוקפנות האירנית באזורנו ,  ובפרט ביחס לתכנית הגרעין האיראנית ",  הוסיף נתניהו ,  שהודיע כי השניים ידונו גם בקידום השלום .
 עוד בנושאקושנר הסתבך :  האשמת ישראל בבחישה בבית הלבן עשויה להרתיח את טראמפעוד טלטלה בבית הלבן :  מנהלת התקשורת של טראמפ ומקורבתו מתפטרתדיפלו-בלוף :  מה עומד מאחורי מעבר שגרירות ארצות הברית לירושלים 
במרכז הביקור תעמוד פגישתו של ראש הממשלה ושל הנשיא האמריקני דונלד טראמפ .  זו תהיה פגישתם החמישית של שני המנהיגים מאז נכנס טראמפ לתפקידו בשנה שעברה .  נתניהו צפוי להעלות בפני טראמפ את סוגיית ההתבססות האיראנית בסוריה .  ביום חמישי האחרון נחשפו ברשת  " פוקס ניוז "  צילומי לוויין המעידים על בסיס חדש שהקים כוח קודס של משמרות המהפכה בסמוך לבירה דמשק ,  ולא מן הנמנע כי נתניהו יציין זאת בפגישתו עם הנשיא .
 מנגד ,  בבית הלבן הבהירו בכמה הזדמנויות כי טראמפ לא ויתר על תכנית השלום שלו ,  וכי זו תוצג בקרוב .  בלוחות הזמנים הנוכחיים של הפגישה לא נקבעה מסיבת עיתונאים משותפת לשני המנהיגים כפי כשהיה בשנה שעברה ,  ולפיכך ההזדמנות הטובה ביותר לשמוע התייחסות ישירה מטראמפ לנושא תהיה בהצהרות המנהיגים למצלמות בפתח הפגישה .  
בשבוע שעבר התייחסה לכך שגרירת ארצות הברית באו"ם ,  ניקי היילי ,  ואמרה כי  " זו תהיה תכנית ששני הצדדים לא יאהבו ולא ישנאו ".  לפני שבועיים ,  כשהבית הלבן הוציא הודעה חריגה שסתרה את דברי נתניהו באשר לדיונים לכאורה בנוגע לסיפוח שטחי הגדה המערבית ,  הובהר כי טראמפ עדיין מעוניין להציג את התכנית .  בפגישה צפוי נתניהו להודות לטראמפ על ההחלטה להעביר את השגרירות מתל אביב לירושלים ,  וייתכן ונתניהו יזמין את הנשיא להשתתף בחנוכת השגרירות ב-14 במאי .  בנוסף ,  יפגוש ראש הממשלה את ההנהגה של שני בתי הקונגרס .
 פגישתם של השניים תיערך גם בצל פרשות משפטיות בהן מעורבים שני המנהיגים .  נתניהו ימריא לפגישה כ-36 שעות לאחר שנחקר בתיק 4000 ,  ושבועות ספורים לאחר המלצות המשטרה בתיקי 1000 ו-2000 .
 בסביבת ראש הממשלה דחו את הטענות על פגיעה בתפקודו של ראש הממשלה בגלל החקירות ,  ואמרו כי  " הפגישה חשובה לראש הממשלה ,  הוא מצפה לפגישה והוא נחוש להמשיך ולקדם את הביטחון והשלום ".  
טראמפ ,  מן הצד השני ,  טרוד מאוד מהחקירה שמנהל החוקר המיוחד רוברט מולר בנוגע להתערבות הרוסית בבחירות ,  שהעיבה על השנה הראשונה לכהונתו .  נגד מנהל הקמפיין שלו פול מנפורט ונגד כמה יועצים נוספים הוגשו בשבועות האחרונים כתבי אישום .  בשבוע האחרון פורסם כי מולר בודק את עסקיו של טראמפ לפני תקופת הבחירות ,  והנשיא מתח שוב ביקורת פומבית על התנהלותו של שר המשפטים ג'ף סשנז .  כזכור ,  החלטתו של סשנז לפסול את עצמו מטיפול בחקירת ההתערבות הרוסית סללה את הדרך למינוי החוקר המיוחד מולר .  
גם הפעם ,  בדומה לפעם הקודמת שבה הגיע נתניהו לבית הלבן ,  בפברואר 2017 ,  מצוי הממשל בחוסר יציבות ועומד בפני תחלופה של יועצים בכירים .  אז היה זה היועץ לביטחון לאומי מייקל פלין שנאלץ להתפטר מתפקידו יום אחד לפני הפגישה הראשונה של השניים ,  וכעת מתרבים הדיווחים כי מחליפו של פלין ,  הגנרל הרברט מקמסטר ,  עומד גם הוא להודיע על עזיבה .  בין לבין ,  איבד טראמפ גם את מנהלת התקשורת בבית הלבן ,  הופ היקס ,  שנחשבת אחת הדמויות המקורבות ביותר לנשיא .  במקביל ,  בשבוע שעבר הוריד ראש הסגל בבית הלבן ,  ג'ון קלי ,  את הסיווג של ג'ארד קושנר ,  חתנו של הנשיא והאיש האמון על המאמצים לחדש את המשא ומתן בין ישראל והפלסטינים .  כעת ,  קושנר לא יכול להיחשף למידע המסווג  " סודי ביותר ",  מה שהגביר מאוד את המתיחות בין בני הזוג קושנר ואיוונקה טראמפ לבין ראש הסגל קלי .  כל אלו ,  בתוספת אירועים נוספים כמו המתיחות המתמשכת של טראמפ מול סשנז ,  הפכו את השבוע האחרון לאחד הטעונים בבית הלבן .
 ביום שלישי ,  כאמור ,  ינאם ראש הממשלה בפני ועידת איפא"ק .  הנואמים המרכזיים בוועידה השנה ,  לצד נתניהו ,  יהיו סגן הנשיא מייק פנס והשגרירה באו"ם היילי .  אחרי נאומו של ראש הממשלה ינאם גם שגריר ארצות הברית בישראל ,  דייוויד פרידמן .  בנוסף ,  ינאמו בוועידה גם 12 חברי קונגרס בכירים משתי המפלגות ,  וכן פוליטיקאים בכירים מישראל .  
ביום רביעי ינאם נתניהו בפני הפורום הכלכלי של ארצות הברית בוושינגטון הבירה .  לאחר מכן ,  הוא ימריא לניו יורק ,  שם ישתתף באירוע הוקרה ליושב ראש הסוכנות היהודית שרנסקי במלאת 30 שנה לשחרורו מן הכלא הסובייטי .  באירוע ישתתף גם הנשיא ה-43 של ארצות הברית ,  ג'ורג' בוש הבן ,  שסיפר בהזדמנויות רבות כיצד ספרו של שרנסקי , " יתרון הדמוקרטיה ",  השפיע על תפיסת עולמו .  בשנת 2006 אף העניק בוש לשרנסקי את מדליית החירות הנשיאותית ,  העיטור האזרחי הגבוה ביותר באמריקה .  ביקורו של נתניהו יינעל ביום חמישי ,  אז יבקר ראש הממשלה בתערוכה בנושא ירושלים בבניין האו"ם ,  ולאחר מכן בשעות הערב ימריא חזרה ארצה .  

פגישה עם טראמפ ונאום באיפא"ק :  נתניהו ימריא לביקור נוסף בארה"ב
בצל החקירות ,  ייצא נתניהו לחמישה ימים שבהם ייפגש עם הנשיא האמריקני בפעם החמישית מאז כניסת האחרון לתפקיד .  בכנס השדולה הפרו-ישראלית ינאמו לצד נתניהו גם השגרירה באו"ם היילי וסגן הנשיא פנס

