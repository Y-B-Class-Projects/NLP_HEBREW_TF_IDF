הטרור שניצח את נתניהו :  ההקלטות חשפו את ראש הממשלה ובעייתו
תוכן הקלטות שרה נתניהו ,  שנחשף בוואלה !  NEWS ,  צורח בעד עצמו .  התנהלותה מול עובדי המעון אינה עניין פרטי ,  אלא כזה שעלה לקופת המדינה כמיליון שקלים עד היום ,  בשל התנהלותה ,  שאותה הגדיר נאמנו של נתניהו כבר ב-99' : " משליטה טרור ".  עם הרעב שלה לזכויות ,  מגיעות גם החובות
הדברים אינם מדברים בעד עצמם .  הם צורחים אותם .  צווחים ,  צועקים .  זאת קלטת קול בלבד ,  מהסוג הרודף את בנימין נתניהו בגלגולים שונים זה רבע מאה .  בהיעדר תמונה ,  אפשר להעלות בדמיון את  " הצעקה "  של אדוארד מונק .  אי פעם פעלה בארץ  " מזל היורקת ".  מיהי ומהי לעומת שרה הצועקת ?  היה לה בכלל M.A ? 
מכל מכריה של שרה נתניהו ,  או לפחות מאלה המעזים לחשוף ולהיחשף ,  היטיב לתאר אותה הסמנכ"ל הנאמן במשרד של בעלה ,  עזרא סיידוף .  באותה עדות שנכנסה לקלאסיקה של יחסי משטרה-ממשלה ,  כשנחקר בפרשת המוביל אבנר עמדי ב-1999 ,  אמר עליה סיידוף : " היא השליטה טרור ".  מונח טעון בישראל ,  אבל סיידוף הרחיב באפיון ימי הזעם . " היא התקשרה בהיסטריה ..  .  באוטו בדרך לירושלים אני כולי רועד ,  והתחלתי אפילו לבכות ממנה ..  .  באותה תקופה כבר הכרתי את הגברת נתניהו והאמנתי שאכן כל הסיפורים של עמדי נכונים ..  .  לי היה פחד אמיתי ממנה ..  .  היא צעקה ,  השתוללה ,  וכולם שתקו ". 
מצבו של סיידוף השתפר עם השנים .  הוא התחשל והיה לחייל מנוסה במערכות בלפור וקיסריה .  טבילת האש הרחק מאחוריו .  לעורכות הדין של מני נפתלי בישר ,  בעדותו בבית הדין לעבודה ,  ששוב אינו פוחד משרה נתניהו .  הוא לא אמר שהיא השתנתה ,  רק שהוא התרגל .  אבל אותה מילה , " טרור ",  נצעקת גם מהשיחה שהוקלטה לאחר שהזוג נתניהו חזר למשול . 
" הטרור הוא איום אסטרטגי ",  הטיף נתניהו ,  שהדפיס את טענתו למומחיות בהתמודדות נגד הטרור על כרטיס הביקור שלו בכניסתו לפוליטיקה . " נקודת המוצא למאבק נגד הטרור היא הסירוב הגמור להיכנע לתביעותיו ,  בצד החלטה אמיצה להילחם בו עד חורמה ".  יש ,  לפיכך ,  שלוש אפשרויות :  הוא אינו מזהה מה שסיידוף חש ,  או שהוא - כמו סיידוף - התרגל בחלוף הזמן ,  או שהוא מודע למתרחש סביבו אך אטום לסבל הזולת .
 איך אפשר לפרש את הפצרתו במני נפתלי ,  שנתפס ב-03:00 לפנות בוקר בחטא הכבד מנשוא של אספקת חלב בשקית במקום בקרטון ,  לעשות כבקשתה של  " הגברת ",  ובלבד שתירגע ?  האם ייתכן שבנוכחות בנימין ,  שרה תמיד-תמיד רכה ,  אדיבה ולוחשת בנועם ,  ורק על עובדי מעון ראש הממשלה ,  מאתי חיים עד שירה רבן ,  היא מרימה קול ולעתים - לטענתן - גם יד ,  במחווה מאיימת הנתפסת בעיניהן כאלימות ? 
תכונותיה של שרה נתניהו ,  הרודפת אחר הכבוד אך מגלה שהוא מהיר ממנה ,  מתועדות בתמלילי המשטרה ובמסמכי הפרקליטות .  המינוח מעודן עד קצה היכולת :  הקפדה על אסתטיקה ,  גחמה ,  התעקשות על ניקיון .  כשנאמרת המילה  " אובססיביות ",  בעלה מוחה .  זה כבר מונח מקצועי מדי ,  על גבול מה שאחד מפרקליטיהם הרבים ,  יעקב וינרוט ,  ניסה לשווק לידידו היועמ"ש לשעבר יהודה וינשטיין ,  כשבא לבקש על נפשה .  
אילו היה זה עניין פרטי ,  של אחת העם ,  או אף של דמות ציבורית המתנהגת בסגנונה הייחודי בינה לבינה ועל חשבונה ,  מותר היה להסתפק באטימת אוזניים ,  עצימת עיניים ועקימת אף .  מותר שיהיו לבנות-זוג של אנשי-ציבור ולבני-זוג של נשי-ציבור עמדות ואמירות .  לא כל רעייה היא בעיה ולא כל הקלטה ראויה להבלטה .  כשהיועץ המשפטי אביחי מנדלבליט היה אלוף בשירות קבע בתפקיד הפרקליט הצבאי הראשי ,  הקליטה המערכת שהותקנה ללא ידיעתו בלשכת הרמטכ"ל עוד בתקופת משה יעלון שיחות רבות שלו עם הרמטכ"ל גבי אשכנזי ועם עוזרו ארז וינר .  לימים פשטה המשטרה על הרשמקול והושיבה רס"רים ורב"טיות לתמלל , " על פי קול ",  את העדכונים והצחקוקים .  מנדלבליט ,  אחד החשודים בפרשת הרפז ,  מחה על מה שתיאר כשימוש בלתי-חוקי בהאזנת סתר .  
באחת השיחות אזכר וינר את רעיית הרמטכ"ל ,  רונית אשכנזי ,  וסיפר על חקירתה במשטרה .  בין השאר ,  היא  " השמיצה את  ( שר הביטחון אהוד )  ברק ".  רונית הוא גם שמה של רעיית מנדלבליט . " להגיד לך כמה רונית שלי השמיצה אותו ?  "  הגיב מנדלבליט ,  בהתייחסו לברק - החיבה ביניהם הדדית . " יש לך מושג כמה דברים רעים היא אמרה עליו בשנתיים האחרונות ?  "   ( והמתמלל הוסיף : " צוחק ")  .  העובדה שהדברים הוקלטו ולא רק פוטפטו ,  אינה הופכת אותם למפלילים .
 לא כך התנהגותה של שרה נתניהו ,  שעלותה למדינה כבר מתקרבת ,  בחישוב זהיר ,  למיליון שקלים ,  אם מצרפים את ההובלות של עמדי להוצאות המעונות ולפיצויים שהאוצר נדרש לשלם לעובדים ולהזמנות המזוייפות של המזונות ,  בכפוף לשימוע ;  וזה בלי לכלול את המחיר הנפשי ששילמו הנשים והגברים שזומנו אליה לשימוע ,  בעל-פה או בטלפון ,  ונעלבו עמוקות - אם כי רק מעטים ,  כנפתלי ,  רבן וגיא אליהו הרהיבו עוז להתקומם - מגערותיה הקוצפות והזועמות ,  הזועפות והרועמות .  
בפרשת עמדי - שחתם על הסכם עד מדינה נגד הזוג נתניהו וסיידוף וגילה למשטרה שבין המתנות שנגנבו ואבדו  ( עד היום )  יש גם 100 שהוענקו לראשי ממשלה קודמים - גלגל בנימין את האחריות אל שרה .  היא טיפלה ,  היא סיכמה ,  היא סידרה ,  הוא לא ידע .  לא היה לו זמן .  פעם אחת אמנם קיבל את עמדי בלשכתו ,  כאילו דבר של מה בכך הוא שמוביל-משפץ יושב עם ראש ממשלה ;  ועמדי העיד גם שרצה ולא השיג עבודה בחגיגות יובל המדינה ושביקש ,  וביבי פנה ושידל לסדר ,  משהו בשירות המילואים לבנה של בת-זוגו  ( מבוא לאשרה שסידר לארנון מילצ'ן )  ;  אבל לרוב ניהלה שרה את החשבונות .  הוא היה משוכנע ,  לתומו ,  שפרעה את החוב הפרטי לעמדי .  רבבות שקלים ,  כולל העברת אביה מטבעון לירושלים ,  והזוג אינו משוחח כלל על הוצאה כזו ,  האמורה להתבטא בחשבון הבנק .
 את ההיתממות הזו אימץ רובינשטיין בשמחה ,  כאילו התביעה היא שצריכה להוכיח שבנימין ידע ששרה לא שילמה ואין די בכך שזהו מצב הטבע .  רובינשטיין אינו פתי ,  וכדי לכסות עצמו כתב כי  " הדעת נותנת שמר נתניהו ידע על קיומו של חוב פרטי ",  אך כתיבה לחוד ותביעה לחוד .
 כשהמדינה מתגוננת מפני תביעה של אזרח ,  הפרקליטות יוצאת מגדרה ,  ומתכופפת עד חרפה שקרית מתחת לכל גדר ,  כדי להציג דפוסי התנהגות שיקעקעו את אופיו .  מני נפתלי אינו הראשון שספג מטח נלוז כזה .  אבל כשמדובר בזוג נתניהו ,  הכול נשחק ונמחק .  והרי אם מנדלבליט יטרח לקרוא את הררי החומר שנצברו בקלסרי הפרקליטות ובמחשביה ,  תוטח בפרצופו שיטה ברורה .  
והוא אמור גם לדעת מכלי ראשון ,  כמי שהיה מזכיר הממשלה וראה איך מתנהלת לשכת נתניהו  ( שלפחות אחד מראשיה ,  גיל שפר ,  הוא חבר כה אישי שלו ,  עד שמנדלבליט פסל עצמו מלעסוק בתיקיו )  ,  עד כמה מעורבת שרה בענייני הממלכה .  דבר אינו חומק מעיניה ,  או ממפכ"ל משטרת הצניעות של נתן אשל .  מועמדים למבקרי מדינה ,  יועצים משפטיים וראשי מוסד ידעו כמה חשוב לשמור על קשרים טובים איתה ,  או עם בעלי קשרים טובים איתה .  ראש הרשות למעמד האישה ,  ורד סוויד ,  שספגה משרה שיחת טלפון דומה לזו שהוקלטה ,  כאשר התראיינה בלי להגן עליה בגופה ,  נענשה בשינוי פתאומי בהסדרת ארכה לתקופת כהונתה .  סוויד טענה שמנדלבליט היה אחד משלושה פקידים שנכחו בלשכת נתניהו בעת ששרה התערבה טלפונית נגדה .  למנדלבליט ,  איש עסוק מאד אז ועכשיו ,  האירוע אינו זכור .
 המתכונת פשוטה :  שרה יודעת על בנימין הכול ,  בנימין אינו יודע על שרה דבר .  היא מגלה שהוא מממן שני עוזרים ,  נפתלי בנט ואיילת שקד ,  ומטילה וטו ,  ואולי עוד איזה חפץ ;  לו אין מושג שהיא מזמינה ממילצ'ן שמפניה במאות אלפי שקלים והשלמות לתכשיטי-שי .  יחסים חד-סטריים .  לקרוא ולצחוק ,  או לבכות כשנודע שמנדלבליט שוקל להאמין לטענה ולהתמקד רק בסיגרים של נתניהו ,  כדי לגמד את סכום המתת שקיבל ולמזער אותו עוד יותר בפריסה רב-שנתית .
 ההפרדה בין שני בני הזוג ,  שעליה כמדווח שוקד מנדלבליט ,  מלאכותית כמו ההפרדה בין שרה לסיידוף .  בכתבי החשדות נגדם ,  שנחתמו לפני כמעט חמישה חודשים  ( למנדלבליט לא בוער דבר ,  החשודה יכולה בינתיים לטייל בין הודו לדאבוס )  ,  מואשמים שרה וסיידוף שפעלו  " בצוותא חדא "  לרמות את המדינה ,  אבל הצוותא הופכת לחדא בשימוע .  סיידוף נשלח לפרקליטות מחוז ירושלים ,  שני דרגים מתחת למנדלבליט .  שרה - אצלו .  אחראי לכך ,  מסבירים במשרד המשפטים ,  קודמו .  וינשטיין החליט שסיפור המעונות הוא בבחינת תיק יועץ ,  מורם מעם .  מנדלבליט לא רצה לסטות מקביעת וינשטיין .  אמתלה מגוחכת ,  כי סיידוף פעל בשליחות שרה ובשירותה .  איך אפשר להפריד .
 לשחד עובד ציבור או לקנות את רצונו הטוב כמשלוח לחם על פני המים אפשר גם באמצעות בנו או אחיו ,  ויעידו החשדות כלפי גלעד שרון בתיק האי היווני ויוסי אולמרט בהולילנד .  כוחה של רעיית עובד ציבור להשפיע על בעלה ,  לשבט או לחסד ,  לטפח או לפסול ,  אינו שונה מכך ,  עקרונית .  
אבל מעבר לקרבה הרת-תוצאות זו ,  שהייתה ידועה לכל ובמיוחד למכרי הזוג ,  עלול מנדלבליט של תיק חשדות השוחד והמרמה ,  תיק 1000 ,  המבוהל מעצמו ומחפש סיבות להקל ,  להיתקל במכשול מפתיע :  מנדלבליט של תיק המעונות .  רובינשטיין ,  בספטמבר 2000 ,  כתב כי החשדות נגד שרה  " התמקדו בניסיון לקבל דבר במרמה "  בלבד ,  כי  " אין היא עובדת ציבור וסעיף המרמה והפרת האמונים אינו חל עליה ".  כך ,  בוודאי ,  יטענו סניגוריה גם כיום .  אבל בספטמבר 2017 מייחסת לה טיוטת כתב האישום ,  בנוסף לקבלת דבר במרמה בנסיבות מחמירות ,  גם מרמה והפרת אמונים .  שרה נתניהו ,  קבע מנדלבליט , " ניצלה לרעה את מעמדה כרעיית ראש הממשלה כלפי כלל הגורמים הרלוונטיים ,  ובהם סיידוף ,  אבות הבית ועובדי מעון נוספים ".  כלומר ,  שני צדדים למעמד .  שרה דורשת זכויות ?  יש לה גם חובות ,  והפרתן היא עבריינות .
 וכך יוצאת שרה נתניהו מהמרחב המוגן והכוזב של אישה פרטית ,  עקרת בית  ( בעזרת מבשלות ומנקות ומלצרים העובדים בשירותה בשבתות ,  מה שאינו מפריע לש"ס )  ואם ,  פסיכולוגית-חינוכית-בשירות-הציבורי ,  למעמד מעין-ממלכתי .  בתוקף מעמד זה ,  עליה לנמק את התנהגותה ,  את התקפי הזעם ,  אובדן השליטה ,  היציאה מהאיזון ,  הצרחות והצווחות .  אולי יש לה הסבר נאות ,  פתק מעו"ד וינרוט או מרשם מרופא המשפחה ,  על חשבון המדינה ,  ד"ר הרמן צבי ברקוביץ .
 היא גאה בהישגיה הלימודיים ,  בהשקעתה ובהצלחתה לקבל תואר ראשון ושני בפסיכולוגיה ;  אבל בי-איי אמור להיות קודם לכל בן-אדם .  מאחר שפרקליטיה ערערו על איזונה הנפשי של עובדת המעון שירה רבן ,  ההקלטה מלמדת שיש טעם בליבון כללי של סוגיית בריאות הנפש של הצדדים בתיק ,  וגם שבניגוד לטענת מחנה נתניהו די בימים מעטים במעון כדי להזדעזע ,  לסרב לסבול עוד ולנתק מגע .  כמה צרחות כאלה חייבת צעירה לספוג לפני שעזיבתה תיחשב לסבירה ? 
מה שמשתקף מההקלטה ,  כמו מדיווחים קודמים לרוב ,  הוא שסביבת חייו ועבודתו של ראש הממשלה חשופה לרעשים מטרידים ,  שגם הבכירים והנאמנים בעוזריו חסרי-אונים לבודד .  שום יחידה לאבטחת אישים לא הצליחה להגן על טיטוס מפני יתוש ,  ושום חלב שטעה להגיע בשקית במקום בקרטון לא יציל את בנימין נתניהו משערוריה ב-03:00 לפנות בוקר ,  הוא ולא צלצול הטלפון האדום .  אבל היעד הנכון לחמלה ,  העשויה להתעורר לשמע הצעקות ,  אינו בעלה של שרה נתניהו ,  המתעקש להתלוות אליה לכל מסעותיה הממלכתיים כאילו השתעבד לחוזה ,  המחייב אותו לשמש אזיק אלקטרוני המנוע מהינתקות מקרסולה .  על מדינת ישראל צריך לרחם ;  ולקוות ששקט ,  שלווה ושפיות ישובו לשכון במעונות הרמים ביותר  ( בכפוף לשימוע )  .  

הטרור שניצח את נתניהו :  ההקלטות חשפו את ראש הממשלה ובעייתו
תוכן הקלטות שרה נתניהו ,  שנחשף בוואלה !  NEWS ,  צורח בעד עצמו .  התנהלותה מול עובדי המעון אינה עניין פרטי ,  אלא כזה שעלה לקופת המדינה כמיליון שקלים עד היום ,  בשל התנהלותה ,  שאותה הגדיר נאמנו של נתניהו כבר ב-99' : " משליטה טרור ".  עם הרעב שלה לזכויות ,  מגיעות גם החובות

