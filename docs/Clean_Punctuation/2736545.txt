מבוכה בירושלים :  קרי תקע סיכה בבלון התירוצים של נתניהו
ראש הממשלה לא הציג מפה וגבולות מקובלים לכל אורך המו"מ ,  הקשה על קרי - ובמקביל המשיך לטעון שאבו מאזן הוא הסרבן .  עתה לקרי נמאס ,  והוא אמר זאת בצורה שאי אפשר לפרש אחרת
דבריו הנוקבים של שר החוץ של ארצות הברית ,  ג'ון קרי ,  לגבי הסיבות למשבר הנוכחי במשא ומתן ,  עוררו אמש  ( שלישי )  בהלה של ממש משני צדי האוקיינוס .  בלשכת ראש הממשלה בירושלים נחרדו לראות איך משפט אחד של קרי ממוטט נרטיב תקשורתי שנבנה בעמל במשך שבוע שלם ,  ולפיו אבו מאזן  הוא ורק הוא  אחראי באופן בלעדי לקריסת השיחות .  גורמים מדיניים בירושלים מיהרו לומר כי  " קריאה מדוקדקת "  בדבריו של קרי ,  מוכיחה שהוא לא האשים את ישראל ,  אלא את שני הצדדים ,  במבוי הסתום שהשיחות נקלעו אליו .  
במחלקת המדינה בוושינגטון ,  באותו זמן ממש ,  נבהלו מהכותרות שיצרו דבריו של קרי בישראל ,  ומיהרו להוציא הבהרה לפיה שר החוץ  " לא מחפש אשמים ",  ורואה בשני הצדדים אחראים למשבר .  דוברת מחלקת המדינה ,  ג'ן סאקי ,  הוסיפה כי קרי שיבח את ראש הממשלה נתניהו על החלטתו האמיצה לשחרר אסירים פלסטינים .  קרי שיבח גם את אבו מאזן על החלטתו להיכנס למשא ומתן ולדחות את הפנייה לאו"ם .  הבעיה עם השבחים הללו לאומץ של שני המנהיגים היא שרק לפני שבוע התברר כי נתניהו לא מספיק אמיץ כדי לכבד את התחייבותו לשחרור האסירים ,  ואילו אבו מאזן לא באמת נאמן להתחייבותו לא לפנות לאו"ם ,  והחליט  " ללכת על זה "  בהזדמנות הראשונה שישראל יצרה עבורו .
 עוד על המשא ומתן בוואלה !  חדשות:92% מהיהודים בישראל :  השיחות לא יובילו לשלום"הפלסטינים ימשיכו במו"מ חודשיים כדי לקבוע גבולות "" המכשול להארכת המו"מ :  הקפאת הבנייה בהתנחלויות "  
הניסיון האמריקני-ישראלי להציג את דבריו של קרי כמאוזנים הוא מגוחך .  קרי אמנם  " נזף "  במהלך נאומו בפני ועדת הסנאט ליחסי חוץ גם בצד הפלסטיני ,  אבל השפה בה השתמש לא הותירה מקום לספק .  את הפנייה הפלסטינית לאו"ם הוא הגדיר  " לא מועילה ",  תוך אזכור העובדה שהיא נעשתה ארבעה ימים לאחר שישראל לא עמדה בהתחייבותה לשחרר אסירים נוספים במסגרת הפעימה הרביעית .  את מכרז הבנייה בשכונת גילה בירושלים ,  לעומת זאת ,  קרי הסביר במילים  " בום וזה נגמר ".  אין תעלול מילולי שיצליח לגשר על הפער בין שתי ההתבטאויות .  
בישראל ניסו בשבוע שעבר לבצע תהליך  " ערפאתיזציה "  לאבו מאזן ,  ולהציג את החלטתו לפוצץ את עסקת פולארד ולהצטרף ל-15 אמנות בינלאומיות ,  כחלק מסרבנות השלום הפלסטינית הידועה לשמצה .  קו ההסברה היה פשוט :  ערפאת סרב להצעת קלינטון ב-2000 ,  אבו מאזן סרב להצעת אולמרט ב-2007 ,  וכעת הוא מסרב גם לעסקה של קרי .  הכל נכון ,  אבל אף אחד בעולם לא קונה את הקישור בין הדברים  לא קרי ,  לא האירופאים ,  לא הרוסים ולא מדינות ערב .  
את עסקת פולארד ,  עסקה  " טקטית "  וקטנה מאוד ,  אי אפשר באמת להשוות למתווה קלינטון או להצעה של אולמרט לסיום הסכסוך .  מעבר לכך ,  בשנים 2000 ו-2007 היו בישראל ראשי ממשלה שבאמת הפגינו נכונות לוויתורים קשים וכואבים למען השלום ,  תוך רצון אמיתי להגיע להסכם .  אף מנהיג בעולם - ודאי לא ג'ון קרי שמכיר את פרטי השיחות - לא רואה את בנימין נתניהו באור דומה .  בדיונים המפורטים בין נתניהו לקרי על  " הסכם המסגרת ",  ראש הממשלה אמנם הפגין גמישות מסוימת בנושא הטריטוריאלי ,  אבל הוא סרב בתוקף להציג מפה שיש סיכוי שתתקבל בצד הפלסטיני .  בכל שאר הסוגיות ,  ובראשן סוגיית ירושלים ,  הגישה שלו הפכה את מלאכת התיווך של קרי לבלתי אפשרית .  
אי אפשר להתעלם גם מחלקו של אבו מאזן במצב העגום שהשיחות נקלעו אליו :  הוא חישק את עצמו במודע כאשר ביקש מהליגה הערבית לפסול כל הכרה בישראל כמדינה יהודית ,  ושיחק לידיו של נתניהו כאשר החליט ללכת לאו"ם אחרי שישראל כבר הסכימה ,  סוף סוף ,  לשחרר את אסירי הפעימה הרביעית .  דיפלומטים אירופאים ששוחחו בימים האחרונים עם וואלה !  חדשות אמרו כי גם באירופה מודעים לכך ששני הצדדים תרמו למשבר הנוכחי ,  אבל כמו אצל קרי ,  גם באירופה עיקר האחריות מופנית לירושלים .  בשורה התחתונה ,  אומרים שם ,  ישנה עובדה אחת שאי אפשר להתעלם ממנה :  ישראל התחייבה לשחרר את הפעימה הרביעית של האסירים הפלסטינים עד סוף מרץ ,  אך נתניהו לא עמד בהתחייבות .  
דבריו של קרי מציבים דילמה גם בפני שניים משותפיו הקואליציוניים של נתניהו  יאיר לפיד וציפי לבני  שנתנו גיבוי לאמירות וההאשמות נגד אבו מאזן .  לפיד עשה זאת בצורה נחרצת ,  לבני בצורה מרומזת  ( בראיון לערוץ 2 היא נשאלה שלוש פעמים אם אבו מאזן הוא פרטנר ,  והתחמקה מתשובה )  .  שניהם צריכים כעת לשאול את עצמם מה הם יעשו אם המאמץ להאריך את השיחות ייכשל .  בשנת 2000 הנשיא קלינטון גיבה את אהוד ברק והאשים את ערפאת במפורש בכישלון המשא ומתן .  קרי לא יעשה שירות דומה עבור נתניהו .  השאלה היא האם לבני ולפיד יסכימו לעשות זאת במקומו .  

מבוכה בירושלים :  קרי תקע סיכה בבלון התירוצים של נתניהו
ראש הממשלה לא הציג מפה וגבולות מקובלים לכל אורך המו"מ ,  הקשה על קרי - ובמקביל המשיך לטעון שאבו מאזן הוא הסרבן .  עתה לקרי נמאס ,  והוא אמר זאת בצורה שאי אפשר לפרש אחרת

