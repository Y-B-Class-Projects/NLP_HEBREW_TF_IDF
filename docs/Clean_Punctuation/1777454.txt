הבוקר :  הממשלה צפויה לאשר את חוק גיוס החרדים
הממשלה צפויה לאשר הבוקר את ההצעה לגייס חרדים לשירות צבאי ואזרחי .  שרי העבודה ,  ישראל ביתנו וש"ס צפויים לתמוך במהלך בעוד שבאופוזיציה טוענים ,  כי  " מדובר במצג שווא בפני בג"ץ "
 הממשלה צפויה לאשר הבוקר  ( ראשון )  את הצעת ההחלטה לגיוס חרדים לשירות אזרחי ולשירות צבאי .  על פי הצעת ההחלטה ,  השנה יגויסו 2,400 חרדים ,  מחציתם לשירות צבאי ומחציתם לשירות אזרחי .  כל שנה מספר המגויסים יגדל עד שבשנת 2015 מספרם יגיע ל- 4,800 ,  מחציתם לשירות צבאי ומחציתם לשירות אזרחי .  על פי ההצעה ,  צעירים חרדים עד גיל 22 יבצעו שירות צבאי רגיל .  בין הגילאים 22-26 הם יבצעו שירות אזרחי בתחומי חירום ,  ומגיל 26 ,  ומתגייסים עם ילדים מגיל 22 ומעלה ,  הם ישרתו בשירות אזרחי רגיל .  הצעת ההחלטה מגיעה לדיון שני בממשלה לאחר שלפני שלושה שבועות החליט ראש הממשלה לדחות את ההצבעה בנושא .  ביום שישי התגבשה ההצעה הסופית בעקבות פגישה שקיים נתניהו עם שר האוצר ,  יובל שטייניץ ,  ועם ראש אכ"א ,  האלוף אבי זמיר .   בהחלטה צפויים לתמוך שר הביטחון אהוד ברק ,  ושרי העבודה הנוספים .  ככל הנראה ,  אליהם יצטרפו גם שרי ישראל ביתנו ,  אם כי ההחלטה הסופית תתקבל בישיבת  " שרינו "  לפני ישיבת הממשלה .  כזכור ,  ח"כ משה  ( מוץ )  מטלון ,  חבר המפלגה ,  הניח הצעת חוק מרחיקת לכת יותר בנושא ,  וביום שיש הוא הביע אכזבה מסוימת מהצעת ההחלטה הנוכחית ,  אם כי הוא בירך על עצם ההחלטה .
 הערכה היא שגם ש"ס תתמוך בסופו של דבר בהצעה ,  לא לפני שהיא תוודא שישנן התאמות נדרשות לאוכלוסייה החרדית .  יו"ר ש"ס ,  אלי ישי אמר ביום שישי ,  כי  " בעשור האחרון יזמתי עידוד תעסוקה ,  עידוד הכשרה מעשית והרחבת הנח"ל החרדי תוך יישום התאמות תרבותיות מול ציבור מיעוטים ובכלל זה מול הציבור החרדי .  אם בתוכנית המוצעת יש את ההתאמות הנדרשות  נתמוך בה ,  ואם לא ,  נדרוש שיוכנסו ההתאמות הנדרשות טרם ניתן את תמיכתנו ".  לרשימת התומכים יצטרף גם יו"ר הבית היהודי ,  והשר האחראי על השירות האזרחי ,  דניאל הרשקוביץ .  באופוזיציה תקפו אמש בחריפות את התוכנית .  יו"ר הצוות לבחינת יישום  " חוק טל "  בוועדת החוץ והביטחון ,  ח"כ יוחנן פלסנר  ( קדימה )  ,  אמר כי  " נתניהו שוב מביא החלטה שתכליתה העיקרית היא יצירת מצג שווא בפני בג"ץ .  בניגוד לספינים שמופצים על ידי ראש הממשלה ,  מדובר במחטף שלא זכה לברכתם של היועצים המשפטיים של המשרדים הרלוונטיים ,  אשר קיים סימן שאלה ביחס לחוקיות ולחוקתיות של ההסדרים המוצעים בו .  בהצעתו ,  נתניהו מעדיף להעניק שורת הקלות בהענקת פטורים משירות צבאי לחרדים ,  אך נמנע מלקבוע יעדים ברורים לגיוס חרדים לשירות צבאי משמעותי ".  בתוך כך ,  הממשלה צפויה לאשר הבוקר גם את התוכנית ל"שיפור היערכות העורף למקרי חירום ואסונות ",  כאשר קיימים חילוקי דעות חריפים בין ראש הממשלה בנימין נתניהו לשר הפנים אלי ישי בנושא .  בנוסף ,  צפויה הממשלה לאשר גם את מינויו של יעקב גנות לתפקיד מנכ"ל המשרד לביטחון פנים .
 
הבוקר :  הממשלה צפויה לאשר את חוק גיוס החרדים
הממשלה צפויה לאשר הבוקר את ההצעה לגייס חרדים לשירות צבאי ואזרחי .  שרי העבודה ,  ישראל ביתנו וש"ס צפויים לתמוך במהלך בעוד שבאופוזיציה טוענים ,  כי  " מדובר במצג שווא בפני בג"ץ "
 
