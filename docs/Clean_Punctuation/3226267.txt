קרן מרציאנו דרשה מנתניהו בדיוק מה שמצופה ממנה :  תשובות ולא תעמולה
נתניהו לא קיבל שום הנחה בריאיון שהעניק אמש במפתיע לחדשות 12 .  עם זאת ,  הוא הרוויח ממנו היטב כשקיבל זמן מסך עצום ,  העביר את מסריו והתעמת עם הטענות נגדו .  המנצחת הגדולה של הערב היא המראיינת קרן מרציאנו שעמדה על חובתה העיתונאית לקבל הסברים .  חבל שעמית סגל השתתק
ההודעה על הגעתו של ראש הממשלה בנימין נתניהו לריאיון באולפן חדשות 12 הייתה לא פחות מדרמת בחירות עוצמתית .  ההבנה שמדובר באירוע משמעותי אינה נובעת מכך שנושא כה גורלי - מלבד הבחירות - נמצא על סדר היום ולכן קולו של ראש הממשלה חייב להישמע .  היא מגיעה ,  בפשטות ,  משום שהוא עושה זאת לעתים נדירות מאוד .  נתניהו לא נוהג להתראיין ישירות לכלי התקשורת ,  בוודאי לא באולפני החדשות .  
בדמוקרטיה בה יחסי השלטון והתקשורת הם בריאים ,  הגיוני שראשי המדינה יענו ,  אחת לתקופה ,  על שאלות בנושאים שעל סדר היום ,  יסבירו את עמדתם וינמקו אותה .  אולם ,  לרוע המזל ,  ישראל איננה מדינה כזאת .  עמית סגל טען אמש בפני קרן מרציאנו שצריך ללכת עד אהוד ברק כדי להיזכר בראש ממשלה יושב באולפנים .  כך נוצר מצב מצחיק :  לא המראיינים ,  לא המרואיין וגם לא הציבור בבית - אף אחד אינו רגיל לסיטואציה הזאת ,  ושכחנו כולנו עד כמה היא אמורה להיות טבעית .  
אך הימים אינם ימים רגילים ,  ונתניהו החליט לשנות ממנהגו לאחר שנסיונותיו להעביר במהדורות את מסריו בדרכים עקיפות נכשלו :  ההצהרות הדרמטיות נחתכו ונאומיו שודרו בהשהיה .  כעת הוא בחר בזמן המסך - במחיר השאלות הקשות .  אף שיש מי שישאל למה לו להסתכן כך ,  הרי שההיפך הוא הנכון :  זאת הבחירה ההגיונית .  נתניהו הרוויח היטב מבחירתו להתראיין .  הוא קיבל זמן מסך עצום  ( כ-35 דקות ללא פרסומות )  כדי לשטוח את הגרסה שלו ,  להעביר את מסריו ולהתעמת עם טענות הקמפיין שמנגד .  כן ,  הוא לא קיבל הנחות ולא עשו לו חיים קלים ,  אבל לא הופל לקרשים ולא נתפס  ( כמעט )  בפליטות פה  ( האמירה הטוקבקיסטית שהמפלגות הערביות תומכות בטרור ,  עליה חזר ,  עברה מבלי איש ממראייניו יעירו לו על כך )  .  לכל פוליטיקאי מוטב להתראיין ,  גם לנתניהו ,  וגם כשהריאיון נערך על ידי עיתונאית כה מיומנת כמו קרן מרציאנו .  
מרציאנו הייתה המנצחת הגדולה של הערב .  היא הגיעה מוכנה ,  הפרידה עיקר מתפל וזיהתה את חולשות הדברים של נתניהו - ופעם אחר פעם דרשה ממנו תשובות ישירות ולא התחמקויות .  כאן חשוב להדגיש כי הריאיון לא היה משובח  ( רק )  בגלל שהוא היה תקיף .  מי שחושב כך נכנע למסגור שנתניהו כל כך אוהב להתעקש עליו - כלומר :  שזה התקשורת נגדו .  הרי הספין בעל הניחוח השוביניסטי המאשים את קרן מרציאנו בצעקנות ובתוקפנות - לא בתקיפות ,  בתוקפנות - כבר נמצא בדרכו אלינו .  
אך זה רחוק מהאמת :  מרציאנו לא תקפה את נתניהו אישית ולא הרשתה לעצמה להיות תקיפה רק בגלל שמדובר בנתניהו .  היא פשוט עשתה מה שהיה מצופה ממנה גם מול כל מועמד אחר :  לעמוד על חובתה העיתונאית לדרוש ממרואיין תשובות שאינן סיסמאות ,  תעמולה או התחמקות ,  קל וחומר כשמדובר בהזדמנות הנדירה שבה ראש הממשלה בעשור האחרון יושב באולפן שלה .  היא עשתה זאת בנחישות וללא פשרות ,  והרוויחה ביושר כל מחמאה למקצוענות שלה .  
מי שממש החוויר על ידה היה דווקא הפרשן הפוליטי החריף והמפולפל בישראל ,  עמית סגל ,  אדם הידוע ביכולותיו להוציא שפע כותרות עיתונאיות .  בשיחה המקדימה לריאיון בינו לבין קרן מרציאנו הבהירו השניים שיש אינספור שאלות שברצונם לשאול את נתניהו - אך סגל פשוט נבלע ונעלם משום מה ברקע הפינג-פונג בין נתניהו ומרציאנו .  
והערה קטנה לסיום :  נתניהו נדרש לענות בראיון על מגוון שאלות קשות במגוון הקשרים ,  מהצוללות ועד החוק הצרפתי .  אבל דבר אחד נשכח :  מה שראש הממשלה אוהב לכנות  " החיים עצמם ".  האיש שמכהן גם כשר הבריאות לא נשאל על קריסת מערכת הבריאות ,  והאיש שמכהן גם כשר הביטחון לא נשאל על החזון הבטחוני שלו - המצב בעזה ובדרום המופגז ,  עתיד השטחים ,  המו"מ מול הפלסטינים - כלומר על הדברים החשובים באמת שיקבעו את עתידנו כאן .  יותר משזה מעיד על הריאיון ,  זה ממחיש שסדר היום של מערכת הבחירות הזאת ,  בסופו של דבר ,  עוסק בנושא אחד ויחיד :  הוויכוח בעד ונגד בנימין נתניהו .  

קרן מרציאנו דרשה מנתניהו בדיוק מה שמצופה ממנה :  תשובות ולא תעמולה
נתניהו לא קיבל שום הנחה בריאיון שהעניק אמש במפתיע לחדשות 12 .  עם זאת ,  הוא הרוויח ממנו היטב כשקיבל זמן מסך עצום ,  העביר את מסריו והתעמת עם הטענות נגדו .  המנצחת הגדולה של הערב היא המראיינת קרן מרציאנו שעמדה על חובתה העיתונאית לקבל הסברים .  חבל שעמית סגל השתתק

