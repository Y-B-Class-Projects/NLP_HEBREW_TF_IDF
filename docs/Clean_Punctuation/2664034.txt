השבוע רצוף הכשלונות של בנט
איך הסיט שר הכלכלה את השיח הציבורי משחרור המחבלים ?  מה הפתיע את נתניהו ?  מה דאג ליברמן להבהיר ללפיד ?  לכל שאלה תשובה ,  בטור השבועי של כתבנו הפוליטי
 
זה היה שבוע שנפתלי בנט היה מעדיף לשכוח .  זה התחיל עם הניסיון לעורר משבר קואליציוני סביב סוגיית חוק משאל העם ,  שבמהרה התברר בעיקר כניסיון לקחת קרדיט על חוק שכבר סוכם עם נתניהו על קידומו ,  ונגמר אתמול ,  בתבוסה הצורבת בבחירות לרבנות הראשית .  אחרי שפורסמו תוצאות הבחירה ,  ובנט הבין כי הרב דוד סתיו ,  שאת מועמדותו דחף בכל הכח - הפסיד ,  הוא מיהר להוציא הודעה לפיה יש צורך ברב ראשי אחד .  לא ברור מה מנע ממנו לחוקק חוק כזה בחצי השנה שעברה מאז הבחירות ועד היום . " הוא היה יותר מדי שאנן ",  אמר גורם בקואליציה ששוחח עמו אתמול בצהריים .  לדבריו , " הוא היה משוכנע שסתיו ייבחר ויהיה רב ראשי למחנה הציוני-דתי .  יותר ממה שש"ס ניצחה ,  בנט הפסיד ".  
חזרה ליום שני השבוע .  בנט נכנס למצוקה עם הודעתו של ג'ון קרי על חידוש השיחות בין ישראל לפלסטינים .  כבר כמה שבועות הוא עוקץ את לבני ,  מסביר לכל מי שרק מעוניין לשמוע עד כמה תהליך השלום אינו רלוונטי .  רסיס בישבן של מדינה שצריכה לקדם חברות הזנק במקום סיבוב נוסף של שיחות עם אבו מאזן .  השבוע הוא מצא עצמו מובך ,  בתוך קואליציה שמשחררת מחבלים כמחווה לפלסטינים .  לא בדיוק כוס התה של קהל המצביעים שלו .
 בניסיון להסיט את תשומת הלב משחרור האסירים ,  הגה שר הכלכלה ספין מבריק .  לשכתו הודיעה לכתבים ביום שני בבוקר כי בישיבת הסיעה שתתקיים בצהריי אותו יום ,  יאיים בנט להצביע נגד התקציב אם לא יקודם בכנסת חוק משאל העם .  הספין עבד והפוקוס עבר מסוגיית שחרור האסירים ,  אותה היה קשה לבנט להסביר לבוחריו ,  למשאל העם - נושא שכלל לא מצוי במחלוקת עם נתניהו .  חוק שכזה הרי חוקק כבר בכנסת הקודמת על ידי יריב לוין .  
מה שבנט ביקש ,  זה בסך הכל להפוך את החוק הקיים לחוק יסוד .  כבר יממה לפני אותו משבר קואליציוני מדומה ,  בראשון בערב ,  העבירו בנט ונתניהו מסרים האחד לשני בעניין .  המתווך היה מזכיר הממשלה ,  אביחי מנדלבליט .  נתניהו התחייב לתאם את העניין מול ליברמן ,  שגישתו הידועה היא כי  " ממשלה נבחרה למשול ולא לשאול ",  ומול לבני שחושבת שמדובר בחוק רע .  בנט ,  מצדו ,  נשלח לשכנע את ה-"אח "  לפיד .  ההסכמות הושגו .  ליברמן ,  כך מספר בכיר בקואליציה המעורב בפרטים ,  הבטיח  " שלא להפריע ".  לבני הבטיחה גם היא לא לתקוע את החוק ,  מקסימום להצביע נגד .  מה היא צריכה לקלקל את השמחה בשבוע כזה שבו סופסוף  " נכנסים לחדר ",  שם הקוד החביב על שרת המשפטים למשא ומתן .  
בערב ,  אחרי שנפתר המשבר הקואליציוני שמעולם לא היה ,  התכנסה סיעת הליכוד .  זאב אלקין וישראל כץ התווכחו שם ,  איך לא ,  על חוק משאל העם .  בתצורתו הנוכחית ,  החוק מחייב משאל עם על נסיגה משטחים שישראל החילה עליהם ריבונות .  כלומר ,  יהודה ושומרון לא נכללים במסגרת החוק .  כץ דרש לקיים משאל עם גם במקרה של פינוי התנחלויות באופן חד-צדדי ,  במסגרת הסכם ביניים ,  למשל .  אלקין טען נכון שהיה עדיף שיהיה חוק כזה ,  אך פעולה שכזו תיראה כמו תקיעה של מקל בגלגלי המשא ומתן ,  וכי עדיף לקדם במהירות את חוק היסוד הנוכחי ,  שמשליך באופן עקיף גם על השטחים .  כיצד ?  אלקין יוצא מתוך נקודת הנחה שבמסגרת הסכם יהיו חילופי שטחים ,  מה שאומר שישראל תפנה גם שטחים שנמצאים בריבונותה - מה שנופל במסגרת ההגדרה של חוק משאל העם .
 נתניהו הופתע מהקלות שבה חידוש המשא ומתן התקבל בסיעתו .  גורם שנכח בישיבה סיפר כי היה בטוח שח"כים מהאגף הניצי בליכוד ,  וכן חברי הכנסת של ישראל ביתנו ,  יעוררו מהומה ברקע הכוונה לשחרר אסירים .  בפועל ,  הם לא פצו פה .  גדעון סער שאל את נתניהו כמה אסירים בכוונתו לשחרר .  נתניהו ,  שמכיר את יכולות ההדלפה המרשימות של חברי סיעתו השיב כי  " זה לא המקום לדון בכך ".  סער הקשה ,  והשיב עקיצה משלו : " אם לא כאן ,  אז איפה עוד אני יכול לשאול ?  ",  אמר ורמז לחברות בקבינט ,  שבו היה חבר בקדנציה הקודמת ואשר נשללה ממנו בקדנציה הזו .  
נתניהו לא נקב במספר האסירים שישוחררו ,  אך הדגיש כי הם ישוחררו במנות ,  במשך שבעה חודשים .  גורם בליכוד ציין כי מדובר בהישג לנתניהו ,  שיעזור להפעיל לחץ מול הפלסטינים כדי שלא יקומו משולחן המשא ומתן ,  כל עוד הם יודעים שישנם אסירים שאמורים להשתחרר .
 ומה עם הקפאת הבנייה ?  לדברי הבכיר ,  נתניהו ציין מפורשות כי אין כל התחייבות בנוגע להקפאת הבנייה בשטחים בזמן השיחות עם הפלסטינים : " כולם יודעים שתהיה בנייה ממשלתית תוך כדי המשא ומתן ",  אמר .  לדבריו , " הרבה מכרזים שנעשו אחרי נובמבר 2012 צריכים להתפרסם מחדש ,  כיוון שהם נכתבו בצורה רשלנית .  יוציאו אותם ,  ויגידו שמדובר במכרזי עבר שעליהם כבר חטפנו ביקורת .  האירופים והאמריקנים יחטיפו לנו ,  אבל זה לא ייתפס כשבירת כללי המשחק ".  
הדיון בחוק הגיוס השבוע היה ללא ספק הביזארי ביותר עד כה בכנסת ה-19 ,  ומי שנכח בדיוני התקציב בשבועות האחרונים יודע שמדובר בתחרות קשה .  חברי יהדות התורה התחפשו לערב אחד לחברי קדימה של הכנסת ה-18 ,  ושלפו מהשרוול כל גימיק אפשרי :  החל מעצרת תפילה משותפת עם ש"ס מחוץ למליאה ,  דרך קריעת החולצות לאות אבלות ,  וכלה במהלך המשעשע והמבריק של מאיר פרוש ,  שכבל את עצמו באזיקים למיקרופון של דוכן הנואמים כדי להמחיש שבחורי הישיבות יעדיפו ללכת לכלא ולא להתגייס .  במשך דקות ארוכות הסדרנים ניסו לפנות את פרוש מהדוכן ,  אולם כיוון שלא היה מפתח ,  הוא נותר קשור לדוכן עד שהמיקרופון נעקר ממנו ,  והרב הורחק מהמליאה .  
אמנם אלה שידעו מראש על הפרובוקציות המתוכננות זכו לראות מופע של פעם בחיים ,  אך צריך גם לשים את ההומור בצד ולהעיר על כך שתי הערות :  ראשית ,  הכנסת ה-19 התאפיינה עד כה במעט גימיקים באופן יחסי .  אירועי ליל הדיונים על חוק פרי מוכיחים שוב שהשתוללות במליאה גוררת הד תקשורתי וציבורי ,  וזו עלולה להיות בשורה רעה מאוד לאיכות ולרצינות הדיונים מעתה ואילך .  שנית ,  אם החרדים התמקדו בתעלולים ובטריקים ,  עושה רושם שאין להם טיעונים ענייניים נגד חוק הגיוס ,  וזו מסקנה די עגומה בפני עצמה .  
חברי ועדת החוקה שיפשפו את עיניהם בתדהמה :  באמצע הדיונים על חוק המשילות נכנס פנימה אביגדור ליברמן , " האיש שלא דרך בארבע השנים האחרונות באף חדר ועדה מלבד ועדת החוץ והביטחון ",  כפי שהגדיר זאת גורם בליכוד- ביתנו ,  שמכיר את יו"ר ישראל ביתנו היטב .  ליברמן נכנס לחדר הוועדה ברגע משברי .  את החוק מקדמים רונן הופמן מיש עתיד ודוד רותם מישראל ביתנו .  חברי הוועדה ויתרו על הניסיון האבוד לשכנע את רותם ,  ועברו להפעיל לחץ על הופמן ,  שנראה לעיתים חסר אונים .  רבים מהטיעונים שהעלו נשמעו הגיוניים .  כך למשל הסעיף הנוגע לאחוז החסימה שאותו ביקשו ביש עתיד להעלות לארבעה אחוזים ;  באופוזיציה טענו ,  כי המפלגות הערביות ,  שהחוק נועד לפגוע בעיקר בהן ,  יתאחדו לפני הבחירות ,  יקבלו את אותו מספר המנדטים לפחות - ויתפצלו לשלוש סיעות נפרדות מיד אחרי הבחירות - מצב שהחוק לא נותן לו מענה .  בסופו של דבר הסעיף פוצל ויעבור למסלול חקיקה נפרד .
 גם על סעיף אחר ,  הזוי לא פחות ,  הופמן הותקף .  הסעיף מבקש לקבוע כי גם אם 65 חברי כנסת הביעו אי אמון בממשלה ,  תוכל הממשלה הקודמת לשוב ולמשול אם לא הוקמה ממשלה חלופית בתוך 21 יום .  רותם הקצה לדיון שעתיים .  הוא נמשך שש שעות .  ברגע שבו היה נראה שיש עתיד נשברת ,  נכנס ליברמן לחדר ,  ולקח הצידה את הופמן ואת רוברט אילטוב ,  חבר סיעתו . " זה פחות משנה מה הוא אמר להם .  הנוכחות שלו שם נועדה לאותת לכל מי שצריך ,  וכן - גם ללפיד ,  שזה החוק שלו ,  שלא כדאי לעשות חוכמות ושהוא מצפה שזה יעבור ",  הסביר גורם בליכוד-ביתנו .  החוק ,  כמה צפוי ,  אושר בוועדה .  אם לא יהיה שינוי ,  אולי כבר בשבוע הבא הוא יעבור במליאה ,  מה שאומר שהחל מהמושב הבא יידרשו 61 חברי כנסת רק בשביל הזכות להגיש הצעת אי אמון בממשלה יותר מאשר פעם בחודש .  לחיי הדמוקרטיה .  

השבוע רצוף הכשלונות של בנט
איך הסיט שר הכלכלה את השיח הציבורי משחרור המחבלים ?  מה הפתיע את נתניהו ?  מה דאג ליברמן להבהיר ללפיד ?  לכל שאלה תשובה ,  בטור השבועי של כתבנו הפוליטי

