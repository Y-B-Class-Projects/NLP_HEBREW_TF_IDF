השעון להרכבת הממשלה מתקתק ,  וכולם נערכים להפתעה של הרגע האחרון
לאחר שבוע עמוס בהסלמה ביטחונית וחגיגות עצמאות ,  המערכת הפוליטית חוזרת באיטיות למסלולה .  על פניו ,  הרכב הממשלה נראה סגור ,  אבל ההיסטוריה של נתניהו מלמדת שיש פתח לסנסציה בדקה ה-90
טקס הדלקת המשואות של יום העצמאות ה-71 של מדינת ישראל כלל לא מעט רגעי קסם שייזכרו לדורי דורות :  הקריאה המרגשת של מארי נחמיאס לשלום בין העמים ,  ההשתלטות העוינת אך הנוגעת ללב של המיליארדר מוריס קאהן על המיקרופון ,  העוצמה של אבי נשר והאחדות של שלוש האמהות שצמחו מהטרגדיה ,  החום והרוך של יהודה פוליקר ועוד ועוד .  המצקצקים יעירו בצדק שהטקס היה רחוק מלהיות צמוד לפרוטוקול ,  אך דווקא בשל כך הוא היה כל כך ישראלי ונוגע ללב - זה היה מה שמכונה  " שכונה ",  אבל זאת השכונה שלנו ,  לטוב ולרע .
 רק רגע אחד שיבש את ההרמוניה של הרגע הנדיר שבין שכול ועצמאות שבו לזמן קצר שמים בצד את כל מה שמפריד ומבדיל בינינו - והוא רשום על שמו של ראש הממשלה .  נתניהו אמנם ויתר הפעם על הקרב על הנאום של השנה שעברה והסתפק במקום ביציע הכבוד ,  אך בכל זאת דפק כניסה ויציאה מפוארים בליווי קול תרועה וכרוז ,  וסרטון ברכה שפיאר ורומם את פועלו והישגיו הדגולים בארץ ובניכר .  הסרטון ,  שנראה כאילו נשלף מתוך קמפיין הליכוד ,  שבר את האידיליה של האחדות והחוצפה הישראלית והחזיר לקרקע המציאות של הפוליטיקה ושידר שהמדינה/שכונה היא לא של כולם - אלא בעיקר של ביבי .  
בחסות סבב האש הקטלני מדרום ,  אירועי יום הזיכרון וחגיגות העצמאות ,  נדמה שהמערכת הפוליטית מעט רדומה ,  אבל אצל נתניהו אין אף פעם פסק זמן מפוליטיקה ומי כמוהו יודע שהשעון מתקתק והחול אוזל לקראת הדדליין להרכבת הממשלה .  במוצאי שבת שעברה ,  לדוגמה ,  כשתושבי הדרום הכינו את המקלטים לקראת לילה קטלני של אש ובעוד צה"ל מפגיז בעזה ,  הוא לקח פסק זמן מההתייעצויות הביטחוניות ונועד קרוב לשעתיים עם בצלאל סמוטריץ' בקריה ,  ובמהלך כל השבוע יריב לוין בילה שעות בלשכתו במגעים ושיחות על הרכבת הממשלה .  
כעת ,  עם חלוף הטקסים והחגיגות , " אחרי החגים "  מגיע :  ביום רביעי יפוג פרק הזמן הראשוני שניתן לו להרכבת הממשלה ,  ועד כה - אף הסכם לא נחתם עם אף אחת מהשותפות .  כנהוג ,  נתניהו יקבל מהנשיא ארכה של שבועיים לסיים את הרכבת הממשלה והמגעים המזדחלים יקבלו בוסט של מרץ .  מטבעו של משא ומתן ,  ובעיקר מהטבע של איך שנתניהו נוהג ללמד אותו ,  זה תמיד נמשך ממש עד הרגע האחרון .  
מכיוון שמדובר בממשלה הרביעית שהוא מרכיב בעשור האחרון אפשר כבר לעשות סטטיסטיקות ולהרגיע שעד כה - אסטרטגיית הדקה ה-90 תמיד עובדת .  ההסכמים הקואליציוניים הראשונים של הממשלה הקודמת - עם כולנו ויהדות התורה - נחתמו ארבעה ימים אחרי קבלת ההארכה מהנשיא ,  וה-2009 ו-2013 רק מפלגה אחת חתמה עם הליכוד עוד לפני סוף הדדליין הראשוני  ( ישראל ביתנו ב-2009 והתנועה של לבני ב-2013 )  ,  ושאר המפלגות חתמו רק אחרי ההארכה .  
ההיסטוריה מלמדת גם שבמגעים הקואליציוניים של נתניהו תמיד יש הפתעה :  ב-2009 אהוד ברק הפתיע כשהצטרף ברגע האחרון ,  ב-2013 לבני היתה הראשונה לרוץ פנימה והחרדים נשארו בחוץ ,  ב-2015 ליברמן הבריז ממש ברגע האחרון והשאיר את נתניהו עם 61 .  הפעם ,  עדיין לא היתה שום חריגה מפתיעה מהתוכנית הראשונית של נתניהו להקים ממשלת ימין חרדית עם השותפים הטבעיים שלו .
 בפלג הימני והחרדי של הקואליציה יש לנתניהו שליטה ,  והשיחות עם יהדות התורה ,  ש"ס ואיחוד מפלגות הימין מתקדמים בחיוב .  בצד החילוני של שולחן הממשלה העתידית מושכים יותר את הזמן - גם ליברמן וגם כחלון עושים שרירים ומעבירים מסרים סותרים - אבל בסביבת נתניהו מעריכים שברגע האמת שניהם ייכנסו לחדר עם נתניהו ויסגרו את הצטרפותם לממשלה .  הקואליציה הטבעית של נתניהו לא באמת מורכבת להרכבה ,  הפאזל כבר די הושלם ,
 וכפי שפורסם השבוע בוואלה !  NEWS אפילו למשבר הגיוס נמצא  ( עוד )  מתווה של פתרון .  מה שמעכב אותה כרגע הוא בעיקר עיניים צרות של השותפות :  אף אחת לא רוצה לסגור ראשונה לפני שתראה מה השנייה קיבלה .
 על פניו ,  אין סיבה לצפות לתפנית מעניינת או דרמטית ,  אבל עם כניסת המו"מ לשלב המכריע שלו ,  המתח עולה והעמדות מתחדדות ;  אסטרטגיית הדקה ה-90 ,  יחד עם הסטטיסטיקה וההיסטוריה ,  משאירה בכל זאת מקום להפתעה של הרגע האחרון .  
חילופי האיומים והטונים המתעצמים של איראן וארצות הברית ,  שמצטרפים לרוחות המלחמה החזקות שנושבות מדרום מסבב לסבב ,  מאותתים שהקיץ עוד הולך להיות חם .  יהיה שר הביטחון אשר יהא ,  נתניהו עומד לשלוט מקרוב על סדר היום ,  ולהמשיך לאסוף חומרים לסרטוני תדמית של מר ביטחון ושומר ישראל לצמתים הקשים של ההליכים המשפטיים שעוד יבואן .
 כפי שגילינו שוב השבוע ,  המתיחות הביטחונית מספקת לנתניהו גם סוג של כיפת ברזל פוליטית - ומעקרת את העוקץ של יריביו באופוזיציה .  כשהתותחים רועמים המוזות האופוזיציוניות שותקות ,  ובמיוחד כשבספסלים האלה יושבים כל כך הרבה גנרלים .
 ביום שני ,  אחרי שנורו יותר מ-600 טילים ונהרגו ארבעה אזרחים - ונתניהו שוב החליט על הפסקת אש ,  בפעם המי יודע כמה בשנה האחרונה ,  יו"ר האופוזיציה הנכנס בני גנץ הגיע לישיבת סיעה בכנסת .  מסביב לשולחן נראו הרבה פרצופים רדומים ,  והוא גם לא ממש העיר אותם :  הדבר הכי חזק שהיה לו להגיד היה לקרוא ליזום מהלכים מדיניים שימנעו את הסבב הבא  ( יאיר לפיד ,  שענה לנאום אחריו ,  השלים את המלים שהיו חסרות לו - ביקורת  - " כניעה ,  פחדנות ,  בושה ")  .  
אין כאן איזו הפתעה גדולה :  עזה היתה יכולה להיות אירוע גם בקמפיין הבחירות של כחול לבן ,  אבל פספסו שם את ההזדמנות למנף את המציאות הבלתי נתפסת ונסבלת ברצועה כדי להציב אלטרנטיבה ממשית למדיניות שמוביל נתניהו ,  ולא השכילו לקעקע את האבסורד בכך שמר טרור מנהל משא ומתן עקבי עם ארגון טרור .  גם עכשיו ,  בין שלל ססמאות על סחטנות ואובדן ההרתעה ,  יש בעיקר מסרים ריקים .  
העובדה שברמה הצבאית נתניהו נצמד להוראות מערכת הביטחון והצבא מסרסת את היכולת של הרמטכ"לים לשעבר למתוח ביקורת מהותית על המהלכים שהוא מוביל ,  וחושפת את חולשתם .  מלבד קריאות ליוזמות מדיניות והומניטריות ,  את האמת המדינית נראה שהם חוששים לחשוף :  שהדרך היחידה להתמודד עם רצועת עזה עוברת דרך הרשות הפלסטינית ,  ובטח שלא דרך משא ומתן עם חמאס ,  בגישת נתניהו של הפרד ומשול .  
כשהם היו בצבא ,  בחדרים סגורים ,  הם ידעו להגיד לקבינט ולדרג המדיני שחייבים לחזק את אבו מאזן והכוחות המתונים ברשות ,  אבל אחרי שהם פשטו את המדים ועשויים לשלם מחיר פוליטי - האמירות שלהם נשמעות הרבה פחות ברורות .  כשהם היו בצבא ידעו לצקצק על השיקולים הפופוליסטיים שמנחים את הפוליטיקאים בקבינט ,  עכשיו הם צריכים לחשוב בדיוק על אותם שיקולים .
 מי שמתבלט בינתיים בקול החד וברור ומסתמן כמרענן האופוזיציוני של הכנסת הבאה הם משה יעלון ובכירי מפלגת תלם צביקה האוזר ויועז הנדל ,  שמתרוצצים באולפנים עם ביקורת מימין ,  אבל קולם של גנץ ואשכנזי מורגש הרבה פחות .  ייתכן שהם עדיין מתרגלים למקומם החדש באופוזיציה ,  אבל הסלמה ביטחונית בקיץ גם עשויה לשתק אותם לחלוטין - או לגרום להם לשנות את הנתיב ממש ברגע האחרון .  
אם לא יהיו הפתעות ומה שהיה הוא מה שיהיה ,  עד סוף מאי הכול יסתדר ונתניהו ישביע את ממשלתו החמישית עם שותפיו הטבעיים .  אבל בשם הספקולציה אפשר לדמיין סנסציה של הרגע האחרון ,  שתמנע מקואליציית החסינות-סיפוח-שבת לרקום עור וגידים .  ליברמן וכחלון אומרים שניהם שהם לא מפחדים ללכת לאופוזיציה ,  ואם אחד מהם יחליט להישאר בחוץ - לנתניהו עדיין תהיה ממשלה אבל עם רוב דחוק עד בלתי אפשרי ;  עם קואליציה צרה של 61 עוד אפשר להסתדר ,  אבל לאורך זמן - לא תהיה לו ברירה אלא לשנות את כיוון ההגה .  לכיוון כחול לבן .
 הוא עשה את זה לקדימה ועשה את זה למפלגת העבודה ואין סיבה לחשוב שגם בגלגול הזה נתניהו לא ינסה לפרק את המפלגה שממולו לרסיסים על ידי פיתוי בכניסה לממשלה .  במקרה של כחול לבן הם גם לא מודבקים כל כך טוב מלכתחילה - בין המפלגות של גנץ ,  לפיד ויעלון יש פערים אידיאולוגיים עצומים בנושאים מדיניים ,  כלכליים ובתחומי דת ומדינה ,  והדבק המאחד של הרצון להחליף את נתניהו ילך ויתפוגג לטובת החיים בכנסת עצמם .  
בעוד לפיד ויעלון כבר ספוגים בעוינות כלפי נתניהו ונושאים עמם משקלות פוליטיות כבדות ,  גנץ הממלכתי והחיובי ,  שלא באמת פוסל חד משמעית ישיבה עם נתניהו ,  יהפוך למטרה אטרקטיבית וקלה .  ב-2015 הוא התחיל עם ממשלת 61 צרה אבל במשך שנה חיזר בעיקשות אחרי בוז'י הרצוג ,  וגנץ צפוי לעבור מסעות גישושים דומים ,  אם אלה לא התחילו כבר בחדרי חדרים סגורים .
 גנץ רק התחיל את היכרותו עם מסדרונות הכנסת אבל לא בטוח שהוא יעמוד בפיתוי אם יוצע לו לחזור לקומה ה-14 בקריה .  אם ברקע תהיה הסלמה או הידרדרות ביטחונית או לחילופין תוכנית שלום היסטורית של הנשיא טראמפ ,  גם יהיה לו תירוץ מצוין לאחדות השורות .  הוא יוכל להתנות את הצטרפותו לממשלה בהוצאתו של סמוטריץ' מהאירוע ,  לדרוש עבור גבי אשכנזי את תיק החינוך ולנאום על שעת פיוס לאומית .  על החסינות נדבר אחר כך .  
הכנסת עוד לא התחילה לפעול ,  אבל החריקות בכחול לבן כבר התחילו ;  ההערכה הרווחת היא שהפירוק של המסגרת הוא לא שאלה של אם ,  אלא של מתי ,  והצעה רצינית של נתניהו לגנץ תאיץ את התהליך באחת .  אם ללמוד מהתקדימים ההיסטוריים ,  ההצעה הזו עוד תגיע ,  וגנץ יצטרך להכריע אם הדרך לראשות הממשלה עוברת דרך ראשות האופוזיציה או דרך משרד הביטחון .  ואם זה יקרה בכל מקרה ,  למה בעצם לחכות ולא להקים כבר עכשיו ממשלת אחדות לאומית ?  ככל הידוע לנו גם נתניהו וגם גנץ שוללים את זה מכל וכל ,  אבל אל תעשו פרצוף מופתע אם זו תהיה ההפתעה של הרגע האחרון .  

השעון להרכבת הממשלה מתקתק ,  וכולם נערכים להפתעה של הרגע האחרון
לאחר שבוע עמוס בהסלמה ביטחונית וחגיגות עצמאות ,  המערכת הפוליטית חוזרת באיטיות למסלולה .  על פניו ,  הרכב הממשלה נראה סגור ,  אבל ההיסטוריה של נתניהו מלמדת שיש פתח לסנסציה בדקה ה-90

