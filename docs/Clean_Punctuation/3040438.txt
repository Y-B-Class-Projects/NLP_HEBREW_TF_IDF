 " אנשים מרגישים אופוריה אבל אנחנו לא יודעים איזה נשיא טראמפ יהיה "
 לא אופוריה ולא אבל ,  כך ממליץ מלקולם הונליין לקבל את הממשל החדש .  בריאיון לתוכנית  " וואלה !  TALK "  עם יעקב אילון ,  האיש שחזה בכל מערכות היחסים האחרונות בין ירושלים לוושינגטון מתאם ציפיות עבור הישראלים ,  ומספר גם על 185 הדקות שבילה עם אסד לפני שהטביע את סוריה בדם

מלקולם הונליין מכיר את יחסי ישראל וארצות הברית טוב יותר מכל אדם אחר כנראה ,  והוא עומד כבר 30 שנה בצומת המרכזי שבו מכוונים את תנועת יהדות ארצות הברית ,  כמנכ"ל  " ועידת הנשיאים ",  ארגון הגג של הארגונים היהודיים .  בראיון לתוכנית  " וואלה !  TALK "  עם יעקב אילון ,  סיפר הונליין על תחושותיו לגבי הכיוון שאליו יצעד נשיא ארצות הברית הנכנס דונלד טראמפ ,  תוך שהוא ממליץ לאזרחי ישראל ולהנהגתה על דרך הפעולה מולו  וסיפק גם נקודת מבט נדירה יחסית ,  הנשענת על פרופורציה ופרספקטיבה של מי שראה מול עיניו לא פחות משבעה נשיאים ומספר דומה של ראשי ממשלה .
" כל מערכת יחסים היא ייחודית .  יש כאלה שמבוססות על כימיה אישית ,  יש שמבוססות על אמון ,  ויש גם בעיות שמחברות בין אנשים ",  סיפר הונליין . " רייגן מהולל כחבר נהדר ,  והוא אכן היה כזה ,  אבל אל תשכח שהייתה מחלוקת גם איתו .  תמיד יהיו רגעי שפל ושיא ,  לא משנה כמה הנשיא וראש הממשלה קרובים .  אפילו בתקופת אובמה-נתניהו ראית ששיתוף הפעולה הצבאי והמודיעיני נשאר גבוה מאוד ,  והטילו וטו על רוב ההחלטות באו"ם .  האינטרס המשותף אינו מוגבל ליחידים .  שני שלישים מהעם האמריקני תומכים בישראל לא בגלל זהות ראש הממשלה או הנשיא ,  אלא מפני שהם שותפים לאותם ערכים ואינטרסים ". 
עם זאת ,  הדגיש הונליין ,  מערכת היחסים בין ביל קלינטון ויצחק רבין  " חרגה מעבר לכל דבר שראיתי עד אז .  פשוט היה צריך לראות את הכימיה שהייתה ביניהם .  גם אצל ג'ורג' בוש ואריאל שרון הכבוד הגיע לרמה גבוהה מאוד ,  גם בגלל חוויות העבר ובגלל שהם ידעו מה קרה במלחמת ששת הימים ,  והכירו סכסוכים נוספים .  בקאמפ דייוויד עם זאת ,  לא נראה לי שבגין ,  סאדאת וקרטר הסתדרו באופן אישי ,  אבל האירוע היה אדיר כל כך ,  והוא יצר משמעות אישית זה עבור זה ".  

ימים ספורים לפני ביקור ראש הממשלה בוושינגטון ,  הודה הונליין כי לנתניהו יש יותר  " שעות טראמפ "  מגורמים אחרים וכי  " אין ספק שהוא מבין את המצב עם ארצות הברית ",  אך הדגיש במקביל שהמסקנות המוקדמות באשר לכיוון התנועה של טראמפ עדיין מוקדמות . " אנשים מרגישים אופוריה או נכנסים לאבל כשנשיאים חדשים מתמנים לתפקידם .  אני מבין את תחושת ההקלה כי המצב בחודשים האחרונים של ממשל אובמה החמיר מאוד ,  אבל אנחנו לא יודעים מה הנשיאות הזו תהיה .  אני חושב שההתחייבויות הבסיסיות שלו חיוביות מאוד - המעשים שלו ,  מבחינת איראן ,  הצהרותיו מבחינת ישראל ,  הרצון להעביר את השגרירות .  ועם זאת ,  ראינו שהוא הצהיר כמה הצהרות אזהרה בינתיים ,  או שההצהרה בנוגע לשואה הפכה לשנויה במחלוקת ,  ואמרו שזה היה מכוון ,  שזה לא קרה בטעות ,  כך שמערכות היחסים לא יהיו ליניאריות לעולם .  אם האינטרסים יתנגשו באופן כלשהו ,  טראמפ הוא אדם שממוקד מאוד בביצוע עסקאות ,  והוא מדבר על ביצוע עסקה במזרח התיכון .  אני לא יודע איך הוא יוכל לעשות זאת עכשיו ,  אבל אנחנו לא יודעים מה יקרה ומה יהיו דרישותיו ". 
הונליין קרא שוב לשמור על מעט פרופורציה ואמר כי הוא לא בטוח שטראמפ עצמו גיבש את עמדותיו בנוגע להתנחלויות ,  למשל . " נראה כאילו שעבר הרבה זמן ,  אבל עברו רק כמה שבועות ,  ולממשלים לוקח הרבה זמן .  לי יש חוק :  אני לא הולך לבקר חברים חדשים בממשל עד שכולם יודעים איפה נמצאים השירותים .  לגבי טראמפ ,  אני חושב שהוא שופט אנשים במהרה ומגיע להערכות .  אין לנו סיבה לא לסמוך עליו כרגע ,  ואני מקווה שגם לא תהיה .  יש לנו כל סיבה להיות אופטימיים בכל הנוגע לחברי הקבינט והנשיא ,  אז אני אומר לכולם להתאזר בסבלנות ולתת להם להתמקם קודם "  

תוך מודעות למעמד הקהילה היהודית בארצות הברית ,  ניסה הונליין להתייחס גם למדיניות ההגירה החדשה שטראמפ ניסה ליישם בשטחה . " הנושא רגיש מאוד עבור יהודים ,  והוא קורה בהקשר של מתחים קיימים .  יש לנו מחלוקות עמוקות מאוד ,  והבחירות האלה שיחררו כוחות מטרידים מאוד ,  בימין הקיצוני ובשמאל הקיצוני כאחד ,  ולמען האמת ,  אם בוחנים את השניים ,  הם די דומים זה לזה .  אם טראמפ הוא הימני ביותר וסנדרס הוא השמאלני ביותר ,  הם נראים דומים ,  וההשקפות שלהם מטרידות מאוד בעינינו ". 
ומה באשר ליחסי הקהילה עם אזרחי ישראל ?  תפיסת עולמו של הונליין מתבססת על כך שיהודים אמריקנים  " לא יכולים להכתיב ,  אם הם לא חיים בישראל ,  מה צריכים להיות החוקים ,  אבל מוכרחה להיות רגישות רבה יותר ,  וחינוך הדדי רב יותר ".  לדבריו ,  אנחנו לא עושים מספיק בכל הנוגע לחינוך יהודי מול הצעירים שלנו .  הם בורים .  הילדים שלנו בורים ,  ואי אפשר לצפות מהם לבקר בישראל במשך שבועיים בגיל 18 ,  ושזה יעקוף 17 שנות הזנחה ".  
לבד מארצות הברית וישראל ,  מתגאה הונליין גם במערכות היחסים שטיפח עם השנים עם מדינות ערביות רבות ,  וכחודש לפני תחילת מלחמת האזרחים בסוריה ,  הוא נפגש גם עם בשאר אסד  לא לפני שווידא עמו כי האינטרסים של שני הצדדים יבואו על סיפוקם ,  לפחות באופן חלקי . " הוא הזמין אותי במשך כמה שנים מיוזמתו ,  אבל אמרתי לו שוב ושוב :  'אני יודע מה יוצא לך מזה ,  אבל מה ייצא לי ? ' ,  ורציתי דברים מסוימים ,  בפרט בכל הנוגע לנעדרים .  נפגשנו בביתו ,  לבד לגמרי .  איש לא הפריע ,  אפילו לא כוס מים ,  כלום .  דיברנו במשך שלוש שעות וחמש דקות .  בשעה הראשונה ,  כמו מנהיגים ערבים אחרים ,  הוא בחן אותי .  הוא רצה לבדוק אם אני יודע על מה אני מדבר .  בשעה השנייה ,  הוא התחיל להיפתח בפניי בדרכים מדהימות על דברים אישיים ,  על המשפחה ,  ואז הוא דיבר על מה שיקרה אם מה שכבר קרה במצרים ולוב יגיע לסוריה .  הוא אמר לי שאם הלוחמה תגיע לכאן ,  'לא אעזוב לעולם ,  כי אני יודע מה הם יעשו .  אני אמלט ,  המשפחה שלי תימלט ,  אבל יטבחו בעלאווים .  אני יודע כמה הם שונאים אותם .  לא אהיה מובארק ולא אהיה קדאפי' ,  הוא הדגיש .  הוא אמר לי שוב ושוב שאין לו מושג איפה הנעדרים .  הראיתי לו את התמונות מסולטן יעקב ,  והוא אמר לי :  'אם היה לי אוצר כזה ,  אתה לא חושב שהייתי סוחר בו ? ' ". 
מנהיגי ערב ,  הסביר הונליין , " נפגשים אתנו כי הם יודעים שאפשר לסמוך עלינו .  אנחנו לא מדליפים את השיחות לעולם וזה לא נכון לגבי מקומות רבים אחרים .  אני חושב שמנגנים שם בחליל אחר .  לעת עתה ,  הצורה שבה הם מדברים על ישראל ,  וההכרה בכך שהיא מקור ליציבות באזור ,  בגלל התפישה שארצות הברית והמערב נעדרים .  יש אי-אמון רב שהתפתח במהלך ממשל אובמה - בכל מקום ,  באפריקה ,  באסיה ובאירופה .  מנהיגים שאנחנו פוגשים מרגישים שארצות הברית נטשה עקרונות מסוימים ,  שהקווים האדומים לא נשארו ,  שאנחנו לא מתייחסים לחברים שלנו כמו שצריך ". 
יעקב אילון :  והם אמרו לך שהסוגיה הפלסטינית היא המפתח ? 
הונליין :  שאלה טובה והתשובה שלילית .  הם לא מעלים את זה בכלל .  אנחנו מעלים את זה .  אבל מבחינתם הם אומרים שזה מטרד .  הם רוצים שהבעיה תיפתר ,  כי היא מהווה בעיה עבורם ,  והיא גם חוסמת להם את הדרך קדימה ,  מבחינה ציבורית בעיקר ,  בפיתוח מערכת היחסים עם ישראל .  כולם רוצים יחסים עם ישראל היום ,  אין ספק שכולם רוצים מערכת יחסים עם ארצות הברית .  הם לא יודעים איך לקרוא את הנשיא טראמפ .  איש לא יודע עדיין ,  כי אין עדיין ניסיון .  אבל הם מלאי תקווה ".   

" אנשים מרגישים אופוריה אבל אנחנו לא יודעים איזה נשיא טראמפ יהיה "
 לא אופוריה ולא אבל ,  כך ממליץ מלקולם הונליין לקבל את הממשל החדש .  בריאיון לתוכנית  " וואלה !  TALK "  עם יעקב אילון ,  האיש שחזה בכל מערכות היחסים האחרונות בין ירושלים לוושינגטון מתאם ציפיות עבור הישראלים ,  ומספר גם על 185 הדקות שבילה עם אסד לפני שהטביע את סוריה בדם

