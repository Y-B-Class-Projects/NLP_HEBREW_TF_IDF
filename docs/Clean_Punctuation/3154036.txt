מסר חודר בונקר לטהראן :  כשהמלחמה בין איראן וישראל הופכת לגלויה
התקיפות בסוריה ,  שמיוחסות לישראל ,  היו יוצאות דופן בסדר הגודל שאליו הורגלנו .  לא עוד שיירה של חיזבאללה ,  אלא עליית מדרגה בסכסוך המתפתח מעבר לגבול .  הגורם שתקף את מחסני הנשק הסיר את הכפפות - ועבר לעימות צבאי בסדר גודל אחר
כ-12 שעות לאחר שנרשמה אותה  " רעידת אדמה "  מסתורית במכשירים של המכון הסיסמולוגי האירופי - ים תיכוני  ( בעוצמה 2.6 )  ,  מתחילה להתבהר התמונה והנסיבות שהביאו לאותה סדרת פיצוצים שהרעידה את האזור .  עוד ועוד כלי תקשורת המזוהים עם המשטר הסורי ועם חיזבאללה רומזים כי ככל הנראה ישראל היא שאחראית לאירוע .  
על פי הדיווח בעיתון אל-אחבאר המזוהה עם חיזבאללה ,  טילים חודרי בונקרים שאינם מתפוצצים מיד אלא רק בעומק האדמה ,  פגעו בבסיסים באזור חמאת וחאלב .  ומכאן בעצם מקורה של רעידת האדמה .  
הבסיס שהותקף באזור חמאת שייך לחטיבה ה-47 של צבא אסד ,  אך נראה שבמקום היו לא מעט שיעים ו/או איראנים .  הארגון הסורי לזכויות אדם ,  שמקום מושבו בלונדון ,  דיווח כי לפחות 26 בני אדם נהרגו בתקיפה הזו ,  בהם איראנים .  דיווח אחר סיפר על 38 הרוגים .  ובכל מקרה ,  נראה שהתקיפה שבוצעה הלילה יוצאת דופן בכמה מישורים .  
ראשית ,  העוצמה .  התמונות ,  הקולות ,  מספר הנפגעים הגדול ,  הכול מעיד על אירוע בסדר גודל אחר מזה שהורגלנו אליו עד כה .  אין מדובר בעוד שיירה של חיזבאללה ,  אלא במה שמסתמן כהמשך ישיר למלחמה הכמעט גלויה המתנהלת בין איראן לישראל בשבועות האחרונים על אדמת סוריה .  אותו גורם שתקף בשדה התעופה T4 וככל הנראה תקף גם אמש ,  הוריד את הכפפות ועבר לעימות צבאי בסדר גודל אחר .  
שנית ,  לא רק שהגורם התוקף אינו ממהר לקבל אחריות ,  אלא גם המותקף אינו ממהר להאשים .  כלומר ,  רמזים לאחריות ישראלית אולי יש ,  אך האשמה ישירה עדיין אין ,  לפחות כרגע .  יתרה מכך ,  אחד מהעיתונים המזוהים עם המשטר ,  א-תישרין ,  אף טען שהתקיפה בוצעה בטילים בליסטיים אמריקניים ובריטיים מאדמת ירדן .  הדיווח הזה נשמע מעט תמוה ,  אולם בשורה התחתונה - דמשק ,  טהראן ואפילו מוסקבה ,  נזהרות בשלב זה מאמירות שיאלצו אותן להגיב נגד ישראל או כאלה שיגרמו להן להראות כמפזרות איומי סרק ,  לנוכח ההבטחה לאחר התקיפה הקודמת שתגובה איראנית בוא תבוא .  
שלוש ,  התקיפה הזו מתבצעת בשעה ששר החוץ האמריקני הנכנס מייק פומפאו מבקר באזור וכמה שעות בלבד לאחר פגישתו עם ראש הממשלה בנימין נתניהו .  השניים פיזרו לא מעט איומים והבטחות לעצור את איראן ואת שאיפותיה לגרעין .  אתמול אף נמסר על שיחת טלפון בין הנשיא דונלד טראמפ לבין נתניהו .  
לפני פחות משבוע ביקר כאן בחשאי מפקד פיקוד המרכז האמריקני  ( סנטקו"ם )  הגנרל ג'וזף ווטל ,  שאחראי בין היתר לסוריה ואיראן .  ולכן ,  כל זה כבר מריח כמהלך ישראלי-אמריקני מתואם ,  להגבלת הפעילות האיראנית בסוריה ,  אולי גם תוך העברת מסר למוסקבה שהאור הירוק הרוסי להתבססות איראנית בסוריה לא יעבור בהסכמה מצד ירושלים וושינגטון .  
וברקע ,  עוד אפילו לפני פתיחת השגרירות האמריקנית בירושלים ,  תחליט ארצות הברית אם היא נסוגה מהסכם הגרעין עם איראן או לאו .  ההפצצות הלילה יעניקו מן הסתם עוד חומר למחשבה לאי-אלו גורמים באיראן ואפילו ברוסיה על המשך צעדיהם בסוריה ואולי גם במקומות אחרים .  

מסר חודר בונקר לטהראן :  כשהמלחמה בין איראן וישראל הופכת לגלויה
התקיפות בסוריה ,  שמיוחסות לישראל ,  היו יוצאות דופן בסדר הגודל שאליו הורגלנו .  לא עוד שיירה של חיזבאללה ,  אלא עליית מדרגה בסכסוך המתפתח מעבר לגבול .  הגורם שתקף את מחסני הנשק הסיר את הכפפות - ועבר לעימות צבאי בסדר גודל אחר

