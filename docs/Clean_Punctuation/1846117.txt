משרד האוצר : " נתניהו רק הגביר את תיאבון המפגינים "
 נתניהו מגבש תקציב חלופי ל-2012 ,  ובלשכתו מאשימים את האוצר ב"עבודת מטה לקויה ".  באוצר לא נשארים חייבים : " ההצעות הנדיבות לא פתרו דבר - צריך לחכות שהסערה תעבור "
 התסיסה החברתית וההפגנות ההמוניות בסוף השבוע גורמים למאבק חריף בין לשכת ראש הממשלה ,  בנימין נתניהו ,  למשרד האוצר .  בכירים בשתי הלשכות מאשימים זה את זה בהתנהלות מוטעית בטיפול במשבר .
 בישיבת הממשלה אתמול אמר נתניהו כי הוא מתכוון להקים צוות שרים ומומחים לגיבוש פתרונות כלכליים-חברתיים לסיום התסיסה הציבורית .  לפי נתניהו ,  צוות השרים והמומחים ייפגש בשולחן עגול עם נציגי קבוצות המחאה המובילות באוהלים בירושלים ,  תל אביב ,  חיפה ובשאר הערים ,  ועם נציגי הסטודנטים - וישמע מהם מה מעיק עליהם ומהן הצעותיהם לפתרון המצוקות .  בהמשך יגיש הצוות המלצות לנתניהו ולממשלה להקלת הנטל הכלכלי על אזרחי ישראל .  נתניהו לא אמר כמה זמן אמור התהליך להימשך .
 במקביל מתכננים במשרד ראש הממשלה צעדים משמעותיים הרבה יותר ,  ואף נערכים לשינויים בסדרי העדיפויות של תקציב המדינה 2012 .  כך למשל ,  במשרד ראש הממשלה מנסים להתמודד באופן פעיל עם המחאה המתמשכת על ידי הורדת מסים - הורדת המע"מ מ-16.0% ל-15.5% או אף ל-15% - וגיבוש תקציב חלופי ל-2012 .  לשם כך מפעיל נתניהו לחצים כבדים מאוד על מנכ"ל משרדו ,  איל גבאי ,  כדי שלא יפרוש מתפקידו ,  כפי שסוכם ,  בסוף החודש .
 התוכניות של משרד ראש הממשלה מגיעות לאחר שבמשרד נשמעה ביקורת על עבודת המטה של האוצר בעת גיבוש הרפורמה בדיור בשבוע שעבר ,  ועל פרסום טענות האוצר לפיהן היענות לדרישות המפגינים תסתכם בעלות תקציבית של 60 מיליארד שקל .  במשרד ראש הממשלה אומרים כי בשני המקרים ,  עבודת המטה של האוצר בקביעת גובה ההוצאה היתה לקויה .
 גורמים באוצר לא נשארו חייבים ,  וטענו כי ראש הממשלה טעה כשהודיע בשבוע שעבר במסיבת עיתונאים על הטבות בתחום הדיור ובתחום התחבורה לסטודנטים .  לפי האוצר ,  ההצעות הנדיבות רק הגבירו את תיאבון המפגינים ולא פתרו דבר ,  ואף תרמו להגדלת מספר המפגינים .
 באוצר סבורים כי המדיניות צריכה להיות של  " שב ואל תעשה "  - עד שהסערה תחלוף . " צריך לנהוג כמו דיוויד קמרון ,  ניקולא סרקוזי וחוזה ספאטרו  ( ראשי הממשלות של בריטניה ,  צרפת וספרד בהתאמה ;  מ"ב )  - לתת למפגינים למחות ,  לחכות עד שהסערה תעבור ולהמשיך במדיניות הממשלה ,  כי מדיניות הממשלה נכונה ",  אומרים במשרד.נתניהו עקב שלשום ,  באמצעות הטלוויזיה ,  אחר הפגנות ההמונים בכל ערי ישראל הגדולות ,  ונדהם ממספר המשתתפים הרב  ( 150 אלף איש )  ומהחתך הכלכלי-חברתי של המשתתפים - צעירים ,  משכילים מהמעמד הבינוני ,  ולא גורמים פוליטיים אופוזיציוניים .  במשך כל השבת ,  ובעיקר עם צאת השבת ,  ערך נתניהו התייעצויות עם שרים ועם ראשי משרדו על דרכים אפשרויות לפתרון התסיסה .  הוא גם ניסה לשלוח שרים ובכירים במשרדו לתקשורת .
 בישיבת הממשלה אתמול אמר נתניהו כי הממשלה יכולה לפעול בתחום הכלכלי-חברתי בדרך נכונה ,  מכיוון שהיתה שקולה ואחראית בשנים האחרונות .
 באוצר משוכנעים גם שמדיניות המשרד בתחום הכלכלי והחברתי נכונה ,  וכי העובדות הכלכליות - כמו הצמיחה ,  האבטלה ,  והיצוא - מוכיחות זאת .  עוד סבורים באוצר כי המשרד רגיש וער לכל נושא המצוקה החברתית .
 בנוסף ,  ברשות המסים חוששים כי צעדי הממשלה להתמודדות עם התסיסה החברתית יובילו לפגיעה בהכנסות המדינה ממסים .  כך למשל ,  המהלך שיזם אתמול שר האוצר לבלימת העלאת מחיר הדלק ,  יפגע באוגוסט בהכנסות המדינה מבלו על דלק ב-60 מיליון שקל .  ברשות גם מעריכים כי קיימת אפשרות לא מובטלת להורדת המע"מ ב-0.5%-1% - מ-16% ל-15.5% או ל-15% .  שווי חצי נקודת אחוז מע"מ לקופת המדינה הוא 1.8 מיליארד שקל .  ברשות המסים מציעים כי הממשלה תחליט ,  כדי לשמור על הכנסות המדינה ממסים השנה ובשנה הבאה ,  להחזיר את מס החברות לרמה שבה היה בשנה שעברה - 25% .  כיום שיעור המס הוא 24% .
" יש לנו את הכלים .  יש לנו כלכלה צומחת ,  אבטלה הנמוכה ביותר זה 30 שנה ,  וזה מאפשר לנו לעשות את התיקונים הנדרשים ",  אמר נתניהו . " אנחנו נדרשים להימנע מצעדים לא אחראיים וחפוזים שעלולים לדרדר את המדינה למצבן של מדינות מסוימות באירופה ,  שהגיעו לפני פשיטת רגל ולאבטלה המונית .  אני לא חושב שמישהו רוצה שישראל תגיע למצב הזה .  ומנגד ,  אנחנו כולנו ,  אני בראש ובראשונה ,  יחד עם חבריי השרים ,  כולנו ערים לקשיים האמיתיים של יוקר המחייה בישראל .  זה חוצה הרבה תחומים ". 
נתניהו הוסיף כי  " חלק מהטענות שמושמעות מוצדקות וחלקן אינן מוצדקות .  אנחנו מחויבים לטפל בטענות ובמצוקות האמיתיות .  חלק מהן הוא תולדה של עיוותים במשק שהשתרשו כאן במשך שנים ארוכות .  אנחנו צריכים לטפל במצוקות האמיתיות בדרך רצינית ואחראית .  הדבר ,  ללא ספק ,  יחייב אותנו לעשות שינויים בסדר העדיפויות שלנו .  גם את זה נצטרך לעשות בצורה שקולה ואחראית ". 
בישיבת שרי הליכוד אתמול בבוקר ,  לפני ישיבת הממשלה ,  נרשמו חילוקי דעות .  השר בני בגין אמר : " בוא נגיד את האמת .  מאחורי המחאה עומדים אנשים שרוצים להפיל את הליכוד .  זאת צריכה להיות העמדה שלנו ".  מאידך ,  השרים מיכאל איתן ויוסי פלד טענו כי מדובר במחאה של כל הציבור הרחב ,  וכי גם מצביעי ליכוד וכיפות סרוגות שותפים לה .
 שר הפנים ויו"ר ש"ס ,  אלי ישי ,  טען כי  " הזעקה הציבורית והכאב אמיתיים .  הממשלה צריכה לנקוט בצעדים נוספים ,  להעלות שכר ולהוזיל את הדלק .  יש לעצור את הרפורמה במס של רה"מ ושר האוצר ".  שר התשתיות עוזי לנדאו טען גם הוא כי מדובר במחאה אותנטית .
 במקביל הגישו יו"ר האופוזיציה ,  ציפי לבני ,  ויו"ר סיעת קדימה ,  דליה איציק ,  הצעת חוק המבקשת לבטל את תקציב המדינה ל-2012 ,  שאושר במסגרת התקציב הדו-שנתי ל-2011-2012 .  כך ,  תאלץ הממשלה להביא תחתיו לאישור הכנסת בהקדם תקציב חדש מהיסוד הכולל סדר עדיפות לאומי חדש .  ההצעה הוגשה ליו"ר הכנסת בשם סיעת קדימה . " כיום ברור לכל כי לא די בשינויים קוסמטיים והעברות תקציביות בין סעיפים ,  אלא יש להכין תקציב חדש ",  אמרה לבני .
 השתתף בהכנת הידיעה :  צבי זרחיה

משרד האוצר : " נתניהו רק הגביר את תיאבון המפגינים "
 נתניהו מגבש תקציב חלופי ל-2012 ,  ובלשכתו מאשימים את האוצר ב"עבודת מטה לקויה ".  באוצר לא נשארים חייבים : " ההצעות הנדיבות לא פתרו דבר - צריך לחכות שהסערה תעבור "
 
