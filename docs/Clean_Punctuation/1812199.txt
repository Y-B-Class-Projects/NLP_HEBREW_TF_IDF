פרס נחלץ לעזרה
מהלכו המפתיע של ריצ'רד גולדסטון ,  שחזר בו מעיקרי הדו"ח המרושע שעליו חתם בעקבות מבצע עופרת יצוקה ,  יכול לשמש נקודה ארכימדית להסברה הישראלית הסובלת מנסיגה ומכישלונות .  העובדה כי טרם כבש בסערה את דעת הקהל במערב אינה צריכה להדאיג .  מה שמדאיג הוא שישראל טרם נערכה לטפטוף ממושך ,  שיכול להניב פירות של הסברה בעולם כולו רק בעוד כמה חודשים .
 ככל שפרימת העלילה של דו"ח גולדסטון חשובה ,  היא לא תסיט את עניינם של האמריקנים והאירופאים מהסכסוך הישראלי-פלשתיני .  הדבר מקובע בתודעתם של ברק אובאמה ,  אנגלה מרקל ,  דיוויד קמרון וניקולא סרקוזי .  אסור לטעות בכך .
 הדבר מובן היטב לבנימין נתניהו ולכמה משריו .  לכך נשלח שמעון פרס אל אובאמה .  בעבר הרחוק מנע כל ראש ממשלה מעורבות של נשיא המדינה בסוגיות מדיניות ישירות .  עתה המצב שונה ויוקרתו של פרס בעלת משמעות במאמץ להקל מן הלחץ שבו נתון נתניהו  ( במקביל יוצאים היום לחוף המערבי של ארה"ב השרים אהוד ברק ודן מרידור )  .
 פרס ונתניהו משתפים פעולה בתגובתם לחקירת הנסיעות של אישי ציבור לחו"ל .  לשכותיהם של שני האישים מוכנות לפזר הסברים ,  לפיהם מהלך חד-צדדי להקמת מדינה פלשתינית הוא משגה ,  והשימוש במונח של גבולות 67' חמור במיוחד ,  אבל פרס יגיע לאובאמה עם יותר מכך .  לא עם הצעה מסוכמת וגמורה ,  אבל בשליחות גישוש .  הוא יבדוק את יחסה של ארה"ב לשורה של אפשרויות .
 בין שרי השביעייה היו אמש מי שהביעו תקווה כי הנשיא לא צויד בידי ראש הממשלה בתוכנית מדינית ממשית ופרטנית לבד מהאמירה השגרתית כי ישראל נכונה למשא ומתן מייד .  רק שגם שרי הימין מבינים ,  שאין זה מצדיק את הטרחתו של נשיא ארה"ב .
 השקט לקראת מפגש אובאמה-פרס רומז כי משהו חדש יידון ביניהם .  נתניהו התבטא בימים האחרונים כי לא נענה ללחצים להצר את צעדי המתנחלים ביהודה ובשומרון ,  אבל הזכיר גם שעליו להביא בחשבון את התביעה הבינלאומית הגוברת לנוע לעבר הרשות הפלשתינית .  משהו קורה .  אם משהו אינו קורה - גם אז משהו קרה .  עוד שבוע יתבהרו פרטי המהלך .
 
פרס נחלץ לעזרה
nan
