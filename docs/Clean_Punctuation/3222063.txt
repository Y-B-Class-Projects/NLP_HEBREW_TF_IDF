עם הפנים לבג"ץ :  המהלך הבא שעשוי לקבוע את גורל נתניהו
כתב החשדות נגד ראש הממשלה מזמין עתירה לפסילת כשירותו להרכיב ממשלה ,  מהלך שיאלץ את מנדלבליט להחליף את כובעו ולחוות דעה על משקל החלטתו .  אך לא בחזקת החפות של נתניהו בלבד יצטרך לדון בג"ץ - אלא במשמעות הרחבה בהרבה של יציבות השלטון
במשחק השחמט המתנהל בין ראש הממשלה בנימין נתניהו לבין היועץ המשפטי לממשלה אביחי מנדלבליט יש תפקיד חשוב לשעון .  נתניהו הקדים את הבחירות לכנסת כדי למנוע ממנדלבליט קבלת החלטה סופית על העמדתו לדין לפני בחירות ,  וחשוב לא פחות מכך ,  לפני הרכבת הממשלה הבאה - שני אירועים שונים .  מנדלבליט ערך את כליו בהתאם וניסח את כתב החשדות ,  להלן כח"ש ,  כך שיהיה בחומרת אמירותיו פיצוי על לחץ הזמן שייצר נתניהו .  שניהם - התובע והנחשד ,  המאשים והמואשם - עם הפנים לבג"ץ .  המהלך הבא ,  שעשוי להנחית  " מט "  על נתניהו ,  יתחולל כשתונח עתירה לפסילת כשירותו להרכיב ממשלה ,  לנוכח כתב החשדות ,  בפני בג"ץ .  היועמ"ש ,  אחד המשיבים ,  יחליף כובע ,  מהתובע הכללי לפרשן החוק והפסיקה ,  כדי לחוות דעה מוסמכת על משקל החלטתו ;  מעניין אם יצדד בעצמו או בנתניהו .  ברגע חולף זה ,  וכמדומה לא לאורך ימים ,  נכון לומר - עותר ,  אתה חסר .
 המועד הנכון לעתירה כזו הוא לפני הבחירות ולא לאחר פרסום תוצאות ההצבעה ,  הן כדי שהציבור ישקול את הצבעתו לפי מידע מעודכן - יש שהצבעתם ,  לכאן או לכאן ,  תלויה בשאלת עמידתו של נתניהו בראש הליכוד - והן כדי לחמוק מלחץ הזמן הנקוב בחוק למאמצים להרכבת ממשלה ,  בתום הבחירות .  אמירה מוסמכת של בג"ץ תפוגג את הערפל החוקי ;  ובג"ץ ,  המגיב ואינו יוזם ,  יכול לפעול רק לנוכח פנייה אליו .
 נתניהו ניסה לסכל את פרסום הכח"ש ,  בטענה שבפני הציבור תעמוד לפני הבחירות רק גרסת היועץ .  גרסה ברוטו ,  שלתקוות נתניהו תדולל לשמע השגותיו ,  ואז - מאוחר מדי ,  פוליטית - תישאר ממנה רק גרסה נטו ,  צנומה ואולי אף אפסית .  ייתכן שבכלל מנדלבליט יהיה חייב אז עודף לנתניהו .
 בחירת 2019 - בחירות בוואלה !  NEWS:הקלפים מתערבבים מחדש :  המאבק של נתניהו על חפותו מתחיל בקלפיהמחלוקות בדרך לשימוע של נתניהו :  הצצה לדיונים בצמרת משרד המשפטיםכולנו בהתייחסות ראשונה להכרעת היועמ"ש :  עד השימוע - נשב בממשלה 
מנדלבליט נהג בנתניהו בחסד .  לא מפתיע שריכך את המלצות החוקרים להאשימו בשוחד שלוש פעמים ולא רק אחת .  שוטרים ,  יתכבדו נא ויעסקו באיסוף ראיות ,  וישאירו לפרקליטים את המלאכה המקצועית העדינה של הערכתן משמעותן המשפטית .  כמוהם כאחיות חדר ניתוח המגישות אזמל לרב-מנתחים ,  והוא הבוצע בבשר החי ,  כי אחרת מה מותר הפרקליטות מהמשטרה .  משונה ויתורו של היועץ על סעיפי אישום נוספים ,  כגון 415 ,  קבלת דבר במרמה - אפילו תתקבל הגרסה הממעיטה ,  שנתניהו לא לקח שוחד מארנון מוזס ,  אלא התחזה לקושר עסקה איתו רק כדי להטות לטובתו את הסיקור בעיתונוני בתקופה הגורלית של מערכת בחירות ,  בלי שהתכוון לגמול לו טובה תחת טובה ,  הרי זו מרמה כלפי מוזס ,  להבדיל מהמרמה כלפי המדינה בסעיפים אחרים .
 מילא שמנדלבליט ,  בנדיבותו ,  יימנע גם מניצול השימוע להכללת סעיף זה בכתב האישום ;  למראה תעמולת נתניהו עוד עלול קהל היעד התמים לחשוב שבסוף ההליך יכולה התמונה להתהפך .  משפט שמשמעו  " לא נהגת ביושר "  יאבד את ה"לא "  ויהיה לתעודת יושר .  מ"משוחד "  יישאר  " חד "  ומ"רמאי "   - " רם ". 
אך דווקא מפני שטענה זו הושמעה בהקשר הציבורי ולא המשפטי ,  הדרך פתוחה עתה בפני נתניהו הדרך להגיב אחת לאחת על כל הנקודות המפורטות ב-80 עמודיהם המצטברים של שני המסמכים שפירסם מנדלבליט .  57 עמודי כח"ש ,  המנוסחים בפנייה ישירה אל הנאשם בכוח ,  ו-23 עמודי החלטת היועץ בעניינם של נתניהו והחשודים הנוספים בשלושת התיקים .  בגרסת הנגד המנומקת ,  להבדיל מהבלים דוגמת  " מגדל הקלפים יקרוס ",  יוכל נתניהו להכחיש את הכח"ש ,  לנסות לסתור כל סעיף וסעיף מהמאות שבמסמכי היועץ :  לא נכון ,  לא עשיתי ,  לא אמרתי ,  לא פעלתי ,  ולחילופין אמנם עשיתי ואמרתי ופעלתי ,  אבל לא פשעתי ,  כי לא היתה בכך עבירה כלשהי .  סוג כזה של תשובון לשאלון מקובל בתביעות אזרחיות ,  כגון תביעות דיבה או תביעת מני נפתלי נגד המדינה ונתניהו .  האמירות אינן בהכרח אמת צרופה ,  אך קביעת אמינותן משתהית עד לגמר ההליך .  בינתיים מונחת בפני הציבור גרסת הנתבע ,  או הפעם זו של החשוד המשתוקק לחזור לראשות הממשלה ,  הפוקעת בבחירות .
 חששו המוצהר של נתניהו מפני כרסום בתמיכת המצביעים בו ,  בעקבות פרסום חד-צדדי ,  כביכול ,  של החלטת מנדלבליט ,  אינו המניע העיקרי לתכסיסיו ,  ועד כה ,  לפי סקרי דעת הקהל ,  גם לא התממש .  כפי שתואר כאן בעבר ,  הזירה החשובה לו ,  שם יוכרע עתידו ,  היא המשפטית .  

התעמקות מנדלבליט בפרטי הפרטים של תהליך העבודה בארבע קומות המערכת - משטרה  ( יחידות חקירה וראשי אח"ם )  ורשות ניירות הערך ,  פרקליטויות מחוז ,  פרקליט המדינה והיועץ עצמו - מחסנת אותו ,  לעת דיון בבג"ץ ,  מטענות בדבר שרירותיות או שטחיות .  לאחר סריקה כה יסודית ,  שתי וערב ,  ושמיעת עמדות שונות ,  שייחסו לראיות משקל זה או אחר ,  קלוש הסיכוי שעניין מהותי ,  שבכוחו למוטט את המבנה כולו ,  יצוץ לפתע בשימוע .  אף שזה אינו מבטיח מראש זהות מוחלטת בין החשדות לאישומים ,  קרבתם המשוערת תפעל לרעת כשירותו - או לטובת פסילתו - של נתניהו .
 במסגרת בניין הכוח לקראת המערכה התחזק מנדלבליט באותן שעות של יום חמישי ,  בעוד כל העיניים נשואות למוצא פיו .  בג"ץ בחר בעיתוי זה לשוב ולאשרר את אמונו ביועמ"ש ,  אישית ומוסדית .  הנושא ,  שנבלע בהמולת כתב החשדות ,  היה תיק 3000 ,  כלי השיט .  בג"ץ דחה עתירות שביקשו להורות ליועמ"ש ,  לפרקליט המדינה ולראש אגף החקירות והמודיעין במשטרה לקיים השלמות חקירה ולהתייחס לנתניהו כחשוד .  בסירובם להתערב בהחלטות צמרת מערכת אכיפת החוק בתיק ,  התבטאו השופטים באהדה כלפי  " גורמי המקצוע הבכירים ביותר ,  האמונים על החקירה ואשר חזקת התקינות עומדת לצידם ".  כך בכלל ,  ובפרט כאשר  " הגיעו פה אחד למסקנה "  - במקרה זה ,  שלא לחקור את נתניהו באזהרה - ואין הצדקה לפקפק  " ביושרם ובשיקול דעתם המקצועי ".  
בהחלטת בג"ץ מאוקטובר 2013 בפרשת מועמדות ראשי עיריות החשודים בפלילים בבחירות הממשמשות ובאות  ( שמעון גפסו מנצרת עילית ,  יצחק רוכברגר מרמת השרון ובדיון קודם צבי בר מרמת גן )  נכללו קביעות ערכיות חשובות ,  ברוב של שישה נגד אחד .  שניים מהשישה מכהנים עדיין בעליון - הנשיאה אסתר חיות והשופט ניל הנדל .  השופטים קבעו שהמצב המשפטי אינו מונע את התמודדות מי שנגדם הוגש כתב אישום ,  אך קראו לגוף שבידיו הסמכות  ( באותם מקרים ,  מועצת העיר )  למנוע מהנבחר לכהן בתפקידו ,  אם יתעקש .  ההבדלים בין התפקידים ומתכונת ההגעה אליהם ,  הרבה ממה שהוחל על ראשי רשויות מקומיות ,  ישים גם לגבי ראש ממשלה .  לכן צפוי מיקוד ההתגוששות במעמדו של כח"ש ככתב אישום עוברי - באיזה חודש להריונה של מערכת החוק נמצא העובר ,  עד כמה הוא קרוב להיוולד ואם הזהירות מחייבת להמתין ולהיווכח ,  שמא ההריון יסתיים בהפלה .
 בשני קצות הקשת נמצאות פתיחה בחקירה והרשעה בפלילים .  ברור שפתיחה בחקירה ,  כשלעצמה ,  אינה מספקת לפסילה .  זהו שלב מוקדם מדי ,  שאינו מלמד דבר על המשכו ,  אף שלעתים יש וחשודים ,  בהם אנשי ציבור ,  משלמים לכאורה מקדמות על חשבון המאסר שיבוא לאחר ההרשעה ,  בדמות מעצר ,  ואף מעצר עד תום ההליכים ,  בעוד שבתום אותם הליכים נסגר התיק או מסתיים בזיכוי .  לכאורה ,  מפני שהחוקרים יאמרו שהמעצר היה נחוץ משיקולי החקירה ולא כמנה ראשונה בענישה ;  אך את ההשפלה והמצוקה שבמעצר כבר אין להשיב .  אשר לכהונה בתפקיד ציבורי ,  חקירה אינה פוסלת ,  מה שאין כן הרשעה ,  תלוי בחומרת העבירה ובקלון הגלום בה .  ובמיוחד הרשעה בשחיתות ,  ואין שחיתות גדולה משוחד הנלקח תמורת הפעלת סמכות שלטונית .  
כשזזים משבצת אחת בכל צד מגיעים לסיכום החקירה בידי המשטרה - נמצאה תשתית ראייתית להעמדה לדין - ולהחלטה על הגשת כתב אישום .  שוב ,  הסיכום אינו מספיק לפסילה ,  ואילו כתב אישום ,  מאז הדיון בתחילת שנות ה-90 בעניינם של השר אריה דרעי וסגן השר רפאל פנחסי ,  גוזר העברה מתפקיד או חסימה בשעריו .  כך גם במקרה של מועמד לראשות ממשלה ,  להבדיל ממי שכבר מכהן בראשות הממשלה ומוגן משפטית  ( אם כי לא פוליטית )  מהדחה לפני תום ההליכים נגדו בדחיית ערעורו על הרשעתו .
 נותרה המשבצת האמצעית ,  זאת שעליה נמצא נתניהו מאז סוף השבוע שעבר :  כח"ש .  כבר לא נחקר ,  עדיין לא נאשם .  מצב ביניים ,  שבג"ץ יקבע לאיזה מצדדיו הוא קרוב יותר .  אם לכניסה - יוכשר כמועמד ,  אם ליציאה - ייפסל .  אמירותיהם של הנשיאה חיות ,  קודמתה מרים נאור ,  השופט הנדל ועמיתיהם בפרשת ראשי העיריות מרמזות ,  אם כי לא מבטיחות ,  שהפסילה סבירה יותר מההכשרה .  

שופטת העליון אסתר חיות : " הטענה כי יש לאפשר לקהל הבוחרים להחליט אם הוא מעוניין לבחור במועמדים שהוגש נגדם כתב אישום ,  במיוחד לנוכח סמיכות הבחירות ,  אינה מאזנת כראוי בין הזכות לבחור ולהיבחר לבין זכויות ואינטרסים חשובים אחרים ,  המצויים בדרגה נורמטיבית שאינה נופלת ממנה .  דין הבוחר אינו בא במקום דין המשפט ואינו יכול להחליפו .  על כן ,  כאשר נתונה לרשות שלטונית סמכות הפסקת כהונה ,  עליה לעשות בה שימוש כאשר בעל הכהונה פוגע באמון הציבור בשלטון .  החלטת הבוחר בקלפי אינה ראויה לשמש אמת מידה מרכזית או בלעדית לבחינת התנהגותו של ראש רשות  ( כי יש )  שיקולים ציבוריים הנוגעים לכלל אזרחי המדינה .  יש להיזהר מפני כרסום מסוכן במעמד רשויות השלטון בישראל ,  המושתת על אמון הציבור ביושרן ובניקיון כפיהן ,  לנוכח העובדה שאנשים שהתנהלותם הציבורית וטוהר מידותיהם עומדים למבחן פלילי ממלאים תפקידים ציבוריים בכירים ומופקדים מתוקף כך על כספי ציבור ועל אינטרסים ומשאבים ציבוריים .  אכן ,  נאשם שטרם נדון וטרם הורשע נהנה על פי הדין הפלילי מחזקת החפות ,  אך ככל שבמועמדות למשרה ציבורית עסקינן ,  אני סבורה כי יש להציב נורמה מחמירה יותר .  די בעיניי כי קיימת ראייה מנהלית המגולמת בכתב אישום שהוגש נגדו על ידי היועץ המשפטי לממשלה ,  בעבירות שיש להן זיקה לתפקיד עליו הוא מבקש להתמודד ,  או בעבירות חמורות אחרות גם אם אין להן זיקה כזו ,  על מנת לשלול את זכותו להצגת מועמדות ".  
מרים נאור ,  המצטטת גם פסקי דין של השופטים אהרן ברק ואיילה פרוקצ'יה : " נבחר הציבור נהנה ככל אזרח מחזקת החפות ,  אבל היא אינה מונעת הפסקת כהונתו ,  אם בידי הרשות המחליטה על הפסקת הכהונה מצויה ראייה מנהלית ,  כלומר ראייה ש"כל אדם סביר היה רואה אותה כבעלת ערך הוכחתי והיה סומך עליה "  המצדיקה את הפסקת הכהונה .  עילות פסילה לכהונה של נבחרי ציבור ,  המפורטות במעשי חקיקה ,  אינן ממצות .  עשויים להתקיים תנאים ונסיבות החורגים מעילות אלה - סבירות ,  הגינות וחובת ההגנה על אמון הציבור בנבחריו - ושבהתקיימם המשך כהונתו של נבחר ציבור בתפקידו עשוי לעמוד בסתירה לעקרונות המשפט הציבורי ולחייב את סיום כהונתו .  כשירות לחוד ושיקול דעת מנהלי במינוי לחוד .  לקיום ראיות מנהליות בדבר מעורבות אדם בעבירות פליליות הנוגעות במישרין למשרה הציבורית ולאמון הציבור בנושא המשרה עשוי להיות משקל רב ביחס להמשך מימוש זכותו לכהן בתפקיד ציבורי כנבחר .  כשמדובר בכתב אישום קל ערך ,  תהא הנטייה שלא להעביר את ראש הרשות מתפקידו .  שונים פני הדברים כשמדובר בעבירות חמורות ,  או בעבירות שחיתות ".  
ועוד : " על הנהנה מחזקת החפות אין להטיל סנקציות פליליות .  העברה מכהונה פוגעת בטוען לחפותו .  ואולם באיזון עם השיקולים האחרים של טוהר המידות ,  שלטון החוק וחובת ההגנה על אמון הציבור ,  מקבלת חזקת החפות משקל פחות כשעוסקים במינוי לכהונה ובהעברה מכהונה ,  ובלבד שלפני הרשות השלטונית המחליטה מצויה ראייה אשר בשים לב לנסיבותיה היא כזו שכל אדם סביר היה רואה אותה כבעלת ערך הוכחתי והיה סומך עליה .  ראייה מנהלית אינה בגדר הרשעה .  היא אינה הופכת אדם שהינו בחזקת חף מפשע למי שהורשע בדין .  אולם מראייה כזו עשויה להתחייב ,  בנסיבות המתאימות ,  מסקנה במישור המינהלי כנגד המשך כהונתו של נבחר ציבור . 
" המוסר וטוהר המידות אינם ניתנים לחלוקה לפי שיקולים פוליטיים .  עלינו לשאוף לכך שהצבעות ,  גם של פוליטיקאים ,  תהיינה 'נקיות' ולא תביישנה את המצביע .  בעולם אידיאלי ,  אם המועמד אינו משכיל להבין בעצמו שעליו לפרוש ממועמדות ,  רשימתו תדאג להוצאתו מהמחנה מפאת חשש מפני דין הבוחר .  בעולם אידיאלי ,  הציבור יסיק את המסקנות בקלפי והיה אולי מקום לקבוע כי בית המשפט לא יתערב בעניין .  מנקודת הראות של זכויות היסוד לבחור ולהיבחר - נאה להשאיר את ההכרעה לדין הבוחר .  ואולם ,  לנוכח הפגיעה הקשה בטוהר המידות ,  באושיות השלטון הדמוקרטי ובשלטון החוק ,  אין לקבוע כלל לפיו נבחר ציבור 'מחוסן' מהעברה מכהונה בגלל שכתב אישום חמור נגדו הוגש כבר לפני הבחירות ,  ולמרות זאת בחר בו הציבור .  כלל כזה עלול להביא לשחיתות מידות שמדינת ישראל הדמוקרטית אינה יכולה להתיר .  דין הבוחר הוא שיקול שמותר להביאו בחשבון בין שאר השיקולים ,  אך הוא אינו יכול להכריע את הכף ". 
על לקיחת שוחד ,  שיוחסה לאחד מראשי העיריות ושמנדלבליט שוקל עתה להאשים בה את נתניהו ,  ציינה נאור שזאת  " עבירה מסוג פשע ,  אשר העונש בצידה הוא עד עשר שנות מאסר וקורבנה אינו הפרט ,  אלא הציבור בכללותו ",  במיוחד כאשר השוחד נלקח או מבוקש בזיקה לתפקיד והמעשה אינו חד-פעמי .  
עדנה ארבל ,  לשעבר פרקליטת המדינה בתקופת החקירות נגד נתניהו  ( בפרשת חברון עזר לה עורך דין צעיר ,  גדעון סער ,  שחוקרי המשטרה העדיפו שלא לחשוף בפניו חומרים רגישים ודליפים )  :  אין  " להשאיר המלאכה רק לעינו הפקוחה של הציבור ,  שלעתים נדמה שעינו האחת מכוסה והוא משלים עם תופעות והתנהלות שבית המשפט ,  שהעניין בא בפניו ,  לא יוכל להשלים עמן ,  במיוחד כשמדובר בנאשמים בעבירות חמורות של שחיתות או בעבירות שהפגיעה בטוהר המידות זועקת מהן .  על חומרתה של עבירת השוחד נשפכו נהרות של מלים בפסיקת בית משפט זה .  מקרה מצטרף למקרה לכדי שרשרת ארוכה המחייבת בית משפט זה למסר בהיר וברור .
 אליקים רובינשטיין ,  שכיועץ משפטי לממשלה סגר פעמיים את תיקי נתניהו וכתחליף דל לכתב אישום הגיש  " דוח ציבורי "   ( שי ניצן הגן אז על החלטות אלה ,  בעתירות לבג"ץ )  : " מה שנראה לאדם הגון מן היישוב שעה שהתמונה נפרשת לפניו ,  אינו בהכרח התוצר הישראלי המצוי בעידננו .  הגענו בלית ברירה לתוצאת פסק הדין ,  לאחר שהמערכת הפוליטית כפתה עלינו החלטה זו ,  במחדליה שלה .  השאלה לאחר הבחירות תהא אז עמדת בית המשפט כאשר הציבור ממשיך בבחירת ראש הרשות כאילו עולם כמנהגו נוהג ,  ומה משקל תוצאות הבחירות ,  ואולם איננו שם לפי שעה .  אמנם הפתרון אליו הגענו אינו אלגנטי ,  אך מהי החלופה ?  האם יתכן שראש רשות שעל ראשו עננה קודרת בדמות כתב אישום חמור ,  אם בעבירות הקשורות לתפקידו כמו שוחד ואם בעבירות חמורות מאד אחרות ,  ימשיך כאילו עולם כמנהגו ?  ".  
מסקנתו המתוסכלת ,  המתחרטת למחצה ,  של רובינשטיין : " כנראה אין תועלת בדברי כיבושין ציבוריים .  בהיותי היועמ"ש ,  לעת החלטות על סגירת תיקים מחוסר ראיות מספיקות ,  בחקירות מתוקשרות מסוימות כנגד אישי ציבור ,  כתבתי לא אחת החלטה מנומקת ,  כדי שיובן ברבים מדוע אחרי הרעש בחקירות בא קול דממה דקה .  הנחתי גם שהחלטה לקונית תזמין עתירה לבג"ץ ,  ועדיף כי מה שייכתב ממילא בתגובה לבג"ץ ייכתב מראש כשירות לציבור .  גם מאת יורשי בתפקיד יצאו החלטות כאלה ,  פשוט כי אי אפשר אחרת ,  ואולם המטרה של תיקון באמצעותם לא הושגה .  המציאות הישראלית מחייבת שיניים .  כלבי השמירה נובחים והשיירה עוברת ,  בצפצוף ארוך .  אם כן ,  עלינו לדאוג לכך שהשיירה לא תעבור ולא יהיה צפצוף .  איננו יכולים להפריד את ההיבט המוסרי-אתי ולהניחו מאיתנו והלאה ;  המישפט המנהלי כולו סובב במידה רבה על כללי אתיקה ומוסר .  על ראש הרשות להיזהר מאד מיוהרה ומשכרון כוח של 'אני ואפסי עוד' ,  שכן לפתח היוהרה חטאת רובץ ,  עד כדי מעשים פליליים .  המשפט אינו יכול לתת ידו לכוחו ולעוצם ידו של איש .  באופן עיוני ,  שובת לב האמירה ,  כי חזקת החפות מה יהיה עליה ,  אם כתב אישום יהא בסיס להדחה ,  ואולם מה אם יואשם ראש הרשות באונס או בהכאת ילדיו או בדקירת שכנו ?  מדוע לעבירת שוחד ,  מן הממאירות שבעבירות השחיתות ,  לא תהא אותה התייחסות ?  כדי להגיע לאיזון בתחום ההתנהגותי יש צורך לעתים בצעד דרסטי ,  המוביל לצידה המחמיר של תנועת המטוטלת ,  בטרם תשוב לנקודת האמצע ". 
ואמנם ,  כדברי רובינשטיין ,  לא כל האישומים דומים ,  יש עננים  " שחורים וקודרים "  ויש  " ענני נוצות ",  אך משותפת להם המסננת - המערכת שבראשה היועץ המשפטי .  כך בודאי לאחר שימוע ,  והתקדים הממתין להיקבע ,  הצעד הדרסטי שיזיז את המטוטלת לצדה המחמיר ,  הוא מקרה נתניהו ,  עדיין רק כח"ש אך חמור ומצטבר .  
מה גם שמועד הבחירות לכנסת אינו ,  כמו בעיריות ,  נתון חיצוני המוכתב למערכת החוק וקורא לה להזדרז לבל תפריע ותשפיע ,  אלא הפך - פעמיים - לכלי בידי נתניהו .  כשמועד הסיום קצוב וקרוב ,  לא נהוג להדיח  ( כך בישראל ;  המנהג האמריקני אכזרי ואינו מאפשר ולו שבוע חסד )  .  ועדת כהן לחקירת טבח סברה ושתילה חמלה על רב-אלוף רפאל איתן והניחה לו להישאר רמטכ"ל בחודשיים שנותרו לו .  זה בקצב הטבעי ,  ולא כך נתניהו ,  שהקדים לנוחותו את הבחירות בדצמבר 2014 סביב  " ישראל היום ",  וחזר ועשה זאת כתמרון מול מנדלבליט לאחר ארבע שנים .  בתיק 2000 הוא גם ביצע את מקצת עבירותיו ,  לכאורה ,  בעת מערכת הבחירות .  מתבקש לתהות ,  ההקדמת ולא נאשמת ? 
לנוכח העתירות הצפויות יידרש בג"ץ למעשה לדון גם בסוגיה רחבה הרבה יותר מזכותו של יחיד ,  בנימין נתניהו ,  בהיבחרו שוב לכנסת ובהימצאו בין כח"ש לכתב אישום ,  להיחשב כשיר להרכבת ממשלה חדשה :  יציבות השלטון .  אותו סעיף בחוק יסוד הממשלה ,  שנועד לייצב את הממשלה באמצעות השארת ראש הממשלה  ( שהתפטרותו מחייבת הקמת ממשלה חדשה )  גם בעת משפטו ,  פועל עכשיו בכיוון הנגדי .  המתנה להחלטה סופית על כתב אישום בעקבות שימוע ,  בטווח של חודשים ,  כשציבורית אם גם לא משפטית ברור שתמיכת השותפים לממשלה תתערער ,  כמוה כהטמנת מטען נפץ מתחת לממשלה .  השאיפה ליציבות מצדיקה לפיכך הכרעה מיידית בשאלת הכשירות ,  מתוך הערכת מידת ממשותו של הסיכוי שמשלושה תיקים של שוחד ,  מרמה והפרת אמונים לא יישאר דבר .  השופטים יידרשו לאבחן את יכולתו של מועמד להרכבת ממשלה ,  השקוע בהכנת השימוע בחודשים הראשונים לקיום הממשלה וקרוב לוודאי במשפטו אחר כך ,  להקדיש פנאי וקשב למילוי חובותיו השלטוניות .  זאת ,  בעת שהאזרחים - מי שהצביעו בעדו ,  מי שבחרו בשותפיו וכל השאר ,  מתנגדיו - זכאים לראש ממשלה במשרה מלאה .
 חלוץ הבאתה של זווית זו לידיעת הציבור ,  עו"ד אשר הלפרין ,  היה בשנה החולפת יחיד בגישתו בקהילה המשפטית .  לאחרונה הצטרף אליו עו"ד נדב ויסמן .  לא מן הנמנע ששני קציני המילואים של הפרקליטות הצבאית ,  אלוף-משנה הלפרין  ( לשעבר הפרשן המשפטי של וואלה !  NEWS ,  הסנגור הצבאי הראשי ואחד מפרקליטי מנדלבליט בחקירתו בפרשת הרפז )  וסגן-אלוף ויסמן  ( התובע במשפט אלאור אזריה ופרקליטו של אלוף במילואים טל רוסו בסוגיית מועמדותו לכנסת )  ,  יודעים משהו על קו המחשבה של מנדלבליט .  הוא ייחשף במלואו בבג"ץ עם הגשת העתירה נגד כשירות נתניהו .  

עם הפנים לבג"ץ :  המהלך הבא שעשוי לקבוע את גורל נתניהו
כתב החשדות נגד ראש הממשלה מזמין עתירה לפסילת כשירותו להרכיב ממשלה ,  מהלך שיאלץ את מנדלבליט להחליף את כובעו ולחוות דעה על משקל החלטתו .  אך לא בחזקת החפות של נתניהו בלבד יצטרך לדון בג"ץ - אלא במשמעות הרחבה בהרבה של יציבות השלטון

