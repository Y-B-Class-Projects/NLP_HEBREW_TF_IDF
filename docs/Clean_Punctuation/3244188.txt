בין ברק וליברמן :  נתניהו וגנץ במשולש בחירות קטלני
הקאמבק של אהוד ברק מחזיר לזירה את האדם היחיד שאי פעם הדיח את נתניהו ,  ושכמו ליברמן ,  מכיר היטב את כל החולשות שלו .  גנץ נקלע אף הוא למצב מסוכן ועלול לאבד מנדטים - מימין ומשמאל .  וגם :  הליכוד מגלגל הלאה את האחריות לפיזור הכנסת כדי לפייס את השטח
כשמצד אחד אביגדור ליברמן ,  ומצד שני אהוד ברק - בנימין נתניהו מוצא את עצמו במועד ב' של בחירות 2019 מוקף ברוחות מן העבר .  ברק וליברמן שניהם אוהבים שהפכו לאויבים וחוזר חלילה ,  שניהם מילאו בזמנים מסוימים תפקידים מרכזיים בחייו של נתניהו ,  והעבירו איתו שעות של שיחות והתייעצויות .
 הראשון היה המפקד שלו במבצעי גבורה בסיירת מטכ"ל בשנות ה-70 ,  השני היה יועצו הפוליטי הקרוב שכבש איתו את ראשות הליכוד .  ביחד הם מחזיקים בלמעלה מ-75 שנות נתניהו - וזה עשוי להתברר כנשק קטלני יותר מ-117 שנות הניסיון הביטחוני של גנץ והגנרלים בכחול לבן .  ההיכרות המעמיקה שלהם עם הקליינט מאפשרת להם להתנהל מולו ללא פחד ,  בשפה קיצונית ומטלטלת ,  לעתים אף מבזה ,  לרדת למקומות הנמוכים וללחוץ על כל הנקודות הרגישות .
 ברמה הפסיכולוגית האנושית ,  הקאמבק של ברק מייצר משולש בחירות קטלני ,  שמבטיח שיהיה לוהט ומעניין :  נתניהו הולך להתמודד עם שני יריבים - מימין ומשמאל - שיש להם הרבה שלדים בארון המשותף והרבה ידע מוקדם על איך למשוך לו בצמות ולהוציא אותו מאיזון - והוא יצטרך לעשות מאמץ גדול כדי לא להיגרר לקטטות ולרומם אותם לדרגת מתחרים .  ברמה הפוליטית - ביום שאחרי הבחירות - לא בטוח שהכניסה של ברק לזירה בהכרח רעה לנתניהו .  בדיוק כמו ליברמן ,  שיודע לקצר ולהאריך את הפתיל שלו כלפי נתניהו בהתאם לאינטרסים הפוליטיים ,  גם לברק יש בהיסטוריה תקופות של שותפות אמיצה ,  שמרחפות מעל ההצהרות הלוחמניות התוקפניות שלו כיום .  אבל גם ברק וגם ליברמן רואים עצמם מועמדים פוטנציאליים לראשות ממשלה - ואם תהיה להם הזדמנות להירשם בהיסטוריה כמי שהביאו את הקץ על שלטון נתניהו ,  לא סביר שירצו להחמיץ אותה .  לברק יש גם את אות הניצחון ההיסטורי של 1999 ,  ותואר האדם היחיד בפוליטיקה שהצליח להדיח את נתניהו מהשלטון .
 הולכים לבחירות - סיקור מיוחד בוואלה !  NEWS : " יש להפיל את משטר נתניהו ":  ברק הודיע על הקמת מפלגה חדשהגנץ : " נתניהו לחץ על כפתור פיזור הכנסת - ואין דרך חזרה"הברק חזר :  רכבת ההרים הפוליטית של החייל הצנום מסיירת מטכ"ל 
באופן אירוני ,  גם בני גנץ מוצא את עצמו עכשיו כלוא במשולש בחירות קטלני עם ברק וליברמן :  שניהם מדברים בקול רם ,  מימין ומשמאל ,  את שפת ה"רק לא ביבי "  שהביאה לכחול-לבן את ההישג הנדיר של 35 מנדטים בפעם הקודמת .  ככלל ,  החזרה של ברק לזירה לא מבשרת טובות עבור גנץ .  אם תכנית העל של ברק תתגשם - והוא יצליח לגבש מאחוריו איחוד של מספר מפלגות השמאל - הוא עשוי לכרסם משמעותית בבייס השמאלי של כחול לבן .  כשבמקביל יש קמפיין אגרסיבי של ליברמן על הקול החילוני ,  גנץ עשוי למצוא את עצמו נאבק על הבכורה בגוש .  לא פלא שהוא התקשה לברך על שובו של ברק אלא להיפך ,  נתן לו קבלת פנים קרירה במיוחד והזהיר מהסכנה שבפילוג הגוש .  כניסתו של ברק לזירה מבשרת גם על שובן של רוחות עגומות מן העבר של פרשת הרפז ,  וחידוש הציר הטעון מול גבי אשכנזי .
 למזלו של גנץ ,  יש עוד הרבה שלבים בתכנית העל של ברק שצריכים להתממש ויכולים להשתבש ,  ואתמול היה רק השלב הראשון ביציאה לדרך .  ברק כינס מסיבת עיתונאים והכריז על הקמת מפלגה ללא שם וללא כתובת אבל עם נבחרת מצומצמת אך איכותית שכוללת את סגן הרמטכ"ל לשעבר יאיר גולן ,  עורכת הדין יפעת ביטון ואיש העסקים קובי ריכטר .  בימים ובשבועות הקרובים נשמע טיפין טיפין על עוד מצטרפים לרשימה .  במפלגת העבודה מלחשים שיאיא פינק ואמילי מואטי שוקלים את צעדיהם ,  וגם ראש המוסד לשעבר דני יתום במצטרפים .  ברק פנה גם לחברת הכנסת לשעבר איילת נחמיאס ורבין ,  וממשיך לחזר אחרי ציפי לבני ויואל חסון ,  שבינתיים לא משוכנעים שמדובר במהלך משמעותי .  
בימים הקרובים תתברר זהותם של יושבי הראש הנבחרים בעבודה ובמרצ ,  והכוונה היא לפתוח איתם מיד בהליך של משא ומתן .  אם אכן תכנית העל של ברק תתממש - הוא יצליח לצבור תאוצה בסקרים ולפתוח הובלה שתייתר את שאלת ההנהגה של גוש השמאל המחודש ,  ושיהיה ברור שהוא זה שעומד בראש .  אם ניצן הורוביץ ייבחר במרצ ואיציק שמולי או סתיו שפיר יזכו בפריימריז בעבודה ,  זו תהיה משימה די פשוטה ,  ואלה קצוות שברק דאג לסגור מראש בשורה של פגישות בחודשים האחרונים .  אם תמר זנדברג או עמיר פרץ ייבחרו ,  התהליך עשוי להיות קצת יותר מסובך ,  במיוחד במקרה של פרץ שיש לו תכניות-על משל עצמו .
 מוקדם לדעת איך תתגלגל היוזמה של ברק הפעם .  לא תמיד התוכניות שלו מצליחות .  אבל את האפקט הראשוני שלה היה אפשר לראות בסקר המנדטים של חדשות 13 .  חלומות הליכוד והימין על גוש ימין של 61 מנדטים בלי ליברמן התנפצו לעת עתה ל-52 בלבד .  גם אם ליברמן יהפוך פתאום את עורו ,  איחודן מחדש של הסיעות הערביות לרשימה המשותפת יחד עם האפקט הראשוני של ברק מביאה את גוש השמאל ליתרון דחוק של 61 - ומסמנת לנתניהו את הדרך החוצה מבלפור .  
במועד ב' של בחירות 2019 כל מערכות התקשורת בישראל נוהגות בהרבה יותר קמצנות בכל מה שנוגע לסקרים ,  אך הפוליטיקאים לא זזים מטר בלעדיהם - והפוליטיקאי מספר אחת בארץ לא זז אפילו סנטימטר .  בלשכת נתניהו ראו את מפת המנדטים שנגלתה אתמול לעיני הציבור כולו בחדשות 13 ,  שמבשרת שנתניהו רחוק מאוד מלהרכיב ממשלה .  גם בשטח הליכודי מדווחים על תחושה גוברת שההפסד בדרך .  במעוזי הליכוד יש נמנום ,  כעס ואכזבה ,  וההנחה היא שהתשובה תגיע באחוז הצבעה נמוך במיוחד בקלפי .  בעיקר ,  הולכת ומתחדדת הבנה שגם אם הליכוד ישב בממשלה הבאה - זה עשוי להיות בלי נתניהו בראש .  
נתניהו מעדיף בדרך כלל להתחיל קמפיין רק כשהוא סגור על הקואליציה שתמליץ עליו ביום שאחרי .  כרגע הקואליציה הזו לא מתקרבת לרף ה-61 שמבטיחה לו את הכיסא ,  ולכן הוא עושה עכשיו שמיניות באוויר כדי לזכות בעוד כמה חודשים של חסד .  ברקע ,  מכיוון שבראש ממשלה שחשוד בפלילים עסקינן ,  מדובר גם בניסיון אחרון לחלץ את עצמו מלוחות הזמנים המשפטיים .  היועץ המשפטי לממשלה הבהיר כי תאריך השימוע הוא סופי ,  שבועיים אחרי הבחירות .  חלומות החסינות וההתגברות כבר מזמן ירדו לטמיון ,  אך בתמונת המנדטים הנוכחית - קשה לראות איך נתניהו מרכיב ממשלה כשהשימוע מעבר לדלת .
 אז שליחי לשכת ראש הממשלה נשלחו לתקשורת כדי להלל את הרצון הציבורי באחדות ,  לגנות את הבזבוז בבחירות היקרות המיותרות ואפילו להציע לבני גנץ רוטציה - רק שאין באמת על הפרק שום הצעה .  רק לפני פחות מחודש ,  בהוראה מאותה לשכה ,  אותם שליחים הרימו את ידם בעד פיזור הכנסת .  כעת באותו להט הם מסבירים למה צריך לבטל את ההצבעה .  
לא ברור אם זה יותר ציני או יותר מטורלל :  נתניהו הקדים את הבחירות הקודמות מרצונו בלבד ,  וגם את הבחירות החוזרות הוא כפה בידיו שלו עצמו - רק כדי למנוע אפשרות שהנשיא יעביר את המנדט לכחול לבן .  בהוראתו הרימו 74 חברי כנסת את ידם ופיזרו את הכנסת עוד לפני שהתחילה לעבוד בפעם הראשונה בתולדות המדינה .  עכשיו הוא לכאורה התחרט - ומנסה לעשות פליק-פלאק לאחור באמצעים לא חוקיים ולא חוקתיים - כדי להיחלץ מהזעם הציבורי - שאותו ראה ,  כמובן ,  בסקר .
 בחדשות 12 פורסם אמש הנתון מהסקר הפנימי שהניע אותו לצאת לכל המהלך הזה ,  שגילה 69% תמיכה בביטול הבחירות והקמת ממשלת אחדות רחבה .  גנץ שלל אתמול לגמרי כל אפשרות של ביטול הבחירות לטובת ממשלת אחדות עם נתניהו ובעצם הוריד את האירוע מהפרק .  אבל לא סתם הדליף הליכוד את הנתון על התמיכה הציבורית הגורפת :  גם אם אין כל היתכנות משפטית לביטול הבחירות ,  הספין שנתניהו מפריח מגלגל את האחריות הפוליטית על כחול לבן ,  ועשוי לפוגג מעט מהזעם הציבורי בסקרים .  

בין ברק וליברמן :  נתניהו וגנץ במשולש בחירות קטלני
הקאמבק של אהוד ברק מחזיר לזירה את האדם היחיד שאי פעם הדיח את נתניהו ,  ושכמו ליברמן ,  מכיר היטב את כל החולשות שלו .  גנץ נקלע אף הוא למצב מסוכן ועלול לאבד מנדטים - מימין ומשמאל .  וגם :  הליכוד מגלגל הלאה את האחריות לפיזור הכנסת כדי לפייס את השטח

