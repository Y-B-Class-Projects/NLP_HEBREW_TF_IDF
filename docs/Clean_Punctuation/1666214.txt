שעת כדור הארץ :  חיסכון חשמל של 74 מגה וואט
יום כדור הארץ הגיע לשיאו בכיבוי אורות משולב של 14 ערים ברחבי הארץ .  חברת החשמל :  מדובר בחיסכון של 74 מגה וואט ,  שהם שווי ערך לצריכת החשמל של 740 אלף נורות של 100 וואט .  העיר החסכונית ביותר - כפר סבא
 ( צילום :  גדעון צנטנר ועוז מרון ,  עריכת וידאו :  דורון שטיין ) 
העולם ציין היום  ( חמישי )  את יום כדור הארץ הבינלאומי בסימן  " סדר יום ירוק ".  במסגרת האירוע המרכזי  - " שעת כדור הארץ "  מכבות 14 ערים ברחבי המדינה את האור ברחובותיהן .  
עם סיום השעה ,  חברת החשמל פרסמה נתונים לגבי החסכון שהתאפשר בזכות היוזמה הירוקה :  העיר החסכנית ביותר הייתה כפר סבא ,  שהפחיתה את צריכת החשמל שלה ב-5.1% .  אחריה מודיעין רעות-מכבים עם הפחתה של 5% ,  ורעננה עם 4% .  בתל אביב נרשם חסכון של 2.8 אחוזים ,  ובירושלים 2.5% .  את הרשימה נועלת אילת עם חסכון של 1.8% בלבד .  לדברי חברת החשמל ,  מדובר בחיסכון של 74 מגה וואט ,  שהם שווי ערך לצריכת החשמל של 740 אלף נורות של 100 וואט . 
" שעת כדור הארץ "  התקיימה בישראל זו השנה השלישית .  תושבים ועסקים ב-14 הערים כיבו את האורות למשך שעה וזאת בצעד סמלי שמטרתו להעלות את המודעות לצורך הדחוף לצמצם את צריכת האנרגיה ולהשפעותיה ההרסניות על אקלים כדור הארץ .  הערים אשר משתתפות השנה ב"שעת כדור הארץ "  הן :  תל אביב- יפו ,  ירושלים ,  חיפה ,  באר שבע ,  כפר סבא ,  אילת ,  אשקלון ,  דימונה ,  יבנה ,  מודיעין ,  מכבים- רעות ,  נס ציונה ,  פתח תקווה ,  ראשון לציון ורעננה .
 בין האירועים הנוספים המתקיימים הם הופעה של רמי פורטיס ,  שי גבסו ו"המראות ",  שלומי שבן וגבע אלון בכיכר רבין בתל אביב ,  הופעה של שירי מימון מול חומות העיר העתיקה בירושלים ,  מחזמר לילדים  " על לוגי ואקולוגי "  ביבנה ,  יום עיון בנושאי סביבה ומים בקמפוס האוניברסיטה הפתוחה ברעננה ,  הפנינג המוני לתלמידים במוזיאון  " המדעטק "  בחיפה ,  הקרנת סרטו של אל גור  " אמת מטרידה "  בנס ציונה בפני חניכי תנועות נוער ,  פסטיבל  " אקולנוע "  מקומי אשר מתקיים בזיכרון יעקב והחידון הארצי לאסטרונומיה וחלל על שם אילן רמון אשר מתקיים בבאר שבע .
 יש לציין כי החשמל לאירוע המרכזי בכיכר רבין מסופק על ידי מתחם דיווש ואנרגיה מתחדשת .  המיתחם סופק להופעה המרכזית של האירוע על ידי יוזמת האנרגיה הטובה בשיתוף מפעל הפיס .
 נאור ירושלמי ,  מנכ"ל  " חיים וסביבה ",  ארגון הגג של ארגוני הסביבה ,  מסר לוואלה !  חדשות כי  " יום כדור הארץ הוא יום חג לכל אנשי הסביבה .  היום שבו הציבור הרחב מפגין את כוחו מול מקבלי ההחלטות ויכול לדרוש מהם להציב את נושא הסביבה ובריאות הציבור במקום גבוה ביותר בסדרי העדיפויות שלהם .  אבל זהו גם יום של חשבון נפש על האתגרים והסכנות שעוד נמצאים לפנינו בנושא הסביבתי ". 
השנה מחולקים במסגרת אירועי היום שבעה אותות  " גלובוס ירוק ".  בין הזוכים נמצא הוועד להצלת חוף פלמחים בראשות עדי לוסטיג שזכה בפרס על פעילותו אשר הביאה להקפאה של קידום תכנית הבנייה בחוף פלמחים עד להכרעת היועץ המשפטי לממשלה וכן להליך משפטי אשר עצר את הבניה בתחום ה-100 מטר מקו המים .  עמית מנדלסון ,  מהנדס תוכנה המסיים לימודי תואר שני בתכנון ערים ואזורים בטכניון ,  קיבל את הפרס על התנדבותו וקידומן של תכניות אב אשר קידמו את ההגנה על נכסי טבע ואתרי טבע עירוני במרכז הארץ .
 אות  " הגלובוס השחור ",  הוענק לראש הממשלה בנימין נתניהו בשל הרפורמה בתכנון ובבנייה אותה הוא מקדם .  בפירוט על הזוכים אותו פרסם ארגון  " חיים וסביבה "  אשר עורך את הטקס ,  נכתב כי  " הרפורמה הכוללת ריסוק מוחלט של מערכת התכנון ,  החלשת המעורבות הציבורית בכל רמות התכנון ונטישה של ערכים חברתיים וסביבתיים ,  כוללת חוק תכנון ובנייה חדש העלול להוות מפגע חברתי וסביבתי לדורות .  למרות חשיבותה ",  נכתב , " הרפורמה מקודמת באמצעות שורה של מחטפים פוליטיים ללא התייעצות הולמת עם גורמים מקצועיים וציבוריים בממשלה ומחוצה לה ומבלי שתהליך חקיקתה יהיה שקוף לציבור ". 

שעת כדור הארץ :  חיסכון חשמל של 74 מגה וואט
יום כדור הארץ הגיע לשיאו בכיבוי אורות משולב של 14 ערים ברחבי הארץ .  חברת החשמל :  מדובר בחיסכון של 74 מגה וואט ,  שהם שווי ערך לצריכת החשמל של 740 אלף נורות של 100 וואט .  העיר החסכונית ביותר - כפר סבא

