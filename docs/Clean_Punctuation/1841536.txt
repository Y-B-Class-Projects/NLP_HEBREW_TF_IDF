להקים את מדינת תל אביב - ועכשיו
אם רוב העם מעונין בחוקים פשיסטיים ,  יד קשה ,  ומנהיג חזק ,  לא נותר אלא להיפרד לשלום מנתניהו ותומכיו ולהכריז על עצמאותה של מדינת תל אביב .  יורם קניוק חולם על מדינה ברוח מגילת העצמאות
מלחמת האזרחים הממשמשת ובאה ,  נעשה אותה בלתי נחוצה :  ניפרד כבר עכשיו .  אין לנו מה לחפש בצד השני .  הרי לנתניהו ,  ליברמן ,  אלקין וחבריהם לקואליציה יש תמיכה של רוב העם .  רוב העם רוצה חוקים פשיסטיים ,  יד קשה ,  ערבים החוצה ,  עם חזק ,  מנהיג חזק ושמאל על הברכיים ;  אז אנחנו ניסוג .  נגיד לאלקין ורותם וכל שאר ירקות - שלום .  נלך אנחנו לכאן ואתם לשם .  
נקים כאן מדינה ברוח מגילת העצמאות ;  מדינה צרה וארוכה מן הגליל לדרום .  נקרא לה תל אביב ,  כמו שהציע הרצל :  תל - מקום חרב שאין לו תקומה ואביב - חופש ותקווה .  במקום לצאת ממצרים שיצאו הם ממנה :  הם הרוב אבל לנו יהיו שדות התעופה ,  התעשייה ,  ההיי טק ,  מכון ויצמן .  כל הכופרים האלה ,  כל השמאלנים ,  כל רכי הלבב ,  כל האמצע הצר והקטן :  נהיה מדינת חוק .  מי שירצה להיות אזרח תל אביב ייאלץ ללמוד את מורי הדור ,  את התנ"ך ,  את א.ד .  גורדון ,  את ברל כצנלסון ,  את בן גוריון ואת ז'בוטינסקי .  הוא יידע את החוקה ,  יישבע עליה ,  יהיה דתי או חילוני ,  נוצרי או יהודי ,  מוסלמי או מה שהוא רוצה להיות .  יהודי יהיה מי שנולד יהודי ורואה עצמו יהודי ומי שרוצה להצטרף לעם ישראל כרעיונו של בן גוריון  יהודי הוא מי שמוכן לחלוק עם היהודים את עברם ואת גורלם .
 יהיו לנו אוניברסיטאות מלאות חכמים וטיפשים שיעשו מה שהן רוצות :  יחקרו ,  ייצרו ,  ספרות ,  מדע .  לנו יהיו כל הספקות ,  כל הוויכוחים ,  כל הרעיונות הקשים - ולהם יהיה מה שהם רוצים שיהיה .  אם ניאלץ להתחבר לערים שירצו להיות תל אביב נוכל להחליף שטחים .  הכול פתוח .  יען כי אין אדמה קדושה .  אין ערכים קדושים .  ישנה חוקה .  יש דין ויש דיין .  
בצד ההוא יחיו אנשי הימין הקיצוני ,  וחלקים גדולים מהחרדים והדתיים שרובם בגדו במדינה שהקמנו ,  שהם עצמם לא היו בה בעת הקמתה .  שם הם יעשו מה שהם רוצים .  לא לנו הצורך להיות חלק מהם .  נמאסו הם עלינו ואנחנו שנואים עליהם .  שנים שאיננו באים אל מחוזותיהם והם חשים זרות בארצנו .  תהיה להם ציון - ולנו ים .  להם יהיה בית מקדש ולנו מוזיאונים ואולפני מחקר .  וברק ונתניהו יוכלו לחיות בבתיהם בתל אביב ובקיסריה רק אם יישבעו על חוקת תל אביב כפי שחזו אותה מייסדי המדינה .
 באפריקה הרחוקה ,  הפילות אינן ממליטות כשהן מריחות שהבצורת באה .  מדינת תל אביב היום מלאה הורים צעירים ותינוקות .  יש כאן עכשיו בייבי בום שלא היה כדוגמתו מאז קום המדינה :  הומוסקסואלים מולידים .  לסביות מולידות .  סטרייטים מולידים .  יהיו לנו מספיק ילדים שיום אחד יהיו בוגרים .  חילונים .  דתיים בלא ממסד דתי .  פוליטיקה בלי דת ,  דת בלי פוליטיקה .  שימשיכו שם להוליד חוקים דרקוניים ככל שהם רוצים ;  אותנו זה לא יעניין .  האימהות הצעירות שלנו יודעות שימים נפלאים באופק לכן הן יולדות כפי שלא ילדו שנים רבות .  
מדינת תל אביב תהיה בלי כפייה ,  בלי חוקים מימי תרח .  מי שרוצה לקיימם יעשה זאת ולא נפריע לו ,  אבל קודם כל הוא יקיים את חוקי המדינה .  לא עוד ישיבות הסדר בהן משרתים בחורים חזקים כשנה וחצי וצועקים יזכור אלוקים במקום יזכור עם ישראל :  מי שצריך לשרת ישרת ,  מי שירצה ללמוד בישיבה יעשה זאת אחרי שירות צבאי .  ערבים שירצו יהיו ישראלים או פלסטינים .  
שם הם יעשו מה שרבנים המביישים את תולדות עם ישראל יאמרו להם לעשות .  זה לא יהיה עוד העסק שלנו .  אנחנו לא צריכים מלחמת אזרחים כי אנחנו מפנים את ארץ ישראל כדי להתגורר כאזרחים במדינת תל אביב וכך יבוא שלום עלינו ועל כל ישראל ונאמר אמן .
 
להקים את מדינת תל אביב - ועכשיו
אם רוב העם מעונין בחוקים פשיסטיים ,  יד קשה ,  ומנהיג חזק ,  לא נותר אלא להיפרד לשלום מנתניהו ותומכיו ולהכריז על עצמאותה של מדינת תל אביב .  יורם קניוק חולם על מדינה ברוח מגילת העצמאות

