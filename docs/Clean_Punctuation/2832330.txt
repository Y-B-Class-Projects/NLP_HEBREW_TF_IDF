בנימין נתניהו - במה בדיוק אתה יהודי ? 
רבים שואלים האם הרב שלום כהן ציוני ?  אך לאחר שגילנו שנתניהו העסיק עובדים בימי שבת ,  ובשנתיים האחרונות היה שותף לחוקים נגד היהדות ,  השאלה שצריכה להישאל היא במה ראש הממשלה יהודי ? 
השבוע השתתפתי בפאנל בערוץ 20 ,  בו גם נטל חלק יהודה גליק ,  האיש הידוע בפעילותו למען עליית יהודים להר הבית ,  שרק לאחרונה נעשה ניסיון להתנקש בו .  גליק ,  מקום 33 ברשימת הליכוד בראשותו של מר בנימין נתניהו ,  נשאל על-ידי אחד המשתתפים בדיון ,  עו"ד ארי שמאי ,  מה בעיניו חשוב יותר ,  יהדות או ציונות ?  אך הוא נמנע מלהשיב .  כשנשאל שוב על-ידי ,  הוא עדיין שמר על זכות השתיקה .  
רק לאחר שהמיקרופונים והמצלמות נדמו ,  הוא ענה בנחרצות : " אין יהדות בלי ציונות .  אין דבר כזה יהדות בלי ציונות .  יהדות בלי ציונות לא שווה שום דבר ".  אמירה זו נאמרה ,  אגב דיון בדבריו של נשיא מועצת חכמי התורה של ש"ס חכם שלום כהן ,  אשר הגדיר את שירת ה"תקווה "  כשיר  " מטומטם ".  
בפתח הדברים נאמר בצורה חדה וברורה ;  אמירתו של גליק ,  סותרת באופן מוחלט ,  מהותי ושורשי של כל יסודות היהדות ,  המושתתת על יסוד אחד ויחיד :  התורה .  בלי תורה אין יהדות ,  אבל בלי ארץ ישראל ,  יש יהדות .  היהדות והעם היהודי נולדו ונוסדו במדבר ,  למרגלות הר סיני ,  עוד בטרם נכנסו בני ישראל לארץ ישראל .  העם היהודי התקיים במשך 40 שנה בלעדיה ,  וגם לאחר שנכנסו אליה ,  הרי שבמשך למעלה מ-2000 שנות גלות ,  העם היהודי והיהדות התקיימו ,  והם ימשיכו להתקיים גם בנכר .  כל אותם מיליונים של יהודים שיושבים בארה"ב ,  בצרפת ,  ברוסיה ,  בברזיל בלונדון ובארגנטינה ,  הם יהודים טובים ונאמנים .  כי יהודים הם לא בגלל הטריטוריה בה הם נמצאים ,  אלא אך ורק בגלל התורה שהעם קיבל ,  ושאבותיהם מסרו את נפשם עליה ועל קיומה .
 אלו הם אבני היסוד של העם היהודי .  של הציונים האמיתיים המחכים לשיבת ציון של כל העם היהודי לארצו בביאת המשיח ,  בזיקה מוחלטת לגילוי מלכות אלוקים על ארצו ועמו .  יכולות להיות מפלגות המתהדרות בשם  " לאומי "  או  " יהודי ",  דוגמת הליכוד ,  הבית היהודי או מפלגת יחד ,  אך כל עוד הלאומיות ,  הציונות והטריטוריה קודמים ליהדות ,  אין זה יהדות נטו .  כבר ראינו מה עלתה בסופו של דבר מאלו שהקדימו את הלאומיות ליהדות - היהדות נותרה עבורם כקישוט בלבד ,  והם הפכו לרודפי היהדות .  
כל הנכתב לעיל ,  הוא מבוא למנהיגו הפוליטי של גליק ,  מר בנימין נתניהו .  בימים האחרונים כולם עסקו בדו"ח מבקר המדינה ,  על הסחי ומאוס בפזרנות הכספית המבחילה במעונות ראש הממשלה .  לא .  אני לא מבקש לעסוק בפרשיית הבקבוקים ,  גם לא לפרשת החשמלאי ,  אבל כפועל יוצא מפרשיות אלו ,  התוודענו לכך ,  שראש הממשלה בנימין נתניהו מעסיק את עובדי מדינה בימי שבת ומועד ,  ואף ביום הכיפורים .  
יש לכך עדויות רבות ומהימנות ,  ולא מפי שונאיו של נתניהו ,  אלא דווקא מפי אוהביו ,  שניסו בכל כוחם להגן עליו ,  בתואנה כי האיש רגיל לעבוד בשבתות ובמועדים כבימי חול . " זה האיש ,  וזו דרך עבודתו ",  התבטא יועצו לשעבר אביב בושינסקי ,  שסיפר ,  כיצד היה נוהג נתניהו להתקשר אליו בשבת בבוקר בענייני עבודה .
 כך בין השאר סיפר ,  כי נתניהו התקשר ליועצו המדיני רון דרמר  ( כיום שגריר ישראל בארה"ב )  וביקש שיבוא לביתו ביום הכיפורים כדי לכתוב יחד נאום .  דרמר השיב ואמר לו :  אבל זה יום הכיפורים ?  ונתניהו השיב :  אהה ,  שכחתי .  דרמר  ( שהינו שומר מצוות )  גם נאלץ בשבתות ללכת רגלית מביתו למעונו של ראש הממשלה בירושלים ,  לאחר שהוזמן ,  ולמעשה אולץ ,  לעשות זאת .  
אז נכון ,  נתניהו ולמעשה מרבית ראשי הממשלות שקדמו לו ,  לא היו שומרי תורה ומצוות .  אבל ההבדל בינו לאחרים ,  כפי שנראים הדברים ,  הוא ברור מאוד :  אם לגבי אחרים לא ידוע שהעסיקו את עובדיהם בשבתות ובמועדי ישראל ,  הרי שנתניהו לא בוחל להעסיקם בימים אלו ,  גם כאשר לא מדובר כלל בפיקוח נפש .  
נתניהו גם בקיא לא רע בתנ"ך ,  אבל ספר הספרים של העם היהודי ,  הוא לא ספר היסטוריה ,  כפי שנתניהו בטח מתייחס אליו .  הוא ספר חוקים ומעשים .  בעניין זה ידוע משלו של ה"חפץ חיים "  זצ"ל על השבת ,  שהיא זו המכרזת על כל יהודי שיהודי הוא ,  כפי שכל בעל חנות קובע שלט פרסום מעל חנותו שמכריז באותיות גדולות מה טיבה של החנות ושהעסק פעיל .  ברגע שהשלט הוסר ,  מעיד הדבר שהעסק נסגר .  כך גם השבת .  
אז אם נתניהו דורש מאבו-מאזן להכיר בישראל כמדינה יהודית ,  מדוע הוא לא דורש זאת קודם מעצמו ?  ואם לא שבת קודש ,  אז במה בדיוק היא יהודית ?  בשירת  " התקווה "?  בעמידת דום ?  ב"דגל ישראל "  ובעוד כל מיני סמלים שהקשר בינם לבין יהדות אמיתית ולא כלום הם ?  כולנו עוד זוכרים את זעקתו הנרגשת של הרב שך זצ"ל בועידה הראשונה של  " דגל התורה "  ב"יד אליהו "  כששאל-קרא : " במה אתם יהודים ?  ".  השאלה הזו גם מופנית לעברו של בנימין נתניהו ,  שבשנתיים האחרונות היה שותף פעיל לכל הגזירות הקשות נגד היהדות והתורה :  במה בדיוק אתה יהודי ?  !  
האם אתה סבור מר נתניהו ,  כי בנייתה הפיזית של ירושלים ,  זו היא הלאומיות שלנו ?  זו תמצית משמעות הציונות ?  האם כשאתה עומד יחד עם ראש העיר ניר ברקת ,  ומנסה על גבה של ירושלים - שהשבת נרמסת בה בראש חוצות לקטוף עוד כמה קולות של יהודים דתיים ומסורתיים - האם כך צריכה להיראות  " בירתה של המדינה היהודית "?  האם אין גבול לחוצפה ולעזות המצח לרכב על  " ירושלים בירת הנצח של העם היהודי שלא תחולק עוד "  בעוד השבת מחוללת בה בריש גלי ?  האם השלט המכריז על עיר זו ומדינה זו כ"יהודים "  עדיין מתנוסס בה ?  
במה בדיוק ירושלים היא יהודית ?  ב"מצעדי גאווה ",  במרוצי מכוניות ,  או במשחקי כדורגל וכדורסל ?  כל עוד השבת וקדושתה היהודית השורשית של ירושלים הפכו למרמס בחוצות העיר וגם באחד מרחובותיה  ( רחוב בלפור )  ,  אין לה זכות הגדרה כעיר יהודית .  לא לחינם ירושלים כבר מחולקת דה-פקטו בין מזרחה למערבה .  פיגועי הטרור הרצחניים הפכו לדבר שבשגרה .  מרבית השגרירויות יושבות בתל-אביב .  
ומכאן נבוא גם לדבריו של הרב שלום כהן .  האם יהודי שומר תורה ומצוות יכול בכלל להתחבר למילים  " להיות עם חופשי בארצנו "?  ממה אנחנו חופשיים כאן ?  הרי הקב"ה מגדיר אותנו  " כי לי בני ישראל עבדים ".  אנחנו משועבדים ללימוד התורה ולשמירתה .  ידועים דבריו של הרב שך זצ"ל על מהותה של היהדות ולימוד התורה : " אומר ברורות ,  שאם יבוא זמן ותהיה גזרה על עולם התורה ,  מרים אני ידי ואומר 'אם אשכחך ירושלים' ,  כל בני התורה לא ישכחו את ארץ ישראל ,  אך כולם ילכו לגלות ולא תשכח תורה מישראל ". 
אז במה בדיוק מדינה ישראל היא מדינת העם היהודי ?  במה בדיוק ירושלים היא בירתה ?  האם רק בגלל שבעבר הרחוק היא אכן הייתה ראויה לתואר זה ?  מדוע שאבו מאזן יסכים לדרישה הישראלית להכיר בישראל כמדינת העם היהודי ?  כאן אנו לא עוסקים בבקבוקים ,  וגם לא בנרות ריחניים ,  ואף לא בחשמלאי שהגיע ,  או לא ,  לעבוד בשבתות וביום הכיפורים .  כאן מדובר על  " אבן השתייה ",  על האבן עליה מושתתת כל היהדות ,  הציונות והעם היהודי .  רק אם נחזיר עטרה ליושנה ,  את עטרת ישראל המפוארת ,  את ההכרה בתורת ישראל שהיא זו שמקנה לנו את הזכות על ירושלים וארץ ישראל ,  רק אז נוכל להכריז ולומר :  אנו מדינה יהודית .  אנו מדינה שגאה ביהדותה ,  בתורתה ובמורשתה .  
מר נתניהו ,  צא ולמד מחמיך שמואל בן-ארצי ז"ל ,  תלמיד ישיבת נוברהדוק ,  אשר ספג בילדותו ובצעירותו את לימוד התורה ,  את מצוותיה ,  וגם אם במשך שנים רבות התנתק ממורשתו ,  בסוף ימיו החזיר עטרה ליושנה ,  והקפיד על אורח חיים דתי ושמירת מצוות .  הוא חזר לכור מחצבתו ,  לשורשיו היהודיים האמיתיים .  לציונות אמיתית .  לא רק לתנ"ך כספר היסטוריה ,  אלא לספר הספרים היהודי שהוא שורש קיומינו כעם וכל יהודי כפרט .  

בנימין נתניהו - במה בדיוק אתה יהודי ? 
רבים שואלים האם הרב שלום כהן ציוני ?  אך לאחר שגילנו שנתניהו העסיק עובדים בימי שבת ,  ובשנתיים האחרונות היה שותף לחוקים נגד היהדות ,  השאלה שצריכה להישאל היא במה ראש הממשלה יהודי ? 

