הטלפון האדום והכיסאות הנמוכים :  קרב המוחות של נתניהו והחוקרים
חוקרי יאח"ה יגיעו הערב בפעם השנייה למעון ברחוב בלפור במטרה להוציא את ראש הממשלה משיווי משקל ולחקור את יחסיו עם בעלי ההון .  נתניהו ,  מנגד ,  ינצל את העובדה שהחקירה מתבצעת במשרדו כדי להתיש אותם . " זאת חקירה כמעט בלתי אפשרית ",  אומר קצין בכיר לשעבר ביאח"ה
ראש הממשלה בנימין נתניהו ייחקר היום  ( חמישי )  בפעם השנייה בחשד לקבלת טובות הנאה בשווי מאות אלפי שקלים משני אנשי עסקים .  בתחילת השבוע הוא נחקר במשך שלוש שעות במעונו הרשמי בירושלים .  
הפעם ,  החקירה ברחוב בלפור צפויה להיות מתוחה יותר .  חוקרי יאח"ה יגיעו דרוכים וינסו להראות כי ידם על העליונה ,  כמו גם נתניהו . " זו חקירה כמעט בלתי אפשרית עבור החוקרים .  העובדה כי הם חוקרים את החשוד שלא במתקן חקירות ,  כשהוא בסביבה הטבעית שלו ונהנה מחסינות מלאה ,  כובלת את ידיהם ",  אומר קצין בכיר לשעבר ביאח"ה .  
לקריאה נוספת:השאלה העומדת בפני חוקרי נתניהו :  מתי מתנות הופכות לטובות הנאה ? היועמ"ש :  במהלך החודש האחרון נאספו ראיות שהצדיקו חקירת נתניהו 
קרב המוחות של נתניהו והחוקרים יחל כבר מרגע כניסתם למשרד ראש הממשלה . " כל צד ינסה להוציא את השני משיווי משקל .  אחרי הליך הבידוק בכניסה החוקרים ימתינו לנתניהו עד אשר יורשה להם להיכנס לשני החדרים שיעמדו לרשותם .  נתניהו יבקש לנהל את החקירה במשרדו ,  כשהוא יושב מאחורי השולחן הכבד שלו לצד טלפון אדום ,  מחשב ומכשיר אינטרקום .  סביר להניח שכסאות החוקרים יהיו נמוכים וצרים יותר ",  הסביר סגן-ניצב בדימוס עו"ד יאיר רגב ,  שחקר את ראש הממשלה המנוח אריאל שרון ואת שר הביטחון לשעבר איציק מרדכי .
 הקצין הבכיר לשעבר אמר כי החוקרים יעדיפו לסדר את המשרד כך שידמה חדר חקירות ,  על מנת שהדינמיקה בין הצדדים תהיה מוכרת ונוחה להם .  חוקר בכיר אחר ,  שהשתתף בחקירת נתניהו בפרשת בר-און-חברון ,  הסביר כי החוקרים ינמקו את שינוי סידורי ההושבה לצורך תיעוד והקלטת השיחה .
 נתניהו ,  מטבע הדברים ,  ירצה שהחקירה תהיה קצרה יותר ולכן יעדיף לגשת ישר לשאלות ולענות בקצרה ובאופן ממוקד .  החוקרים ,  במטרה להפעיל לחץ ,  יזכירו לראש הממשלה כי מדובר בחקירה נוספת תחת אזהרה ,  ויבקשו ממנו שלא לקבל שיחות או להיענות לכל הפרעה אחרת .  
בחקירתו של משה קצב ,  שהורשע בעבירות מין ובאונס ,  ניסה הנשיא לשעבר להפעיל לחץ על החוקרים בדרך זו .  הוא המחיש להם בדרך לא דרך כי לשכתו תהיה פתוחה במהלך החקירה ,  שבמהלכה באו והלכו עוזריו ומזכירותיו .  בשלב מסוים חוקריו דרשו ממנו להפסיק ללחוץ על האינטרקום ,  אחרת יפנו ליועץ המשפטי לממשלה וידרשו שחקירתו תתקיים במתקן משטרתי .  
בחקירה השנייה יידרש ראש הממשלה לענות על שאלות ממוקדות וחדות יותר מכפי שנשאל בפעם הקודמת ,  כך שימצא את עצמו מתלבט לגבי תשובות .  כך ,  למשל ,  הוא יסביר על מערכת היחסים שלו עם בעלי ההון שהובילה לקבלת המתנות . " הוא יצטרך להסביר איך לא השיב מתנות ,  היכן ההדדיות ?  ",  אמר הקצין הבכיר בדימוס .  
החקירה היום ,  כאמור ,  תהיה מורכבת וקשה יותר לשני הצדדים .  ראש יאח"ה ,  תת-ניצב כורש ברנור ,  בעל תואר ראשון בפסיכולוגיה וקרימינולוגיה ,  יצטרך ליישם את חומרי הלימוד לניהול חקירת האיש החזק ביותר במדינה .  

הטלפון האדום והכיסאות הנמוכים :  קרב המוחות של נתניהו והחוקרים
חוקרי יאח"ה יגיעו הערב בפעם השנייה למעון ברחוב בלפור במטרה להוציא את ראש הממשלה משיווי משקל ולחקור את יחסיו עם בעלי ההון .  נתניהו ,  מנגד ,  ינצל את העובדה שהחקירה מתבצעת במשרדו כדי להתיש אותם . " זאת חקירה כמעט בלתי אפשרית ",  אומר קצין בכיר לשעבר ביאח"ה

