82 המליצו על נתניהו ;  פרס יטיל עליו את הרכבת הממשלה
מצעד המפלגות לנשיא הסתיים ,  ומרבית חברי הכנסת הבאה המליצו על יו"ר הליכוד-ביתנו .  צוותי המו"מ של המפלגות כבר מוכנים ליריית הפתיחה במוצ"ש .  לבני תהיה שרת המשפטים ? 
איך תיראה הקואליציה של נתניהו ?  אמש  ( חמישי )  הסתיים ההליך הרשמי שבו הגישו המפלגות השונות את המלצותיהן לנשיא המדינה שמעון פרס על המועמד להרכבת את הממשלה .  במוצאי שבת ,  אז יטיל פרס את מלאכת הרכבת הממשלה על בנימין נתניהו  יחל רשמית המשא ומתן הקואליציוני .  לנתניהו יהיו 28 ימים להרכבת הממשלה ,  כאשר נשיא המדינה רשאי לאפשר לו 14 ימים נוספים .  כבר למחרת הבחירות החלו מגעים לא רשמיים ,  בעיקר בין נציגי הליכוד-ביתנו לנציגי המפלגה השנייה בגודלה ,  יש עתיד ,  ובנוסף הזמין נתניהו את כל הסיעות ,  מלבד אלה הערביות ,  לפגישה ראשונית .  
מפלגתו של נתניהו ומפלגתו של יאיר לפיד כבר מינו צוות שיעסוק במשא ומתן הקואליציוני .  אצל שתיהן מדובר בצוות נטול פוליטיקאים .  בליכוד ויתרו רשמית על שירותיו של נתן אשל ,  והצוות הורכב מעורכי הדין דוד שמרון ויצחק מולכו מצד נתניהו ,  וממנכ"ל משרד ראש הממשלה לשעבר משה ליאון ועורך הדין יואב מאני מצדו של ליברמן .  את צוות המשא ומתן של יש עתיד מוביל מי שניהל את קמפיין המפלגה בבחירות ,  תת-אלוף  ( במיל' )  הלל קוברינסקי ,  וחברים בו אורי שני ודני וסלי .  את הצוות מלווים עורכי הדין רונן אביאני וגיא בוסי .  
בסיכום יומיים של התייעצויות ,  82 חברי כנסת המליצו על נתניהו כראש הממשלה הבא .  באופן פרדוקסלי למדי ,  הממליצים עליו הגיעו ממפלגות מנוגדות :  יש עתיד וקדימה מצד אחד ,  החרדים מהצד השני ,  ובתווך  הבית היהודי . " במצע שלנו כתוב שמי שצריך להרכיב את הממשלה הוא ראש המפלגה הגדולה ביותר ",  הסביר לפיד ביום רביעי . " התכוונו לזה כשכתבנו את זה ,  וזוהי בעיניי הפוליטיקה החדשה .  זה לא אומר שנשב בקואליציה .  שום דבר עוד לא סגור ,  אבל מה שמדינת ישראל זקוקה לו הוא שתוקם פה ממשלה שלא יהיו בה שרים ללא תיק ,  שתביא לשוויון בנטל ותחזור לשולחן המשא ומתן המדיני ".  עוד לפניו הבהיר השר גדעון סער מהליכוד כי  " רק למועמד אחד ,  ראש הממשלה בנימין נתניהו יש אפשרות להרכיב ממשלה ".  
מלבד קדימה ,  המפלגות האחרות בגוש השמאל לא המליצו על איש ,  גם לא על יו"ר העבודה שלי יחימוביץ' ,  שהדגישה כי תערוב לכל צעד שיידרש לקידום תהליך השלום . " את זה נעשה מהאופוזיציה ,  הודענו לנשיא המדינה שלא נהיה חלק מהממשלה ",  אמרה יחימוביץ' .  הבית היהודי ,  לעומתה ,  המליצה כצפוי על נתניהו . " אמרנו את זה לכל אורך מערכת הבחירות ,  ואנחנו עומדים במילה שלנו ",  הסביר היו"ר נפתלי בנט .  
מאוחר יותר התייצבו ש"ס ויהדות התורה בזו אחר זו והמליצו גם הן על נתניהו .  ההנהגה המשולשת של ש"ס  אלי ישי ,  אריה דרעי ואריאל אטיאס  מסרה לפרס איגרת ממנהיג ש"ס הרב עובדיה יוסף ,  לפיה יש לפעול  " בדרך הידברות ולא בשנאה ".   " יש חובה למנוע קרע בעם ולאפשר לימוד תורה למי שחפץ בכך ",  הוסיף השר ישי .  מסר דומה העבירו גם נציגי יהדות התורה ,  משה גפני ,  יעקב ליצמן ומאיר פרוש .  
מפלגות  " התנועה "  ומרצ שהתייצבו לאחר מכן לא המליצו על איש .  למרות זאת ,  ההערכה היא כי בסופו של דבר מפלגתה של ציפי לבני תהיה חלק מהממשלה ,  ויש אף מי שסבורים כי היא תקבל את תיק המשפטים . " 'התנועה' קמה כדי להחזיר למגרש הפוליטי של מדינת ישראל את הצורך בהסדר מדיני ,  להוציא את ישראל מהבידוד המדיני ולאפשר לצה"ל לפעול בעת הצורך ",  אמרה לבני . " זה יהיה המבחן לכל ממשלה שתקום .  את עמדתנו נקבע רק לאחר שנדע מה המדיניות לגבי הנושא הזה ".  מרצ הייתה מיליטנטית יותר .  לדברי יו"ר המפלגה זהבה גלאון , " מרצ הביעה דאגה קשה בפני הנשיא מהחשש שגם הממשלה הזו תמסמס את פתרון שתי המדינות שהולך ונסגר ".  
ומה באשר למפלגות הערביות ?  רע"ם-תע"ל ,  חד"ש ובל"ד הגיעו לנשיא פרס לקראת סיומו של מצעד המפלגות .  ח"כ אחמד טיבי טען שבסיעתו יש אנשים מתאימים יותר לכהונת ראש הממשלה מנתניהו ,  אך גם הוא הבין שהמלצה על אחד מחברי הסיעה ייראה לא רציני ,  ולכן לא המליץ על איש .  גם בחד"ש טענו כי אין מועמד מתאים לראשות הממשלה ,  ואילו נציגי בל"ד הסבירו כי  " אנו לא מחכים ללגיטימציה מיאיר לפיד ".   " אנו מרגישים יותר לגיטימיים ממנו ",  הסבירה ח"כ חנין זועבי , " כי אנו מייצגים ערכים אוניברסליים והוא מייצג משהו תל אביבי ,  קליל ,  חולף ומוכן להיות במיינסטרים ,  גם אם הוא גזענות ".  
את המצעד סגרה קדימה ,  סיעה בת שני מנדטים בלבד . " קדימה מאמינה ששינוי שיטת הממשל היא אחד הדברים החשובים שישראל חייבת לצעוד לעברם ",  אמרו הנציגים . " אחד הדברים החשובים זה להטיל על ראש המפלגה הגדולה להטיל את הרכבת הממשלה ,  ומתוקף התוצאות אנו ממליצים על בנימין נתניהו ".  
לקריאה נוספת :" נגבה מהלכים ביטחוניים נדרשים של נתניהו"החרדים ממליצים על נתניהו - וחרדים לבני הישיבותבנט נפגש עם ליברמן : " דנו באפשרויות הפוליטיות "
 לפניות לכתב פנחס וולף :  pinhas_wolf@walla.com
 ( עדכון ראשון :  22:48 )  

82 המליצו על נתניהו ;  פרס יטיל עליו את הרכבת הממשלה
מצעד המפלגות לנשיא הסתיים ,  ומרבית חברי הכנסת הבאה המליצו על יו"ר הליכוד-ביתנו .  צוותי המו"מ של המפלגות כבר מוכנים ליריית הפתיחה במוצ"ש .  לבני תהיה שרת המשפטים ? 

