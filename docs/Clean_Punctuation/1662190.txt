האחמדיניג'דיזציה של יום השואה
גם בשנה בה הוחלט לערוך את אירועי יום השואה בסימן חיזוק הניצולים ,  מנצל ראש הממשלה את נאומו ביד ושם כדי לתקוף את אירן .  עומר רבין על פופוליזם מיותר ומכעיס
ספטמבר 2009  ראש הממשלה נתניהו עומד על בימת העצרת הכללית של האו"ם ,  אוחז בידיו מפות של מחנה ההשמדה אושוויץ כשהוא מנגח את באי הכינוס על מתן במה לנאומו של נשיא אירן .  אפריל 2010 ,  חצי שנה מאוחר יותר  אותו ראש הממשלה ניצב מעל בימת הטקס המרכזי של יד ושם ועורך את אותה השוואה ממש ,  מקדיש את מרבית נאומו לסוגיית הגרעין האירני .
 האחמדיניג'דיזציה של יום השואה ,  זו שהגיעה אתמול לשיאה בנאומו של ראש הממשלה ,  היא מביכה ,  צינית ומקוממת :  דווקא בשנה בה הוחלט בצעד נדיר וחשוב לקיים את אירועי יום השואה בסימן חיזוק הניצולים וחשיבות התמיכה בהם  בוחר ראש הממשלה לנצל את הבמה הרשמית האחת המוקדשת לזיכרון השואה ,  כשהוא מוקף בשמות של שישה מיליון קורבנות ,  כדי לשלוח את אותו מסר פוליטי .  מעדיף להתמקד באחמדינג'ד  ולא ב-80,000 ניצולי שואה החיים מתחת לקו העוני .  לשלוח הצהרות תקיפות אל מדינות במזרח במקום לקחת אחריות על כ-30,000 ניצולים שעדיין זקוקים לטיפול נפשי יומיומי וחווים את חרדות המלחמה גם 65 שנים לאחר שהסתיימה .
 אין ספק ,  מלחמת העולם השנייה הייתה מהותית בסיפור הקמתה של מדינת ישראל והדגשתה חשובה גם להמשך דרכה  אבל ההקבלה המתמידה לכל איום שאיתו ניצבת ישראל מביאה לזילות קשה של הזיכרון ושל הסיפור האנושי הכואב והמצמרר כל כך שטבוע בכולנו .  הדור הנדיר של הניצולים הולך ומידלדל ,  לוקח עימו לקבר את המספר המקועקע על היד  כאשר הסיפור האמיתי מאחורי הזוועות עדיין לא מקועקע בלבבות של הדור השלישי לזיכרון השואה .  דור שלא גדל על הסיפורים האנושיים ועל הזיכרון ,  אלא מתחנך על השואה כצידוק דיפלומטי ,  ככלי משחק פוליטי וכאמצעי להשגת מטרות בזירה הבינלאומית .  
הנאצים שנכנסו באישון לילה לבית סבי בסלובקיה ,  לקחו את אחיו הקטן ואימו ורצחו אותם ,  לא היו אירנים .  גם משפחתה של סבתי שנרצחה כמעט כולה במלחמה לא נכחדה על ידי משטר האייתולות .  60 שנים לאחר שעלו ארצה ,  בנו במו ידיהם קיבוץ והקימו משפחה  מותר להם פעם בשנה להתייחד עם קרוביהם שנרצחו בלי שאיומי הגרעין האירני ישתלטו על סדר היום ,  ומותר לנכדיהם לשמוע מהם את הסיפורים הבלתי נתפסים מאירופה בלי רעשי רקע טורדניים שהופכים את הזיכרון הלאומי לכדור משומן ומוכוון-מטרה .
 פעם בשנה ,  הגיע הזמן לומר ,  מותר לנו לשים לרגע בצד  ( לפחות תודעתית )  את הטילים ,  הסנקציות וההחלטות של מועצת הביטחון ופשוט להתאחד סביב הזיכרון .  את ההשוואה המתבקשת אפשר להשאיר לאחרים לעשות  נשיא ארה"ב ,  למשל ,  הוכיח הלילה שהוא מסוגל לעשות זאת מצויין בעצמו .  אם בכל זאת רוצה ראש הממשלה לעשות את ההקשר בפעם המי-יודע-כמה  יתכבד ויעלה על מטוס  ( בזהירות ,  בבקשה )  ויבצע את ההקבלה בוושינגטון ,  ולא מעל המצבות לזכרם של מיליוני הקורבנות .
 364 ימים בשנה אנחנו  " משתמשים "  בהם ,  באותם 6 מיליונים ,  כדי להצדיק את קיומנו כאן :  מזכירים לכל אדם בעולם כבר 62 שנים שהתרבות והאומה שהקמנו מבוססים על תפיסה של  " מקלט מדיני "  לעם שעמד בפני השמדה .  יום אחד בשנה ,  24 שעות בלבד ,  אפשר לזנוח את הסיסמאות ,  לעצור לרגע את נגינת שירי המלחמה  ולהחליף אותם בשירי הזיכרון השקטים שמתנגנים ברדיו בתחושה של זיכרון נקי ורגשי כבוד .  אחמדינג'ד ,  אם דאגתם ,  יהיה שם גם מחר .
 
האחמדיניג'דיזציה של יום השואה
גם בשנה בה הוחלט לערוך את אירועי יום השואה בסימן חיזוק הניצולים ,  מנצל ראש הממשלה את נאומו ביד ושם כדי לתקוף את אירן .  עומר רבין על פופוליזם מיותר ומכעיס

