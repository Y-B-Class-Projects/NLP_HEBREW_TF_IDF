שוב אותו השמאל :  נתניהו הציג לתומכיו את נוסחת הרדיפה המוכרת
הנאום בעצרת התמיכה לא נשא בשורה חדשה ,  גם לא ביקורת על רשויות האכיפה או כתב הגנה ,  אלא מתקפה ישירה על האויב המשותף .  למרות הטענות על  " פייק ניוז ",  תומכי נתניהו התרגשו מהסיקור התקשורתי הנרחב באירוע
מי שציפה להרגיש אמש  ( רביעי )  בגני התערוכה את משק כנפי ההיסטוריה כנראה סיים את הערב באכזבה .  אמנם ,  מפגן הכוח הליכודי בראש הממשלה בנימין נתניהו היה מרשים ,  אנרגטי ועוצמתי ,  והנאום שנשא היה משלהב ומרתק ,  כהרגלו בקודש ,  אך הוא לא נשא עמו בשורה של ממש .  
למתקפות החריפות הרגילות על השמאל והתקשורת שמחפשים להחליפו ולבצע הפיכה שלטונית ,  נתניהו הוסיף כמה שורות מחץ חדשות כמו זימונה של הכלבה קאיה לחקירה או ירידה קשה על  " האיש הישן עם הזקן החדש ",  הלא הוא ראש הממשלה לשעבר אהוד ברק .  אך בניגוד למה שהיה אפשר להבין מגל התגובות מהאופוזיציה ,  לא היה מדובר ב"מופע אימים ",  אפילו לא בעליית מדרגה .  
מי שבכל זאת מחפש קצת סימנים היסטוריים באירועי ליל אמש ,  לא חייב ללכת רחוק ,  ויכול לחזור לליל הבחירות הדרמטי ב-2015 - הפעם הקודמת שבה נאמני נתניהו התייצבו באלפיהם ובהמוניהם כדי להקיף את מנהיגם באהבה והערצה אין קץ .  המקום - אותו מקום ;  הקריאות - אותן קריאות  " היידה ביבי "  ו"ביבי מלך ישראל "  - מהדהדות למרחקים ;  תנועת הידיים המנופפת שנתניהו כל כך אוהב להשתמש בה כדי להביע את הכרת תודתו להמונים לא השתנתה ,  ואפילו הזמר - עמיר בניון - לא השתנה .  
גם המספר  " 40 מנדטים "  שנתניהו נקב בנאומו כבר הושמע על ידו אחרי אותו ניצחון דרמטי בבחירות האחרונות .  אבל יש הבדל אחד דרמטי בין שני האירועים :  אז ,  נתניהו ניצח - ובגדול - את התחזיות השחורות של התקשורת והסוקרים ;  היום ,  המלחמה היא לכאורה באותו אויב - התקשורת והשמאל ,  אך למעשה ,  היא מתנהלת במישור המשפטי .  
נתניהו לא העז לתקוף ישירות את המשטרה והפרקליטות ,  והעדיף לדבר על  " פייק ניוז "  ועל השמאל שרוצה למסור חלקים מארץ ישראל ,  ולכן מפעיל  " לחץ פסול "  על גופי אכיפת החוק במטרה להפילו .  אבל מפגן התמיכה הענק לא נולד בחלל ריק :  התקשורת היא אותה תקשורת ,  והשמאל הוא אותו שמאל .  
מה שהשתנה בשבועות האחרונים ,  שנתניהו הקפיד לא להזכיר במילה ,  הוא שהחקירות העלו הילוך ,  ושהמשטרה הצליחה לגייס את אחד האנשים המקורבים לו אי פעם - ראש הסגל ארי הרו - להעיד נגדו .  אבל אף מילה בנאומו של נתניהו לא התייחסה להתפתחויות האחרונות ,  אפילו לא לניקיון כפיים או הצגת כתב הגנה .  אף מילה לא דיברה על חזון או על אידיאולוגיה ,  הכל היה מכוון למקום אחד - חיזוק תחושת הרדיפה .  
כמו בקמפיין הבחירות ב-2015 ,  גם כעת ,  הליכודניקים מרגישים שהם ב"מלחמה על הבית ".  אז ,  האויב שאיחד את כולם בסופו של דבר והעניק לנתניהו את הניצחון היו הערבים הנוהרים באוטובוסים לקלפיות ;  הפעם האוטובוסים היו מי שהביאו את אוהדיו של נתניהו ,  והאויב החדש-ישן הוא מי שמוביל את  " מסע הציד האובססיבי ",  במילותיו של נתניהו ,  שנועד להחליף את השלטון .  
כמעט בכל פינה היה אפשר לשמוע את הליכודניקים מדברים על ההפגנות השבועיות מול ביתו של היועץ המשפטי לממשלה בפתח תקווה כמעין  " צו 8 "  שמחייב את התגייסותם מאחורי המנהיג ,  והשלט הנודע לשמצה  " ביבי אשם עד שלא תוכח חפותו "  מהדהד בדפי המסרים של בכירי הליכוד ובשיחות הצד שקיימו הפעילים . " רוח פתח תקווה ניצחה ",  צייץ אתמול אחד ממובילי המחאה ,  עורך דין אלדד יניב ,  אבל בליכוד היא פועלת בכיוון ההפוך .  ההתקפות הקשות של נתניהו אמש עשויות לתת רוח גבית נוספת גם למפגינים גם בפתח תקווה ,  כך שאולי יווצר איזון : " רוח פתח תקווה "  מחזקת את נתניהו בבייס הליכודי ,  והוא - מחזק אותה בחזרה .  
אותו משחק כפול תקף גם לגבי יחסו של נתניהו ,  ותומכיו בליכוד ,  עם התקשורת .  למרות ההתקפות החריפות והביקורת הקשה על התקשורת ,  הבמה שממנה שידרו הטלוויזיות היו המקום הכי חם אתמול בגני התערוכה .  כמו המנהיג שלהם ,  שמלין על יחס העיתונות כלפיו במשך שנים ,  בזמן שהיא זו שבונה אותו ושמזינה אותו וגם הפכה לאויב הפוליטי החזק ביותר שלו ,  כך גם פעילי הליכוד .  
מחד ,  הם התקבצו מול המצלמות וצעקו קריאות ביניים  " שמאלנים נמאסתם "  ו"לכו הביתה "  וצעקו קריאות בוז רמות בכל פעם שנתניהו העלה על בדל שפתו את המילה  " תקשורת ";  מאידך - הם התרגשו מהנוכחות התקשורתית הרחבה וביקשו כל הזמן להצטלם צילומי סלפי .  האירוע לווה בשידורים חיים בטלווזיות ופושים מרובים מאתרי האינטרנט שדיווחו על נוכחות מסיבית של אלפים ,  אבל זה לא מנע מרבים להתלונן שבתקשורת מדווחים רק על מאות ,  ולהפיץ בעצמם  " פייק ניוז ".  
מהדורות הטלוויזיה שידרו בשידור חי את דבריו של נתניהו לאומה ,  אבל המסר שלו הוכוון בעיקר למי שהגיע לגני התערוכה ולבוחרי הליכוד שנשארו בבית .  המנצח הגדול של הערב ,  ללא עוררין ,  היה יו"ר הקואליציה דוד ביטן ,  שזיהה את הרגע ואת ההזדמנות ואירגן מפגן תמיכה בומבסטי בראש הממשלה ,  ששימש בה בעת גם כמפגן כוח שלו עצמו .  בסוף הערב ,  ביטן יכול היה לסמן לעצמו וי ענק :  הוא הצליח להרים את המורל הירוד במפלגה ,  לרומם את רוחם של בני הזוג נתניהו שנעטפו באהבה ,  ולגייס - באמצעות לא מעט לחצים ואיומים - את כל בכירי וח"כי המפלגה לאיחוד השורות .  
המסר החד משמעי העיקרי שיצא מהאירוע הזה היה שנתניהו מגובה חזק מאוד ומכוסה לחלוטין על ידי השטח ,  ואבוי למי שינסה לחתור תחתיו או לרשת את מקומו .  יקח עוד זמן עד שההיסטוריה תקבע אם זו היתה עצרת תמיכה בדרך לארבעים מנדטים ,  או שמא - מסיבת פרידה .  

שוב אותו השמאל :  נתניהו הציג לתומכיו את נוסחת הרדיפה המוכרת
הנאום בעצרת התמיכה לא נשא בשורה חדשה ,  גם לא ביקורת על רשויות האכיפה או כתב הגנה ,  אלא מתקפה ישירה על האויב המשותף .  למרות הטענות על  " פייק ניוז ",  תומכי נתניהו התרגשו מהסיקור התקשורתי הנרחב באירוע

