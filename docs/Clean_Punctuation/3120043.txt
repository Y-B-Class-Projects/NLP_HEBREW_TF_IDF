מראש ממשלה בחקירה  לשר חוץ בתנופה :  משחק הכיסאות של נתניהו
ראש הממשלה ייצר לעצמו לו"ז טיסות צפוף בחודש הקרוב ,  עם התקרבות מועד ההמלצות בתיקי 1000 ו-2000 ,  וכשהמבקרים יצקצקו - יזכיר שהוא בכל זאת שר החוץ .  ואולם ,  מוטב שישקיע גם בביתו שלו ,  כשבצל התמיכה ושיתופי הפעולה בקואליציה הליכודניקים הולכים ומתרחקים
לוח הטיסות של ראש הממשלה בנימין נתניהו לשבועות הקרובים הולך להיות עמוס .  זה התחיל בשבוע שעבר ,  בביקור בזק בפריז שבצרפת ובבריסל שבבלגיה ,  וימשיך בחודש הבא בנסיעה לחבר הטוב ,  ראש ממשלת הודו נרנדרה מודי .  בהמשך ,  מתוכננים לנתניהו גם מסעות לכינוס הכלכלי השנתי בדאבוס ,  שאותו הוא נוהג לפקוד מדי שנה ,  ואחר כך גם לכנס ההגנה במינכן שבגרמניה  הכנס השנתי הבולט ביותר של שרי הגנה מכל העולם .  בדרך כלל מדובר בתענוג ששמור לשר הביטחון ,  אבל הפעם נתניהו החליט שהוא רוצה לגנוב את ההצגה .  סמיכות הזמנים למועד המתקרב של פרסום המלצות המשטרה בעניינו תעורר בוודאי את מקטרגיו של נתניהו לצעוק שהוא בורח מהחקירות ,  והוא ,  בתמימות מעושה ,  כנראה יטען להגנתו :  מה אתם רוצים ,  אני הרי שר חוץ .
 נתניהו אכן נזכר שהוא עומד בראש משרד החוץ ,  או לפחות כך עולה מסדר היום שלו בשבועיים האחרונים ,  בדיוק כשהמחאה על ריח השחיתות שעולה מפרשות ראש הממשלה ועלילות השגריר באו"ם דני דנון ,  יו"ר הקואליציה דוד ביטן ,  שר הרווחה והעבודה חיים כץ ובכירים נוספים במפלגת השלטון החלה לתפוס בכל הכוח .  
בבוקר שאחרי ההפגנה ההמונית הראשונה ברוטשילד שבתל אביב ובזמן שיו"ר הקואליציה הגיע לראשונה למשרדי להב 433 בלוד ,  ראש הממשלה זימן את בכירי משרד החוץ לסקירה בממשלה .  יומיים לאחר מכן ,  ביושבו כשר חוץ ,  התייצב נתניהו לדיווח דומה בפני ועדת החוץ והביטחון של הכנסת .  בסוף אותו שבוע הוא כיבד בנוכחותו כנס דיפלומטיה דיגיטלית במשרד ,  והיה לנואם המרכזי ,  ובשבוע שעבר בבריסל  נפגש עם 28 מקביליו  שרי החוץ של האיחוד האירופי .  בין לבין ,  הוא פרסם מאמר על שער ה"אקונומיסט "  שבו התפאר באומת החדשנות הישראלית והעלה שלושה סרטונים בפייסבוק על הישגיו המדיניים .  אלה שאתם לא שומעים עליהם בתקשורת ,  כמובן .  
בשנה הראשונה אחרי הרכבת הממשלה ,  לא מעט בכירים בליכוד היו ממורמרים על כך שנתניהו בחר להשאיר את תיק החוץ לעצמו ,  אבל היום כבר ברור שהטענה שהוא מכר אז  שהוא משאיר את התיק כפיקדון אצלו לצורך הרכבת ממשלת אחדות לאומית  הייתה בלוף .  במבט לאחור ,  ייתכן שיתברר כי לנתניהו היה שווה לשמור על תואר שר החוץ רק בשביל הרגע הזה ,  שבו המערכת הפוליטית והציבור דרוכים כולם לקראת המלצות המשטרה בתיקי 1000 ו-2000 ,  ונתניהו יוכל להתמקד בהיותו מדינאי שמביא הישגים בינלאומיים חסרי תקדים .  
הכרזת הנשיא טראמפ על הכרה בירושלים כבירת ישראל חיזקה את הרוח הגבית למסר שהוא יבקש להעביר בחודשים הקרובים ,  בזמן שהטבעת הפוליטית תלך ותתהדק סביב צווארו אחרי שייוודעו תוצאות החקירות האינטנסיביות שהמשטרה ניהלה בשנה האחרונה .  המסר הזה כנראה ילווה אותנו עד לבחירות הבאות ,  מתי שלא יהיו :  בעוד יאיר לפיד ואבי גבאי נערכים למסע שיתמקד בשחיתות וניקיון כפיים ,  נתניהו ינהל את הקמפיין שלו במגרש הבינלאומי .  
אבל נתניהו הוא לא רק איש העולם הגדול ,  הוא גם יודע לרדת לעם ,  כפי שהוכיח בשבוע שעבר בביקור הלילי הספונטני במזנון הכנסת ,  במהלך ליל שימורים של הצבעות שלקראתו הקואליציה ניהלה מאבק על כל קול וקול .  הכותרת העיקרית מהמופע היא שאחרי כמה שבועות של מחלוקות ומשברים ,  לנתניהו חשוב מאוד לשדר יציבות . " הבחירות יהיו ב-2019 ",  אמר בחיוך מתעתע .  
המסר יועד לשותפיו לממשלה :  המטרה העיקרית של נתניהו בימים אלה היא לצלוח את ההמלצות בשלום ,  ולוודא שהן לא יהיו קו פרשת מים פוליטית ושהקואליציה תכיל את הטלטלה בספינה .  הוא מגיע לישורת האחרונה במצב לא רע ,  אחרי שבועות של מסע דה-לגיטימציה למשטרה ,  שהתחיל במאבק האלים של דוד ביטן ודוד אמסלם על חוקי החקירות וההמלצות ,  המשיך במתקפה נגד העסקתו של היועץ האסטרטגי ליאור חורב ,  ובימים אלה מתחזק בשורה של הדלפות על התנהלותו התמוהה של המפכ"ל אלשיך ודיווחים על עימותים ומחלוקות בינו לבין היועץ המשפטי לממשלה .  אחרי כל זה ,  נתניהו מקווה שהציבור ישתכנע שהמלצות המשטרה מוטות ,  צפויות וידועות מראש ,  ולכן ,  כפי שצייץ אחרי חקירתו האחרונה , " אין חדש תחת השמש ",  ואין כל סיבה לתבהלה .  
בקואליציה ,  בשלב זה ,  כולם ישמחו לשתף עם נתניהו פעולה ,  להתעלם מההמלצות ולגלגל את הכדור עד להכרעת היועץ המשפטי בעניין הגשת כתב אישום ,  מה שיעניק לממשלה חיי מדף של לפחות כמה חודשים נוספים .  הדבק הקואליציוני ,  האינטרס המשותף לכולם שלא ללכת לבחירות מוקדמות ,  מחזיק לעת עתה ,  אך לא לעולם חוסן ,  במיוחד  כשבפתח יש דיוני תקציב ,  ובמיוחד כששר האוצר משה כחלון מסומן כחוליה החלשה ,  שעשוי לשנות מסלול אם הלחץ הציבורי ילך ויתגבר .  למרות מסרי ההרגעה של נתניהו ,  סימני השאלה על הליכה לבחירות מוקדמות לא חלפו מהעולם ,  ובתוך כך  כולם מחדדים עמדות :  שר האוצר משה כחלון מחלק יותר ממיליארד שקל בהורדות מסים ושר הביטחון אביגדור ליברמן מודיע כי יצביע נגד הממשלה על חוק המרכולים .  שר החינוך נפתלי בנט ,  בינתיים משחק אותה שקט ,  אך גם הוא קשוב לקולות הגוברים בימין הדתי-לאומי שיוצאים נגד השחיתות ומבקרים את התנהלותו של נתניהו .  
דווקא מהליכוד יש לנתניהו יותר ויותר סיבות לחשוש :  כל שרי הליכוד התייצבו בזה אחר זה כדי להתנער מהתרחיש שתיאר יועז הנדל ב"ידיעות אחרונות "  מוקדם יותר החודש ,  לפיו חמישה בכירים במפלגה שוקלים קריאה עתידית לנתניהו ללכת הביתה ,  אך בשיחות סגורות עם לא מעט מהם בהחלט עולה תחושת המיאוס שהנדל תיאר במאמרו ,  והחשש מחזרתה לזירה של סיסמת  " מושחתים נמאסתם ".  
גם העשירייה השלישית בכנסת ,  זו שנלחמת על חייה העתידיים ,  מתחילה לגלות בקיעים .  בשבוע שעבר ,  כשיו"ר הקואליציה דוד ביטן והשר המקשר יריב לוין תזזו במסדרונות הכנסת בניסיון לגייס רוב חוק המרכולים ,  הם רדפו אחרי ליכודניקים  ח"כ יהודה גליק ושרן השכל  ולא אחרי השותפים בקואליציה .  כך שנתניהו אולי נהנה לתפקד כשר חוץ ,  אבל ייתכן שדווקא עכשיו ,  הוא צריך להשקיע הכי קרוב לבית .  

מראש ממשלה בחקירה  לשר חוץ בתנופה :  משחק הכיסאות של נתניהו
ראש הממשלה ייצר לעצמו לו"ז טיסות צפוף בחודש הקרוב ,  עם התקרבות מועד ההמלצות בתיקי 1000 ו-2000 ,  וכשהמבקרים יצקצקו - יזכיר שהוא בכל זאת שר החוץ .  ואולם ,  מוטב שישקיע גם בביתו שלו ,  כשבצל התמיכה ושיתופי הפעולה בקואליציה הליכודניקים הולכים ומתרחקים

