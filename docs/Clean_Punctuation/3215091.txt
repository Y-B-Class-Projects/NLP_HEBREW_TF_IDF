גול עצמי ,  ניצחון לנתניהו בסיבוב הראשון :  סיפורה של פגישה אומללה בירושלים
שום חשוד בתולדות המדינה ,  בטח לא חשוד בשוחד ,  לא העז להכתיב לתביעה הכללית מתי ,  לפי נוחותו ,  עליה להשלים את ההליכים בעניינו .  אז למה בכל זאת הסכים מנדלבליט להשתתף במשחק ? 
בנימין נתניהו יצא השבוע למשחק חוץ ,  מרחוב בלפור במערב ירושלים לסלאח-א-דין במזרחה ,  וניצח 0:1 ,  משער עצמי של אביחי מנדלבליט .  זה הפסד מיותר ליועץ המשפטי לממשלה ,  במשחק שהיה עליו - וביכולתו - להימנע ממנו .  במוקד המשחק עמד עיתוי הודעתו הצפויה של מנדלבליט כי החליט להגיש כתב אישום נגד נתניהו בתיק ,  שניים או שלושה - 1000 ,  2000 ,  4000 - בסעיפי לקיחת שוחד ו/או מרמה והפרת אמונים .  סנגורי נתניהו ,  מתוגברים בשני שופטים בדימוס ,  שידלו את מנדלבליט להשהות את פרסום החלטתו עד לאחר הבחירות לכנסת ,  בעוד חודשיים וחצי .  הלקוח ,  הסבירו ,  חושש מהשפעת הפרסום על מידת תמיכתם של המצביעים ברשימת הליכוד .  הטיעון אינו רציני .  התמיכה בליכוד בראשות נתניהו תופחת ככל שמנהיגם הנערץ מצטייר כקורבן של מערכת אכיפת החוק ,  בראשות מנדלבליט .  משיקולי תועלת פוליטית גרידא ,  נוח לנתניהו שההחלטה ,  בהנחה שתהיה רעה בתוכן אך טובה בתוצאה ,  תפורסם לפני הבחירות ולא לאחריהן .  גם אין לו מה להפסיד :  התנגדותו לפרסום מלמדת שהוא מניח - ולכן אין סיבה שהבוחרים יניחו אחרת - שההחלטה כבר התקבלה ושהכיוון הוא כתב אישום .  אם כך ,  הפרסום לא ישנה דבר .  למעשה ,  המצב הפוך :  אם למרבה ההפתעה יסגור היועץ את התיקים ,  כדאי לנתניהו  ( החשוד ,  לא הפוליטיקאי )  לשמוע את הבשורה לפני 9 באפריל .
 ההנחה שהתיקים לא ייסגרו משתקפת גם בדגש המושם בתעמולת נתניהו על השימוע ,  המפריד בין כתב-חשדות לכתב-אישום ,  או לסגירה מאוחרת של התיקים .  נתניהו הרי טוען שאסור להחליט על כתב אישום בכפוף לשימוע כשהבחירות חוצצות בין כתב האישום לשימוע .  כביכול ,  כך ייחשף הציבור רק לגירסת המדינה ,  טיוטת  " מדינת ישראל נגד בנימין נתניהו ",  ולא לגרסתו ,  מה שיזכיר לציבור שהמדינה אינה הוא .
 גם טיעון זה מופרך .  לא השימוע מכריע ,  כי הוא רק שלב ביניים ,  אלא מה שיקרה בעקבותיו - ההחלטה הסופית של מנדלבליט ,  לחסד או לשבט  ( ובהמשך ,  לשבת ,  אם נתניהו יורשע במשפטו )  .  לשיטתו של נתניהו ,  היה נכון לדחות את הבחירות ,  או לכל הפחות להמתין למועדן המקורי ,  בנובמבר .  אם ניתן לקעקע בקלות את טיעוניהם של הסניגורים ,  מה היה הטעם בפנייה הכתובה ובפגישה המשרדית ?  והיכן הפסדו של מנדלבליט ,  הצפוי לסרב לבקשה ,  כפי שבוודאי העריכו גם הסנגורים ?  

מנדלבליט הפסיד בעצם נכונותו לדון עם חשוד במועד הנוח לכבודו לסיים את עיון היועץ המשפטי לממשלה בסיכום חקירת המשטרה ובהמלצות פרקליטת המחוז ופרקליט המדינה .  נכונות זו ,  שמנדלבליט העניק לנתניהו ,  היא זכות-יתר חריגה ומקוממת .
 שום חשוד בתולדות המדינה ,  ומה עוד חשוד בפשע כשוחד ,  לא העז להכתיב לתביעה הכללית מתי ,  לפי נוחותו ,  עליה להשלים את ההליכים בעניינו .  בתיקי נתניהו יש חשודים נוספים .  למשל ,  ארנון מוזס ושאול אלוביץ' ,  ואולי גם ארנון מילצ'ן וג'יימס פאקר .  יש להם בוודאי שיקולים אישיים ,  משפחתיים או עסקיים מתי מוטב להם שתתפרסם החלטת מנדלבליט בעניינם .  כך גם חשודי פרשת כלי השיט ,  תיק 3000 ,  בין תיקים רבים אחרים .  גם שרים ,  כגון אריה דרעי וחיים כץ ,  ממתינים בסבלנות להודעה ,  בלי להעז לדחוק את הקץ או לדחותו .  רק נתניהו חושב ,  בעידוד מנדלבליט ,  שיש משקל לדעתו על המועד הנכון לפרסום ההחלטה אם תיקיו ייסגרו או יתורגמו לטיוטת כתב אישום .  אין לכך כל בסיס .  היחס המועדף כלפי ראש ממשלה מתבטא רק בצורך באישור היועץ לפתיחת חקירה נגדו ,  בהגעת החוקרים אליו ובקביעת מועד גביית גרסתו לפי נוחותו .  זאת ,  בנוסף לחסינותו ממעצר ,  חיפוש ומעקב - בכך אינו שונה מנבחרים-נחקרים אחרים .  כנאשם ,  יש לו כידוע הטבה נוספת ,  האפשרות החוקית  ( אם כי לא בהכרח הפוליטית )  להמשיך ולכהן בתפקידו גם בעת משפטו ואף ערעורו על הרשעתו .  טענת נתניהו ,  כאילו שיקולי הבחירות אמורים להשפיע על מהלכי התביעה ,  היא המצאה יצירתית המופרחת לאוויר בנימה בוטחת ,  האמורה להסתיר את היותה נטולת הצדקה כלשהי .  אין שום קשר בין היותו ראש הממשלה בכנסת העומדת לגווע ,  לבין מועמדותו בבחירות ,  שלאחריהן תורכב ממשלה חדשה - זאת שבראשה יהיה נתניהו מנוע מלעמוד ,  אם בג"ץ יפסוק לפי תקדימים .  עם כתב אישום ממשמש ובא יוכל נתניהו לכהן כח"כ ואף כיו"ר ועדה בכנסת ,  כי המחוקקים ריבוניים במינוייהם  ( אחד משני התקדימים הקשור בשמו של רפאל פנחסי ,  שנאלץ להתפטר מסגנות-שר לנוכח כתב אישום אך שרד כיו"ר ועדת הכנסת )  .  בעקבות אביגדור ליברמן ,  שהתפטר מהממשלה כשהועמד לדין בפרשת השגריר במינסק וחזר לתפקיד שר החוץ כשזוכה ,  יוכל גם נתניהו לעמוד בראש ועדת החוץ והביטחון בעת משפטו .  
בהנחה שהמשפט ייערך לאחר שנתניהו יחדל לכהן כראש הממשלה ,  לא יחול עליו הסעיף בחוק הקובע את מיקומו בבית המשפט המחוזי בירושלים .  טבעי שפרקליטת מחוז תל אביב  ( מיסוי וכלכלה )  ליאת בן-ארי ,  תנצח על התביעה - גם נגד הנאשמים הנוספים - בתל-אביב ,  בדומה למשפטם של אהוד אולמרט ושות' בתיק הולילנד .  בשני מקרים קודמים ,  שאולמרט היה מעורב באחד מהם ואריאל שרון בשניהם ,  התנהלו ערב בחירות חקירות שהמועמד לראשות הממשלה שרון עמד במרכזן .  במקרה הראשון לא היה הציבור מודע לקיומה הסמוי של החקירה .  בשני התרעם היועץ המשפטי לממשלה על חשיפת אחד ממהלכי החקירה ותיאר אותה - ולא את הסתרתה השערורייתית ,  באחריותו - כהתערבות במערכת הבחירות .
 החקירה הראשונה  ( "שטיח אדום ")  עסקה באי היווני ,  כפרשיית משנה בתיק  ( "תפוח רקוב ")  שהחשוד בו היה העסקן-יזם דוד אפל .  היא התנהלה מסוף שנת 1998 כנגזרת תלונה של ח"כ אלי ישי על האזנות סתר לטלפון שלו .  ישי האמין שהמצותת הוא אחד מגדולי יריביו בש"ס .  היחידה הארצית לחשיפת פשיעה חמורה ובינלאומית ,  היאחב"ל ,  הלכה בעקבות האלחוט והגיעה לרקמה מעניינת של קשרים בין אריה דרעי ,  ליברמן ואפל .  אולמרט ושרון נחשדו ,  תחילה בסתר ,  בקבלת שוחד מאפל .  הוא נזקק לשניהם ותמך בשניהם ,  גם זה נגד זה .  שרון היה שר החוץ ,  אולמרט - ראש עיריית ירושלים .  כשנתניהו התפטר ,  לאחר שהפסיד בבחירות 1999 ,  התמודדו שרון ואולמרט על ראשות הליכוד . " אני תומך בך ",  הכריז אפל באוזני שרון  ( והיאחב"ל )  . " הפעם אני מאחוריך בכל הכוח ",  הצהיר אפל באוזני אולמרט  ( והיאחב"ל )  .  בספטמבר-אוקטובר 2000 ,  לאחר ששרון ניצח ,  עברו קציני היאחב"ל ,  בפיקודו של משה מזרחי ,  ממודיעין לחקירה .  הם תפסו מסמכים במשרד החוץ ,  במחלקת קשרי החוץ של מפלגת העבודה  ( שהתבקשה לתומה להעניק חסות לביקור אישיות יוונית )  ,  בעיריית ירושלים ובמלון  " המלך דוד ".  תושאלו עדים במעגל מרוחק והוכנו חקירותיהם של החשודים המרכזיים ועוזריהם ,  כגון שולה זקן .  הסוד לא זלג ,  גם כשברק התפטר ,  הבחירות לראשות הממשלה - אך לא לכנסת - הוקדמו לפברואר 2001 ושרון ניצח בהן .  שבועות מעטים אחר כך נחשפה הפרשייה ,  אצל מוטי גילת ב"ידיעות אחרונות ". 
בגלל אותה התמודדות עם אולמרט ,  כאשר אפל איחל הצלחה לשני הצדדים ,  נוספה באוקטובר 2001 לשרון חקירה שנייה ,  או שלישית אם מחלקים את הראשונה לשתי המחציות של ההטבות החשודות לאפל - האי היווני וקרקעות גינתון שבסמוך ללוד ובהשפעת מינהל מקרקעי ישראל .  החקירה הנוספת עסקה במימון מערכת הבחירות של שרון לראשות הליכוד ,  בעקבות דו"ח מבקר המדינה אליעזר גולדברג ובהחלטת היועץ המשפטי לממשלה אליקים רובינשטיין .  החקירה היתה גלויה מלכתחילה ,  אך היו בה מהלכים מוצנעים .  בסוף ספטמבר 2002 ,  ארבעה חודשים לפני מועד הבחירות לכנסת ,  הורה רובינשטיין לבצע בדרום אפריקה חיקור דין לידידו של שרון ,  סיריל קרן .  בלוס אנג'לס בוצע חיקור דין נוסף באוקטובר-נובמבר .  לפי חומר הראיות שנאסף בחקירה ,  אך שהוסתר מהציבור ,  נחשד שרון בשוחד ,  מרמה והפרת אמונים .  נשמע מוכר :  אין חדש - ויש חשד - תחת השמש .  
רובינשטיין לא האמין שזכות הציבור לדעת על החשדות נגד ראש ממשלה יוצא שהוא גם מועמד להרכבת הממשלה שתיכון בכנסת הבאה .  הוא חשב שזכותו-הוא להסתיר עובדה זו .  אחד מנימוקיו : " חשש לפגיעה בחקירה בעקבות פרסום ".  הוא לא היה פוליטיקאי ,  אבל התחכך שנים ארוכות בדרג הפוליטי .  במיוחד היה קרוב למשה דיין ,  שממנהגו העברייני לגנוב עתיקות התעלם ,  ולאחר מותו - ליצחק שמיר .  בהשקפתו המדינית היה בין דייניסט  ( בשלום עם מצרים )  לשמיריסט  ( נגד ויתורים בגדה המערבית ,  במיוחד לא לאש"ף )  .  בין הליכוד לעבודה ,  לא היה קשה לנחש היכן הוא ממקם את עצמו .  ערב הפסדו של ברק לשרון ב-2001 אסר עליו רובינשטיין לבצע מהלכים מדיניים בלתי-הפיכים .  לפי אותו היגיון ,  היה ראוי להעמיד לרשות הציבור ,  בטרם הצבעה בלתי הפיכה ,  את מלוא המידע על המועמדים ,  כולל החשדות הנוספים בעניין השוחד .  רובינשטיין התנגד .  חלפה כמעט שנה שלמה ,  שבסופה פרש רובינשטיין לגמלאות משירות המדינה והמתין פחות מחצי שנה למינוי לבית המשפט העליון ,  לפני שנוסחה נגד אפל טיוטת כתב אישום שאיזכרה את שרון כנאשם-בכוח בקבלת שוחד .  זה היה ,  כמובן ,  מאוחר מדי למצביעי פברואר 2003 .  אך כשהסיר רותח ,  המכסה עלול לעוף .  רובינשטיין נדהם לגלות את סיפור חיקורי-הדין ,  הדרום-אפריקאי והצפון-אמריקאי ,  אצל ברוך קרא ב"הארץ ".  הוא מינה צוות מיוחד לחקירת ההדלפה ;  על הכוונת הפרטית שלו נמצא שוטר .  שוב נדהם רובינשטיין :  המקור נמצא בגוף הכפוף לו ,  הפרקליטות .  סגנית בכירה א' לפרקליטת מחוז המרכז וממונה בפרקליטות המחוז ,  עו"ד ליאורה גלאט ברקוביץ' ,  הועמדה לדין על  " גילוי בהפרת חובה ".  על כתב האישום ,  שהורחק מהמרכז לחיפה ,  חתמה מקבילתה של גלאט ברקוביץ' ,  סגנית בכירה א' וממונה על העניינים הפליליים בפרקליטות מחוז הצפון - עו"ד יעל כוכבי ,  רעייתו של תת-אלוף אביב כוכבי ,  מפקד אוגדה 98 ,  ומהשבוע שעבר אשת הרמטכ"ל .
 מקומם במיוחד היה הסעיף שהכתיב רובינשטיין לפרקליטות ,  להנמקת החקירה שהובילה למשפט גלאט ברקוביץ' : " החשש לניסיון של גורמים מהשירות הציבורי להתערב במערכת הבחירות ".  משמע ,  מי שמביא לידיעת הבוחרים מידע חיוני על מועמד ,  מנסה להתערב במערכת הבחירות .  רובינשטיין התבלבל :  הוא שביקש להתערב במערכת הבחירות ,  באמצעות הסתרת המידע .  אכן ,  בידיו ולא בידי שוטר או פרקליט הייתה הסמכות ,  בתוך מערכת החוק ,  להחליט אם לחשוף את המידע ,  אבל במאמציו למנוע את החשיפה ,  לחפש את החושפים ולהעניש אותם הפך לגורם בכיר בשירות הציבורי שהתערב בבחירות לטובת שרון .  
היריבה המרה של רובינשטיין ,  שהחמירה ממנו במאבק בשחיתות בצמרת הפוליטית ,  כולל נגד שרון ואולמרט ,  הייתה פרקליטת המדינה עדנה ארבל .  היא נכנסה לעליון עם רובינשטיין כמו לתיבת נוח ,  ולא חלילה בצוותא חדא כמו שרה נתניהו ועזרא סיידוף בתיק המעונות .  באחד הערעורים האזרחיים של בג"ץ סימן הרכב בראשותה כיוון שניתן להחילו גם על מצבו של נתניהו בין הודעה של מנדלבליט על החלטה מותנית להעמידו לדין לבין ההחלטה הסופית שלאחר שימוע .
 התיק ,  רפאל דיין נגד מפעל הפיס ,  עסק בטענת מועמד למשרת משווק אזורי של הפיס ,  כי קופח במכרז .  המתמודדים נדרשו לדווח ,  לצורך קביעת  " יושר ומהימנות ",  על הליכים משפטיים התלויים ועומדים נגדם .  מועמדותו של דיין נפסלה ,  משום שבתקופת המכרז התנהלה נגדו חקירה פלילית בחשד לתיווך בשוחד במכרז קודם .  חצי שנה לאחר פסילת המועמדות נסגר תיק החקירה נגד דיין ,  בהיעדר ראיות מספיקות .  דיין תבע ממפעל הפיס כ-12 מיליון שקלים ,  פיצוי על הרווחים שנמנעו ממנו ועל עוגמת נפש .  תביעתו נדחתה בבית המשפט המחוזי והוא ערער לעליון .
 ארבל וחבריה להרכב ,  השופטים דפנה ברק-ארז ויורם דנציגר  ( ששניהם לא הגיעו לערכאה הגבוהה מהאווירה הקטגורית של התביעה הכללית )  ,  קבעו שהחשד הפלילי - שעדיין לא הוכח ואף לא בשל לכדי כתב אישום - כלפי מועמד למכרז יכול להוות שיקול ענייני ,  מצד ועדת המכרזים :  היא רשאית ואולי אף חייבת להביא בחשבון חשדות חמורים לפגיעה בטוהר המידות ,  הנמצאים בחקירת משטרה .  מכאן שהיא נהגה כשורה בפסילת המועמד ,  גם אם בהמשך נסגר תיקו .  
ההצבעה בבחירות לכנסת אינה הגרלה ;  היא גורלית .  אם לוועדת מכרזים של מפעל הימורים מותר לפסול חשוד בשוחד שנגדו מתנהלת חקירת משטרה ,  ודאי שלהנהגת מדינה ראוי לפסול נאשם-בכפוף-לשימוע ,  שמאחוריו כבר חקירת משטרה ,  המלצות שני דרגים בכירים בפרקליטות והחלטת יועץ משפטי .  ואם נתניהו ייפסל להרכבת הממשלה הבאה ,  ייפול ממרום ראשות הממשלה ,  יאבד את כיפת הברזל של ההיתר בחוק להישפט ולמשול בו זמנית ,  יהיה כאחד האדם - ממש כמצבו בתיק עמדי ,  לפני 20 שנה - והפעם לא יימצא לידו להצילו יועץ רחום כרובינשטיין .  הקרב העיקרי מתנהל לפיכך על מעמדו של נתניהו בעיני בג"ץ לעת בחירות לכנסת והרכבת ממשלה .  בקרב זה ,  היתרון שמור למנדלבליט .  החלטתו לפרסם בעוד שבועיים-שלושה כתב-חשדות תנחית על נתניהו מכה אנושה .  אבל במשפט המקדים ,  המתנהל בערכאה הציבורית ,  איבד מנדלבליט לנתניהו נקודות מיותרות ,  כי ההסכמה לדון עם ההגנה במועד פרסום כתב-החשדות הציגה את החשוד כשווה-מעמד ובן-שיח לתובע .  במקום לומר לסנגור הראשי ,  כפי שמוטה גור אמר לנהגו משה בן-צור , " תל צור ,  סע !  ". 
אשר למימון ההגנה - נתניהו מבקש אישור לקבל מתנות מחברים כדי להגן עליו מאשמת קבלת מתנות מחברים - הרי שאם התיקים ייסגרו ,  או המשפט יסתיים בזיכוי ,  יקבל נתניהו מהמדינה החזר חלקי של הוצאותיו .  התקנונים והתקדימים ,  למשל בעקבות ועדות חקירה שבפניהן התגוננו ראשי ממשלה ושרי ביטחון ,  מגבילים החזר כזה ל-30 אלף שקלים  ( ועוד מע"מ )  ושהוא ניתן רק למשרד עורכי דין אחד ,  גם אם איש הציבור שכר שניים-שלושה משרדים והתבקש לשלם להם במצטבר מאות אלפי שקלים .  למרות הכאב המצמרר את משפחת נתניהו בכל עת שנדרשת ממנה הוצאת כספה הפרטי ,  דומה שכרגע האחרונה בדאגותיה היא ההתחשבנות לעת סיום ההליכים ללא רבב .
  ( עדכון ראשון ,  24.1 ,  17:00 )  

גול עצמי ,  ניצחון לנתניהו בסיבוב הראשון :  סיפורה של פגישה אומללה בירושלים
שום חשוד בתולדות המדינה ,  בטח לא חשוד בשוחד ,  לא העז להכתיב לתביעה הכללית מתי ,  לפי נוחותו ,  עליה להשלים את ההליכים בעניינו .  אז למה בכל זאת הסכים מנדלבליט להשתתף במשחק ? 

