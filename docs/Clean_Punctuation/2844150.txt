דרישת הבית היהודי מהליכוד :  קידום חקיקה שתגביל כוחו של בג"ץ
צוותי המשא ומתן הקואליציוני של הבית היהודי ושל הליכוד נפגשו והציגו את דרישותיהם .  הבית היהודי דורש קידום חקיקה שתאפשר לכנסת לפעול נגד החלטות בג"ץ ,  הצבת חבר מטעם הסיעה בוועדה למינוי שופטים והפחתה של שופטי העליון בה
צוותי המשא ומתן של הליכוד ושל הבית היהודי נפגשו היום  ( שני )  בכנסת ,  על מנת לדון בדרישות הצדדים .  מרבית דרישות הבית היהודי נגעו בנושאים משפטיים ובקידום חקיקה ,  בעוד נציגי הליכוד הציגו דרישות מטעם הסיעות החרדיות והתייחסו לקצבאות הילדים ,  הסנקציות במסגרת חוק הגיוס וחוק הגיור .  מחר ייפגשו נציגי הליכוד עם נציגי ישראל ביתנו .  
בבית היהודי עלתה הדרישה לקדם מחדש חקיקה של פסקת ההתגברות בחוק יסוד :  כבוד האדם וחירותו .  משמעות התיקון היא כי הכנסת תוכל לחוקק תיקון לחוק היסוד גם אם הוא נפסל על ידי בג"ץ ,  בהוראת שעה לארבע שנים וברוב מיוחד של יותר מ-60 חברי כנסת .  הנושא עלה לדיון בעקבות פסילת התיקון לחוק למניעת הסתננות על ידי בג"ץ בשנה שעברה ,  אז נפסל התיקון ,  שקידמה חברת הכנסת איילת שקד בכנסת הקודמת .  הוא אושר בוועדת השרים לחקיקה ,  אולם שרת המשפטים דאז ,  ציפי לבני ,  הגישה כנגדו ערר והביאה להקפאתו .  
דבר נוסף שהצדדים שוקלים להכליל בקווי היסוד ,  ועליה מסכימות כל הסיעות העתידיות בקואליציה למעט  " כולנו ",  הוא קידום  " חוק יסוד :  החקיקה ",  אשר ניסה לקדם בעבר שר המשפטים יעקב נאמן .  לפי החוק ,  תינתן לבג"ץ האפשרות לפסול חוקים של הכנסת בהרכב של תשעה שופטים ,  אולם הכנסת תוכל לחוקק את אותו החוק שייפסל בהוראת שעה לארבע שנים .
 בנוסף ,  ביקשו בבית היהודי כי נציג מטעם סיעה יהיה חבר בוועדה למינוי שופטים ,  וכי תקודם הצעת החוק של איילת שקד ויריב לוין מהכנסת ה-19 ,  לפיה ישונה הרכב הוועדה למינוי שופטים .  לפי הצעתם ,  הוועדה תורכב משופט עליון אחד ,  נציג אקדמיה אחד ושופט מחוזי בדימוס ,  במקום המצב הנוכחי שבו ישנם שלושה שופטי עליון מתוך תשעה נציגים .  
כמו כן ,  נציגי שתי הסיעות דנו בקידום חוק הלאום ובדרישת הבית היהודי ,  לפיה בקווי היסוד תהיה התחייבות כי לא תהיה שוב הקפאת בניה ביהודה ושומרון .  סיעתו של בנט גם דרשה בשיחה היום לקדם העלאה משמעותית של שכר החיילים הקרביים בשנה השלישית לשירותם .  
נציגי הליכוד הציגו בפגישה את דרישת הסיעות החרדיות  " להחזיר את הסטטוס קוו למצב בו היה בשנת 2012 ".  הסיעות החרדיות דורשות כי בנוסף להחזרת קצבאות הילדים לרמתן הקודמת וביטול הסנקציות הפליליות בחוק הגיוס ,  גם ישונה חוק הגיור שנחקק בכנסת הקודמת .  בין היתר ,  היו אלה חברי הבית היהודי שיזמו אותו ,  ובו נקבע כי רבני הערים יוכלו גם הם להעביר את תהליך הגיור .  ש"ס ויהדות התורה דרשו כי רבני הערים שיורשו להעביר את ההליך יתמנו בהסכמת הרבנות הראשית ,  דבר אשר חבר הכנסת לשעבר שיזם את החוק ,  אלעזר שטרן ,  התנגד לו .  נציגי הבית היהודי לא החזירו תשובה לדרישה ,  אך גורמים במפלגה הזכירו שהסיעה הייתה חלק מגיבוש החוק ,  ואין לה עניין לשנות אותו .
 לפניות לכתב עמרי נחמיאס :  omri_n@walla.net.il 

דרישת הבית היהודי מהליכוד :  קידום חקיקה שתגביל כוחו של בג"ץ
צוותי המשא ומתן הקואליציוני של הבית היהודי ושל הליכוד נפגשו והציגו את דרישותיהם .  הבית היהודי דורש קידום חקיקה שתאפשר לכנסת לפעול נגד החלטות בג"ץ ,  הצבת חבר מטעם הסיעה בוועדה למינוי שופטים והפחתה של שופטי העליון בה

