שנת 2009 :  מבחינתם ,  מבחינתנו
הציונים הניתנים לאישים פוליטיים בתום שנה ,  בעייתיים לא רק משום הגישה הסובייקטיבית מאוד של מעניקי הציונים ,  אלא משום שקיים הבדל בין הציון המוענק להישגו האישי של האיש לבין אופי השפעתו על האינטרס הלאומי ,  כפי שהוא נראה בעיני מעניק הציונים .  אשר על כן ,  מוצעים להלן שני ציונים :  האחד להישג הפוליטי האישי והשני להשפעתו .  את הסובייקטיביות שלי לא ניסיתי לנטרל .
 שמעון פרס :  מצוין מבחינתו ,  טוב מבחינתנו .  אחרי שנים של עמידה בלב המחלוקת הישראלית ,  של תמיכה מכאן וגינויים קשים מכאן ,  הפך פרס לסמל הקונצנסוס הישראלי ,  האהוב ביותר והנערץ ביותר .  הוא הנציג הבולט ביותר של ישראל בעולם ,  יחסיו עם כל ראשי השלטון בישראל מעולים ודבריו נשמעים .  מבחינת האינטרס הלאומי - ההחמצה היא בכך שכאשר מגיע איש שמאל מובהק לעמדת הנשיאות ,  הוא מוצא עצמו מגבה עמדות מדיניות רחוקות מליבו .  הוא מוותר על אפשרות השימוש במיקרופון הלאומי כדי לומר את האמת שלו ,  וחבל .
 בנימין נתניהו :  טוב מאוד מבחינתו ,  רע מבחינתנו .  נתניהו שב לתפקיד ראש הממשלה עשר שנים לאחר שכיהן בתפקיד זה וכשל .  הוא הצליח להקים קואליציה ושילב בה את מפלגת העבודה .  הוא הצליח לקיים את הקואליציה למרות שקיבל כמה החלטות בלתי נוחות לחלק ממרכיביה .  בעימות מול אובאמה הצליח לעמוד על שלו ולהימנע מהקפאת ההתנחלויות .  מבחינתנו - עם ראשית כהונתו נפסק המו"מ המדיני עם שכנינו ,  ישראל מידרדרת במהירות במעמדה בעולם ,  ויש לכך השלכות כלכליות ואחרות ,  מלבד העובדה שכמה אישים בכירים מנועים מלנסוע לכמה מדינות באירופה .  מינוי ליברמן לשר החוץ היה מינוי בלתי אחראי ,  והענקת כל התפקידים הקשורים בשלטון החוק בממשלה ובכנסת לאנשי ליברמן ולמקורביו היא נזק כבד .
 ציפי לבני :  טוב מבחינתה ,  טוב מאוד מבחינתנו .  מבחינתה  - " קדימה "  בראשותה אמנם קיבלה את מספר המנדטים הרב ביותר בכנסת ,  אך היא לא יכלה להרכיב קואליציה ובחרה לעמוד בראש האופוזיציה .  היא הצליחה לשמר את מעמדה בישראל ובעולם כקול אחראי ,  המהווה משקל נגד לגישה של ממשלת נתניהו ,  ובסקרי דעת הקהל נשמר כוחה .  מבחינתנו - העובדה שלבני לא התפתתה להצטרף לממשלה ,  לא התקרנפה ומציגה אלטרנטיבה למרות לחצים להצטרף לממשלה - חיונית לסיכוי להתקדמות מדינית בעתיד .
 אהוד ברק :  לא רע מבחינתו ,  רע מבחינתנו .  מבחינתו - למרות שמפלגת העבודה בראשותו הגיעה לתחתית במספר המנדטים ,  הצליח ברק לנצל את נחישותו של נתניהו לייצר רושם של ממשלת אחדות ,  להעניק כמעט לכל חברי הכנסת שלו תפקידים ממשלתיים ולהמשיך בתפקיד שר הביטחון .  הוא גם ממשיך לשמור על הפופולריות שלו בתפקיד זה ,  אף שבסקרים מתקרבת מפלגתו אל אחוז החסימה .  מבחינתנו - העובדה שברק החליט לעקוף את  " קדימה "  מימין ולחבור לממשלה עם נתניהו ,  ליברמן ובני בגין היא ויתור על הסיכוי לאלטרנטיבה סוציאל ? דמוקרטית בישראל .
 אביגדור ליברמן :  טוב מאוד מבחינתו ,  נורא מבחינתנו .  ליברמן זכה בהישג גדול בבחירות - הצליח לאחז את עיני נתניהו בכך שגרם לו להאמין כי אם לא יקבל את מבוקשו יחבור ללבני ,  וקיבל תפקיד בכיר מבלי שהיה צריך להוכיח את יכולתו למלאו .  הוא מנהיג מפלגה של פה אחד .  מצד שני ,  אופק כהונתו מתקצר והולך ,  הוא רואה את כתב האישום ואת פסק הדין שלאחריו ומבין כי הוא שר חוץ בזמן שאול .  מבחינתנו - העובדה שמדובר באדם אשר התבטא כל חייו הפוליטיים בחוסר אחריות ,  ואשר אין לו כל סיכוי להתקבל בעולם הערבי המתון ,  ואשר עצם היותו שר חוץ מציג את ישראל כמדינה המעדיפה התנצחות על שלום - הופכת את מינויו לנזק כבד ומיותר .
 
שנת 2009 :  מבחינתם ,  מבחינתנו
nan
