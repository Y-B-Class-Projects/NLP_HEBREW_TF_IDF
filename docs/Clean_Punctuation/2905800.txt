דעה :  הדמוקרטיה הישראלית בסכנה
כל עוד נמשך הכיבוש ,  וזכותו של העם הפלסטיני להגדרה עצמית ומדינה משלו לא ממומשת ,  הערבים אזרחי ישראל נדחקים לפינה ,  ולפחד שלהם נוספת אפליה קשה .  ההשלמה עם ההסתה מעמידה את האזרחות בסכנה ומרסקת את הדמוקרטיה
דומה שכמעט בלתי אפשרי לנהל עתה דיון ענייני על יחסי יהודים-ערבים בישראל .  הסכסוך הלאומי זולג אל המרחב הציבורי המקומי ,  ומגרונות שני הצדדים זועקים הפחד והעלבון ,  הייאוש ותביעת הנקמה .  
את הרגשות אפשר להבין .  הפחד ,  ואפילו הנקמנות האווילית ,  אנושיים .  אבל צריך גם להבין שכל עוד נמשך הכיבוש ,  וזכותו של העם הפלסטיני להגדרה עצמית ומדינה משלו איננה ממומשת ,  הערבים אזרחי ישראל נדחקים לפינה צרה ,  ולפחד שלהם נוספת אפליה קשה וגזענות בוטה .
 זוהי מציאות מתמשכת ,  שהשפעתה על חיי היומיום ועל הפוליטיקה הערבית הפנימית קשה מאוד .  ואף על פי כן ,  גם בתוכה הצליחו ערבים ויהודים לייצר ביחד מרחבים מסוימים של שיתוף .
 אך השיתוף שברירי ,  ובימים אלה הוא בסכנת התפרקות .  הזרם המוביל בפרהסיה היהודית-ישראלית מקצין ,  מסמן אוטומטית ערבים כאויבים ,  ומשחרר כל רסן בהתייחסות אליהם לא כמו אל אזרחים ואפילו לא כמו אל בני אדם .  
האירוע בעפולה הדגים זאת היטב .  לפתע התרחשה בלב מדינת ישראל סצנה שמוכרת מהשטחים .  את אסראא זידאן תאופיק עבד אפשר היה לתפוס בקלות ,  ולקחת מידה את הסכין ,  אם בכלל התכוונה להשתמש בו .  אבל לירות מטווח אפס ?  עד לא מזמן הייתה מוקמת בעקבות אירוע כזה ועדת חקירה .  עתה הקונצנזוס צורח  " תהרגו אותה !  ".  
האלימות הזאת לא התפרצה מאליה .  הממשלה מובילה הסתה חסרת רסן ,  מגלגלת את האחריות על הציבור הערבי ומחפשת דרכים חדשות-ישנות להגבלתו ולהתסיס את החשדנות כלפיו .  בנימין נתניהו משדר פאניקה רדופה ,  והוא ושריו הופכים את המרחב הציבורי לשדה קרב ואת אזרחי המדינה למיליציות פרטיות .  עצתם של שרים וח"כים להצטייד בנשק מכל הבא ליד כבר קיפחה חיים של חפים מפשע ,  ותורמת רק לליבוי נוסף של הבערה .  
במקום מנהיגות ,  אנו עדים להתלהמות מסוכנת הסוחפת אחריה המונים מבוהלים ותוקפנים ,  כהמשך ישיר ל"ערבים הנוהרים ".  גם התקשורת מתיישרת ברובה עם הקו חסר האחריות ,  זורעת בהלה לאומנית מבישה .  
התוצאה האומללה מכל אלה היא הרחקה ואף פיטורים של עובדים ערבים רבים ברחבי הארץ ,  זירוז  " חוק המישוש "  וסירוב להעסיק ערבים .  וזאת זמן קצר בלבד לאחר שהממשלה נתנה פרסום רחב לחזונה המוצהר ,  כי יש להגדיל את השתתפות הערבים בשוק העבודה .  
זהו חזון הדורש שינוי עומק גם בימים רגילים ,  כיוון שהוא לא יתקיים ללא יצירת ביקוש בנוסף להיצע :  עשרות אלפי אקדמאים ערבים מיומנים לא נקלטים בהייטק ,  בחברות עתירות ידע ובממסד ,  ומועסקים במלאכות נמוכות מיכולותיהם .  עכשיו מפטרים אפילו את המנקות ,  עוזרות הגננות והבנאים .  
צעדים קטנים אך מעוררי תקווה ,  שהושגו במאמצים גדולים של ארגוני החברה האזרחית ואנשי ציבור ,  נפגעים עתה אנושות .  לנוכח ההידרדרות האלימה הזאת אנחנו מבקשים להזכיר ששוויון לא נותנים ולא מתנים ,  ושהשלמה עם הדרה והסתה מעמידים את האזרחות בסכנה חמורה ומרסקים את הדמוקרטיה .  רק שותפות ושוויון אמת הם המפתח לבניית עתיד משגשג לחברה כולה .  
פרופ' מוחמד אמארה ואבירמה גולן הם יו"רים שותפים של עמותת  " סיכוי "  לקידום שוויון אזרחי
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

דעה :  הדמוקרטיה הישראלית בסכנה
כל עוד נמשך הכיבוש ,  וזכותו של העם הפלסטיני להגדרה עצמית ומדינה משלו לא ממומשת ,  הערבים אזרחי ישראל נדחקים לפינה ,  ולפחד שלהם נוספת אפליה קשה .  ההשלמה עם ההסתה מעמידה את האזרחות בסכנה ומרסקת את הדמוקרטיה

