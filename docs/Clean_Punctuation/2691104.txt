לקראת ביקורו השמיני באזור :  קרי מסרב להתייאש
בביקורו השמיני בישראל וברשות הפלסטינית מאז נכנס לתפקידו ,  ידגיש שר החוץ האמריקני את החשיבות שבפריצת דרך במו"מ ,  שעשויה לקרב את מדינות ערב ולהגביר את הלחץ על איראן
 ( נתניהו וקרי בפגישתם ברומא ,  בחודש שעבר )  
שר החוץ האמריקני ג'ון קרי מסרב להתייאש :  ביום שלישי השבוע הוא שוב יגיע לישראל ולרשות הפלסטינית ,  בפעם השמינית מאז מינויו לתפקיד ,  ובוודאי לא האחרונה .  קרי יגיע לכאן על רקע שלושה מהלכים מדיניים קריטיים שמתנהלים במקביל :  המשא ומתן הישראלי-פלסטיני ,  השיחות בין איראן למעצמות על תכנית הגרעין והמגעים בין ישראל לאיחוד האירופי על הצטרפות ישראל לתכנית המחקר והפיתוח  " אופק 2020 ".  בין שלושת התהליכים הללו מתקיימים קשרי גומלין הדוקים ,  שיעמדו במרכז הביקור הקצר של קרי בירושלים וברמאללה .  
הקשר הברור ביותר הוא בין הנושא האיראני לנושא הפלסטיני .  בשבוע שעבר נשמעו בישראל שתי הצהרות מעניינות על הקשר בין שני הנושאים הללו ,  שנשיא ארצות הברית ברק אובמה סימן כמרכזיים במדיניות הממשל האמריקני במזרח התיכון :  מצד אחד ,  ראש הממשלה בנימין נתניהו אמר כי אם איראן תתקדם לעבר השגת נשק גרעיני ,  תהיה לכך  " השפעה רעה מאוד "  על תהליך השלום הישראלי-פלסטיני .  לעומתו ,  שרת המשפטים ציפי לבני אמרה בראיון לוואלה !  חדשות כי  " התקדמות במשא ומתן מול הפלסטינים תחליש את איראן ,  ותאפשר לנו להקים חזית אזורית נגדה יחד עם מדינות ערב ,  שחוששות גם הן מהגרעין האיראני ".  
קרי ,  שעקץ השבוע את נתניהו על  " טקטיקת ההפחדה "  שהוא מוביל בנושא האיראני ,  שותף להשקפתה של לבני .  הוא סבור שהסכסוך הישראלי-פלסטיני הוא מוקש שצריך לנטרל בדרך ליצירת קואליציות חדשות במזרח התיכון ,  כאלה שיהיו טובות לישראל  וגם לארצות הברית .  כמו לבני ,  הוא סבור שהסכסוך הישראלי-פלסטיני פוגע ביכולת לגבש קואליציה ישראלית-ערבית נגד  " הסהר השיעי "  שכולל את איראן ,  סוריה וחיזבאללה .  להשקפתו ,  הדרך ליצירת כוח נגדי שיבלום את התפשטות איראן במזרח התיכון ,  עוברת בירושלים וברמאללה .  הוא לא היחיד שחושב כך :  דיפלומטים אירופים בכירים אמרו בשבוע שעבר לפרשן עקיבא אלדר מאתר  " אל מוניטור "  כי הנושא הישראלי-פלסטיני הוא  " מרכיב משמעותי ביותר "  ביכולת של המעצמות להוריד מסדר היום את איום הגרעין האיראני .  
בירושלים לא ממהרים להסכים עם התפישה של קרי  שם היו מעדיפים שארצות הברית תפעל נגד איראן באמצעים צבאיים .  אלא שבמציאות שבה הנשיא אובמה ,  הקונגרס ורוב הציבור האמריקני מעדיפים להימנע מתקיפה בחודשים הקרובים ,  קרי צריך לעבוד עם הכלים הדיפלומטיים שעומדים לרשותו :  מצד אחד ,  משא ומתן עם איראן על פירוק תכנית הגרעין שלה .  מצד שני ,  התקדמות בערוץ הישראלי-פלסטיני ,  שכאמור תסייע ליצור ציר אזורי כנגד האיראנים .  
על הרקע הזה ,  קרי גם חזר לדבר לאחרונה על יוזמת השלום הערבית ,  שבמסגרתה הציעו כלל מדינות ערב להכיר בישראל וליייסד עמה יחסים מלאים ביום שלאחר חתימת הסכם שלום ישראלי-פלסטיני .  במסיבת עיתונאים שערך בשבוע שעבר בפאריס ,  שר החוץ האמריקני כינה את היוזמה  " חזון לעתיד המזרח התיכון ,  חזון ששווה להיאבק עבורו ".  דבריו בנושא הופצו לכתבים בישראל על ידי שגרירות ארצות הברית בתל אביב ,  שלא מרבה להוציא הודעות בעלות תוכן מדיני .  קרי אף מינה לאחרונה את מייקל יפה ,  דיפלומט בכיר במשרד החוץ האמריקני ,  לאחראי על התיאום בין השליח האמריקני למשא ומתן ,  מרטין אינדיק ,  לבין גורמים אזוריים כגון הליגה הערבית ומועצת מדינות המפרץ .
 קרי סבור שללא תמיכה משמעותית ופומבית של מדינות ערב בתהליך השלום ,  יהיה קשה מאוד להשיג הסדר .  תמיכה כזו תסייע לאבו מאזן להדוף טענות על בגידה מצד מתנגדי המשא ומתן בצד הפלסטיני ,  והיא עשויה לרכך גם את נתניהו ,  אם הדבר אכן יסייע לו ביצירת ברית אזורית אנטי-איראנית .  מי שהדברים נשמעים לו כמו מדע בדיוני ,  ראוי שייזכר בנאומו של נתניהו בפני עצרת האו"ם לפני כחודש ,  בו הצהיר ראש הממשלה שהאיום האיראני מקרב בין ישראל לבין חלק ממדינות ערב .  ברור לחלוטין שהתקדמות ,  ולו חלקית ,  בתהליך השלום עם הפלסטינים ,  יכולה רק לחמם את היחסים .  
בממשלה של נתניהו ישנם שני שרים בכירים ששותפים לעמדה הזו :  השרה לבני ושר המדע יעקב פרי ,  שאמר השבוע בשיחה עם וואלה !  חדשות כי הוא  " אופטימי מכך שהממשל האמריקני רואה בחיוב את הגישה האזורית ".  פרי ,  שכיהן כראש השב"כ בשנים בהן החל המשא ומתן הישראלי-פלסטיני ,  סבור שהיעדר גיבוי מצד מדינות ערב היה הסיבה העיקרית לכישלון סבבי המשא ומתן הקודמים : " הבעיה בינינו לבין הפלסטינים היא חוסר אמון ,  חוסר ביטחון וחרדות .  כאשר יש לך מטריה אזורית ,  שמגובה גם במעצמה הגדולה בעולם ,  זה נותן ביטחון לשני הצדדים ".  
המגעים בין איראן לבין המעצמות ,  שיחודשו השבוע בשווייץ ,  ודאי לא מקרבים את נתניהו לעמדתם של קרי ,  לבני ופרי .  על הנייר ,  הם אף עשויים לגרום לו להקשיח עמדות כלפי הפלסטינים ,  אם ירגיש שמדינות המערב מפנות עורף לעמדתו הנוקשה כלפי איראן .  אלא שכאן נכנס לתמונה התהליך המדיני השלישי שמתנהל בימים אלה  המשא ומתן בין ישראל לאיחוד האירופי לגבי הצטרפותה של ישראל לתכנית המחקר והפיתוח האירופאית  " אופק 2020 ",  שעומדת בסימן שאלה בשל המדיניות החדשה של אירופה להחרמת ההתנחלויות .
 נתניהו שמע את אזהרותיהם של ראשי האקדמיה בישראל על הנזק האדיר שייגרם למחקר בארץ אם ישראל לא תצטרף להסכם הזה ,  בגלל סירובה לחתום על סעיף שמבדיל בין ישראל בגבולות 1967 לבין ההתנחלויות .  נתניהו מבין היטב שהקשחת עמדות כלפי הפלסטינים ,  שמשמעותה הכשלת המשא ומתן ,  תוביל לתגובה חריפה מצד אירופה .  לא רק שהמאמצים שהשקיעו בחודשים האחרונים בכירי משרד החוץ במציאת נוסחה שתאפשר לישראל להצטרף ל"אופק 2020 "  יירדו לטמיון  השלבים הבאים של החרם האירופי על ההתנחלויות יהיו קשים וכואבים עוד יותר .  
האיום בסנקציות כלכליות מצד אירופה עשוי להיות הגורם המכריע ,  שיכריח את נתניהו להקדיש מחשבה שנייה לרעיונותיו של קרי .  שר החוץ האמריקני כבר הזהיר את נתניהו בעבר שתקיעת המשא ומתן עם הפלסטינים תבודד את ישראל ,  בה בשעה שאיראן מתחזקת בזירה הבינלאומית .  המשימה שלו בביקור הקרוב תהיה לשכנע את ראש הממשלה גם בקיומו של תסריט הפוך ,  שבמסגרתו פריצת דרך במשא ומתן תחזק את ישראל ,  תקרב אליה את מדינות ערב ותגביר את הלחץ על האיראנים .
 
לקראת ביקורו השמיני באזור :  קרי מסרב להתייאש
בביקורו השמיני בישראל וברשות הפלסטינית מאז נכנס לתפקידו ,  ידגיש שר החוץ האמריקני את החשיבות שבפריצת דרך במו"מ ,  שעשויה לקרב את מדינות ערב ולהגביר את הלחץ על איראן

