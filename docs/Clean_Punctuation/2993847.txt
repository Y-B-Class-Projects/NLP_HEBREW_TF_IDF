חיילי צה"ל מתוסכלים מהשבתת הרכבות : " נעזוב מוקדם יותר את המשפחה "
 ההודעה על השבתת קו תל אביב-חיפה עקב הוראת נתניהו לעצירת עבודות התשתית בו גרמה לעוגמת נפש רבה בקרב חיילים ואזרחים כאחד . " נקווה שהאוטובוסים יעמדו בעומס ",  אמר חייל מעתלית .  בעקבות הזעם החליטו נתניהו וליברמן לארגן הסעות לחיילים במוצאי שבת
החלטת ראש הממשלה בנימין נתניהו להשהות את עבודות התשתית במסילות הרכבת במהלך השבת ,  שהובילה להודעה שיצאה אמש  ( שישי )  על השבתת קו תל אביב-חיפה במוצאי השבת ,  גרמה לעוגמת נפש רבה בקרב חיילים וקציני צה"ל שיצטרכו למצוא דרכים חלופיות לחזרה לבסיס .  גם משתמשים אחרים בקו הפופולרי יצטרכו למצוא פתרון חלופי וייתכן שיספגו פגיעה של ממש בפרנסתם ובלוחות הזמנים שלהם . 
" הכיתה שלי הייתה אמורה להתייצב עד 22:00 בשערי הבסיס ",  סיפר י' ,  מפקד כיתה בבסיס חיל רגלים בדרום המתגורר בעתלית . " העובדה שאין רכבות סדירות החל מצאת השבת תגרום לאותם חיילים שמתגוררים צפונית לתל אביב ,  שגם ככה קיבלו שבת מקוצרת ,  לעזוב את המשפחה והחברים עוד מוקדם יותר .  נקווה שהאוטובוסים יעמדו בעומס ".  
ר' ,  המתגורר בחיפה ומשרת בקבע בבסיס הקרייה בתל אביב ,  סיפר כי בשנה האחרונה היו ניסיונות רבים להעביר מאות חיילים לנסיעות באוטובוס על מנת להקל על הדוחק ברכבות בימי ראשון . " את הנסיעה לתל אביב באוטובוס אני מכיר מקרוב ומתורגל אליה ,  הבעיה זה הדוחק .  יכול להיות שאחרוג ממנהגי ואתפוס מונית שירות לתל אביב ,  כי את הצבא לא מעניינות השביתה ברכבת ישראל ",  אמר .
 עוד על משבר הרכבת וואלה !  NEWS:נתניהו הורה לעצור את עבודות הרכבת : " כץ מנסה לערער את יציבות הממשלה"גורם בסביבת נתניהו : " כל האפשרויות על השולחן - כולל פיטורי כץ "  
הוריהם של החיילים גם הם מודאגים מהמצב ומתקשים להתמודד עם הפגיעה בילדיהם ,  המשרתים את המדינה . " ראש הממשלה ,  רציתי להודות לך בשם שני בניי המשרתים בצה"ל ,  מתוך אהבת הארץ ומחויבות לנתינה ,  אחד קצין והשני חייל בתחילת דרכו ",  כתב משה מטלון ,  ח"כ לשעבר ממפלגת ישראל ביתנו ,  בעמוד הפייסבוק שלו . " תודה על כניעתך לחרדים הידועים בתרומתם להגנת המולדת ועל פגיעתך בהם ובחבריהם חיילי צה"ל .  עדיין יש באפשרותך גם להפסיק את תנועת הרכבות ביום ראשון בבוקר בגלל הקרבה לשבת  ,  או שאולי זה השלב הבא ?  ",  הוסיף .  
כדי לנסות לתקן את הנזק שנגרם לחיילים ,  החליטו היום ראש הממשלה בנימין נתניהו ושר הביטחון אביגדור ליברמן שבמוצאי שבת וביום ראשון יפעיל משרד הביטחון הסעות לחיילים מתחנות הרכבת שאינן פועלות  כך אמרו הבוקר גורמים בלשכת ראש הממשלה .  לפי ההודעה ,  בעזרת ההסעות יוכלו חיילים להגיע כרגיל לתחנות הרכבת ולנסוע לבסיסים .
 מפלגת המחנה הציוני טענה כי החליטה כבר אתמול לארגן הסעות חלופיות ,  במקום הנסיעה בקו הרכבת תל אביב-חיפה שהושבת . " את מה שאנחנו הבנו והחלטנו לעשות כבר אתמול - הממשלה נזכרה לחקות ולעשות עכשיו ",  טענו במפלגה ,  והוסיפו : " כמה אוטובוסים זה לא תחליף לקבלת החלטות ולסדר עדיפויות לטובת כלל המדינה ".  ההסעות שאורגנו על ידי המחנה הציוני יצאו היום בשעה 20:30 מתחנת רכבת סבידור מרכז בתל אביב ומתחנה מרכזית המפרץ בחיפה .  
אבל לא רק החיילים צפויים להיפגע מהפסקת תנועת הרכבות בין שתי הערים .  ענבל גולנזר ,  מאפרת מפתח תקווה ,  סיפרה כי עליה להגיע לשכונת נווה שאנן בחיפה על מנת לאפר לקוחות לחתונה .  כעת ,  היא חוששת מכך שהרכבות לא יחזרו לפעול ביום ראשון . " אם לא יהיו רכבות אצטרך לקחת אוטובוס שהמסלול שלו נמשך כשלוש שעות ",  סיפרה . 
" אני חושבת שזה פשוט ביזיון .  יריקה בפרצוף של כל מי שלא מסוגל לממן רכב פרטי ונתמך בתחבורה הציבורית בישראל .  ממתי הזכות להגיע ממקום למקום שמורה רק לעשירים ובעלי רכב פרטי ?  בדרך כלל הדרך לוקחת לי שעה ו-20 דקות ולכן גם לקחתי את העבודה הזאת ",  הוסיפה .
 בתוך כך ,  פעילי מפלגת מרצ הודיעו כי יפגינו היום סמוך לתחנת רכבת סבידור מרכז שבתל אביב במחאה על השלכות החלטת נתניהו לעצור את עבודות התשתית בשבת . " נגיע למשמרת מחאה נגד הכניעה המבישה של נתניהו לחרדים ,  שמשמעותה ביטול הרכבות בסופי שבוע .  היום ברור שלא נשאר כלום מהדיבורים על 'סטטוס קוו "'  ,  רק יריקה בפניהם של אזרחים שתלויים בתחבורה ציבורית יעילה ומתפקדת ",  נכתב באירוע שנפתח להפגנה בפייסבוק ,  שבו אישרו הגעה יותר מאלף בני אדם .  
רכבת ישראל הודיעה על השבתת קו תל אביב-חיפה במוצאי השבת לאחר הנחיית נתניהו שלא לבצע את עבודות התשתית שתוכננו במסילות במהלך השבת .  מהרכבת נמסר כי מאחר שהודעת לשכת ראש הממשלה נמסרה חמש דקות לפני כניסת השבת ,  לא ניתן היה להחזיר למקומן מסילות שפורקו לצורכי תחזוקה ,  ועל כן תנועת הרכבות לא תוכל להתחדש .  כמו כן ,  נמסר כי קיימת אפשרות שהרכבות לא יפעלו בין שתי הערים גם ביום ראשון .  
ההודעה שהוציאה לשכתו של נתניהו אמש הורתה להשהות את העבודות עד לקבלת החלטה סופית בנושא ב-72 השעות הקרובות .  בהודעה תקף נתניהו בחריפות את שר התחבורה ישראל כץ וטען כי עורר במכוון משבר קואליציוני עם המפלגות החרדיות .  לטענת ראש הממשלה ,  כץ מסר מידע סותר לגבי נחיצות העבודות בשבת ,  דבר שהוביל למחלוקות מול הסיעות החרדיות שהתנגדו בתוקף לביצוע כל עבודה שהיא במהלך יום המנוחה .  
נתניהו הוסיף ואמר בהודעתו כי קיים  " משבר אמון חריף "  מול כץ ,  וטען כי  " לאחר שנכשל בניסיונו להשתלט על מוסדות הליכוד ,  הדהים שר התחבורה את ראשי הסיעות החרדיות כשנתן הנחיות לבצע עשרות עבודות בשבת ".  גורמים בסביבת ראש הממשלה טענו כי לא ברור כיצד ייפתר המשבר ,  וכי גם פיטוריו של שר התחבורה נמצאים על הפרק .
  ( עדכון ראשון :  7:00 )  

חיילי צה"ל מתוסכלים מהשבתת הרכבות : " נעזוב מוקדם יותר את המשפחה "
 ההודעה על השבתת קו תל אביב-חיפה עקב הוראת נתניהו לעצירת עבודות התשתית בו גרמה לעוגמת נפש רבה בקרב חיילים ואזרחים כאחד . " נקווה שהאוטובוסים יעמדו בעומס ",  אמר חייל מעתלית .  בעקבות הזעם החליטו נתניהו וליברמן לארגן הסעות לחיילים במוצאי שבת

