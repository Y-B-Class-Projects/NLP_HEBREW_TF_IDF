מו"מ שמום :  השיחות נפתחו עם סיכוי אפסי להצלחה
המשא ומתן נפתח הלילה בוושינגטון לאחר קיפאון ממושך ,  אך נראה שהצדדים נגררו לשיחות בעל כורחם ,  שאיש לא מוכן לעשות ויתורים כואבים ולא מאמין ביכולת או ברצון האחר .  פרשנות
השיחות על הסדר הקבע בוושינגטון החלו הלילה  ( שלישי )  ללא קול חצוצרות או חגיגות יוצאות דופן .  רק ארוחת איפטאר לשבירת צום הרמדאן בנוכחות המשלחת הפלסטינית ,  סאיב עריקאת ומוחמד שטייה ,  הישראלית ,  ציפי ליבני ויצחק מולכו ,  והצוות האמריקני בראשות מזכיר המדינה ,  ג'ון קרי ,  והשליח המיוחד מרטין אינדיק .  היעדר החגיגיות נובע בעיקר מהיעדר ציפיות בשני הצדדים ,  לא רק בדרג המנהיגים .  גם בציבור הפלסטיני והישראלי מתייחסים לסבב הנוכחי של השיחות בזלזול מהול באדישות .  כאילו כל המתרחש בחדרי החדרים של מחלקת המדינה או במלון המייפלאוור עוסק במציאות וירטואלית שאין לה דבר עם זו שבשטח .  
גם הנשיא האמריקני ,  ברק אובמה ,  שלח את ברכתו לרגל האירוע ואמר כי במהלך ביקורו באזור ראה במו עיניו את הרצון בשלום של שני הצדדים .  אז רצון בשלום אולי יש ,  אך לגבי משא ומתן ,  זה כבר סיפור אחר .  ניכר היה שאין עודף מוטיבציה בשתי ההנהגות להתקדם לשיחות רציניות שעלולות עוד ,  חלילה ,  לדרוש משני הצדדים פשרות כואבות כמו ויתור על זכות השיבה או פינוי התנחלויות .  לרגעים נדמה ששני הצוותים נגררו בעל כורחם על ידי קרי עד לוושינגטון לסיטואציה שלא רצו בה .  היעדר הרצון הפלסטיני בעיקר ,  אבל גם הישראלי ,  נובע משתי סיבות מרכזיות :  הראשונה  היעדר האמון המוחלט בין שני המנהיגים ,  אלה שנותרו במזרח התיכון ,  אבו מאזן ובנימין נתניהו .  
על אף שהם נפגשו כבר יותר מפעם אחת ,  ניכר שהשניים רחוקים מלהעריך זה את זה ובוודאי אינם מאמינים ביכולתו או ברצונו של השני לספק את הסחורה .  במילים פשוטות :  יו"ר הרשות הפלסטינית חושב שנתניהו לא רוצה ,  בעוד שראש הממשלה הישראלי מאמין שאבו מאזן אינו יכול .  השניים גם משדרים פסימיות יתרה לסביבתם והתחושה שהם נותנים היא ש"הרבה לא ייצא מזה ".  מכאן גם החלטתם לשגר לפגישות בוושינגטון שליחים מטעמם במקום לארגן סוג של פסגה מדינית .  
הראשון מביניהם ששחרר הצהרה לוחמנית ,  ממש כמעט במקביל לפגישת צוותי המשא ומתן ,  היה אבו מאזן ,  שמיהר להבהיר לאחר פגישתו עם הנשיא הזמני במצרים ,  עדלי מנסור ,  כי מבחינת הפלסטינים כל ההתנחלויות הישראליות שנבנו מעבר לגבולות 67' אינן חוקיות . " במסגרת הסדר קבע לא תתאפשר נוכחות אף לא של ישראלי אחד על אדמותינו ",  הוא אמר .  זאת על אף שאבו מאזן עצמו כבר הסכים לעקרון חילופי השטחים כנגד גושי ההתנחלויות .  מנגד ,  נתניהו מדגיש בימים האחרונים שלא יאפשר בשום תרחיש הריסה של התנחלויות .  קשה לדמיין דרך נפלאה יותר מזו לבניית אווירה חיובית מיד עם תחילת המשא ומתן .  
הסיבה השנייה להיעדר המוטיבציה קשורה כמובן בחבל הטבור לראשונה .  הסבירות שמסבב השיחות הנוכחי ייצא הסכם שלום ,  נמוכה יותר מזכייה בלוטו .  שני המנהיגים אינם רוצים או יכולים להסכים לפשרות הנדרשות כדי להגיע להסכם שלום .  ברור כי אבו מאזן לא יהיה מוכן לקבל פחות ממה שהציע לו אהוד אולמרט בספטמבר 2008 ,  קרי :  93.7% מהשטח בגדה ,  ויתור על שליטה בבקעת הירדן ,  מנהלת בינלאומית שתנהל את ענייני האגן הקדוש בירושלים  ( וכמובן ויתור על כל שכונותיה הערביות של העיר )  ושיבה סמלית של פליטים לשטחי ישראל .  נתניהו מבהיר שאין בכוונתו להסכים למתווה שכזה ,  שגם כך ,  צריך להזכיר ,  לא התקבל על ידי הפלסטינים .  הרשות ביקשה אז 98% משטחי הגדה ,  ריבונות על הר הבית ושיבה של כמה עשרות אלפי פליטים לבתיהם .  נתניהו ,  או כל ראש ממשלה אחר לצורך העניין ,  לא יוכל להעביר בכנסת הסכם אפילו דומה לזה .  
אז מדוע בכל זאת משא ומתן ?  בעיקר כי הממשל האמריקני לחץ ואף אחד מהצדדים לא רצה להיות מואשם בהכשלת השלום .  חידוש השיחות גם ירפה מהלחץ של הקהילה הבינלאומית על ישראל בנושא ההתנחלויות  ( כך רוצים לפחות להאמין בירושלים )  .  מנגד אבו מאזן יקבל שחרור אסירים שיסייע לו בדעת הקהל שלו ,  למרות הביקורת עליו כי הסכים למשא ומתן ללא הקפאה מוחלטת של הבנייה הישראלית בגדה .
 למשא ומתן צפויה להיות גם השפעה מרגיעה מעט על הגדה .  ניתן לשער שפעילי הפתח יראו פחות התלהבות לצאת ולהתעמת עם כוחות צה"ל בתקופה של שיחות .  מנגד צריך לזכור  הכישלון הצפוי של המשא ומתן בהמשך הדרך עלול להביא עמו שוב תסיסה בגדה ואולי גם סבב נוסף של אלימות .  

מו"מ שמום :  השיחות נפתחו עם סיכוי אפסי להצלחה
המשא ומתן נפתח הלילה בוושינגטון לאחר קיפאון ממושך ,  אך נראה שהצדדים נגררו לשיחות בעל כורחם ,  שאיש לא מוכן לעשות ויתורים כואבים ולא מאמין ביכולת או ברצון האחר .  פרשנות

