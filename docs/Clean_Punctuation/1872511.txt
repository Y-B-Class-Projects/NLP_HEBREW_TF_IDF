הבוקר בממשלה :  אישור פרק המסים בהמלצות טרכטנברג
בישיבת הממשלה שתיערך בצפת לרגל פתיחת בית הספר החדש לרפואה יובאו לאישור המלצות הוועדה לשינוי חברתי-כלכלי .  בין ההמלצות :  ביטול התוספת למס הבלו והגדלת מס הכנסה לבעלי הכנסה גבוהה
על רקע התעוררותה המחודשת של המחאה החברתית ,  תיפתח היום  ( ראשון )  ישיבת הממשלה באישור ממשי של המלצות ועדת טרכטנברג לשינוי חברתי-כלכלי :  בישיבת ממשלה חגיגית שנערכת בצפת לרגל פתיחת הפקולטה החדשה לרפואה ,  יביאו ראש הממשלה ,  בנימין נתניהו ,  ושר האוצר ,  יובל שטייניץ ,  לאישור השרים את פרק ההמלצות העוסק במיסוי .  בלשכת ראש הממשלה הדגישו בימים האחרונים את החיסכון החודשי הצפוי לרוב האוכלוסייה כתוצאה מאישור ההמלצות ,  כשבראשם הענקת שתי נקודות זיכוי במס לאבות לילדים עד גיל 3 ,  מהלך שצפוי להעניק לאבות צעירים תוספת של 418 שקלים בחודש עבור כל ילד .  עוד באותו נושא:עשרות אלפים הפגינו בכיכר : " העם דורש - העם מקבל"דפני ליף : " נרעיד את האדמה עד שהמדינה תתעורר "
" רצונה של הממשלה להגברת הסולידריות החברתית הביא למחשבה מחודשת באשר לתמהיל המסים בישראל ",  נכתב בדברי ההקדמה להצעה .  בין היתר ,  מציע האוצר לבטל את התוספת שתוכננה ל-2010 במס על הדלק  ( מס הבלו )  - הטבה שמשמעותה חיסכון של 40 אגורות לכל ליטר בנזין ,  20 אגורות לכל ליטר סולר ,  וחיסכון של 34 שקלים לטון פחם  ( צעד שעשוי למנוע את עליית תעריף החשמל )  .  במקביל ,  התוכנית קובעת כי בניגוד למתווה הקיים של הפחתת מסים ,  מס החברות יועלה ל-25% ,  כמו גם המס על רווחי הון ,  וכן יוגדל שיעור מס ההכנסה על בעלי הכנסה הגבוהה מ-40,231 שקלים בחודש ,  מ-44% ל-48% .  כמו כן ,  צפויים שרי הממשלה לדון בהפחתת מכסים ומיסי ייבוא ,  קנייה וצריכה בתחום המזון ,  הצעצועים ,  האלקטרוניקה ועוד ,  ובשינויים במדרגות דמי הביטוח הלאומי .  אם הממשלה תאשר השינויים השונים ,  הם יובאו לאישור הכנסת וייכנסו לתוקף ב-1 בינואר 2012 .  
על רקע הניסיון לחדש את הלחץ הציבורי ,  הדגישו בלשכת ראש הממשלה את החיסכון המשמעותי שהצרכן צפוי להרגיש לאחר אישור ההטבות הללו וכניסתן אל הפועל . " משקי בית רבים יחסכו אלפי שקלים בשנה ואף יותר ",  צפוי ראש הממשלה נתניהו ,  שזכה בימים האחרונים להתקפות חריפות של מובילי המחאה החברתית ,  לומר בדבריו בישיבת הממשלה .  נתניהו אף ידגיש כי מדובר בתחילת השינויים ,  אך יחד עם זאת כי  " מי שחושב שאפשר להכניס את המדינה להוצאות ללא גבולות ובכך להגדיל את האוברדרפט הלאומי ,  אני אומר :  לא ניכנס להרפתקאות תקציביות שיעמידו בסכנה את יציבות המשק הישראלית ויביאו לפיטורים המוניים .  אנחנו לא רוצים להגיע למצב בו נמצאות היום כלכלות שנחשבו חזקות בעולם ". 
בתחילת החודש נדרש ראש הממשלה לשתי ישיבות ממשלה על מנת לאשר את עקרונות ועדת טרכטנברג ,  אך בעקבות הסכמות שהושגו עם ישראל ביתנו על תמיכה בדו"ח תמורת שינוי הקריטריונים לדיור ציבורי ,  הצליח בסופו של דבר להתחיל ביישום הדו"ח .  בסביבת ראש הממשלה העריכו בסוף השבוע כי פרק המסים יאושר היום בממשלה ,  והוסיפו כי הכוונה היא לאשר בשבועות הקרובים חלקים נוספים בדו"ח טרכטנברג  " במטרה להפחית את היוקר המחיה בישראל ". 
כאמור ,  שרי ממשלת נתניהו יצפינו היום לעיר צפת ,  שם יקיימו ישיבת ממשלה חגיגית לציון פתיחת הפקולטה לרפואה בעיר .  מלבד המלצות טרכטנברג ,  ידונו השרים גם בפתיחת שנת הלימודים האקדמית המתחילה היום ,  וכן באישור תכנית מורשת ושימור מקיפה בעיר העתיקה של צפת ,  כחלק מתוכנית אתרי המורשת שאושרה בפברואר 2010 .  כמו כן ,  תדון הממשלה בהחלטות שונות הנוגעות לפיתוח וקידום ההתיישבות בנגב ובגליל .
 תכנית נוספת בה ידונו שרי הממשלה היא תכנית להנצחת זכרו של השר לשעבר רחבעם זאבי  ( גנדי )  ,  שרק בשבוע שעבר צוין עשור להירצחו .  לפי ההצעה ,  פרויקט שיקום היסטורי בחאן שער הגיא שבדרך לירושלים ואשר שימש כאכסניית דרכים בתקופה העותמנית ,  יוסב להנצחת זכרו של זאבי ,  ותואץ השלמת סיומו . " השר זאבי היה אוהב ארץ ישראל ומגדולי המטיילים בה ",  נכתב בהצעת ההחלטה , " אך טבעי כי הנצחת זכרו תעשה באתר קוממיות המנציח את הקרבה והתעוזה של לוחמי הפלמ"ח בקרב על ירושלים ,  אשר יהווה מקום מרכזי לעולים לירושלים ". 

הבוקר בממשלה :  אישור פרק המסים בהמלצות טרכטנברג
בישיבת הממשלה שתיערך בצפת לרגל פתיחת בית הספר החדש לרפואה יובאו לאישור המלצות הוועדה לשינוי חברתי-כלכלי .  בין ההמלצות :  ביטול התוספת למס הבלו והגדלת מס הכנסה לבעלי הכנסה גבוהה

