נתניהו : " לפעול בנחישות נגד מציתי המסגד "
 ראש הממשלה הנחה את זרועות הביטחון לפעול בנחישות כדי לחשוף את האחראים להצתת המסגד הבוקר בכפר פאג'ר ליד בית לחם .  שר הביטחון : " מי שביצע את המעשה הזה הוא מחבל "
  ( צילום :  רויטרס ,  עריכת וידאו :  יאיר דניאל ,  קריינות :  אביב אברמוביץ ) 
ראש הממשלה בנימין נתניהו גינה הערב  ( שני )  בתוקף את הצתת המסגד סמוך לבית לחם הבוקר .  מלשכת ראש הממשלה נמסר כי נתניהו הנחה את זרועות הביטחון לפעול בנחישות כדי לחשוף בהקדם את העבריינים ולהעמידם לדין .
 שר הביטחון אהוד ברק הנחה את מערכת הביטחון לנקוט בכל האמצעים על מנת לעצור במהירות האפשרית את מציתי המסגד . " מי שביצע את המעשה הזה הוא מחבל לכל דבר ,  וכל כוונתו היא לפגוע בסיכוי לשלום והידברות עם הפלסטינים .  זו פעולה מבישה שמכתימה את מדינת ישראל וערכיה ",  אמר ברק .
 יושבת ראש האופוזיציה ח"כ ציפי לבני ,  הנמצאת בניו יורק ,  הצטרפה לגינוי ההצתה ומסרה כי  " הצתת מסגד היא מעשה בלתי יהודי שמנוגד כל כולו לערכי היהדות .  זהו מעשה חמור ומסוכן שמשמש נשק בידי אויבי ישראל ומשחק לידי מי שרוצה לפגוע ביהודים .  את המעשה הזה יש להוקיע בכל הרמות ". 
לפנות בוקר פרצה שריפה במסגד בעיירה בית פג'אר מדרום לבית לחם .  לא היו נפגעים ,  אך לפי דיווחים פלסטינים נזק נגרם לחלקים ממנו ,  ו-12 ספרים שהיו בו עלו באש .  המשטרה הוציאה הערב צו איסור פרסום על פרטי חקירת ההצתה .  בסוכנות הידיעות הפלסטינית  " מען "  צוטטו עדי ראייה פלסטינים ,  הטוענים כי מספר מתנחלים נכנסו למסגד  " אל-אנביא "  שנמצא באזור המערבי של העיירה והציתו אותו .  לדברי התושבים ,  המתנחלים ריססו על קירות המסגד ססמאות בעברית שקוראות לרצח פלסטינים ולועגות למוסלמים .  על הקירות רוססו כתובות גרפיטי בהן נכתב  " נקמה "  וצוייר מגן דוד ,  וכן רוססה המילה  " שירותים ". 
בשלב זה כיוון החקירה המסתמן הוא כי מדובר בהצתה מכוונת על ידי פעילי ימין קיצוני ,  כחלק ממדיניות תג מחיר .  מדיניות תג מחיר מזוהה יותר מכל עם ישיבת  " עוד יוסף חי "  שביצהר בראשות מיסד הרעיון הרב יצחק גינזבורג ,  ובמערכת הביטחון עדיין מאמינים כי תלמידיו הם שעומדים מאחורי הצתת המסגד בכפר יאסוף ,  זאת לצד אירועי תג מחיר נוספים באיזור השומרון .  עם זאת ,  העובדה כי כפר פג'אר מרוחק מאוד מאיזור השומרון ,  ונמצא באיזור גוש עציון מפחיתה את האפשרות כי תלמידי הישיבה או אנשי יצהר מעורבים בהצתה .  
כיוון אחר שייתכן ונבדק הוא הקשר של מתנחלים באיזור חברון לאירוע ,  המרוחקת מרחק של כעשרים דקות נסיעה בלבד מהמקום .  על אחת הכתובות שנרשמו על קירות המסגד נכתבה הספרה  " 18 ",  ואכן סמוך לקרית ארבע ישנו מאחז שנהרס מספר פעמים בעבר בשם גבעה 18  ( ומכונה גם מצפה אביחי )  .  עם זאת ,  תושבי המאחז מכחישים כל קשר לאירוע .
 
נתניהו : " לפעול בנחישות נגד מציתי המסגד "
 ראש הממשלה הנחה את זרועות הביטחון לפעול בנחישות כדי לחשוף את האחראים להצתת המסגד הבוקר בכפר פאג'ר ליד בית לחם .  שר הביטחון : " מי שביצע את המעשה הזה הוא מחבל "
 
