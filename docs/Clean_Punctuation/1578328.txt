אחמדינג'ד וקדאפי בשטח ,  ניו יורק במתח
פסגת אובמה-נתניהו-אבו מאזן כבר ירדה מהכותרות ,  וכעת הכל מוכן למופע המרכזי :  פתיחת העצרת הכללית של האו"ם .  הכוכבים :  אחמדינג'ד ,  אובמה וקדאפי .  ניר יהב ,  שליח וואלה !  חדשות לניו יורק
העיר ניו יורק מוכנה לפתיחתה של העצרת הכללית של האו"ם .  לא פחות מ-120 נשיאים וראשי ממשלה משתתפים בעצרת שהחלה הערב  ( רביעי )  .  כמעט בכל פינה בעיר ניתן לראות את השוטרים ,  שמוכנים לכל אתגר בצל ההתרעות הכלליות לביצוע פיגועים .  במשטרת ניו יורק ובשירות החשאי לא לוקחים סיכון .  אבטחה חסרת תקדים הוצבה באזור הרחובות 42-46 ובפינת השדרה הראשונה ,  שם שוכנים בניין האו"ם והמלונות המקיפים אותו .  
המנהיגים נושאים נאומים ארוכים בשלל נושאים :  הגרעין ,  התחממות גלובלית ועוד .  בנוסף ,  לא ניתן יהיה להתעלם מפגישות פומביות ולצדם מפגשים חשאיים ,  פליטות פה ,  משברים דיפלומטיים ,  ניסיונות לעורר תשומת לב  ( שמעתם על הכוונה של קדאפי להקים אוהל של פליטים בניו ג'רזי ?  )  ,  ים של חיבוקים וכמובן רכילויות בלתי מוגבלות של כל המתרחש מאחורי הקלעים .
 אחד המנהיגים המושכים תשומת לב מהתקשורת הרבה שהגיעה לסקר את העצרת ,  הוא מיודענו ראש הממשלה בנימין נתניהו ,  שצפוי לשאת את נאומו ביום חמישי .  אתמול ,  שאלנו את ראש הממשלה איזה מסר בכוונתו למסור לעולם ,  אך נתניהו נשמע מסויג ולגבי מה שהוגדר על ידי לשכתו כ"נאום דרמטי "  הוא אומר בזהירות : " אני עדיין מגבש את הנאום ".  סביר להניח שאת השמות  " אירן "  ו"מחמוד אחמדינג'ד "  נשמע בנאום לפחות פעם אחת .  מעניין יהיה לשמוע כיצד יתייחס נתניהו לאפשרות שבחודשים הקרובים ייפתח משא ומתן מחודש עם הפלסטינים בלא תנאים מוקדמים .
 עם כל הכבוד לנתניהו ,  הכוכב הוא לא אחר מאשר ,  איך לא ,  ברק אובמה .  לאיש הזה לא חסרות בעיות :  רפורמת הבריאות שאותה הוא מקדם במרץ ,  המלחמה הבלתי נגמרת באפגניסטן ,  הופעות בתוכניות אירוח ומצבו הרעוע והדועך בסקרים .  גופו של אובמה נמצא אמנם פיזית בניו יורק ,  אבל הראש נמצא כמובן במחוזות אחרים ,  מטרידים הרבה יותר .  אולם ,  למרות עיסוקיו הרבים ועל אף שרבים ממנהיגי היקום מתדפקים על דלתו ,  בחר אובמה להיפגש אתמול עם שני מנהיגים ממקום נידח וקטן על הפלנטה ,  אי שם במזרח התיכון ,  בואכה אסיה ,  בנימין נתניהו ואבו מאזן .  
לאחר הפסגה הכריז נתניהו כי  " הפגישה היתה טובה ,  אפילו טובה מאוד ".  מבחינתנו ,  הפגישה המשולשת עם אובמה ואבו מאזן אכן היתה טובה :  הוא הצליח להביא לשני הישגים לא רעים בכלל .  הראשון ,  עצם קיומה של הפגישה .  במשך כחצי שנה דורשים הפלסטינים להקפיא את ההתנחלויות כתנאי למפגש בין אבו מאזן לנתניהו .  הלחץ האמריקאי ,  בסופו של דבר ,  עשה את שלו ואבו מאזן נאלץ ,  ממש כך ,  להיפגש עם נתניהו .  ההישג השני טמון בכך שאובמה הכריז : " ריסון בנייה בהתנחלויות ",  ולא את המילה שמוציאה את החשק לטכנאי מקררים  " הקפאה ".  עבור נתניהו מדובר בהישג ,  עבור אבו מאזן ,  קצת פחות ,  הרבה פחות .  
לפני שנחזור לעניינים השוליים שמעניינים את עינינו הצרות ,  נזכיר על סדרת הפגישות הערב של מזכ"ל האו"ם באן קי-מון .  באן מתענג על ארוחה פנטסטית עם מנהיגי המדינות ולקיים פגישות אישיות עם נשיא ברזיל ,  אמיר קטאר ,  נשיא קפריסין ,  נשיא דרום אפריקה ,  נשיא קונגו ,  נשיא לבנון ואיך אפשר בלי כוכבי אתמול :  ראש הממשלה נתניהו ויו"ר הרשות הפלסטינית אבו מאזן .  לבאן אין הפריבילגיות של אובמה ולכן הוא ייאלץ לפגוש את השניים בנפרד .  אבל לפחות יהיה אוכל .
 ונחזור למחוזותינו .  לאחר הפגישה המשולשת ,  דאג אבו מאזן לרמוז כי הוא כלל לא רצה בה .  בהודעה שפרסם ,  אמר יו"ר הרשות כי הגיע לפגישה מתוך היענות להזמנה של אובמה ומתוך כבוד  " למאמצים שמשקיע אובמה כלפי העם הפלסטיני ".  אובמה ,  שייחל בסתר לבו לכך שהפגישה תוביל להכרזה על חידוש המשא ומתן ,  התאכזב .  הפגישה היתה סמלית בלבד ,  לא התקבלו בה החלטות מוגדרות .  אפשר לומר שהיתה זו הזדמנות לצילום נחמד של שלושת המנהיגים ותו לא .  
נתניהו טען מצדו לאחר הפגישה כי הוחלט שיש לחדש את המגעים ללא הצבת תנאים .  אבו מאזן ,  יש לציין ,  לא הכחיש לגמרי את הדברים .  הוא גמגם משהו על כך שהמשא ומתן יחודש בתנאי שישראל תגלה מחויבות לנסיגה לגבולות 67' ושעליה למלא אחר התחייבויותיה במפת הדרכים ,  בעיקר בכל הנוגע להפסקת הבנייה בהתנחלויות .  כפי שזה נראה כעת ,  הצדדים מבינים כי אין מנוס מחזרה לשולחן המשא ומתן בקרוב מאוד .  ייתכן שתוך שבועות ספורים .
 אל נתניהו מתלווים לניו יורק גם שר הביטחון אהוד ברק ושר החוץ אביגדור ליברמן .  שר החוץ דחה את השמועות והדיווחים על כך שהמשלחת הפלסטינית לא לחצה את ידו ואף גילה כי אבו מאזן בכבודו ובעצמו ניגש אליו ואמר לו  " שלום לשר החוץ !  ".  בתגובה ביקש ממנו ליברמן בחיוך : " לא צריך להיות רשמי ,  הרי אנחנו שכנים ".  הסתבר גם שראש צוות המשא ומתן הפלסטיני ,  ד"ר סאיב עריקאת ,  ניגש לליברמן ואיחל לו בעברית  (  !  )   " שנה טובה ".  אז מי אמר שרק ליברמן מבין ערבית ? 

אחמדינג'ד וקדאפי בשטח ,  ניו יורק במתח
פסגת אובמה-נתניהו-אבו מאזן כבר ירדה מהכותרות ,  וכעת הכל מוכן למופע המרכזי :  פתיחת העצרת הכללית של האו"ם .  הכוכבים :  אחמדינג'ד ,  אובמה וקדאפי .  ניר יהב ,  שליח וואלה !  חדשות לניו יורק

