התוכנית המדינית הגנוזה
זמן מה לאחר העימות האחרון בין ראש הממשלה בנימין נתניהו לנשיא ברק אובאמה פורסם כי ראש הממשלה התכוון להגיע לארה"ב עם תוכנית מדינית דרמטית ,  אבל החלטתו של אובאמה להקדימו ולהופיע בפני צוערי מחלקת המדינה בנאום מזרח-תיכוני ,  שכלל התייחסות לעקרון שתי המדינות על בסיס גבולות 67' עם שינויים הדדיים ומוסכמים - גרמה לו לגנוז את תוכניתו ולוותר עליה .
 אני מודה :  התקשיתי לייחס אמינות רבה לפרסום הזה .  הרי אם ראש הממשלה סבור שיש לו באמתחתו תוכנית שיש בה כדי לממש את האינטרס הלאומי שלנו ואחרי הכנה מדוקדקת הוא נוטל אותה עימו למפגש עם נשיא ארה"ב ,  הוא לא יחליט לגנוז אותה רק משום שאובאמה חזר על עמדת קודמיו בנושא גבולות 67' .  
אבל אחרי שקראתי את הראיון עם השר דן מרידור ב"מעריב "  הבנתי שטעיתי :  מרידור חזר על הפרסום ההוא  ( שלא אושר ולא הוכחש )  והסביר שאלמלא טירפד אובאמה את התוכנית באמירותיו ,  היה נתניהו מציג אותה .
 קיץ 2011 החל ,  ואנו מוצאים עצמנו עוסקים ללא סוף בשני עניינים שאינם אלא הסחת דעת מן העניין האמיתי ,  ואשר נועדו בעיקר למטרת הטרדה :  המשט לעזה שהולך ודועך  ( ובכלל ,  בלי להמעיט בקושי לחיות שם ובקשיים שישראל מטילה על תושביה ,  אי אפשר לומר שהם נמקים מרעב וממתינים בקוצר רוח לספינות המזון והתרופות והדשן החקלאי )  ;  וההחלטה הצפויה בעצרת האו"ם בספטמבר או באוקטובר .  החלטה אשר עניינה הוא תמיכה במדינה פלשתינית בגבולות 67' ,  החלטה שלא תשנה דבר בחייהם של הפלשתינים החיים בגדה המערבית ובעזה ולא תגדיל בסנטימטר רבוע את השטח שבידם .
 אז יכול להיות שהצלחנו לשכנע כמה מדינות למנוע מן הספינות לצאת לעבר עזה ,  ויכול גם להיות שבחורינו המצוינים הצליחו או יצליחו לטרפד זאת באמצעים אחרים .  יכול גם להיות שהמסע הדיפלומטי יצליח ,  וכמה ממדינות אירופה שכבר נטו להצביע עם הפלשתינים בעצרת יחליטו לחזור בהן ולהימנע .  
אבל ההסחות עצמן כבר הצליחו .  כמו פעולת טרור ,  שהצלחתה אינה במספר האנשים שהיא מצליחה להרוג ,  אלא ביכולתה לרתק את היריב ולגרום לו לחשוש ולהשקיע משאבים של זמן וכסף במציאת תשובות הולמות .  בשבועות האחרונים איננו עוסקים בשום דבר אחר מלבד במאמץ לטרפד את שתי היוזמות הללו .
 אז מהי בדיוק הסיבה לכך שהתוכנית המדינית הגנוזה של נתניהו לא תצא עכשיו מבית הגנזים ותוצע ?  אם זהו האינטרס הישראלי ,  מדוע צריך להעניש את עצמנו על נאום אובאמה שלא מצא חן בעיני ראש הממשלה ?  
איני יודע אם אתמוך בתוכנית הזו .  יכול להיות שגם היא סוג של הסחה ,  ויכול להיות שמחבריה יודעים שאיש בעולם לא יקבל אותה וכל כולה נועדה לשם כך שיעסקו בה ,  אבל אני עדיין רוצה להאמין שיש אצלנו רצון אמיתי לקדם תהליך מדיני .  
זהו הרגע להצעתה של תוכנית ישראלית שתהפוך את המשט הצולע ואת ההחלטה בעצרת האו"ם לחדשות האתמול ,  ותהווה אולי בסיס לחידוש השיחות אחרי שהוקפאו זמן ארוך כל כך .
 
התוכנית המדינית הגנוזה
nan
