הממשלה אישרה ההצעה לתקציב דו-שנתי נוסף
הממשלה החליטה לאמץ את הצעת משרד האוצר ,  לפיה יוגש תקציב דו-שנתי גם לשנים 2012-2011 .  באופוזיציה ובהסתדרות זועמים : " זה תרגיל יקר שכולו הישרדות פוליטית "
 הממשלה החליטה היום  ( חמישי )  לאשר את ההצעה להנהיג תקציב דו-שנתי בישראל בשנים 2011-2012 ,  כפי שנעשה בשנים 2009-2010 ביוזמת ראש הממשלה נתניהו ושר האוצר שטייניץ .  עם אישור הצעד אמר נתניהו : " התקציב הדו-שנתי יאפשר לממשלה להמשיך את פיתוח המדינה ,  הכבישים ,  הרכבות ,  החינוך ,  המאבק באלימות והגברת הביטחון האישי ויאפשר לכל אחד ממשרדי הממשלה לתכנן לטווח אורך ולהתמקד בביצוע סדרי העדיפויות שלו .  מדינת ישראל פורצת דרך בענייין הזה ,  ואני מאמין שנראה יותר ויותר מדינות הולכות בעקבותינו ",  דברי נתניהו .
 אישור השרים התקבל נוכח עמדה מקצועית שהציגו בכירי משרד האוצר אשר תמכה בהחלת התקציב הדו-שנתי כמדיניות .  לטענת גורמים במשרד ,  יתרונותיו של תקציב דו-שנתי הם היכולת של כל משרד ממשלתי לתכנן את פעילות המשרד לטווח מוגבל בהתאם לתקציבו ,  להוסיף אלמנט של ודאות במשק ולהביא להתפנות זמן ניהולי ואנרגיות ניהוליות לחשיבה אסטרטגית ולבניית תוכניות לטווח-ארוך . " יתרונות אלה משפיעים לטובה גם על יכולת העבודה של גופים לא ממשלתיים העובדים מול משרדי הממשלה או הנתמכים על ידה ",  נכתב בחוות הדעת .  באוצר מדגישים עוד כי התקציב הדו-שנתי נהנה מתמיכה קרן המטבע העולמית  ( IMF )  וארגון המדינות המפותחות ,  ה-OECD אליו שואפת ישראל להצטרף .
 ההחלטה על אישור התקציב התקבלה בממשלה על אף התנגדויות מצד גורמים שונים במשק ,  בהם גם יו"ר ההסתדרות ,  עופר עיני .  לטענתו ,  בניגוד לעמדת שר האוצר שטייניץ ובכירי משרדו ,  אין להעביר תקציב דו-שנתי .  התנגדות ההסתדרות תועלה בפורום השולחן העגול שבו שותפים הממשלה ,  ההסתדרות והמעסיקים הפרטיים .
 לדברי עיני ,  ב-2009 נוצר צורך להעביר תקציב דו-שנתי בשל הבחירות שהתקיימו אז והעובדה שהתקציב אושר באיחור - באוגוסט ,  כך שהיה כמעט בלתי אפשרי להעביר תקציב לשנה אחת בלבד ,  ומייד לאחר מכן להתחיל לדון בתקציב 2010 . " אולם היום ,  כשלא קיימת המגבלה הזו ,  יש לחזור להתנהלות תקינה של תקציב חד שנתי ",  אמר עיני .
 גם באופוזיציה זעמו על ההחלטה .  סיעת  " קדימה "  שחררה אחר הצהרים הודעת גינוי רשמי למהלך בה נכתב : " נתניהו מוכר את כלכלת ישראל למען הישרדותו הפוליטית .  מדובר באחד המהלכים המוטעים והאנטי-דמוקרטיים שנראו כאן ,  אשר מרוקן את הכנסת מתוכנה .  נתניהו מנסה להסתיר מהציבור את האמת שגם הוא מכיר אותה ואת קביעת ה-OECD כי תקציב דו שנתי אינו נכון ולא יעיל ".  
בקדימה הוסיפו לתקוף את נתניהו וטענו : " ביבי יודע את האמת ולמען עצמו מפר אותה .  הדבר היחיד שמגוחך יותר מהתקציב הזה הוא התעקשותם של שרי העבודה לרסק כל שריד של עמוד שדרה שנותר להם ולזרוק לפח את כל מה שנותר מהבטחותיהם ". 
יו"ר מרצ חיים אורון ,  החבר בוועדת הכספים ,  הגיב גם הוא על ההחלטה ואמר : " מדובר במהלך שמייתר את הכנסת ,  חוסם דיון ציבורי נחוץ והופך את הדמוקרטיה הפרלמנטרית לאות מתה  תקציב דו שנתי אינו קיים בשום מקום ואינו מתיישב עם הדינמיות והטלטלות שמאפיינות את הכלכלה ומחייבות כל העת שינויים והתאמות ". 

הממשלה אישרה ההצעה לתקציב דו-שנתי נוסף
הממשלה החליטה לאמץ את הצעת משרד האוצר ,  לפיה יוגש תקציב דו-שנתי גם לשנים 2012-2011 .  באופוזיציה ובהסתדרות זועמים : " זה תרגיל יקר שכולו הישרדות פוליטית "
 
