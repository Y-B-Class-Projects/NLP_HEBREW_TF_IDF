הפיתרון למצוקת הדיור - דירות לחרדים ? 
ראש הממשלה בנימין נתניהו ושר השיכון אריאל אטיאס מציעים להציע 5,000 דירות מסובסדות במסלול  " דיור למשתכן ".  עם זאת הקריטריונים לקניית הדירות מתאימים בעיקר לחרדים
הפתרון של ראש הממשלה ,  בנימין נתניהו ,  ושר השיכון ,  אריאל אטיאס ,  למחאת הדיור צפוי להיות הצעת 5,000 דירות מסובסדות .  הדירות יימכרו במסלול של  " דיור למשתכן ",  אבל עם סבסוד חריג של 50% ממחיר הקרקע .  משרד האוצר מתנגד בתוקף להצעה ,  מאחר שהניסיון מלמד כי הרוב המוחלט של הדירות שנמכרו בעבר במסגרת  " דיור למשתכן "  נמכרו למשפחות חרדיות . 
" דיור למשתכן "  הוא מסלול של מכירת דירות מוזלות ,  הנבנות על קרקעות של המדינה .  ההוזלה מושגת בכך שהמכרזים לבניית הדירות הם מכרזים הפוכים - הזוכה במכרז הוא הקבלן המתחייב למכור את הדירות במחיר הנמוך ביותר .  
במכרזי  " דיור למשתכן "  המדינה מציעה את הקרקע לבנייה במחיר מלא  ( לפי שמאות של השמאי הממשלתי )  ,  כך שהיקף הסובסידיה הממשלתית הוא קטן בלבד - למעשה אלה הם הקבלנים שנותנים את מרב ההנחה לדיירים ,  בין השאר בכך שהם בונים מראש דירות קטנות ופחות איכותיות .  עם זאת ,  מאחר שהשמאות הממשלתית נחשבת נמוכה יחסית ,  ומאחר שמדובר במשבצות קרקע גדולות יחסית ,  בסך הכל הצליח המסלול של  " דיור למשתכן "  להביא למכירת דירות במחירים נמוכים ב-10%-20% ממחיר השוק .  
מאחר שמדובר בדירות מוזלות ,  הרי שהמדינה קובעת את הקריטריונים לזכאות לרכישת דירות .  הזכאים הם משפחות במצב סוציו-אקונומי נמוך ,  כאשר ההקצאה היא 20% לזוגות צעירים ,  20% למשפחות קטנות  ( עד שלושה ילדים )  ו-60% למשפחות גדולות  ( בשתי מדרגות :  יותר מארבעה ילדים ויותר משישה ילדים )  .  כלומר ,  הקריטריונים מביאים לכך ש-60% מהדירות מתאימות רק למשפחות חרדיות .  
מאחר שמדובר במכירת בניינים שלמים ,  הרי שבניין שבו 60% מהדירות נמכרו לחרדים - ספק אם יירכשו בו דירות על ידי משפחות חילוניות .  כך יוצא שבפועל כמעט 100% מהדירות ב"דיור למשתכן "  נמכרות למשפחות חרדיות .  
עתה מציע אטיאס להרחיב את המסלול של  " דיור למשתכן "  בצורה דרמטית :  להקצות לו 5,000 דירות חדשות ולהעמיק את הסובסידיה כך שמחיר הקרקע במכרזים יהיה 50% בלבד מהשמאות הממשלתית .  המשמעות היא ש-5,000 יחידות דיור יימכרו במחירים נמוכים משמעותית ממחיר השוק - אבל בשל הקריטריונים הקיימים בפועל יזכו בהן כמעט ורק משפחות חרדיות .  
בכיר בירושלים הגיב אתמול להצעת אטיאס בציניות : " הצעירים עם הרסטות ישנים באוהלים בשדרות רוטשילד - כדי להשיג עוד דירות מוזלות לחרדים ".  לדבריהם ,  ההצעה הקיימת לא תפתור באמת את מצוקת הדיור ,  והיא נועדה בעיקר לחזק את הקואליציה של נתניהו - לחשק את ש"ס ויהדות התורה אל תוך הקואליציה .  
ככל הידוע ,  משרד האוצר מתנגד בתוקף להצעת אטיאס - מאחר שהיא מוטה לאוכלוסייה מסוימת ,  ומאחר שהיא תסייע רק ל-5,000 משפחות .  משמע ,  מדובר במתן הטבה ממשלתית גדולה למספר קטן של משפחות ,  מבלי לפתור באמת את מצוקת הדיור במרכז המדינה .  
בנוסף ,  האוצר מתנגד להצעה משום שהיא חותרת תחת הניסיון להסיט אוכלוסייה לפריפריה - ההטבה של המחיר למשתכן היא הרבה יותר גדולה מההטבה המוצעת לדירות בפריפריה ,  כך שאין יותר סיבה לעבור לפריפריה בשל מצוקת דיור .
 האוצר כן תומך בהצעה אחרת של משרד השיכון ,  והיא לערוך מכרזים ייעודיים לבנייה להשכרה .  הכוונה היא להסב את אותן 5,000 יחידות דיור על קרקע ממשלתית לבנייה להשכרה בלבד - כאשר המדינה תהיה מוכנה להציע את הקרקע במחיר נמוך .  זאת מאחר שבנייה להשכרה נחשבת לא כדאית בישראל ,  ולכן רק הוזלת מרכיב הקרקע תאפשר לפתות קבלנים לבנות .  
על פי ההצעה המתגבשת במשרד השיכון ,  הקבלן הזוכה במכרז יתחייב להעמיד את הדירות להשכרה לתקופה של 15-20 שנה .  הוא גם יתחייב לבנות שיעור מסוים של דירות קטנות .  
הדירות יוקצו גם לזוגות צעירים וגם למשפחות - והן יושכרו לתקופה של עד חמש שנים .  כך ,  5,000 דירות יוכלו לפתור את מצוקת הדיור של 20 אלף משפחות .  
הקריטריונים לזכאים להשכיר את הדירות עוד צריכים להיקבע ,  אבל באוצר מתעקשים כי מדובר יהיה בקריטריונים רחבים - שלא יהפכו את הדירות להשכרה לחרדים בלבד .  
עם זאת ,  בין משרד השיכון לאוצר קיימת עדיין מחלוקת לגבי מחירי השכירות .  משרד השיכון מציע ,  כמו ב"דיור למשתכן ",  כי במכרז יזכה הקבלן שמוכן להשכיר את הדירות במחיר הנמוך ביותר .  משרד האוצר ,  לעומת זאת ,  סבור כי בשל חוסר הכדאיות בבנייה להשכרה - הוספת דרישה של שכירות מוגנת תביא לכך שהמכרזים ייכשלו .  
באוצר גם חוששים כי השכרת הדירות כולן במחיר נמוך תיצור  " גטאות של עזובה ועוני ",  בדומה למה שקרה בדיור הציבורי בישראל .  לכן ,  האוצר מציע כי הדירות יוצעו לשכירות לפי מחירי השוק - אבל מאחר שמדובר יהיה בדירות שיוצעו רק לזכאים ,  במספר גדול ולתקופה ממושכת  ( חוזה לחמש שנים )  ,  עדיין מדובר יהיה בהטבה ובמתן יציבות לשוכרים .  לפי הערכות ,  המשרדים יגיעו בסוף להסכמה על כך ששיעור מסוים מהדירות בכל פרויקט יוצע במחיר מוגן .  
ממשרד הבינוי והשיכון נמסר בתגובה : " גורמים עלומים במשרד האוצר מנסים לרפות את ידי שר הבינוי והשיכון על ידי הפצת כזבים ופילוג בין אוכלוסיות .  באותן שיטות ניסו למנוע את המענקים לזוגות צעירים בגובה 100 אלף שקל בפריפריה .  זאת ,  בתואנה כאילו הם מיועדים לחרדים ,  אף שידעו שמדובר בקריטריונים שוויוניים לחלוטין ,  מה שהוכח בסופו של דבר ברשימת היישובים שנקבעה עם יישובי מיעוטים רבים  ( שמונה מתוך 28 )  ושל כלל המגזרים . 
" גורמים אלה מנסים כעת לפגוע באותה שיטה נלוזה וכוזבת ,  כאילו הצעתו של שר הבינוי והשיכון ,  אריאל אטיאס ,  להפחית 50% מערך הקרקע מהשומה במכרזי המחיר למשתכן ,  מיועדים כביכול לחרדים ,  אף שמדובר במכרזים בכל אזורי הביקוש ,  במקומות שבהם אין סיכוי שתגיע לשם אוכלוסייה חרדית או בתב"ע עם בנייה לגובה . 
" נתוני השיווקים של מכרזי המחיר למשתכן מאז כניסתו של השר אטיאס לתפקידו מוכיחים זאת באופן חד-משמעי .  המשרד אינו מוגבל בהוצאת מכרזי מחיר למשתכן ואין בהם כל העדפה ". 
גם ראש הממשלה בנימין נתניהו מקדם הכללת דיור מוזל להשכרה בחוק הוד"לים  ( ועדות לדיור לאומי )  ,  שיועלה בשבוע הבא להצבעה בקריאה שנייה ושלישית בכנסת .  
נתניהו הורה להרחיב את חוק הוד"לים כך שיכלול ייעוד קרקעות לדירות לשכירות למשך 10 שנים לפחות ,  וכן דירות קטנות של עד 75 מ"ר ,  כפי שסיכם עם יו"ר ועדת הכלכלה ויו"ר הוועדה המשותפת המשותפת לחוק הוד"לים ,  ח"כ כרמל שאמה-הכהן  ( הליכוד )  .  בנוסף הנחה נתניהו לקבוע בחוק כי חובת הגשת תוכניות רק על קרקעות מדינה לא תחול על קרקעות בתחום יישובי מיעוטים .  
בעקבות פניית ח"כ חנא סוייד  ( חד"ש )  לראש הממשלה לכלול את היישובים הערביים בחוק הוד"לים ,  נוסף סעיף בהגדרות החוק המחיל את החוק על היישובים הערביים ,  בתוכניות של 100 יחידות דיור ועל קרקע פרטית .  החוק המקורי כלל 200 יחידות ורק על קרקעות המינהל .  
נתניהו הדגיש כי מדובר בחוק נוסף שנועד לספק פתרון למצוקת הדיור בישראל ,  וכי הוא בא לתת מענה לדיור בר השגה .  שאמה-הכהן אמר כי הוספת ההקצאות לדיור להשכרה תהיה בסעיף מטרות חוק הוד"לים ,  וגם בסעיפים הרלוונטיים .  אוכלוסיות היעד שיוכלו ליהנות מהדיור להשכרה ומתנאי ההשכרה ייקבעו על ידי שרי הפנים והחוק . 
" חוק הוד"לים ישמש מסלול ירוק להאצת התכנון ,  ובימים הקרובים נשלים בכנסת את הרפורמה במינהל מקרקעי ישראל ואת חוק הפטור ממס שבח לדירות שיוסבו מעסקים לדיור .  הצעדים האלה נועדו להגדיל את היצע הדירות ולהביא להורדת מחירי הדיור ",  אמר אתמול נתניהו .  
במהלך ההצבעות הסופיות על חוק הוד"לים שנערכו אתמול בכנסת ,  כללה הוועדה המשותפת לחוק הוד"לים ביוזמתה של ח"כ פאינה קירשנבאום  ( ישראל ביתנו )  ,  סעיף הקובע כי ועדות התכנון של מתכנן המחוז יתנו עדיפות להקמת דירות קטנות של עד 75 מ"ר ,  ודירות המיועדות לשכירות לטווח ארוך .  עוד נקבע כי חוות דעתו של מתכנן המחוז הנוגעת לסוגיות סביבתיות ,  תכנוניות וחברתיות תהיה כפופה לשיקולי דיור בר השגה .  
שאמה-הכהן אמר כי  " שוק הדיור יבין ויגיב מהר להוספת הדיור להשכרה בחוק הוד"לים ,  גם אם מפגיני האוהלים ושאר הסובלים ממצוקות הדיור לא יבינו זאת מיידית ".  
גם יו"ר ועדת הכספים ,  ח"כ משה גפני  ( יהדות התורה )  ,  תבע שלשום מנתניהו להקצות כמה מיליארדי שקלים מקופת המדינה להקמת יחידות דיור מתקציב המדינה ,  המכונה  " בנייה תקציבית ".  לפי ההצעה ,  המדינה תבנה יחידות דיור ותמכור אותם לצעירים ולזכאי סיוע .  
לעומתו ,  יו"ר ש"ס ושר הפנים ,  אלי ישי ,  מאיים אתמול במשבר קואליציוני אם בתוך שבועיים לא תוצג תוכנית ממשלתית לבלימת מחירי הדיור ולמתן פתרונות דיור לצעירים .  עם זאת ,  ישי אמר כי הוא מעדיף פתרון על פני משבר קואליציוני .  בכנסת מעריכים שש"ס לא תפרוש מהממשלה במחאה על מחירי הדיור אלא תעדיף ללחוץ על הפעלת תוכנית בעניין .  ייתכן כי ישי התייחס בכך לתוכנית המתגבשת בין האוצר למשרד השיכון .  זאת ועוד ,  בעוד שבועיים תצא הכנסת לפגרת הקיץ ,  ועל כן לא צפוי משבר הקואליציוני עד אחרי החגים .  
גורמים בממשלה מתחו ביקורת על ישי ,  וציינו כי הוא משמש שר בממשלות האחרונות ולכן הוא שותף למדיניות הממשלתית - הן כשר פנים בממשלה הנוכחית ,  הן מתוקף העובדה שמשרד השיכון נמצא בראשות השר אריאל אטיאס מש"ס .  ישי גם היה חבר בממשלת אולמרט ,  ציינו בקואליציה ,  ועל כן את חלק מהטענות הוא צריך להפנות לעצמו .
 בממשלה החליטו להעדיף את הכללת הדיור להשכרה בחוק הוד"לים ולא להטמיע את עקרונות הדיור בר השגה ,  משום שהם טרם נקבעו וההערכה היא כי ייארך זמן רב עד שיגובשו .  לפיכך ,  החשש היה שאם יוכנס הדיור בר ההשגה לחוק ,  הוא לא ניתן יהיה ליישום ,  והגדרתו בחוק יעכב את העברת חוק הוד"לים .  
שאמה-הכהן דרש מנתניהו לכלול בחוק הוד"לים סעיף המחייב את הקבלנים בהקמת דיור בר השגה ,  ואולם נתניהו התנגד לכלול זאת בחוק .  עם זאת ,  בכנסת מעריכים שנתניהו לא יתנגד אם הח"כים יחליטו על דעת עצמם להוסיף סעיף כזה בחוק .  
על פניו הדבר לא נראה נורא ,  ואולם המשמעות של הוצאת הדיור בר ההשגה מהחוק עלולה להיות גדולה .  זאת ,  משום שהביקושים הגדולים לשכירת דירות נמצאים בערים הגדולות ,  ואולם הקרקעות הציבוריות נמצאות בעיקר בשולי הערים או ביישובים קטנים יותר .  לפיכך ,  הדיור בר ההשגה היה אמור לתת פתרון טוב יותר למצוקת הצעירים בתל אביב ובירושלים ,  למשל ,  ועלול להיווצר מצב שבו פרויקטים לשכירות לא יתנו אלטרנטיבה נאותה עבור צעירים .  
ח"כ דב חנין  ( חד"ש )  תקף בחריפות את התנגדות הממשלה להכללת מנגנוני דיור בר השגה בחוק הוד"לים : " פרצופה האמיתי של הממשלה נחשף .  נתניהו מתנגד לדיור בר השגה שיוכל לתת מענה למצוקות הדיור הקיצוניות הקיימות בישראל .  הקואליציה התנגדה גם לכל מנגנון חברתי אחר בחוק .  החוק הזה מאיץ ומפרק את הליכי התכנון ,  אבל מרגע שהתוכנית מאושרת - הוא לא מחייב את הקבלנים לבנות לגביהם .  לכן התוצאה האמיתית של החוק היא הגדלת מלאי הדירות המתוכננות שבידי הקבלנים ולא הגדלת מצאי הדירות שבידי הציבור הרחב ". 

הפיתרון למצוקת הדיור - דירות לחרדים ? 
ראש הממשלה בנימין נתניהו ושר השיכון אריאל אטיאס מציעים להציע 5,000 דירות מסובסדות במסלול  " דיור למשתכן ".  עם זאת הקריטריונים לקניית הדירות מתאימים בעיקר לחרדים

