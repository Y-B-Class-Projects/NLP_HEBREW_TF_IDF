מי שמתחבר עם כהניסטים ומוכן לרמוס הכול - יאבד את אמריקה
הודעתו המסתייגת של ארגון איפא"ק מ"עוצמה יהודית "  ומשושביניה ,  היא תחילת הקץ ביחסיו של נתניהו עם מי שהעלו אותו לגדולה .  עכשיו התקלף ממנו הציפוי של פוליטיקאי אמריקני רהוט ,  שגמלאים במיאמי מתמוגגים ממנו ומאגרופו הקמוץ ,  ונשאר חבר בליגה בעד השמצה
אחרי 30 שנה בפוליטיקה ,  סיסמת המערכה האחרונה ,  הנואשת ,  של בנימין נתניהו היא דם ,  גזע ומעות .  מלחמת נצח ,  חבירה לכהניסטים ,  כסף קטן וגדול ושווה כסף שנידבו לו ולרעייתו גבירים או שנלקחו מאוצר המדינה ,  על פי החשד .
 נתניהו הוא עכשיו ראש תנועת החירות ,  חירותו-הוא ,  רגע לפני כתב-אישום וכשברקע מפגינים העלולים להניף מול עיניו שלטי  " 10 ",  כמו באליפות ההתעמלות ,  אבל לכיוון אחר לחלוטין - זה מספרו של אגף האסירים העליונים במעשיהו .  בשעת מצוקה ,  מורידים מהחבל לא רק את הנידון למוות ,  אלא גם את המת ,  מאיר כהנא ,  שנותר רק להמתין לתחייתו כדי לומר ,  כהנא צחק .
 וכך הוא עושה לעצמו מה שתמיד עשה לזולתו ,  הדבקת אשמה בשירשור .  מי שמוכן להכליל מפלגות בגוש פוליטי נגדו כמייצגות אזרחים ערבים ,  ועל כך התומך בהן כמוהו כערבי ,  כתומך במחבלים ,  בהשמדת ישראל .  אין מקום לדקויות .  חבר של חבר של חבר של אויב הוא אויב ובוגד .  ואם כך ,  חבר של חבר של כהניסט הוא כהניסט .  יטען עד לצרידות שזה רק עניין של אחוז החסימה וגוש הימין ושימור השלטון - לא יועיל לו .  הוא דבק בכהניזם והכהניזם דבק בו .
 בחירות 2019 - סיקור מיוחד בוואלה !  NEWS:ליברמן : " אין סיכוי שאני מצטרף לשום ממשלה בראשות בני גנץ"איפא"ק נגד עוצמה יהודית : " מפלגה גזענית ,  לא ניפגש עם אנשיה"גנרלים על אזרחי :  כשגולנצ'יק וצנחן יצטרכו להסתדר באותה מפלגה 
גם זה מחיר שברוב ייאושו הוא מוכן לשלם ,  למעט במקום אחד - באמריקה .  שם היה כן השיגור שלו ,  בשש שנים וחצי כציר בוושינגטון וכשגריר בניו יורק ,  בבירה הפוליטית ובבירת התקשורת והיהדות האמריקנית .  משם ,  מצויד ברשת סבוכה של קשרים ,  תומכים ,  מעריצים ותורמים ,  חזר ארצה להתברגות מהירה בצמרת הליכוד .  דימויו כמקובל על חוגים אמריקנים רחבים סייע לניצחונו על שמעון פרס בבחירות האישיות ב-1996 ,  אף שהליכוד כמפלגה הפסיד לעבודה ,  32-34 .
 ולכן הודעתו המסתייגת של ארגון איפא"ק ,  השדולה למען ישראל ,  מ"עוצמה יהודית "  ומשושביניה ,  משמע בראשות נתניהו ,  היא תחילת הקץ ביחסיו עם מי שהעלו אותו לגדולה .  וכשהוא מאבד את אמריקה ,  ברור שהוא מאבד גם את ישראל .  לא בגלל המהלומה הקשה ליומרתו למדינאות עולמית ,  אלא מפני חשיפת פרצופו האמיתי - מי שכדי להינצל אישית מוכן לרמוס הכל .
 נתניהו ,  יחד עם פטרונו הראשון בפוליטיקה ,  משה ארנס ,  דחף בשנות ה-80 את איפא"ק ימינה והזיז אותו מקו האמצע של הדו-מפלגתיות ,  דמוקרטים ורפובליקאים שם ,  עבודה וליכוד כאן .  עד אז ,  מתוך הכרת תהפוכות הפוליטיקה ושאיפה להמשכיות ללא זעזועים ,  נמנעו ראשי איפא"ק - מנגנון שהקים סיי קנן ובנו מורי אמיתי וטום דאין - מהעדפה גלויה של מפלגות ומועמדים .  נתניהו פעל להטות אותו אל הברית הימנית של רייגן-בגין ,  שולץ-שמיר ,  נגד פרס והמגעים האחרונים עם המלך חוסיין להסכם עם ירדן על עתיד השטחים .  מאמצי נתניהו וארנס זכו להצלחה פוליטית מרשימה והביאו לכישלון מדיני מוחץ .  יוזמת לונדון של פרס נבלמה ,  ירדן ניתקה מגע ורייגן ושולץ פנו לאש"ף .  נתניהו הוא אחד האבות האמיתיים של תהליך אוסלו .  
ואגב אוסלו ,  סמטה שהתפצלה ממדריד ,  שם התכנסה ועידת השלום ב-1991 ,  עם נתניהו כסגן-שר ורב-מסביר :  אין שום ייחוד בנכונותם של שליטי ערב החוששים מאיראן לשבת לצד ישראלי המאוים כמותם .  בהחלפת איראן בעיראק ,  זה בדיוק מה שאירע במלחמת המפרץ .  מצרים ,  סוריה ,  כמובן ערב הסעודית המבוהלת ולצידה עוד סולטנויות ואמירויות - אמנם לא תפארת הדמוקרטיה - הרכיבו נגד סדאם חוסיין ברית ,  בהנהגה אמריקנית ,  בהסכמה סובייטית ועם ישראל כשותפת בהרתעה ובמודיעין ,  אם גם לא במבצעים הצבאיים ,  אך במחיר ועידת שטחים תמורת שלום .  זה החשבון הישן של רווח והפסד .  לכישוריו של נתניהו לא הייתה תרומה כלשהי להתפתחויות האחרונות בזירה המדינית .  להיפך ,  סירובו לקבל את הנוסחה הסעודית ולהתקדם מול הפלסטינים רק מעכב הסדר אזורי ,  והתגרותו של דונלד טראמפ בשותפותיו של ממשל אובמה להסכם הגרעין עם איראן - מעצמות אירופה ,  רוסיה וסין - מפוררת את החזית מול איראן .
 התייצבות נתניהו בעד טראמפ והרפובליקנים ונגד אובמה והדמוקרטים הייתה עסקה עם השטן ,  למכירת נפש יהודי לטובת חיי-שעה של פוליטיקה קטנה .  בארצו ,  טראמפ הוא חבר של מקבילי הכהניסטים .  נתניהו דבק בו ובראשי הימין הקיצוני באירופה ,  באמריקה הלטינית  ( בולסונארו בברזיל )  ,  באסיה  ( דוטרטה בפיליפינים )  ובאפריקה ,  שם הם סתם רודנים .  ישראל אינה אטומה לזרמים אלה ,  ועכשיו יצא כהנא מן השק וקפץ לחיקו של נתניהו .  בכך אילץ את איפא"ק ואת הוועד היהודי האמריקני להתרחק ממנו ולהתקרב ליריבם שמשמאל ,  ג'יי סטריט .  
זה עדיין אינו גט כריתות ,  אבל הסתיימה תקופת חסינותו של נתניהו בזרם המרכזי של היהדות האמריקנית המאורגנת .  קדמו לכך סימני אזהרה ,  בנסיגתו של נתניהו ממתווה התפילה בכותל ,  כאשר נכנע למפלגות החרדיות בישראל והרתיח את הזרמים הגדולים ביהדות אמריקה ,  ואישית את תומכו-לשעבר רון לאודר .  עכשיו התקלף מנתניהו הציפוי של פוליטיקאי אמריקני רהוט ,  שגמלאים במיאמי וגולים בלוס אנג'לס מתמוגגים ממנו ומאגרופו הקמוץ נגד זדים ,  ונשאר גזען חשוך ומפוחד הזקוק לבן-גביר ולבן-ארי כמו לליצמן ולדרעי .
 המבנה שהקים נתניהו לאורך שנים ,  בעזרת פעיל הרפובליקנים לשעבר בפלורידה דון דרמר ,  שגרירו בוושינגטון ,  על סף קריסה .  אביחי מנדלבליט ורוברט מולר ,  צמד המ"מים ,  יפרסמו במקביל מסקנות בוטות ,  מוקיעות ,  נגד נתניהו וטראמפ ,  חברי הליגה האחרת של השלטים באיילון - הליגה בעד השמצה .  אמריקה נתנה ואמריקה לקחה ,  יהי שם אמריקה מבורך .
 ומאחר שהעסקה עם הכהניסטים כללה גם את מכירת המקום ה-28 ברשימת הליכוד ,  על חשבונו של הח"כ האחרון שתומכי המפלגה יבקשו לשלוח לכנסת ,  והתרחבה הסתירה שבין טובתו הפרטית של נתניהו לטובת שאר המפלגה .  ברור מה יקרה במוצאי ה-9 באפריל ,  אם בני גנץ יטלפן לישראל כץ או לגדעון סער ויודיע להם שהוא מזמין את הליכוד להשתתף בממשלת אחדות ,  בתנאי מוקדם אחד - בלי ביבי .  הליכוד יעשה אז לנתניהו ,  ללא חמלה ,  מה שאיפא"ק עשה לו בעדינות בסוף השבוע .  ברוח כהנא ,  טרנספר .  

מי שמתחבר עם כהניסטים ומוכן לרמוס הכול - יאבד את אמריקה
הודעתו המסתייגת של ארגון איפא"ק מ"עוצמה יהודית "  ומשושביניה ,  היא תחילת הקץ ביחסיו של נתניהו עם מי שהעלו אותו לגדולה .  עכשיו התקלף ממנו הציפוי של פוליטיקאי אמריקני רהוט ,  שגמלאים במיאמי מתמוגגים ממנו ומאגרופו הקמוץ ,  ונשאר חבר בליגה בעד השמצה

