האסטרטגיה של נתניהו :  משיכת זמן
למה צריך את האמריקאים כדי להבין שאם לא נעצור את ההתנחלויות נתפרק ?  נתניהו יכול להציל את מדינת ישראל כמדינה יהודית ודמוקרטית .  השאלה היא האם הוא רוצה ? 
ההחלטה על הקפאה זמנית של הבנייה בהתנחלויות איחרה לבוא ,  והיא בבחינת מעט מדי ומאוחר מדי .  אולם גם ככזו ראוי לברך עליה .  חבל שהמהלך הוא פרי לחצים אמריקאים ואחרים בלתי פוסקים ,  ולא צעד יזום וולונטרית על ידי ממשלת ישראל .  זאת מכיוון שעצירת המפעל ההתנחלותי הוא קודם כל אינטרס אסטרטגי ישראלי מובהק .  
בדומה להכרזתו של נתניהו על שתי מדינות  הכרזה שאחריה באו הסתייגויות למכביר שהלכה למעשה רוקנו מתוכן את ההצהרה המרכזית - כך גם הפעם ,  הקפאה זמנית וחלקית .  נתניהו מדלג מעל שלוליות ,  הוא איננו חוצה את הרוביקון .  
חלום ארץ ישראל הוא הסיוט של מדינת ישראל .  המשאבים שגוזלות ההתנחלויות ניכרים היטב בדלדולן של כל מערכות החיים במדינת ישראל .  ההשלכות של הקמת  " מדינת מתנחלים "  בצידה ,  ועל חשבונה ,  של מדינת ישראל הן הרות אסון ובעלות השלכות הרסניות ,  גם - ואולי אף בעיקר - על הזירה הנורמטיבית שחוסלה כליל ועל שלטון החוק שנפרע .  הצבא אף הוא התעורר למציאות שבה פקודים בו שואבים את הסמכות מהרב ולא מהרוב ,  קל וחומר לא מהמפקד .  ההתפרקות אינה רובצת לפתחנו - היא כבר כאן זה מכבר .  
למה צריך את האמריקאים כדי להבין זה ?  למה המחיר היחידי שנלקח בחשבון הוא המחיר הבינלאומי ?  המחיר הפנימי איננו כבד מנשוא ?  אין בירושלים די שכל ממשלי ישר שמסוגל לפעול גם בהעדרם של לחצים ?  אינני שותף למשאלה / אשליה שאובמה והקהילייה הבינלאומית יצילו אותנו מידי עצמנו .  זה כנראה לא יקרה .  השאלה היא האם אנחנו מסוגלים להיות אדונים לגורלנו ולעצב את עתידנו על פי החזון ולא החיזיון .  לפי הטקסט המכונן של תקומתנו - מגילת העצמאות ,  ולא מגילת איכה .
 מדינת ישראל קמה מכח תמיכה בינלאומית יוצאת דופן בהיקפה .  זו החלה להתכרסם בהדרגה מאז כבשנו עצמנו לדעת .  שני שליש מחייה מכלה ישראל על מפעל קולוניאליסטי ,  שנותר מחלוקתי הן מבית והן מחוץ .  פוליטיקאים ישראלים שמנסים להביא את דברם בעולם נתקלים בקיתונות של רותחין .  מפלס העוינות כלפינו נמצא במגמת נסיקה והבידוד רק הולך ומחריף .  אפשר אם כי לא רצוי להתייחס לתופעות הללו בביטול או לחילופין לתלות את העליהום באנטישמיות .  אלא שאי הנחת וההסכמה עם דרכה של ישראל היא נחלתם גם של הטובים שבידידנו .  מוטב אולי כבר להבין שאנחנו בבעיה .
 המדינה הדו-לאומית מתדפקת בשערינו ,  הגלישה לאפרטהייד רובצת לפתחנו ,  ובירושלים הצליחו להגיע להסכמה על הקפאה זמנית של הבנייה בהתנחלויות.זו דרמה זוטא .  בסך הכל מקדמה והבטחה לפירעון עתידי ,  שעוד יש להמתין לו .
 ראש הממשלה בנימין נתניהו מהלך לפי שעה בקטנות ,  בהיסוס ,  כמעט בדשדוש .  לא ניכרת בהתנהלותו מדינאות ,  והחזון והמעוף נעדרים ממנה אף הם .  פוליטיקה של  " יום קטנות ".  גם אם השתנה ,  נתניהו לא שינה את עמדותיו היסודיות עד כדי יכולת ליצור בסיס למשא ומתן רציני עם הפלסטינים .  
נתניהו נהנה מתמיכה ציבורית ופוליטית רחבה .  מרחב התמרון וחופש התנועה שלו גדולים .  אלה נכסים משמעותיים מדי מכדי לבזבזם על הישרדות פוליטית .  על נתניהו ,  במקביל להקפאת הבנייה ,  לפתוח במשא ומתן מואץ ותכליתי עם הפלסטינים ,  ולהתניע תהליך מדיני אמיתי .  האתגר שלו איננו להדוף לחצים מאמריקה - אלא להציל את מדינת ישראל כמדינה יהודית ודמוקרטית .  הוא יכול .  השאלה אם הוא רוצה .  לפי שעה מתקבל הרושם שמשיכת הזמן היא האסטרטגיה המדינית שלו ,  והניסיון לקיים איזושהי דינמיקה מדינית הופכת מטרה בפני עצמה .  תהליך לשם תהליך ולא לצורך תוצאה .
 
האסטרטגיה של נתניהו :  משיכת זמן
למה צריך את האמריקאים כדי להבין שאם לא נעצור את ההתנחלויות נתפרק ?  נתניהו יכול להציל את מדינת ישראל כמדינה יהודית ודמוקרטית .  השאלה היא האם הוא רוצה ? 

