יחימוביץ' :  על המדינה לטפל בניצולי שואה חולי נפש
בעקבות ליקויים חמורים שהתגלו בהוסטלים לטיפול בניצולי שואה חולי נפש ,  הודיע ראש הממשלה כי הטיפול בהם יוחזר לידי המדינה .  כעת קוראת ח"כ יחימוביץ' לנתניהו לעמוד במילתו
ח"כ שלי יחימוביץ'  ( העבודה )  קראה היום  ( שני )  לראש הממשלה בנימין נתניהו לממש את הבטחתו ,  ולהחזיר את הטיפול בניצולי השואה הקשישים חולי הנפש לאחריות המדינה . " אני קוראת לך לממש את אמירתך החדה ,  הברורה והערכית ,  אשר מוסריותה אינה מוטלת בספק "  כתבה יחימוביץ' לנתניהו . " דיירי ההוסטלים ,  אודים מוצלים ,  החיים את שנותיהם האחרונות ,  זקוקים לנחישותך ..  .  אני מבקשת ממך  הטל את מרותך על משרד האוצר ,  הקצב למשרד הבריאות את התקנים הנדרשים ,  ועשה חסד עם ניצולי שואה מוכי טראומות אלה ,  על מנת שיוכלו לחיות את שארית ימיהם בכבוד שהם ראויים לו .  זהו לא רק כבודם ,  אלא גם כבודנו כמדינה ",  כתבה .
 בעבר אמר נתניהו בישיבת ממשלה כי  " יש שירותים שאסור להפריט והטיפול בניצולי שואה הוא אחד מהם ".  באותה ישיבה אף הורה ראש הממשלה לסגן שר הבריאות יעקב ליצמן לבחון את דרך הפעולה המיטבית .  החלטתו של נתניהו גובשה בעקבות בדיקת משרד הבריאות שמצא ליקויים חמורים בטיפול המוענק בידי חברת כוח האדם  " האגודה לבריאות הציבור "  לניצולי השואה בשלושת ההוסטלים לבריאות הנפש המיועדים להם :  שער מנשה בשרון ,  לב השרון ובאר יעקב .
 לפני כחודש קיימה ועדת העבודה ,  הרווחה והבריאות של הכנסת ,  בראשות ח"כ חיים כץ  ( ליכוד )  ,  דיון בהזנחה הקשה בהוסטלים .  בדיון השתתפו השר יוסי פלד ,  המעורב בטיפול בנושא ,  סגן שר הבריאות יעקב ליצמן ומנכ"ל משרד הבריאות פרופ' רוני גמזו .  יו"ר הוועדה ח"כ חיים כץ אמר בדיון כי  " הופתעתי לשמוע את ראש הממשלה נתניהו מודה שהפרטת ההוסטלים לניצולי השואה היתה משגה .  אם אבי ההפרטה אומר שצריך לפעול לשלילת הרישיונות של ההוסטלים הפועלים ,  אז כנראה שהגיעו מים עד גועל נפש .  עם זאת ,  יש לזכור שכדי לממש החלטה כזאת דרושות הקצאות של תקציבים ותקנים ממשרד האוצר ".  השר יוסי פלד אמר בדיון כי  " האחריות על ההוסטלים האלה צריכה לחזור לידי המדינה בלבד .  המדינה חבה חוב ענק לניצולי השואה וצריכה לאפשר להם חיים בכבוד .  אני מקווה שלא יהיה מכרז על שנותיהם האחרונות של ניצולי השואה ".  
סגן השר יעקב ליצמן אמר בדיון כי למשרד הבריאות אין תקציב לתקנים . " לא אוכל להקצות תקנים על חשבון משרד הבריאות .  בקושי יש לי תקנים לרופאים ולאחיות .  אם משרד האוצר לא יקצה תקנים ,  נוציא מכרז ,  הכולל תנאים מוגדרים והסדרת הפיקוח .  אנחנו מבקשים מהאגודה לבריאות הציבור ,  שמפעילה כיום את ההוסטלים ,  להמשיך ולתת את השירותים עד חודש ספטמבר ולא לעזוב במאי כפי שהצהירו ,  כי אז לא נתיר להם להמשיך ולהשתתף במכרזים ".  מנכ"ל משרד הבריאות ,  ד"ר רוני גמזו אמר כי  " בעקבות בדיקות שנערכו בכמה הוסטלים שהאגודה לבריאות הציבור מפעילה ,  משרד הבריאות אינו שבע רצון מהשירות שניתן .  הניהול היה ועודנו לקוי ".  יהודה כהן ,  מנכ"ל האגודה לבריאות הציבור ,  אמר בתגובה כי  " יש לנו צוות מסור שעושה עבודתו נאמנה יום יום .  העסקת וניהול העובדים הם בידינו ,  כל השאר פועל במסגרת מחויבות של משרד הבריאות .  אנחנו עמדנו ועומדים בהסכם באופן מלא ".  ממשרד הבריאות נמסר בתגובה כי  " עד סוף ספטמבר ייבחר מפעיל חדש להפעלת שלושת ההוסטלים בתנאים חדשים ומשופרים שיבטיחו את איכות הטיפול שיינתן לדיירים .  בימים אלה נבנה המכרז החדש כשעד לבחירת המפעיל החדש ,  משרד הבריאות משפץ את המבנים ,  דואג לתגבור כוח האדם ולהשקעת כספי הרווחה לפי ייעודם ". 

יחימוביץ' :  על המדינה לטפל בניצולי שואה חולי נפש
בעקבות ליקויים חמורים שהתגלו בהוסטלים לטיפול בניצולי שואה חולי נפש ,  הודיע ראש הממשלה כי הטיפול בהם יוחזר לידי המדינה .  כעת קוראת ח"כ יחימוביץ' לנתניהו לעמוד במילתו

