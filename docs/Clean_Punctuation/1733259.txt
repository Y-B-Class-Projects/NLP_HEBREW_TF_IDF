נתניהו חזר ואמר :  הקפאת הבנייה לא תוארך
אבו מאזן הגיע לבית רה"מ וכתב בספר האורחים כי  " חזרתי לבית זה אחרי תקופה ארוכה של היעדרות על מנת להמשיך בשיחות ובמו"מ ".  נתניהו הבהיר בפגישה :  ההקפאה לא תחודש
 ( צילום :  רויטרס ,  עריכת ויאו :  דורון שטיין ) 
ראש הממשלה בנימין נתניהו קיבל הערב  ( רביעי )  את פניו של יו"ר הרשות הפלסטינית אבו מאזן בבית ראש הממשלה בירושלים .  בספר האורחים של בית ראש הממשלה כתב אבו מאזן  " היום חזרתי לבית זה אחרי תקופה ארוכה של היעדרות על מנת להמשיך בשיחות ובמשא ומתן ,  ומתוך תקווה להגיע לשלום נצחי בכל האזור ובמיוחד לשלום בין העם הישראלי לעם הפלסטיני ".  לאחר שיו"ר הרשות כתב את הדברים ,  החלה הפגישה המרובעת בין נתניהו ,  אבו מאזן ,  מזכירת המדינה האמריקאית הילרי קלינטון והשליח האמריקאי ג'ורג' מיטשל .  
גם היום ,  שבוע וחצי לפני תום מועד ההקפאה ולאחר יום דיונים נוסף ,  עמדת ראש הממשלה בנימין נתניהו לא השתנתה :  הקפאת הבנייה תסתיים כמתוכנן .  נתניהו הדגיש הערב בפגישתו עם אבו מאזן וקלינטון כי צו ההקפאה יפקע בעוד שבועיים וכי אין בכוונתו להאריכו .
 הפגישה המרובעת נמשכה כשעתיים ובסיומה הוזמנו האורחים לארוחת ערב ,  שם צפוייה להימשך השיחה ,  וייצטרפו אליה גם ראשי צוותי המו"מ יצחק מולכו וסאיב עריקאת וסגנו של ג'ורג' מיטשל ,  דייוויד הייל .
 בפגישה הערב הוצב לצד דגלי ישראל ודגל ארצות הברית גם דגל אש"ף ,  המהווה סממן שלטוני .  בכיר בלשכת ראש הממשלה התייחס לנושא ואמר כי , " ראש הממשלה נתניהו מארח בביתו את אבו מאזן בידידות ובנדיבות ,  כולל הצבת הדגל ,  אבל בשיחות עצמן הוא עומד בתקיפות על צרכי הביטחון של ישראל .  בנושא הזה אין אצלו פשרות ". 
מוקדם יותר נפגש נתניהו פעם נוספת עם מזכירת המדינה קלינטון ,  והעלה בפניה את הצורך לפעול בכל דרך לשחרור גלעד שליט .  הנושא עלה גם אתמול בארוחת הצהריים עם נשיא מצרים חוסני מובארק ויו"ר הרשות הפלסטינית .  ראש הממשלה אמר כי  " הקהילה הבינלאומית צריכה לפעול בכל האמצעים לשחרורו המהיר של גלעד שליט ולדרוש בתוקף שהצלב האדום או גורם בינלאומי מוכר אחר יבקר אצלו באופן מיידי ".  
מאז שעות הבוקר נפגשה קלינטון עם שר החוץ אביגדור ליברמן ,  עם שר הביטחון אהוד ברק ועם נשיא המדינה שמעון פרס .  בתום הפגישה עם פרס אמרה קלינטון כי  " אנו כאן היום כי אנו משוכנעים שהשאיפות הלגיטימיות של העמים תואמות .  זוהי הזדמנות שיש לנצל .  הנשיא פרס מבין יותר מכולם את המציאות הבסיסית שעומדת בפני ישראל ,  שלא ניתן לקיים את הסטטוס-קוו באופן בסיסי ,  ושהדרך היחידה להבטיח את עתידה של ישראל כמדינה בטוחה ,  דמוקרטית ויהודית ,  היא באמצעות הסכם שלום אזורי כולל ". פרס נשא אף הוא הצהרה בתום הפגישה ואמר כי  " אני מאמין שכל המדינות במזרח התיכון מרגישות מאוימות לא משנה לאיזה דת הן שייכות .  אתמול ,  בפתיחת השיחות בשארם א-שייח' ,  היה טוב יותר ממה שכל הפסימיסטים והסקפטיים חזו .  אנו צריכים להיות רציניים ,  הסכנות אינן פשוטות ,  ואני לא חושב שנוכל לפתור את כל הבעיות רק במילים יפות ". 
נשיא המדינה אמר לקלינטון כי  " השיחות התחילו ברגל ימין ואני סבור שככל שננוע מהר יותר ייטב לשני הצדדים .  לפני כמה חודשים היו שלא האמינו שנעבור משיחות קרבה לשיחות ישירות ,  והנה אנחנו כאן .  אני מאמין שגם אנחנו וגם הפלסטיניים יודעים שאין אלטרנטיבה אחרת ".  
בתוך כך ,  השר להגנת הסביבה גלעד ארדן התייחס היום לירי הרקטות מרצועת עזה ואמר כי  " ישראל עלולה ,  שלא מרצונה ,  להיגרר למבצע עופרת יצוקה 2 ,  ואין ספק שהפלסטינים תחת מבצע כזה לא יוכלו להמשיך בשיחות ".  ארדן הוסיף בראיון בגלי צה"ל כי  " אני לא חושב שמטרת המבצע תהיה להחזיר את השלטון בעזה לאבו מאזן .  ישראל לא יכולה לעשות עבור הפלסטינים את עבודתם .  אם העם הפלסטיני ימשיך לרצות את החמאס ואנחנו נכריח אותו על ידי חיסול מנהיגיו ,  זה דבר מלאכותי ". 

נתניהו חזר ואמר :  הקפאת הבנייה לא תוארך
אבו מאזן הגיע לבית רה"מ וכתב בספר האורחים כי  " חזרתי לבית זה אחרי תקופה ארוכה של היעדרות על מנת להמשיך בשיחות ובמו"מ ".  נתניהו הבהיר בפגישה :  ההקפאה לא תחודש

