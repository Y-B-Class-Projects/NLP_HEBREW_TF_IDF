חולדאי : " ראש הממשלה טוקבקיסט ";  נתניהו : " הוא צריך להתבייש "
 הפיכת בית ספר בת"א למוסד לילדי זרים והתנגדותו של רה"מ עוררו התגוששות בינו לבין העירייה . " במקום לטפל בבעיית הזרים ,  הוא מוציא הודעות ",  אמר חולדאי .  נתניהו הגיב שמדובר ב"סגנון לא ראוי "
 הודעתו של ראש הממשלה על התנגדותו לסגירת בית הספר  " שבח מופת "  בתל אביב והפיכתו לבית ספר לפליטים גררה אמש  ( רביעי )  תגובה חריפה מצד ראש העירייה רון חולדאי . " למרבה הצער ,  על אף פניותיה של עיריית תל אביב-יפו לראש הממשלה ,  בוחר ראש הממשלה להוציא הודעות כאחרון הטוקבקיסטים ,  במקום לטפל בבעיית הזרים שהוא עצמו היה שותף ליצירתה ",  נמסר מהעירייה . 
" על אף כל ההודעות לעיתונות והפוסטים שהוציא ,  לא ראינו כי הביא להחזרת הזרים לארצות מוצאם כפי שהבטיח ",  הוסיפו בעירייה . " כפי שנכתב במכתב ששלח ראש העירייה לשרי הממשלה ולראש הממשלה בחודש יולי ,  צופה העירייה גידול של פי שלושה במספר ילדי הזרים בתל אביב-יפו ". 
הודעת העירייה הובילה לתגובת נגד מצד לשכת ראש הממשלה : " ראש העיר ועיריית תל אביב צריכים להתבייש על סגירתו של מוסד חינוכי מעולה שכזה ,  כמו גם על הסגנון הלא-ראוי של תגובתם .  בעקבות מדיניות ראש הממשלה נתניהו יצאו מישראל בהסכמה יותר מ-20 אלף מסתננים בעשר השנים האחרונות ".  
לצדו של ראש הממשלה עמדה שרת התרבות מירי רגב . " מי שצריך להתבייש הוא ראש עיריית צפון תל אביב רון חולדאי שבצעד נוסף משלים את תכנית ההיפרדות שלו מדרום תל אביב ומפקיר את השכונה הישראלית ואת תושביה ",  נמסר מלשכתה . " אני מחזקת את ראש הממשלה על התנגדותו לסגירת בית ספר שבח מופת ,  עתיד דרום תל אביב חייב לעמוד לנגד עינינו ".  
עניינו של בית הספר  " שבח מופת "  הגיע שלשום לישיבת הממשלה .  שר הביטחון אביגדור ליברמן התפרץ לדבריו של שר החינוך נפתלי בנט ואמר כי שמע בכלי התקשורת על אודות החלטה של עיריית תל אביב לסגור את בית ספר  " שבח מופת "  בעיר ,  שאותו הגדיר  " ספינת דגל בקליטת עלייה "  ולפתוח במקומו  " בית ספר לילדי פליטים ".  בהמשך התערבו השרים אופיר אקוניס ומירי רגב ו"תיקנו "  את דברי ליברמן : " לא פליטים ,  מסתננים ".  ליברמן ,  שקיבל את ההערה ,  פנה בשנית לבנט ואמר : " מסתננים .  זה מבטא סדר עדיפויות לא נכון ואני מקווה שתתערב ".  
בשלב זה הפסיק ראש הממשלה את ליברמן ואמר : " זה נושא מעניין ונדון בו בישיבת הממשלה ".  אחרי שהוצאו המצלמות מהחדר העיר נתניהו לליברמן : " זו לא במה לטוקבקים ".  בתגובה להערתו של ליברמן ,  אמר בנט כי  " החוק כרגע מחייב חינוך חובה .  וזו החלטה של ראש העיר תל אביב .  כל השאר זה פופוליזם ". 
בריאיון לאולפן וואלה !  NEWS אמר אתמול בנט על רקע המתיחות בינו לבין ראש הממשלה : " אני חושב שראוי שראש הממשלה ייתן גב לשר החינוך שעובד מסביב לשעון ויחדול מהמתקפות ".  
עיריית תל אביב החליטה לאחרונה לשנות את ייעודו של בית הספר  " שבח מופת "  בעיר בשל מצוקה מספרית בבתי הספר בעיר .  העירייה התריעה כי כמות ילדי הזרים שצריכים להיקלט במוסדות החינוך גדולה מכמות התלמידים שיכול להכיל בתי הספר ביאליק-רוגוזין ובית הספר הירדן .  
בעירייה חיפשו אחר פתרון לחובתם ,  במסגרת חוק חינוך חובה ,  לתת מסגרת לימודית לכל ילד שמתגורר בעיר .  בתחילה העירייה דיברה על אפשרות של הקמת קריית חינוך לתושבי ילדי הזרים בגן לוינסקי אך בעקבות מחאת תושבי דרום תל אביב שקראו לא לפגוע בריאה הירוקה היחידה בשכונה ,  ניסו בעירייה לבדוק אופציה אחרת .  
על פי העירייה ,  בבית הספר  " שבח מופת "  75% מהתלמידים אינם תושבי העיר ולכן המצוקה במתן מענה לימודי לתושבי העיר הביא להחלטה להפוך את בית הספר ממוסד פרטי של רשת  " עמל "  למוסד עירוני שישרת אך ורק את תושבי האזור .  ההחלטה התקבלה בעירייה לקראת תחילת שנת הלימודים הנוכחית והיא תיושם רק בדצמבר 2017 כחלק מתכנית רב-שנתית .  כלומר ,  שנת הלימודים הנוכחית תחל כרגיל .  
לפי התכנית ,  כל הילדים שכבר לומדים בבית הספר ימשיכו ללמוד בו אך לא ייקלטו תלמידים חדשים שהם אינם תושבי העיר .  החל מהשנה הבאה תלמידי כיתה ז' שייקלטו יהיו אך ורק תושבי האזור ,  והתלמידים שלומדים בו כעת יסיימו את לימודיהם כרגיל .  בתום התכנית הרב-שנתית המתחם ישוב חזרה לידי העירייה .
  ( עדכון ראשון :  21:30 )  

חולדאי : " ראש הממשלה טוקבקיסט ";  נתניהו : " הוא צריך להתבייש "
 הפיכת בית ספר בת"א למוסד לילדי זרים והתנגדותו של רה"מ עוררו התגוששות בינו לבין העירייה . " במקום לטפל בבעיית הזרים ,  הוא מוציא הודעות ",  אמר חולדאי .  נתניהו הגיב שמדובר ב"סגנון לא ראוי "
 
