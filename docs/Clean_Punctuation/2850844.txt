ישראל במקום ה-30 במדד חופש העיתונות ,  והעתיד פסימי מתמיד
בתקופה הקרובה ,  כל בעלי העניין בשוק התקשורת יידעו היטב מי בידי מי מופקד גורלם :  בידי ראש הממשלה ועושה דברו ,  שר התקשורת .  לרגל יום חופש העיתונות ,  אורי דרומי מזכיר שהאויב הגדול לענף הם לא רק הטרוריסטים ,  אלא גם הצנזורה העצמית .  דעה

היום הבינלאומי של חופש העיתונות ,  החל היום  ( 3 במאי )  ,  מהווה תזכורת לכך כי העיתונות החופשית ,  נשמת אפה של הדמוקרטיה ,  ניצבת מול איומים משמעותיים .
 האיום החמור ביותר ,  כמובן ,  הוא האיום הפיזי על שלומם ואף על חייהם של העיתונאים .  על פי דוח הוועדה להגנה על עיתונאים  ( Committee for the Protection of Journalists )  ,  בשנת 2014 נהרגו ברחבי העולם 61 עיתונאים ,  ו-21 נהרגו בארבעת החודשים של שנת 2015 ,  שנפתחה באירוע שחולל זעזוע עולמי :  הרצח של 11 חברי מערכת המגזין הפריזאי  " שארלי הבדו "   ( 7.1.15 )  על ידי מחבלים מארגון אל קעידה ,  כנקמה על קריקטורות שפרסם המגזין ואשר לכאורה ביזו את הנביא מוחמד .  ניתן להתווכח האם חופש העיתונות הוא אינסופי או שניתן להציב לו גבולות ,  למשל כאשר הנזק שהוא גורם על ידי פגיעה קשה ברגשות של קהילות מסוימות גובר על היתרון שבזכות הציבור לדעת .  אולם שיח מתון שכזה אינו מתקיים באמת ,  ובהיעדרו ,  אנו נותרים עם מציאות כואבת :  11 קברים של עיתונאים מצד אחד ,  ומצד שני - החלטתו של הקריקטוריסט הראשי של  " שארלי הבדו "  לא לכלול יותר את הנביא מוחמד באיוריו .  
עיתונאים נהרגים לא רק על ידי טרוריסטים .  ארגונים הפועלים למען הגנה על עיתונאים נלחמים בתופעה הנקראת Impunity ,  כלומר חסינות מעונש לאנשי כוחות הביטחון שהרגו או פצעו עיתונאים .  אלא שזוהי מלחמה בטחנות רוח :  בכ-90 אחוזים מהמקרים איש לא מובא לדין ,  ואם בכלל נפתחת חקירה ,  היא נטחנת בגלגלי הביורוקרטיה עד שהיא נמוגה .  סוריה ,  עיראק ,  סומליה והפיליפינים מובילות את רשימת המדינות בהם עיתונאים נהרגים והורגיהם מהלכים חופשי .
 אלא שניתן לאיים על עיתונאים גם בדרכים אחרות ,  למשל על ידי הבאה לפיטוריהם בשל עמדותיהם העצמאיות .  אם בעבר סברנו כי כך מקובל רק במחוזותיו של פוטין ,  הרי שלאחרונה ,  ביפן הדמוקרטית ,  שיגאקי קוגה ,  שר הכלכלה לשעבר שהפך לאיש טלוויזיה פופולארי ,  הניף בשידור חי שלט בגנותו של ראש הממשלה שינצו אבה ,  וטען כי הלה הביא לפיטוריו מהטלוויזיה בשל דעותיו הביקורתיות .
 היה זה תומס ג'פרסון ,  מאבות האומה האמריקנית ,  שאמר  ( 1787 )  כי  " לו הוטל עלי לבחור בין ממשלה ללא עיתונים לבין עיתונים ללא ממשלה ,  לא הייתי מהסס לרגע ובוחר באפשרות השנייה ".  אולם מאחר שאי אפשר לנהל מדינה ללא ממשלה ,  התריע ג'פרסון מפני נטיית כל ממשלה להצר את חופש העיתונות ,  לא בלחצים ובאיומים דווקא ,  אלא בצורה מתוחכמת יותר : " ממשלה [עריצה] מחזיקה לצידה צבא נאמן של עיתונאי חצר ,  אשר ללא שום יחס לאמת או מה שאמור להיות האמת ,  [ממציאים] ומכניסים לעיתון כל מה שעשוי לשרת את השרים .  די בכך עבור רוב הציבור ,  שאין בידיו כלים להבחין בין פסקאות בעיתון שהינן סילוף לבין אלה שהינן אמת ".  

אך למה זה תטרח ממשלה להחזיק בעיתונאי חצר או לפטר עיתונאים העומדים על יושרתם המקצועית ,  ובכך לעורר עליה ביקורת ,  כשבידה האפשרות לנקוט בדרך פעולה חמקמקה אך יעילה הרבה יותר :  להשתמש בכלים השלטוניים שברשותה כדי לרמוז לעיתונאים ,  עורכיהם ומנהליהם ,  כי עתידם ועתיד העיתון או ערוץ התקשורת בהם הם עובדים תלוי בשביעות הרצון שיעוררו אצל השליטים .
 זוהי ,  כנראה ,  הדרך בה תנקוט הממשלה החדשה המוקמת בימים אלה .  על פי הדיווח של אמיר טייג ויהונתן ליס בהארץ  ( 30.4 )  ,  בכיר בליכוד התבטא כי לראש הממשלה  " יש תכניות מרחיקות לכת בעניין שוק התקשורת בישראל ,  והוא מתכוון לממש אותן בכל הכוח ".  מה הן אותן תכניות איננו יודעים עדיין  פיצול ערוץ 2 ,  רישיון קבוע לערוץ 10 ,  ביצור מעמדו של  " ישראל היום ",  הרפורמה ברשות השידור ,  אישור ל"הוט "  ו"יס "  להפעיל ערוצי חדשות ,  ועוד .  
כך או אחרת ,  בתקופה הקרובה ,  כל בעלי העניין בשוק התקשורת יידעו היטב מי בידי מי מופקד גורלם :  בידי ראש הממשלה ועושה דברו ,  שר התקשורת .  וכדי להסיר ספק ,  על פי אותו דיווח הוכנס עתה סעיף בהסכמים הקואליציוניים ,  על פיו  " סיעות הקואליציה לא יתמכו בהצעות חוק בתחום התקשורת בלא אישור שר התקשורת .  סיעות קואליציה וחבריהן יתנגדו לכל יוזמה או הצעה בתחום התקשורת ששר התקשורת יתנגד לה ".  כלומר ,  צ'ק פתוח לשר התקשורת  ( הווי אומר ראש הממשלה )  לעשות ככל העולה על רוחו .  יהיה זה אך נאיבי להאמין שהמסר הזה לא יחלחל למטה ,  עד אחרון העיתונאים .  
אם לא די בכך ,  הרי שעל חופש העיתונות מכבידה גם הריכוזיות בתקשורת ,  כשבעלי השליטה הבודדים בגופי התקשורת הם גם בעלי אינטרסים כלכליים רחבים במשק .  אין זה סוד כי עיתונאים ועורכים מפעילים צנזורה עצמית בבואם לסקר תחומים הנוגעים למו"ל העיתון או לבעל ערוץ הטלוויזיה שלהם .
 בשל שני גורמים אלה  המעורבות הממשלתית בתחיקה והריכוזיות  זכתה ישראל בשנה שעברה ,  בסקר חופש העיתונות של  " פרידום האוז ",  למקום ה-31 ולתואר הלא מחמיא במיוחד  " חופשית בחלקה "   ( partly free )  .  בסקר החדש ,  המתפרסם היום ,  עלתה ישראל למקום ה-30 והוכרזה מחדש כ"חופשית ".  אם יתממשו אותן  " תכניות מרחיקות לכת "  שמייעד ראש הממשלה לתקשורת הישראלית ,  מעניין יהיה לראות כיצד יתבטא הדבר במדד של השנה הבאה .  
 *  אורי דרומי הוא המנהל המייסד של מועדון העיתונאים ירושלים  (  ( Jerusalem Press Club .  היום ,  יום חופש העיתונות העולמי  ( 3 במאי ,  2015 )  ,  מקיים מועדון העיתונאים אירוע הזדהות עם עיתונאים שנהרגו במילוי תפקידם .  המועדון הזמין סקר שאתם יותר ממוזמנים להשתתף בו ,  על מצב חופש העיתונות בישראל ,  הנערך בידי פרופ' תמר הרמן מהמכון הישראלי לדמוקרטיה ,  ושיתפרסם בכנס בינלאומי על חופש העיתונות שיקיים המועדון ב-27-25 במאי ,  2015 .  

ישראל במקום ה-30 במדד חופש העיתונות ,  והעתיד פסימי מתמיד
בתקופה הקרובה ,  כל בעלי העניין בשוק התקשורת יידעו היטב מי בידי מי מופקד גורלם :  בידי ראש הממשלה ועושה דברו ,  שר התקשורת .  לרגל יום חופש העיתונות ,  אורי דרומי מזכיר שהאויב הגדול לענף הם לא רק הטרוריסטים ,  אלא גם הצנזורה העצמית .  דעה

