היריב הראשי של בנימין נתניהו בבחירות :  שעון העצר של מנדלבליט
ראש הממשלה הרכיב תכנית בת שלושה שלבים כדי להתחמק מההליכים המשפטיים ,  אך חלו בה שלושה שיבושים .  כעת הוא מגיע ל-17 בספטמבר קרוב יותר להחלטה על אישום .  מהלכיו שקופים מבעבר ,  הוא בלחץ זמן ושחקנים מנוסים אך לחוצים נוטים לשגות ולהפסיד
בנימין נתניהו ואביחי מנדלבליט משחקים בשנתיים האחרונות שח-מט .  לעתים זה נראה כמו טניס שולחן ,  אבל בפינג פונג התוצאה נקבעת רק בנקודות .  בשח-מט יש גם מגבלת זמן .  אף שהמהלך האחרון של היועץ המשפטי לממשלה עדיין אינו מכריע את ראש הממשלה ,  הוא מכניס אותו לדוחק זמן .  השעון עשוי לגזור על נתניהו הפסד .
 מנדלבליט שגה קשות במהלכיו הקודמים .  לא אצה לו הדרך .  אולי קיווה שנתניהו יפרוש בהסדר ,  משיקוליו ,  ויפטור מעונשו ,  פשוטו כמשמעו ,  את מערכות התביעה והשפיטה .  הוא בחר בשיטת המאמץ העיקרי ,  שלושת התיקים ,  וניסה לנקות את השטח ממאמצים משניים כגון תיק המעונות של שרה נתניהו ,  בפשרה שערורייתית ,  ותרנית ורכרוכית על חשבונם של אזרחי ישראל ;  הוא עוד עלול לחתור לגישור פלילי גם במשפטו של בעלה .
 נתניהו ,  בתגובה לרפיונו של מנדלבליט ,  לקח את שעון המשחק ומתח את הקפיץ שלו כרצונו .  הוא הקדים את הבחירות לכנסת ה-21 כדי לחזור ולכבוש את ראשות הממשלה ולהחזיק בה כמטריה ביום הסגריר של כתב האישום .  מנדלבליט ספג מהלומה והבליג .  אחרי שקבע את מועד השימוע מאוחר מדי ,  ל-10 ביולי ,  הסכים להרחיק אותו בשלושה חודשים נוספים ,  לפי תקן אולמרט - שבעת החודשים שהוענקו לאהוד אולמרט ,  לאחר פרישתו המאולצת מראשות הממשלה .  בכך חיסן את עצמו מפני טענות אפליה .  נתניהו ,  המתמרמר תמיד על קיפוחו לעומת הזולת ,  צמוד מעתה לאולמרט .  בהתחשב במקום שאליו נשלח ראש הממשלה לשעבר בתום ההליכים נגדו ,  זו אינה בשורה מעודדת במיוחד .  
תכנית נתניהו הייתה תלת-שלבית .  ראשית ,  הקדמת הבחירות ויצירת חיץ של חודשים בין כתב החשדות לבין כתב האישום .  החיץ הוא בעיקר הזמן שיחלוף בין כתב החשדות לבין השימוע ואחר כך ,  אם כי קצר יותר ,  הזמן שיעבור בין השימוע לבין פרסום כתב האישום .  שנית ,  ניצול זמן זה להרכבת ממשלה ולהחזקה מחודשת במטריית ראש הממשלה ,  המאופסנת מאז פיזור הכנסת ה-20 .  שלישית ,  ייצור מטריה נוספת ,  גדולה עוד יותר ,  בדמות חקיקה חדשה  ( "פסקת ההתגברות ")  או שימוש בחקיקה קיימת  ( חסינות )  ,  למקרה שבג"ץ ינסה לקחת ממנו את מטריית ההיתר שניתן לראש ממשלה להישאר בתפקידו גם בעת משפטו .
 אותו היתר נשאר בחוק היסוד כסרח עודף מגרסתו הקודמת ,  הבחירה הישירה ,  שם היה צמוד להגבלת משך הכהונה לשבע שנים .  מכל מקום הוא התכוון לראש ממשלה שההליכים נגדו נפתחו בעת כהונתו ,  לא מי שמביא איתו תיקים מהבית ,  כמועמד לראשות הממשלה החדשה - הכנסת והממשלה הקודמות אינן נספרות לעניין זה .
 בתכנית המשולשת חלו גם שלושה שיבושים :  הראשון הוא כישלונו במאמציו להרכבת הממשלה .  השני שמרוב פחד שמא הנשיא ראובן ריבלין יטיל את ההרכבה על ח"כ אחר והוא יישאר ללא ראשות ממשלה ולפיכך גם ללא מטריה ,  מהלך פיזור הכנסת ועריכת הבחירות ,  כאילוץ שחייב הסכמת רוב ,  בסמוך מאוד למועד השימוע שקבע לו מנדלבליט .  השיבוש השלישי הוא קלף החסינות/התגברות שהטיל על השולחן .  בניגוד להיתממותו עד לבחירות הקודמות ,  הכניס את בית המשפט העליון למצב רוח קרבי .  אם לא היה די בהצפת הכוונה ,  היא לבשה גם פרצופים מסוימים מאוד של יריב לוין ובצלאל סמוטריץ' .  
צריך להכיר את התרבות הארגונית של שופטי העליון ,  שמרנים ולא מהפכנים ,  כדי להבין עד כמה הם נזהרים בכבודם של ראשי ממשלה מכהנים ורואים במאורע הממשמש ובא של כתב אישום נגד נתניהו מפנה משמעותי בתולדות מדינת ישראל .  השופטים אינם מתחסדים ,  אינם מתיימרים לצפות ממנדלבליט לנקוט כלפי נתניהו בגישה שוויונית מוחלטת .  ברור להם שהיועמ"ש - שגם הוא ,  כמוסד ובמידת מה גם כאיש - נותן לראש הממשלה הנחות מפליגות .  הוא אינו רודף אותו ,  אלא בורח מפניו ,  ועד גבול מסוים הם משלימים עם כך ובסתר אף מברכים על כך ,  כי היו שמחים להיפטר מהצרה של משפט נתניהו .
 הגבול נחצה בהסתערות העקרונית ,  כביכול והאישית בפועל ,  על העליון ובאיום לאייש את תיק המשפטים בלוין או בסמוטריץ' .  אף שאינם מעורבים במרקחת הפוליטית ,  יש לשופטים דעות על פוליטיקאים  ( ולעתים גם על מדיניות ;  אריאל שרון ,  בהיותו ראש הממשלה ,  החשיב מאד את עמדותיו של  " השופט הראשי "  אהרן ברק ונהג לעדכן אותו באמצעות איש סודו ,  דובי ויסגלס )  .  בעליון נחרדו לשמע מועמדותו של סמוטריץ' ועוד יותר מכך למראה לוין .  לכאורה ,  אמור להיות ההפך ,  אבל סמוטריץ' התבטא באופן כה מקומם ,  כה מופרך ,  עד כדי נטייה להשמדה עצמית ,  בעוד שסגנונו המאופק של לוין נחשב מסוכן יותר בדיוק מפני שמאחוריו עמד תוכן קיצוני לא פחות .  

מינוי אמיר אוחנה לשר המשפטים בממשלת המעבר לא פתר את בעיית לוין-סמוטריץ' ,  העשויה לשוב ולהתעורר לאחר הבחירות ,  אם תוצאותיהן תהיינה דומות .  בנוסף להעדפות המשפחתיות הידועות ,  שהביאו לתגמול אוחנה על נאמנותו המוחלטת ,  עומד מאחורי המינוי שיקול פנים-מפלגתי .  אוחנה הגיע לכנסת מסניף הליכוד במרכז תל אביב ,  כן השיגור של גדעון סער ,  אופיר אקוניס ועכשיו בת חסותו של סער ,  מיכל שיר .  לנתניהו חשוב לוודא שתל אביב לא תהיה כולה של סער .  אוחנה הוא כמובן שר משפטים על תנאי ,  כשברור מהו התנאי .
 ובינתיים ,  על בג"ץ לדון ,  או להיערך לדיון ,  בעתירות נגד מנדלבליט כרחום וכמחמיר ,  לאחר שנידב לנתניהו מועד מאוחר מדי לשימוע ,  במקום להתעקש כהבטחתו המופרת על 10 ביולי ;  או קצב לו ארכה קמצנית מדי ,  במקום להרעיף עליו את השנה שדרש עד סוף מאי 2020 .  מה שעונה הפרקליטות בשם היועץ בהקשר הראשון מניח את התשתית לתשובות הצפויות בהקשר השני ,  אם יוגשו עתירות דלות סיכוי לצורך פוליטי או תקשורתי .
 בעמדת המדינה ,  כפי שנמסרה לבג"ץ ובתכתובות בין עוזר היועמ"ש גיל לימון לסנגור עמית חדד ,  יש שני יסודות מוצקים ועוד עקיצה :  כידוע לכל ומגובה בתקדימים לרוב ,  בג"ץ נוטה שלא להתערב בהחלטות מקצועיות של התביעה ,  בעיקר בדרגים הבכירים של היועמ"ש ופרקליט המדינה ,  כולל ב"סד הזמן ";  נתניהו הוא שהביא לבחירות מחודשות ומציג אותן עתה כהנמקה לדחיית השימוע ;  ועיסוקיו כראש ממשלה וכיוזם חקיקה בכנסת ,  אילו הצליח בהרכבת הממשלה ,  לא היו פחותים מאלה הצפויים לו בהכנותיו לשימוע בעת מערכת הבחירות .  במילים עדינות פחות ,  אל נא יבלבל את המוח .  
אשר לטענותיו של חדד ,  הערב  ( שני )  ,  כי הוא לבדו ומתקשה להתגבר על העומס ,  חסרים מסמכים  ( זה דווקא מקל על העומס )  ועדיין מונעים מנתניהו המסכן לקבל תרומות מחברים למימון הגנתו - אף לא באחת מהן יש ממש .  חדד אינו איש ,  הוא משרד .  עובדים איתו ,  כמו עם סנגורי החשודים האחרים בתיקי נתניהו וכפי שעבד בעצמו בהיותו במשרד עו"ד יעקב וינרוט ,  עורכי דין נוספים .  המסמכים חסרים מפני שהסנגור אמור להתרכז בעיקרי טיעוניו וכי התביעה משיקוליה המובנים אינה מעבירה הכול ,  רק את ליבת התיק ,  בוודאי לא את נתיב הנייר המוביל לגיוס עדי המדינה .  ואשר לתרומות ,  בניינים נתניהו - בניינים ולא בנימין - הוא אדם עתיר נדל"ן .  ימכור ,  ימשכן ,  יפדה השקעות ויעשה מה שארנון מוזס ,  שאול אלוביץ' ,  זאב רובינשטיין וכל חשוד בכל תיק אחר עושה .
 נתניהו מנסה לשבש את התהליך .  עמידה לדין היא חובה ,  השימוע הוא זכות ;  אצלו זה הפוך .  הוא מאמין שאם יידחה עד אין קץ את השימוע ,  כלומר את ההחלטה על כתב האישום ,  יגיע בשלום למרחב החסינות .  לכן השלב הבא במאבק מתוזמן לאוקטובר .  
החודש האחרון של מערכת הבחירות ,  מאמצע אוגוסט עד אמצע ספטמבר ,  יהיה רווי אירועים בתיקי נתניהו .  ב-15 אוגוסט או בסמוך לו ייערכו שימועי מוזס ואלוביץ' .  ההחלטות על חשודים אלה בתיקים 2000 ו-4000 יכולות להתקבל בתוך שבועיים-שלושה ,  אך פרסומן הרשמי - להבדיל מהשערות מלומדות בתקשורת - יעוכב עד לשימוע של נתניהו .  שבועיים לפני 2 באוקטובר ,  כלומר ממש ביום הבחירות או למחרת ,  על חדד להעביר בכתב את תמצית טיעוניו .  בגלל רחמנותו של מנדלבליט ,  זה יהיה מאוחר מדי להשפעה על המצביעים - אך לא על המיקוח בין הסיעות ,  על ההמלצות לנשיא ועל שיקול הדעת של ריבלין בבואו להטיל שוב על ח"כ כלשהו ,  בשנית בתוך חצי שנה ,  את הרכבת הממשלה .
 הכנסת החדשה תידרש לדון בהסרת חסינותו של נתניהו .  ב-1995 ,  כאשר נתניהו חשף מסמך צבאי סודי  ( "מסמך שטאובר ")  כדי לסכל את מגעי ממשלת רבין עם סוריה ,  הוא ניצל מחקירה פלילית ומאישום ,  כי היועמ"ש מיכאל בן יאיר פסק שפעל במסגרת תפקידו כח"כ ולכן ראוי להחיל עליו חסינות מהותית .  אף ששום עילה מאלה הנקובות בחוק החסינות לא תחול עליו בתיקיו הנוכחיים ,  זה לא יפריע לתומכיו לנסות למנוע ממנו לעמוד לדין ,  למתנגדיו לעתור לבג"ץ נגד החלטת הכנסת ,  לבג"ץ - בתמיכת מנדלבליט - לפסול את החסינות ולנתניהו לנסות להתגבר בחקיקה על בג"ץ .
 אלא שאוקטובר לא יהיה צילום מסך של אפריל .  על ציר חשוד-נאשם ,  נתניהו יגיע לבחירות קרוב יותר להחלטה על אישום .  מהלכיו שקופים מבעבר ,  הוא בלחץ זמן ושחקנים מנוסים אך לחוצים נוטים לשגות ולהפסיד .  השאלה המכרעת היא עד כמה יוכל היועמ"ש להשתחרר מהלחץ ולדבוק בתכנית המשחק שאימץ לאחרונה ,  כי בעקבות אירועי השבוע יריבו הראשי של נתניהו בבחירות לא יהיה בני גנץ או אביגדור ליברמן ,  אלא אביחי מנדלבליט .  

היריב הראשי של בנימין נתניהו בבחירות :  שעון העצר של מנדלבליט
ראש הממשלה הרכיב תכנית בת שלושה שלבים כדי להתחמק מההליכים המשפטיים ,  אך חלו בה שלושה שיבושים .  כעת הוא מגיע ל-17 בספטמבר קרוב יותר להחלטה על אישום .  מהלכיו שקופים מבעבר ,  הוא בלחץ זמן ושחקנים מנוסים אך לחוצים נוטים לשגות ולהפסיד

