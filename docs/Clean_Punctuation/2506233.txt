נתניהו עשוי להתערב במגעים למניעת שביתה ביום רביעי
לאחר שבית הדין לעבודה אישר להסתדרות להשבית את המשק החל מיום רביעי ,  מנסים במשרד האוצר למנוע את ההשבתה שעלותה מוערכת ב-2 מיליארד שקל ליום .  במשרד שוקלים לעתור לבג"ץ
ראש הממשלה ,  בנימין נתניהו ,  עשוי להתערב במשבר עובדי הקבלן ,  במאמץ למנוע את השביתה הכללית שההסתדרות מאיימת להתחיל בה ביום רביעי הקרוב - כך אמרו אתמול גורמים במשרד האוצר .  
בסוף השבוע שעבר הודיעה נשיאת בית הדין הארצי לעבודה ,  השופטת נילי ארד ,  כי היא מסירה את צו המניעה שאסר על ההסתדרות לקיים שביתה במשק ,  וכי היא מתירה לשבות החל ביום רביעי .  עם זאת ,  השופטת הגבילה את משך השביתה בנתב"ג והיא תימשך רק שש שעות .  ארד הורתה לנציגי ההסתדרות ,  האוצר ,  לשכת התיאום של האירגונים הכלכליים  ( המעסיקים הפרטיים )  ומרכז השלטון המקומי להיכנס למשא ומתן אינטנסיבי בשלושת הימים הקרובים .  
על פי החלטת השופטת ,  נציגי הצדדים יתייצבו בבית הדין ביום רביעי בצהריים ,  גם אם תפרוץ השביתה ,  כדי לדווח על התקדמות המשא ומתן .  קביעה זו מתפרשת כרצון של ארד להתערב במשא ומתן בין הצדדים במידה שלא תחול בו התקדמות ,  וכן על כך שהיא מעוניינת להגביל את משך השביתה ולא לאפשר לה להימשך ימים רבים .  
באוצר מעריכים כי הנזק הצפוי למשק הפרטי והציבורי עקב השביתה הוא 2 מיליארד שקלים ביום .  במשרד צפוי להתקיים היום דיון פנימי ,  שבו יוחלט אם לערער לבג"ץ על החלטת בית הדין הארצי להתיר להסתדרות לקיים את השביתה .  
האוצר ,  ההסתדרות ,  לשכת התיאום ואנשי מרכז השלטון המקומי יחלו היום במשא ומתן כשפערי עמדות גדולים שוררים ביניהם :  עיני דורש שהצדדים יקבעו עקרון ,  שלפיו חלק מ-350-400 אלף עובדי הקבלן בישראל לא יועסקו עוד על ידי החברות הקבלניות ,  אלא ייהפכו לעובדים מן המניין של מזמיני השירות ויועסקו על ידם ישירות . 
" עלינו להניע את הגלגל קדימה ",  אומרים גורמים בהסתדרות . " איננו מצפים שבמהלך אחד יתוקן העוול ,  אבל יש לבצע את הצעדים הראשונים כדי להפסיק את התופעה המבישה ששמה 'עבודה קבלנית' .  אם האוצר יכיר בעקרון הזה ,  הרי שהתקדמנו כברת דרך גדולה ".  
האוצר ,  לעומת זאת ,  דבק בעמדתו המתנגדת לקליטה ישירה של עובדי הקבלן בשירות המדינה ,  ברשויות המקומיות ובחברות הממשלתיות .  בכיר באוצר הצביע על כך שההסתדרות מתמקדת במיוחד בעובדי הניקיון ודורשת שהם יעברו למסגרת של העסקה ישירה וקבועה ,  מכיוון שזו הקבוצה החלשה ביותר במשק . 
" בשום מדינה מערבית המתנהלת ביעילות ,  עובדי הניקיון אינם עובדים ישירים של המעסיק ",  אמר הבכיר . " המדינה אמורה להעסיק ישירות רק עובדים שמקצועם הוא חלק מליבת הפעילות שלה .  אם נסכים לקלוט ישירות עובדי ניקיון ,  נצטרך להסכים לקליטה ישירה של עובדים בתחומים נוספים שאינם בליבת הפעילות ,  כגון שומרים ומאבטחים ,  גננים ובנאים - ואז יבואו קבוצות נוספות ,  כמו עובדי המיחשוב ומוקדני השירות ,  וידרשו שהמהלך יכלול גם אותם ".  
לדברי הבכיר ,  אסור לחזור על השגיאה הגדולה של שנות ה-60 ,  ה-70 וה-80 ,  אז פרח בישראל משק העובדים שכלל בין השאר את כור וסולל בונה . " ראינו איך הקונצרנים האלה קרסו כשהעסיקו ישירות אלפי עובדים שאינם חלק מליבת הפעילות ",  אמר הבכיר .  הוא הוסיף כי לעיני נוצר כעת פתח לקלוט ישירות עובדי קבלן וגם לשפר את שכרם ,  וזאת לנוכח נכונות לשכת התיאום של האירגונים הכלכליים לקלוט ישירות במפעליה עובדי ניקיון המועסקים במשך שנים רבות ובמשרה מלאה . " לפיכך ",  הוא טוען , " אין עילה אמיתית לשביתה זולת שיקולים פנים-הסתדרותיים ".  
האוצר מציע כי במקום העסקה ישירה של עובדי הקבלן ,  ישופרו תנאי העסקתם ,  על ידי העלאת שכרם ב-20%-25% ושיפור בתנאים הסוציאליים שלהם .  
בהסתדרות הגיבו בסיפוק על החלטת השופטת ארד להתיר את קיום השביתה . " אנו מקווים שתחת איום השביתה ,  האוצר והמעסיקים הפרטיים ייכנסו עמנו למשא ומתן רציני ,  ושסוף-סוף נוכל למצוא פתרונות ראויים לבעיית עובדי הקבלן ",  אמרו בהסתדרות .  גם ראשי המחאה החברתית הגיבו בחיוב : " סוף-סוף נעשה מהלך לקראת צדק חברתי ,  שפתרון בעיית עובדי הקבלן הוא חלק ממנו ",  אמר פסח האוספטר ,  מזכ"ל תנועת דרור ישראל .  
יו"ר לשכת התיאום ,  שרגא ברוש ,  הנחשב לידידו של עיני ,  קרא אמש לנתניהו שלא להמתין עד לרגע האחרון ולזמן את הצדדים לפגישה במאמץ לפתור את המחלוקת . " התערבות נתניהו תוכל למנוע את הכאוס הצפוי ואת הנזקים העלולים להיגרם למשק כתוצאה משביתה כללית ,  כפי שאישר בית הדין לעבודה ",  אמר ברוש . " אין סיבה להגיע לשביתה ,  וזו לא תקופה להכניס את המשק לסחרחורת .  זה לא הזמן לגרום למשק זעזועים נוספים ,  כאשר המיתון העולמי ברקע ".  
בנובמבר אישר בית הדין לעבודה להסתדרות לקיים שביתה בת ארבע שעות בלבד ,  והורה להסתדרות ,  לאוצר ,  למעסיקים הפרטיים ולשלטון המקומי ,  לפתוח בשיחות אינטנסיביות ,  אך אלה לא צלחו .  
השביתה ,  אם תפרוץ ,  תקיף את כל משרדי הממשלה ,  הרשויות המקומיות והאזוריות ,  המועצות הדתיות ,  החברות הממשלתיות  ( לרבות הדואר )  ,  יחידות הסמך כמו הביטוח הלאומי ,  מינהל מקרקעי ישראל ושירות התעסוקה ,  נתב"ג  ( שביתה חלקית בלבד )  ,  בתי החולים הממשלתיים ושל קופת חולים כללית ,  רכבת ישראל ונמלי הים .  ההסתדרות מתכוונת לקיים שביתה גם בחלק קטן מהמיגזר הפרטי ולהשבית את הבנקים והבורסה ,  שבהם פועלים ועדי עובדים .  בתי הספר ,  לרבות החינוך המיוחד ,  יפעלו כרגיל ,  וכך גם שירותי האוטובוסים .  

נתניהו עשוי להתערב במגעים למניעת שביתה ביום רביעי
לאחר שבית הדין לעבודה אישר להסתדרות להשבית את המשק החל מיום רביעי ,  מנסים במשרד האוצר למנוע את ההשבתה שעלותה מוערכת ב-2 מיליארד שקל ליום .  במשרד שוקלים לעתור לבג"ץ

