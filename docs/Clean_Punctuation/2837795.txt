נאום נתניהו יפתח את עצרת הימין הערב בכיכר רבין
צוות אבטחת אישים עמל על מנת להתאים את הבמה לקראת השתתפותו של ראש הממשלה .  מארגני העצרת מצפים ליותר מ-30 אלף איש .  מרצ עתרה נגד השימוש לכאורה בכספי הציבור .  צפו במפת הרחובות החסומים
ההכנות לקראת עצרת הימין שתתקיים היום  ( ראשון )  בכיכר רבין בתל אביב עדיין בעיצומן ,  בעיקר מאז שנודע כי ראש הממשלה בנימין נתניהו ישתתף בה .  מאז צאת השבת ,  צוות של אבטחת אישים החל בעבודות להתאמת במת הנואמים לצורכי האבטחה .  במקביל ,  מרצ הודיעה כי תעתור נגד קיום ההפגנה בשל השימוש ,  לטענתה ,  בכספי ציבור לצורך הפקתה .  
עד כה אישרו את השתתפותם השר כץ ,  השר לעניינים אסטרטגיים יובל שטייניץ וח"כ זאב אלקין מהליכוד .  כמו כן ,  יו"ר הבית היהודי נפתלי בנט ,  יו"ר מפלגת יחד אלי ישי ,  ח"כ מירי רגב וח"כ בני בגין יהיו בין הנואמים בעצרת .  במהלך העצרת ,  צפוי להיות מוקרן  " נאום הצ'חצ'חים "  הידוע של ראש הממשלה לשעבר מנחם בגין .
 לטובת הצלחת העצרת ,  שתתקיים תחת הכותרת  " מאוחדים למען ארץ ישראל ",  התגייסו ארגוני ימין ,  רשויות ביהודה ושומרון ומפלגות הליכוד והבית היהודי .  עד כניסת השבת ,  על פי המארגנים ,  התמלאו כבר יותר מ-700 אוטובוסים והם מקווים שמספר המשתתפים בהפגנה יהיה גדול יותר מזאת של השמאל שהתקיימה בשבוע שעבר .  
לדברי דניאלה וייס ,  אחת ממארגנות האירוע , " ישנה היענות מאוד גדולה ואנחנו נערכים לעוד מאות אוטובוסים ".  וייס הוסיפה כי  " אנחנו מצפים להרבה יותר מ-30 אלף משתתפים .  המטרה היא שהכיכר והרחובות שמסביבו יהיו מלאים באנשים ".  
בהודעה שהוציאו המארגנים נכתב כי  " במוצאי שבת החולפת התקיימה בכיכר רבין עצרת של ארגוני שמאל ,  בקריאה להחליף את השלטון בישראל ולהקים מדינה ערבית בלב ארץ ישראל .  כך למעשה תהיה זו התמודדות בין שתי השקפות עולם  זו המבטאת נאמנות מוחלטת לארץ ישראל וזו הדוגלת בחלוקת הארץ ". 
עוד הוסיפו כי  " לצערנו הרב ,  הולכת ונחשפת תמונה עגומה המציגה את היקף תמיכתן של מדינות אירופה בארגוני שמאל ,  הקוראים להחליף את השלטון ולגרש 100 אלף מתיישבים מלב ארץ ישראל .  עשרות מיליוני אירו מוזרמים לעמותות שעובדות ללא הפוגה למען מטרה אחת ,  להביא קץ להתיישבות ביהודה ושומרון .  עתה ,  כאשר ההתיישבות היהודית ביהודה ושומרון הגיעה להיקף ועוצמה המשפיעים על סדר היום הלאומי בכל רגע נתון ,  מגייסים ארגוני השמאל כל משאב אפשרי על מנת לבלום תהליך ציוני ,  טבעי זה ".  עוד נכתב כי  " יחד נגיע בהמוננו לכיכר רבין ונעלה את דגלה של ארץ ישראל לראש התורן ,  במסגרת עצרת אחדות מרשימה של כל ארגוני הימין שתוסיף עוצמה להתיישבות ותחזק את הממשלה מול לחצי העולם ". 
במעצר צפויים להופיע האמנים אודי דוידי ועמיר בניון .  בניון קרא לציבור להגיע בהמוניו בהדגישו כי  " כולם יודעים שכאן הוא ביתם ויעשו הכל כדי לשמור עליו מכל משמר .  בעזרת השם אני מאחל לכולנו שנלמד מילדינו איך לחיות יחד .  זאת סיבת הסיבות להגעתי לעצרת .  מקווה לראות ציבור ענק ".  
במקביל ,  מרצ הודיעה אמש על כוונתה לעתור נגד קיום העצרת .  מזכ"ל מרצ ,  דרור מורג ,  ומוסי רז ,  מועמד המפלגה לכנסת ,  הגישו את העתירה ליו"ר ועדת הבחירות המרכזית סלים ג'ובראן בבקשה למנוע את קיום ההפגנה בשל השימוש ,  לטענתם ,  בכספי הציבור לצורך הפקתה .  העתירה ,  שהוגשה באמצעות עורכת דין דפנה הולץ-לכנר ,  מבקשת למנוע את קיום העצרת ,  שכן ,  לטענת העותרים ,  מפלגות הליכוד ,  הבית היהודי וישראל ביתנו עוברות על סעיף 2א לחוק הבחירות ,  האוסר על ביצוע תעמולת בחירות תוך שימוש בנכסי הציבור של גופים מבוקרים ,  ובמקרה הנוכחי ,  במימון רשויות מקומיות שונות .  במקביל ,  מבקשים העותרים לאסור על המועצות האזוריות גוש עציון ,  הר חברון ובקעת הירדן ועל אריאל ,  החתומות על פרסומים של  " המטה המאוחד למען ארץ ישראל ",  לעשות שימוש בכספי הציבור לצורך הפקת העצרת .
" מטרת העתירה אינה למנוע את העצרת ,  אלא ,  לדאוג שזו לא תופק מכספים ציבוריים ולא ייעשו בה מעשים החורגים מחוקי הבחירות ",  מסר מורג . " קיים הבדל בין השתתפות פעילה בקהל לבין ארגון ההפגנה ,  שימוש במשאבים זרים והעברת מסרים מפלגתיים מעל גבי במה זו ".  מוסי רז מסר כי  " לא ייתכן שרשות מקומית תעשה שימוש במשאבי המדינה ובכספי הארנונה של תושביה על מנת לקדם מפלגות פוליטיות יומיים לפני בחירות .  חשוב להדגיש ,  אנו בעד השתתפות אזרחית פעילה בהפגנות ומחאות ואירועים פוליטיים ".  
גם יריב אופנהיימר ,  מזכ"ל  " שלום עכשיו ",  הביע התנגדות לקיום העצרת מסיבות דומות .  אופנהיימר פנה אמש ליועץ המשפטי לממשלה יהודה וינשטיין בבקשה לבדוק את מימונה .  לדבריו , " שימוש במשאבי ציבור לתעמולת בחירות אסור על פי חוק ועל היועמ"ש למנוע זאת .  לא ייתכן שבמקום לגייס תרומות ,  אנשי הימין מושיטים יד לקופה הציבורית ומממנים מתקציב המדינה פעילות פוליטית ערב הבחירות ". 
מהמטה המאוחד למען ארץ ישראל נמסר בתגובה : " גופי השמאל הקיצוני שרוממות חופש הביטוי בגרונם ,  מנסים בדרכי מרמה לעצור את קיומה של עצרת ההמונים מחר .  בניגוד לכישלון עצרת השמאל בשבוע שעבר ,  מחר ב-19:00 יתכנסו קרוב למאה אלף איש בכיכר ויקראו לכל המתלבטים-חיזרו הבייתה לגוש הימין למען עתיד ארץ ישראל ". 
השר ישראל כץ ,  ראש מטה העצרת בליכוד ,  אמר על עתירת מרצ כי  " מוזר שדווקא נציגי תנועה שאמורה להיות אמונה על חופש הביטוי מנסים למנוע מעשרות אלפי תומכי ימין להתבטא באופן דמוקרטי ,  בייחוד שרק לפני שבוע הם ערכו עצרת הסתה כנגד אותו ציבור עצמו ".  
המשטרה לא תתיר הכנסת כלי נשק למתחם העצרת .  בנוסף ,  הרחובות הבאים ייסגרו לתנועת כלי רכב החל מהשעה 18:00 :  אבן גבירול ייחסם לתנועה לשני הכיוונים בין שאול המלך לפנקס ,  רחוב פרישמן ייחסם לתנועה מכיכר מסריק עד אבן גבירול ,  שד' דוד המלך ייחסמו לתנועה מוויצמן עד אבן גבירול ,  רחוב גורדון ייחסם לתנועה משלמה המלך ועד מלכי ישראל ,  רחוב מלכי ישראל  ( צד מזרחי )  ייחסם לתנועה משד' חן עד בן גוריון ,  שד' בן גוריון ורחוב הדסה ייחסמו לתנועה משלמה המלך ועד אבן גבירול ורחוב בלוך ייחסם לתנועה מארלוזורוב עד אבן גבירול .  
כמו כן ,  החל משעה 13:00 לא מותרת חניית כלי רכב ברחובות הבאים :  רחוב אבן גבירול מצייטלין עד בלוך משני הכיוונים ,  רחוב מלכי ישראל  ( צד מזרחי )  בין שד' חן לבן גוריון לשני הכיוונים ורחוב מלכי ישראל  ( צד צפוני )  בין אבן גבירול לפרישמן לכיוון מערב .
 ציבור הנהגים המגיעים לאירוע בכלי רכב מתבקשים להשתמש בחניונים הבאים :  חניון בזל - בזל/אשתורי פרחי ,  חניון מגדל המאה - אבן גבירול 124 ,  חניון בן סרוק - בן סרוק/ארלוזורוב ,  חניון מרכז ויצמן - ויצמן 18 ,  חניון גולדה - ברקוביץ' 7 ,  חניון מגדל המוזיאון - ברקוביץ' 4 ,  חניון כנרית - קפלן/דה וינצ'י ,  חניון רכבת מרכז - ארלוזורוב/נמיר .  
 ( עדכון ראשון :  22:20 ) 
השתתפו בהכנת הידיעה :  עמרי נחמיאס ודנה ויילר-פולק 

נאום נתניהו יפתח את עצרת הימין הערב בכיכר רבין
צוות אבטחת אישים עמל על מנת להתאים את הבמה לקראת השתתפותו של ראש הממשלה .  מארגני העצרת מצפים ליותר מ-30 אלף איש .  מרצ עתרה נגד השימוש לכאורה בכספי הציבור .  צפו במפת הרחובות החסומים

