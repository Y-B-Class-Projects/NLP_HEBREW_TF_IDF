ברק אישר הרחבת ההתנחלות אדם
רגע לפני ששר הביטחון יוצא לארה"ב ועל פי הערכות צפוי להכריז על הקפאה זמנית של הבנייה ההתנחלויות ,  עולה מתשובת משרד הביטחון לבג"ץ כי המדינה מתכננת הקמה של עוד 1,450 יחידות דיור בהתנחלות אדם ,  כדי ליישב את מתנחלי מיגרון
ערב נסיעתו של שר הביטחון אהוד ברק לוושינגטון עולה היום  ( שני ) מתשובת משרד הביטחון לבית המשפט בעניין  " בג"ץ מיגרון ",  כי המדינה מתכננת הקמת 1,450 יחידות דיור נוספות בהתנחלות אדם .  על פי התכנון ,  המאחז הבלתי חוקי מיגרון ,  המונה 50 משפחות ,  יפונה אמנם ,  אך תושביו יועברו להתנחלות אדם .  ברק ייפגש בארה"ב עם השליח האמריקאי למזרח התיכון ג'ורג' מיטשל ועל פי הערכות יכריז על הקפאת הבנייה בהתנחלויות לתקופה מוגבלת .
 מתצהיר שהגיש יועץ שר הביטחון לענייני התיישבות ,  איתן ברושי ,  עולה כי משרד הביטחון אישר את הקמת השכונה החדשה .  בתצהיר נכתב כי על אף האישור העקרוני להקמת השכונה ,  יתמקד ההליך התכנוני בתחילה בשטח קטן בלבד ,  שבתוכו ניתן להקים כ-190 יחידות דיור .  עם זאת מודגש כי אישורים סופיים ניתנו בינתיים רק ל-50 יחידות המיועדים לתושבי מיגרון ,  אולם תכנון הקמת השכונה החדשה מעידה על כוונת המדינה להרחיב את ההתנחלות אדם .  
בהמשך התצהיר נכתב : " על מנת לקצר ככל הניתן את לוח הזמנים להקמת השכונה החדשה ,  משרד הבינוי והשיכון כבר הזמין מחברת החשמל את חיבור קו המתח הגבוה הנדרש עבור השכונה ".  
במשרד הביטחון הגיבו לפרסום בזעם : " בניגוד לפרסומים השגויים ,  משרד הביטחון אישר בניית 50 יחידות דיור בלבד ביישוב אדם שישמשו את מפוני ההתנחלות מיגרון ",  נכתב בתגובה . " כל פרסום אחר המדבר על בניית 1,450 יחידות דיור הוא שגוי ,  מגמתי ולא נכון ". 
תנועת שלום עכשיו ,  שהגישה את העתירה טוענת כי הקמת 50 יחידות הדיור לתושבי מיגרון היא רק שלב ראשוני ,  כשהמטרה הסופית ,  כפי שלדבריה עולה מהתצהיר ,  היא להרחיב באופן משמעותי את ההתנחלות אדם . " במקום לפנות מאחז בלתי חוקי של 40 משפחות ,  הממשלה מתכננת להקים שכונת ענק בהתנחלות ממזרח לגדר הגדולה פי 30 .  ברק הפך למשרתם של המתנחלים ומעניק פרס לפורעי החוק ",  אומרים בתנועה .
 ואילו ח"כ מיכאל בן ארי  (  האיחוד הלאומי )  קרא בתגובה לאנשי מיגרון לא לפעול על פי לתוכנית משרד הביטחון . " אני קורא לאנשי מיגרון שלא לאמץ את הצעת משרד הביטחון להעביר את היישוב לאדם ובתמורה לקבל יחידות דיור ",  אמר בן ארי . " כוונת ראש הממשלה ושר הביטחון היא לפרק את מפעל ההתיישבות ולפרק את היישובים הקטנים .  אין מקום לפשרות ולויתורים ". 
לעומת זאת ,  חברו של אלדד למפלגה ,  חבר הכנסת אריה אלדד דווקא בירך על כוונת משרד הביטחון : " אני מברך על החלטת המדינה להקים יישוב חדש ביו"ש ,  אך אני חושש שכשם שנתניהו התקפל מהתנגדותו להקמת מדינה פלסטינית הוא מתכוון להתקפל בעניין ההתפתחות הטבעית .  לא יישאר מההצעה הזו דבר וחצי דבר למעט הניסיון להרוס יישוב קיים במסווה של שמירת חוק בשעה שבירושלים מתכוונים להלבין עשרות בתים לא חוקיים ערביים ומתעלמים מבנייה בלתי חוקית סיטונאית בנגב ובגליל ". 
בתוך כך ,  בפורום השישייה חלוקות הדעות לקראת נסיעתו של ברק לוושינגטון .  הפורום שאמור להיפגש הבוקר ,  חלוק בנוגע למסר שאמור ברק להעביר לאמריקאים .  על פי הערכות ,  ברק יעביר מסר לפיו ישראל תסכים להקפיא את הבנייה בהתנחלויות לתקופה מוגבלת של מספר חודשים .  יש לציין כי הפגישה בין ראש הממשלה בנימין נתניהו ומיטשל ,  אשר היתה אמורה להתקיים ביום חמישי שעבר בפריז ,  נדחתה .  השניים קבעו כי ייפגשו רק לאחר הפגישה בין ברק למיטשל .  
הפורום ,  שכולל מלבד ראש הממשלה בנימין נתניהו גם את שר הביטחון ,  שר החוץ אביגדור ליברמן ,  השר לנושאים אסטרטגיים משה יעלון ,  השר לשירותי המודיעין דן מרידור והשר בני בגין ידון בין היתר בנושא ההתנחלויות .  כרגע ,  לפחות שלושה חברים בפורום - בגין ,  יעלון וליברמן - מתנגדים עקרונית לעצירה מוחלטת של הבנייה בהתנחלויות ,  כפי שדורשים האמריקאים וכפי שדרשו הצרפתים מנתניהו בפגישותיו בפריז בשבוע שעבר .  
הדרישה להקפיא את הבנייה בהתנחלויות עלתה שוב ושוב במהלך ביקורו של נתניהו בשבוע שעבר באירופה .  מנהיגי המדינות ,  ביניהם נשיא צרפת ניקולא סרקוזי ,  לחצו על נתניהו להכריז על הקפאה מוחלטת של מפעל ההתנחלויות .  בתום פגישה עם ראש ממשלת איטליה סילביו ברלוסקוני אמר נתניהו : " לא נבנה התנחלויות חדשות ולא נפקיע אדמות .  אנחנו מקבלים את העיקרון שהדיון ייעשה במסגרת הסדר הקבע .  לא נקבע עובדות חדשות ,  אבל איננו רוצים שיקבעו גם לנו עובדות ". 

ברק אישר הרחבת ההתנחלות אדם
רגע לפני ששר הביטחון יוצא לארה"ב ועל פי הערכות צפוי להכריז על הקפאה זמנית של הבנייה ההתנחלויות ,  עולה מתשובת משרד הביטחון לבג"ץ כי המדינה מתכננת הקמה של עוד 1,450 יחידות דיור בהתנחלות אדם ,  כדי ליישב את מתנחלי מיגרון

