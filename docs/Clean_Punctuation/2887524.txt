נחוש מתמיד :  כך נתניהו מתכוון להעביר את מתווה הגז
בשל העובדה שמדובר באחד ממבחני הכוח המשמעותיים ביותר של ממשלת נתניהו הרביעית ,  הוטל  " עוצר יציאות "  על שרים וסגני שרים ,  ואלה שיצאו אולצו לחזור מחו"ל .  וגם :  מפלגת העבודה מתכוננת לעוד פריימריז .  סיעת יחיד
 ( נתניהו על אישר מתווה הגז בחודש שעבר בממשלה : " החלטה היסטורית ")  
ביום שני הקרוב תתכנס מליאת הכנסת לכינוס פגרה מיוחד .  זו תהיה הפעם המי-יודע-כמה שבה ראש הממשלה בנימין נתניהו מנסה להעביר את מתווה הגז .  בסיבובים הקודמים זה נגמר במשיכת המתווה ברגע האחרון בגלל ניגודי עניינים ,  ובהודעה של שר הכלכלה אריה דרעי כי לא ישתמש בסמכותו לפי סעיף 52 .  הפעם ,  ראש הממשלה נראה נחוש מתמיד .
 חברים בקואליציה שתוכננו להם נסיעות עבודה ,  אולצו לבטל אותן גם במחיר של מבוכה מדינית .  כך ,  למשל ,  התבקש שר החקלאות אורי אריאל לבטל נסיעה מתוכננת לקניה שאליה היה אמור לצאת בראשית השבוע .  הנסיעה תוכננה חודשים מראש ,  ובמסגרתה היה השר אמור להיפגש עם הנשיא וכמה שרים ,  ולדון בקידום פרויקטים בתחום משרדו .  סגן שר הביטחון ,  אלי בן דהן ,  פתח את הנייד שלו כשנחת בארצות הברית אמש ,  בדרך למסע הסברה בן חמישה ימים בקמפוסים באזור ניו יורק בנוגע להסכם עם איראן ,  והתבשר כי עליו לחזור ביום ראשון ארצה .  חברי כנסת אחרים שתכננו חופשות משפחתיות התבקשו לבטלן .
 לקריאה נוספת :" מהלך פתאומי ":  השר אריאל פנה במכתב חריף לנתניהו נגד הפחתת המסים"אצמצם פערים ":  אקוניס נכנס רשמית לתפקיד שר המדע והחללנתניהו על ניצחון אובמה : " רוב מוחץ של האמריקנים רואה באיראן איום כמונו "  
ועדיין ,  גם לאחר כל הצעדים האלה ,  הרוב למתווה לא נמצא בכיסו של ראש הממשלה .  רחוק מכך .  בישראל ביתנו הבהירו הבוקר שוב כי לא יצביעו בעד העברת הסמכויות ,  החלק הפרוצדורלי והמשמעותי שבלעדיו לאישור המתווה בכנסת אין שום משמעות .  גם בסיעת כולנו אמרו היום בצהריים כי כחלון וגלנט לא ייקחו חלק בהצבעה ביום שני בגלל ניגודי עניינים .  במקביל ,  החלו חברים בקואליציה לעלות ספקולציות על כך שאולי ח"כים מהרשימה המשותפת ייעדרו מההצבעה ,  כחלק מדיל עם נתניהו במסגרתו הובטחו להם בשבוע שעבר 900 מיליון שקל לשלל פרויקטים במגזר הערבי .  בסיעתו של איימן עודה דחו את הטענה הזו על הסף והבטיחו כי יתנגדו ,  אבל בקואליציה היו מי שלא התרשמו מההכחשות ,  והציעו לחכות ליום שני כדי לראות אם אכן כל חברי הרשימה המשותפת יתייצבו להצביע נגד המתווה .  
עושה רושם כי מה שיכול להבטיח את הרוב למתווה ,  באופן מוזר למדי ,  היא התבססות מצד הקואליציה על ההנחה שבשבוע שלפני ראש השנה ,  כמה חברי כנסת מהאופוזיציה יסעו לחופשה בחו"ל וייעדרו מן ההצבעה .  אחד כזה ,  למשל ,  הוא אביגדור ליברמן שיהיה בחופשה שתוכננה מראש - וייתכן שיבקש להתקזז .  במחנה הציוני ,  במקביל ,  כבר לוקחים את זה בחשבון ושוקלים להטיל עוצר יציאות נגדי ,  אך טרם התקבלה החלטה בעניין .  איך שלא תהפכו את זה ,  יום שני הקרוב מסתמן כאחד ממבחני הכוח המשמעותיים והמרתקים לממשלת נתניהו עד כה ,  וההכרעה בעד או נגד מתווה הגז תהיה צמודה מאוד .  
שוב חוזר הניגון על ממשלת האחדות .  עד כמה זה רציני ?  קשה לומר בשלב הזה ,  אבל בכירים במחנה הציוני שהתבוננו בימים האחרונים על הסיטואציה המפלגתית ,  וחלקם אף דיברו עם היו"ר יצחק הרצוג ,  התרשמו שהוא מעוניין בכניסה לממשלה אחרי העברת התקציב .  
הרמזים לכך מרובים .  גורם אחד מספר כי חבר הכנסת איתן כבל ,  ששקל בכובד ראש להתמודד על ראשות קק"ל נוטה כעת לרדת מהעניין . " הרי אם המפלגה תיכנס פנימה בעוד כמה חודשים הוא יהיה שר ",  הסביר אדם המכיר היטב את כבל . " למה הוא צריך עכשיו ללכת לקק"ל ?  ".  כבל מסר בתגובה : " ממש עוד לא ירדתי מסיפור קק"ל .  אקבל החלטה סופית בעשרה ימים הקרובים ". 
חבר אחר במפלגה מסתכל על ההתנהלות של היו"ר הרצוג ,  ומשוכנע שהאופן שבו בחר השבוע להתייחס להעברת התקציב נראית גם היא כמו מישהו שנזהר לא לשבור את הכלים . " נכון שהוא תקף את כחלון במליאה ,  אבל זה היה אחרי הרבה היסוסים .  היה ברור שאנחנו הולכים על קמפיין שלם נגד התקציב .  מתקפה מסיבית על כחלון ,  משהו מקיף בעל נוכחות .  ברגע האחרון זה התמוסס .  זה לא דבר אופוזיציוני במיוחד ",  אמר .  
כל הרחשים הללו עולים במקביל לדיון הסוער במפלגה בנוגע לתאריך הפריימריז .  הרצוג עדיין מתלבט .  הוא יצטרך להודיע לועידת המפלגה עד 19 באוקטובר מה התאריך שבו הוא מבקש לקיים את הבחירות לראשות המפלגה .  יש לו שלוש אופציות :  לקיים בחירות בזק בשבועות הקרובים ,  לקיים אותן במועדן ,  כלומר במאי 2016 ,  או לדחות אותן לסוף 2017 .  לכל אופציה יש יתרונות וחסרונות ברורים מבחינתו .  להכרעה של הרצוג בנוגע לאחדות גם תהיה משמעות בכל הנוגע לתאריך הפריימריז .  
במידה ויילך כעת לבחירות בזק לראשות המפלגה ,  סיכויו לנצח יהיו סבירים ,  ובנוסף הוא מקדים תרופה למכת ההתמודדות מול הרמטכ"ל לשעבר גבי אשכנזי .  אבל תומכי הרצוג לא מתלהבים מהאפשרות הזאת ,  לאור התקדים ההיסטורי מ-2001 ,  אז נבחר בנימין בן אליעזר לראשות המפלגה ,  אבל הוחלף עוד באותה הקדנציה על ידי עמרם מצנע .  ההבנה היא שפריימריז שכאלה לא יחזיקו מעמד עד הבחירות הבאות .  האפשרות לקיים את הפריימריז במועדם כן מעניינת את הרצוג ,  מכיוון שכך ,  ברגע שהן נערכו  " על פי הספר ",  יהיה קשה לכפות עליו בחירות נוספות בהמשך הקדנציה ,  אם וכאשר אשכנזי ,  גנץ ,  או כל מועמד תיאורטי אחר יחליטו להצטרף .  זו גם האופציה המועדפת על שלי יחימוביץ' ,  והרצוג לא יצטרך לשלם לשם כך מחירים .
 ההצעה השלישית ,  דחיית הבחירות לסוף 2017 ,  היא מעוררת המחלוקת ביותר .  למעט הרצוג ,  כמעט אף אחד אינו מעוניין בה .  הסיבה ברורה :  אם הבחירות הכלליות יוקדמו וייערכו לפני סוף 2017 ,  הרצוג יוכל לטעון שאין מספיק זמן לעשות פריימריז והוא יו"ר המפלגה .  אין הרבה אנשים שמתלהבים מהאופציה הזאת .  הרצוג אמנם יוכל ,  באמצעות שיתוף פעולה עם אבי ניסנקורן - עליו דיווח לראשונה בן כספית במעריב - להעביר את ההחלטה בוועידה ,  אבל זה ממש לא מבטיח לו שקט בתוך הסיעה .  
בכיר במחנה הציוני סיפר השבוע כי כדי  " לקנות "  את הסכמתה של יחימוביץ' למהלך ,  פנה הרצוג אליה בהצעה כי אם המפלגה תיכנס לממשלה ,  היא תשמש כשרת הכלכלה .  הרצוג הכחיש את הדברים ואמר : " לא היה ולא נברא ,  זה לא נכון ". 
ועם זאת ,  בכיר בסיעה העריך השבוע כי לא צריך להפריז במשמעות של בחירות מקדימות . " אם יהיו להרצוג בסקרים 25 מנדטים והוא יהיה על הגל ,  אף אחד לא ירצה פריימריז ,  ומצד שני - אם הוא יתרסק בסקרים לאף אחד לא יהיה איכפת אם כבר עשינו פריימריז וידרשו להחליף אותו מיידית ",  היטיב חבר הכנסת לתאר את מצב הצבירה שבה תמיד נמצאת מפלגת העבודה - בין פריימריז אחד לאחר .  
חבר הכנסת החדש-ישן אלעזר שטרן דיבר השבוע בהתרגשות בישיבת סיעת יש עתיד ,  והסביר עד כמה הוא נרגש להצטרף לסיעה בכנסת : " האידיאולוגיה פה בעיני היא לא בדיוק כתובה .  היא נכתבת כל יום ",  אמר - ותמצת ברגע של הברקה וכנות את כל הסיפור של המפלגה .
 לפניות לכתב עמרי נחמיאס :  omri_n@walla.net.il 

נחוש מתמיד :  כך נתניהו מתכוון להעביר את מתווה הגז
בשל העובדה שמדובר באחד ממבחני הכוח המשמעותיים ביותר של ממשלת נתניהו הרביעית ,  הוטל  " עוצר יציאות "  על שרים וסגני שרים ,  ואלה שיצאו אולצו לחזור מחו"ל .  וגם :  מפלגת העבודה מתכוננת לעוד פריימריז .  סיעת יחיד

