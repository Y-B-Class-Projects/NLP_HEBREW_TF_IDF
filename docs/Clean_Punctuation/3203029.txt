בצל מאמצי ההסדרה :  נתניהו פעל להרחבת העסקת מתאם השבויים והנעדרים
פרסום ראשון :  ברקע דיווחים על התקדמות במו"מ להשבת האזרחים וגופות החיילים שבידי חמאס ,  לוואלה !  NEWS נודע כי רה"מ היה מעוניין להוסיף כ-280 שעות עבודה לחוזהו של בכיר השב"כ לשעבר ירון בלום .  לאחר בדיקה נוספת - הוחלט להסתפק בחידוש ההתקשרות לפי התנאים מהשנה שעברה
פרסום ראשון :  ברקע המגעים להסדרה ברצועת עזה ודיווחים שונים על התקדמות במשא ומתן להשבת גופות השבויים והנעדרים בעזה ,  ראש הממשלה בנימין נתניהו ביקש להרחיב את היקף ההעסקה של מתאם השבויים והנעדרים ,  ירון בלום - כך עולה מפרוטוקול ועדת המכרזים במשרד ראש הממשלה ,  שהאריכה בשבוע שעבר את ההתקשרות עם בלום בשנה נוספת .  
בלום ,  שמונה בשנה שעברה למתאם מטעמו של נתניהו ואמון על המגעים עם משפחות גולדין ושאול ומשפחות האזרחים שנמצאים בידי חמאס בעזה ,  מועסק במסגרת התקשרות חיצונית כיועץ אמון מיוחד בהליך של פטור ממכרז .  לקראת חידוש ההתקשרות בשנה נוספת ,  ביקש משרד ראש הממשלה להוסיף עוד כ-280 שעות עבודה לחוזה ,  אך בסופו של דבר ,  לאחר בדיקה נוספת - הוחלט להסתפק בחידוש ההתקשרות לפי התנאים שנקבעו בשנה שעבר .  ממשרד ראש הממשלה נמסר כי"המתאם וצוותו פועלים ימים כלילות כדי להחזיר את הבנים הביתה .  מטבע הדברים לא ניתן לפרט על המאמצים הרבים שנעשים .  ההתקשרות עם מתאם השו"ן צפויה להימשך גם בשנת 2019 על פי אותם הסיכומים של שנת 2018 ובהיקף זהה .  השכר שניתן הוא בהתאם להוראות התכ"ם ".  
בלום ,  לשעבר בכיר בשב"כ שהיה חבר בצוות שניהל את המשא ומתן על שחרור גלעד שליט ,  מונה בשנה שעברה לתפקידו לאחר שהמתאם הקודם ,  ליאור לוטן ,  התפטר מתפקידו . " מדובר בתפקיד בעל מאפיינים של אמון אישי ובנושא ביטחוני מובהק בעל השפעה על יחסי החוץ של מדינת ישראל המצריך יועץ בעל ניסיון ומומחיות מיוחדים ",  נכתב בבקשת חידוש ההתקשרות שהוגשה לוועדת המכרזים במשרד ראש הממשלה ,  ונידונה בשבוע שעבר .  עם מינויו לתפקיד ,  הסכם ההעסקה שאושר עמו בהליך של פטור ממכרז כלל תשלום של 540 אלף שקלים בתוספת מע"מ ,  עבור 2,160 שעות  ( בתעריף של 250 שקלים לשעת עבודה )  ,  בתוספת החזרי הוצאות בארץ ובחו"ל וכן פוליסת ביטוח מיוחדת שמותאמת לפעילותו .  
ההתקשרות המקורית כללה אופציה להארכה בשנה נוספת ובשבוע שעבר משרד ראש הממשלה הגיש את הבקשה החדשה ,  שמגדילה את היקף הפעילות והעבודה של בלום עד 2,440 שעות בשנה תמורת תשלום של 610 אלף שקלים .  הוועדה אישרה את חידוש ההתקשרות בתנאים שאושרו בשנה שעברה ,  אך קבעה כי הרחבה של היקף שעות הפעילות תאושר רק אחרי התייעצות עם המזכיר הצבאי של ראש הממשלה ,  ודרשה שתוגש בקשה נוספת לגבי הרחבת שעות העבודה לאחר התייעצות עם המזכיר הצבאי של ראש הממשלה .  מתגובת משרד ראש הממשלה עולה כי בסופו של דבר ,  לאחר בדיקה ,  הוחלט שלא לבקש את תוספת השעות ותוספת השכר .  
ועדת המכרזים אישרה בתחילת החודש גם את הארכת ההתקשרות עם כותב הנאומים של ראש הממשלה חגי חריף ,  שמועסק במשרד ראש הממשלה מזה חמש שנים בתשלום של כ-150 אלף שקלים לשנה . " מר חריף מכיר את סגנון הנאומים המבוקש על ידי ראש הממשלה ",  נכתב בבקשה שהוגשה לוועדה . " לשכת ראש הממשלה הביעה שביעות רצון מתפקודו של חריף ",  נכתב בבקשה ,  שבה מנומק כי לנוכח יחסי האמון המיוחדים שמתקיימים בין חריף לבין נתניהו וההערכה המקצועית של נתניהו לעבודתו הוא מבקש להמשיך את ההתקשרות עמו . " הערכה של נאום על מגוון מרכיביו היא סובייקטיבית .  במקרה דנן ראש הממשלה הוא שאמור לשאת את הנאומים הכתובים ולכן חוות דעתו היא הרלוונטית והקובעת לעניין זה ",  נכתב .  

בצל מאמצי ההסדרה :  נתניהו פעל להרחבת העסקת מתאם השבויים והנעדרים
פרסום ראשון :  ברקע דיווחים על התקדמות במו"מ להשבת האזרחים וגופות החיילים שבידי חמאס ,  לוואלה !  NEWS נודע כי רה"מ היה מעוניין להוסיף כ-280 שעות עבודה לחוזהו של בכיר השב"כ לשעבר ירון בלום .  לאחר בדיקה נוספת - הוחלט להסתפק בחידוש ההתקשרות לפי התנאים מהשנה שעברה

