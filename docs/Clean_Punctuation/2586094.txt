עם הגב אל הקיר 
" אין נואשת יותר מפנייתו של ארגון העיתונאים החדש אל ממשלת ישראל בבקשה שתפסיק להפריע ותתחיל לעזור .  זה הנידון למוות שרוצה חיבוק מהתליין ".  ירון טן-ברינק פסימי .  דעה
עם העובדות קשה להתווכח :  האפוקליפסה המקצועית של ענף העיתונות ריחפה שנים ממעל ,  והנה הגענו לרגע שבו היא נוחתת על ראשינו כמו טורנדו ומעיפה הכל לעזאזל .  חשיכה גדולה יורדת על כל מערכות התקשורת .  חופש הביטוי נדרס תחת מכבשי ההון המושחת והשלטון האנטי-דמוקרטי .  מאות מפוטרים .  קריסה מוחלטת של המודל העסקי .  ריסוק טוטאלי של האתיקה העיתונאית .  זמנים נואשים .
 ואם כך ,  זוהי עת הצעדים הנואשים .  ואין נואשת יותר מפנייתו של ארגון העיתונאים החדש אל ממשלת ישראל בבקשה שתפסיק להפריע ותתחיל לעזור .  זה הנידון למוות שרוצה חיבוק מהתליין .  זה הקורבן שמבקש ליטוף ממי שאנס אותו .  זה ילד הכאפות של הדמוקרטיה שדורש מהביריונים המתעללים בו להיות קצת יותר נחמדים .  באותה מידה של נואשות אפשר להוציא חצי מיליון איש מהבית ולדרוש מכנופיית השלטון קצת צדק חברתי .  הצחקתם אותם .  
אסור להתבלבל :  ממשלת ישראל הנוכחית ,  כמו גם זו שתהיה כאן אחרי הבחירות והמבצע הצבאי שיבטיח כהונה נוספת לבנימין נתניהו ,  לא תסייע לעיתונות בשום צורה .  ומדוע שתסייע ?  חיסולה של התקשורת החופשית הוא חלק מהמצע הבלתי כתוב של קואליציית הימין הדתית-לאומנית .  מצבם של ערוץ 10 ומצבן של החדשות המקומיות אינו תוצאה של מחדל בירוקרטי ,  אלא תוצר של מדיניות ממשלה שקולה ,  מכוונת ,  אידיאולוגית .  כל מי שחופש העיתונות יקר לו צריך לחתור להפלתה .  הידברות לא תהיה כאן .
 מאתיים עיתונאים אמיצים צעדו היום בתל אביב ,  מובלים בידי ארגון העיתונאים החדש ,  נקודת האור הגדולה והבודדת בעלטה הכבדה של הענף .  להפגין נגד הממשלה זה הרי יותר טוב מכלום .  אבל לא הרבה יותר טוב .  כן ,  אפשר לדבר על סיוע ממשלתי לענף העיתונות .  אפשר לדבר על הקלות והטבות ,  על סבסוד מנויים לצעירים ,  על קרנות תמיכה בלתי תלויות ,  על המודל הצרפתי והמודל ההולנדי והמודל הסקנדינבי .  אבל לא עם הממשלה הזאת .  
מאז היווסדו לפני קצת יותר משנה ,  מנווט ארגון העיתונאים בשדה מוקשים של אינטרסים פוליטיים וכלכליים בתבונה דיפלומטית גדולה .  יש הישגים .  יש תקווה .  ישנה תחושת סולידריות מתחדשת ,  אם מתעלמים משתיקתם המבישה של מרבית העורכים הבכירים והאלפיון העליון של הטאלנטים .  אבל הוא ארגון צעיר ,  בשלבי הקמה ראשוניים ,  במאבק הישרדות מתמיד מול מו"לים עוינים .  שום הפגנה שלו לא תדגדג את מקבלי ההחלטות אם עופר עיני לא צועד בראשה .
 ונניח שהיו מפטרים כמה מאות מעובדי הנמלים או חברת החשמל .  האם חבריהם היו פונים לממשלה בתחינה לסיוע ?  או אולי ,  סתם תחזית משוערת ,  יו"ר ההסתדרות היה דופק על השולחן ומשבית את המדינה ?  השתייכותו של ארגון העיתונאים להסתדרות היא עניין בעייתי במובנים רבים ,  והטיעון המרכזי שתומך בה הוא הגב הגדול והחזק של ארגון העובדים הגדול בישראל .  ובכן ,  הגיעה העת לחמם את שרירי הגב הזה ולהפנות אותו אל הממשלה .  גב אל גב .  שכם אל שכם .
  *  ירון טן-ברינק הנו עיתונאי וחבר ארגון העיתונאים

עם הגב אל הקיר 
" אין נואשת יותר מפנייתו של ארגון העיתונאים החדש אל ממשלת ישראל בבקשה שתפסיק להפריע ותתחיל לעזור .  זה הנידון למוות שרוצה חיבוק מהתליין ".  ירון טן-ברינק פסימי .  דעה

