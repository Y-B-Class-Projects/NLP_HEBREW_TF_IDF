בין חקירות למלחמה בתקשורת :  התזמון הגרוע של משלחת טראמפ
הבית הלבן הודיע על הגעת שליחיו של הנשיא לחידוש התהליך המדיני ,  אך נדמה שניהולו אינו בעדיפות הראשונה :  טראמפ ונתניהו שקועים בחקירות ,  ואבו מאזן נאבק בשחיקת מעמדו .  המנהיג הפלסטיני הצליח במיוחד במאבק מול הגורם השנוא גם על היתר - התקשורת
לא צריך לקנא בחברי המשלחת להתנעת שיחות השלום של נשיא ארצות הברית דונלד טראמפ ,  שיגיעו בשבועיים הקרובים לישראל ולרשות הפלסטינית .  שלושת שליחיו של טראמפ :  יועצו וחתנו ג'ארד קושנר ,  שליחו למזרח התיכון ג'ייסון גרינבלט וסגנית היועץ לביטחון לאומי דינה פאוול ,  יגיעו לאזור בעת שמעמדם של שלושת המנהיגים הרלוונטיים :  טראמפ ,  ראש הממשלה בנימין נתניהו ויו"ר הרשות הפלסטינית אבו מאזן מצוי בשפל חסר תקדים ,  מבחינה פוליטית ומשפטית .  
עוזריו של הנשיא האמריקני שקועים עד הצוואר בחקירות הבולשת הפדרלית ,  ה-FBI ,  על הקשר עם רוסיה ,  והממשל שלו מנסה להיחלץ ממלחמה גרעינית עם קוריאה הצפונית ומלחמה בין גזעית בארצות הברית עצמה .  כלומר ,  אם יכול להיות תזמון גרוע למשלחת שאמורה  " להתניע תהליך שלום ",  הרי שזה בדיוק הזמן .  
גם נתניהו טרוד בעניינים אחרים :  החרב המשפטית שמונחת על צווארו והפרסומים בתקשורת על החקירות המנוהלות נגדו .  במצב כזה ,  קשה לראות בראש הממשלה הישראלי כפרטנר לתהליך שלום שאולי יוביל ,  חלילה וחס ,  להסכם בין הצדדים .  אם ינסה נתניהו לזוז ולו מילימטר מהעמדות המסורתיות של הקואליציה שלו ,  המתנגדת לכל ויתור שהוא ולכל הקפאת בנייה בהתנחלויות ,  הרי שהוא ישלם על כך ביוקר .  כל אלה שממהרים לקרוא לו להישאר בתפקידו ,  גם אם יוגש נגדו כתב אישום ,  ידרשו את פיטוריו אם יגלה אפילו קצת גמישות כלפי הרשות הפלסטינית .  
עוד בוואלה !  NEWS:נתניהו בכנס סגור : " נעבוד למרות ה'פרגון' מהתקשורת - לא יעזור להם"ראש ה-CIA מזהיר : " צפון קוריאה מתקדמת בקצב מבהיל מאי-פעם"תיעוד דרמטי מהנגב :  זאבים רודפים אחרי עדר חמורי בר 
אבו מאזן לא יכול להרשות לעצמו בתקופה זו להצטייר כמי שרוצה לנהל משא ומתן עם ממשלת ישראל בראשות נתניהו .  מאז הסערה סביב הצבת המגנומטרים בהר הבית ,  אבו מאזן ותומכיו רצים לספר בכל מקום כי הפסיקו את התיאום הביטחוני עם ישראל וכי נתניהו לא יכול להיות פרטנר בגלל מצבו המשפטי .  הם טוענים שנתניהו אינו מעוניין בהסכם מול הפלסטינים והוא בעצם  " עושה כל מה שהימין בישראל אומר לו ".  
גורם פלסטיני אמר לאחרונה שמבחינת הרשות , " כבר עדיף בנט .  נתניהו מפוחד מבנט ולא מעז לעשות שום דבר ,  אז אולי כבר עדיף את בנט שיפחד פחות ".  במקביל ,  מעמדו של אבו מאזן בציבור הפלסטיני רק הולך ונשחק .  אחד הסממנים לכך היא החלטתו לפרסם צו המגביל את חופש הביטוי ברשתות החברתיות .  
צו זה למעשה ,  יכול לפרש כל פרסום נגד אבו מאזן או נגד הפתח ,  כ"פגיעה באחדות הלאומית ",  ולגרום למאסרו של המפרסם .  במקביל ,  מנגנוני הביטחון הפלסטיניים עצרו חמישה עיתונאים שמזוהים כתומכי חמאס .  במילים אחרות ,  יו"ר הרשות הפלסטינית עושה את מה שנתניהו וטראמפ יכולים רק לפנטז עליו בשלב הזה  מגביל את חופש הביטוי ,  בייחוד זה של התקשורת .  
למרות פעולותיו נגד התקשורת ,  הביקורת נגד המנהיג הפלסטיני רק גוברת ,  בין היתר בשל החרפת המלחמה של הרשות הפלסטינית מול חמאס ,  על חשבונם של תושבי רצועת עזה ,  הכוללת הגבלות והחרמות על מימון שירותים כמו אספקת חשמל ,  מים ,  וטיפולים רפואיים .  זאת ,  לצד התקרבות בין חמאס ,  יריבו של אבו מאזן מוחמד דחלאן ומצרים .  נציגים של הארגונים הפלסטיניים בעזה ,  ובהם אנשי פתח תומכי דחלאן ובכירים בחמאס ,  יצאו יחדיו לפגישות במצרים בניסיון להגיע להסכמות על מהלך  " להצלת עזה ".  
המהלכים הללו מחלישים עוד יותר את אבו מאזן .  לאחר כניסתו לתפקיד ראש הממשלה הפלסטיני בשנת 2003 ,  תיאר אותו ראש הממשלה דאז אריאל שרון כ"אפרוח ללא נוצות ".  נראה שהתיאור הזה מתאים כעת לשלושת המנהיגים שאמורים לקדם את תהליך השלום באזור ,  שספק אם יש להם רצון או יכולת להתקדם לעבר הסכם שלום .  
ובכל זאת ,  ולמרות שהסיכויים לכך קלושים ,  ייתכן שדווקא המצב הקשה של שלושת המנהיגים יכול לסמן עבורם נתיב היחלצות מפתיע .  בוודאי עבור טראמפ ,  שמשא ומתן מדיני במזרח התיכון בין ישראל לפלסטינים ,  יסיט את תשומת הלב מכישלונותיו המרובים בזירה הבינלאומית .  ולמרבה האירוניה  גם עבור נתניהו ואבו מאזן ,  פריצת דרך מדינית יכולה לתרום ,  בטווח הרחוק ,  לייצוב שלטונם .  

בין חקירות למלחמה בתקשורת :  התזמון הגרוע של משלחת טראמפ
הבית הלבן הודיע על הגעת שליחיו של הנשיא לחידוש התהליך המדיני ,  אך נדמה שניהולו אינו בעדיפות הראשונה :  טראמפ ונתניהו שקועים בחקירות ,  ואבו מאזן נאבק בשחיקת מעמדו .  המנהיג הפלסטיני הצליח במיוחד במאבק מול הגורם השנוא גם על היתר - התקשורת

