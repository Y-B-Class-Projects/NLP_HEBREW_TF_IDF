מתנת בחירות מחמאס לנתניהו :  כך חסך הארגון מבוכה לראש הממשלה
החלטת חמאס לא לקבל את הכסף הקטארי ,  שעבר לבסוף למשפחות נזקקות ברצועה ,  סייעה לארגון שמנסה לשקם את תדמיתו ברחוב העזתי ,  אבל גם לנתניהו ,  שנמנע ממנו הצורך להסביר את העברת מזוודות הכסף .  אבל הבעיה של שני הצדדים היא שהמצוקות של עזה לא ייעלמו בקרוב
מהבוקר החלו להיאסף בכניסה לסניפי הדואר ברצועת עזה ,  מאות פלסטינים ,  נציגי משפחות עניות ,  שאמורות לקבל היום  ( שבת )  כל אחת מאה דולר מקטאר .  בסך הכול 44,000 שאמורות לקבל היום ועוד כ-50 אלף משפחות מחר .  וזאת במקום העברת 15 מיליון דולר במזומן שהייתה אמורה קטאר להעביר לרצועה באישור ישראל והיו מיועדים לתשלום משכורות פקידי חמאס .  
כך באה לסיומה  ( הזמני )  הפארסה של שלושת החודשים האחרונים שבה ישראל מאפשרת הכנסת כסף לחמאס  ( לפקידיו )  בתמורה לשקט שמעולם לא הגיע .  דמי פרוטקשן ,  ללא פרוטקשן .  למהלך יש רק מרוויחים :  חמאס שישוב לצבור נקודות בציבור הפלסטיני ,  ממשלת ישראל ובראשה בנימין נתניהו שתוקפיו לא יוכלו לטעון יותר כי נכנע ללחץ חמאס או תושבי רצועת עזה .  
עוד בוואלה !  NEWS:צעיר פלסטיני נהרג בהפגנות בגבול עזה ;  הכסף הקטארי יועבר לאו"םמאה דולר לכל משפחה :  הכסף הקטארי יעבור לנזקקים ברצועהכשצה"ל פתר לחמאס את הדילמה :  מאחורי הקלעים של משבר הכסף לעזה 
יש משהו הוגן בעובדה שאת הכסף יקבלו משפחות עניות ,  ולאו דווקא כאלה שקשורות לחמאס .  וכך ,  החלטת חמאס שלא לקבל את ה-15 מיליון הדולרים המיועדים לתשלום משכורות ,  סייעה לא רק לארגון ,  אלא גם לנתניהו ,  וחסכה ממנו מבוכה בניסיון להסביר את המהלך .  מתנת בחירות מחמאס לנתניהו .  הבעיה היא שפוטנציאל ההסלמה עולה ,  ולא נראה מה ישנה את המגמה .
 החלוקה מתבצעת לפי רשימה שהוכנה כבר בעבר ואושרה בידי מערכת הביטחון בישראל .  הוסרו ממנה כ-6,000 משפחות שנפסלו בידי ישראל ,  לפי מקורות פלסטינים .  בכל סניף דואר כזה מוצבים נציגים קטארים שמפקחים על התהליך ומוודאים שרק המשפחות הנזקקות יקבלו את כסף .  
מאת הדולרים שתקבל כל משפחה ,  לא ישנו את מצבן הכלכלי ,  וגם לא את המצב ברצועה ,  אך כשמדובר במשפחות חסרות כל ,  מאה דולרים נותנים מעט אוויר לנשימה .  התורים בעזה נתפסים באופן חיובי הרבה יותר ,  כשהעניים הם אלה שמקבלים את הכסף ,  ולא אלה מחמאס .  בשלושת החודשים האחרונים איבד הארגון גובה ברחוב העזתי והוטחה בו ביקורת ברשתות החברתיות .  
חמאס הצטייר כמי שהסכים למכור את עקרונותיו בעבור חופן דולרים .  צמרת חמאס ברצועה צפתה בדאגה באיבוד הגובה :  בחו"ל ,  בגדה ,  ובעזה .  רק מי שמקורב קיבל משכורת בעוד האחרים המשיכו לסבול .  שעות החשמל פחתו ,  מרחב הדייג לא גדל והמציאות ברצועה עגומה כתמיד .  לכך צריך להוסיף את סגירתו של מעבר רפיח למצרים ,  צעד שהגביר את תחושת החנק והמצוקה בעזה .  
חמאס לא יכול היה ללחוץ על ישראל בשל ההסכם ,  ומנגד לא קיבל דבר כמעט .  מכאן ההחלטה בצמרת הארגון לשנות מגמה .  אתמול נראו בכירי חמאס בתהלוכות ליד הגדר ובראשם ראש הלשכה המדינית איסמעיל הנייה ,  ומקורות בעזה אומרים כי פני חמאס להסלמה .  לאו דווקא מלחמה כוללת ,  אך דרדור מכוון של המצב כדי להביא לשינוי בהמשך .  איך זה ייגמר ?  אין לדעת .  

מתנת בחירות מחמאס לנתניהו :  כך חסך הארגון מבוכה לראש הממשלה
החלטת חמאס לא לקבל את הכסף הקטארי ,  שעבר לבסוף למשפחות נזקקות ברצועה ,  סייעה לארגון שמנסה לשקם את תדמיתו ברחוב העזתי ,  אבל גם לנתניהו ,  שנמנע ממנו הצורך להסביר את העברת מזוודות הכסף .  אבל הבעיה של שני הצדדים היא שהמצוקות של עזה לא ייעלמו בקרוב

