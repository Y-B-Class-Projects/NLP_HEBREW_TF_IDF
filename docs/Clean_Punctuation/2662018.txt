נתניהו מנופף סדין אדום בפניו של אובמה
רה"מ מינה לשגריר בארה"ב את יועצו רון דרמר ,  אויב פוליטי גלוי של הנשיא .  שמעון שטיין ,  שכיהן בוושינגטון תחת שלושה שגרירים ,  נדהם מעזות המצח וחרד לגורל היחסים האסטרטגיים
זכותו של ראש ממשלה  ( ושל שר חוץ )  למנות 11 ראשי נציגויות דיפלומטיות כמינוי פוליטי .  כל מועמד חייב לעבור ועדת מיון הבודקת את כשירותו לתפקיד המיועד .  החלטה חיובית סוללת את הדרך להגשת בקשת הסכמה למדינה שבה המועמד עתיד לכהן כשגריר .
 עד כאן באשר להליך הפורמלי .  אולם גם אם המועמד שנבחר מטעם ראש הממשלה לכהן כשגרירנו בוושינגטון ,  החשובה שבבירות - הלוא הוא יועצו המדיני בשנים האחרונות ,  רון דרמר - יעבור את המשוכות הללו ,  הרי שעדיין ספק רב בעיניי אם זהו המינוי הראוי לישראל בעת הזאת ,  ובכלל .
 איזה מסר ביקש ראש הממשלה להעביר לנשיא ארה"ב ברק אובמה ולממשלו ,  בכך שהחליט למנות את דרמר לתפקיד ?  הרי לכולנו זכורות תמונות החיבוקים והרצון הכמעט בלתי אפשרי להסיר את משקעי העבר האישיים בין אובמה לנתניהו ,  שיצא מגדרו להפוך ל"סחבק "  כמעט של הנשיא האמריקני במהלך ביקורו היהסטורי של אובמה  ( לצערנו באיחור מה )  בישראל .
 לנוכח הניסיון לפתוח דף חדש ביחסים האישיים ,  מתמיהה במיוחד החלטת ראש הממשלה .  הרי רון דרמר הינו סדין אדום .  אדם שפעל כמעט כחתרן בלתי נלאה ,  על דעת אדונו ,  במסגרת המאמץ להביס את הנשיא בבחירות האחרונות בארה"ב .  התערבות ראש הממשלה בצורה בוטה מהרגיל במערכת הבחירות האמריקאית ,  באמצעות רון דרמר  ( ותוך רתימת יהודים עתירי ממון ששפכו כסף רב שהיה יכול לשמש למטרות ראויות הרבה יותר )  למען המועד הרפובליקני הכושל מיט רומני ,  הייתה פרק עצוב ביחסים הבי-לטרליים ,  שאין צורך להכביר ולו מילה אחת לגבי חיוניותם .  
כמי ששירת בוושינגטון תחת שלושה שגרירים  ( אחד מינוי מקצועי של משרד החוץ ,  ושני שגרירים  " פוליטיים "  - זלמן שובל ופרופ' איתמר רבינוביץ' )  ,  אני מבין היטב את החשיבות שבמינוי  " איש אמון "  מטעמו של ראש הממשלה .  למדתי להכיר את האופן שבו מתייחסים הממשל האמריקני ומנגנוניו לקטגוריה זו של שגרירים .  דעתם נשמעת ,  ונודע לה משקל .  לדיונים במקרה זה יש נופך אחר .  כשהשגריר הוא מינוי מקצועי ,  יש תחושה שהמגעים המתקיימים ברמה זו הינם לשם הנימוס בלבד ,  בבחינת  " האצילות מחייבת ",  בעוד שאת העברת המסרים לראש הממשלה עושים בדרכים אחרות .  לא מעט שגרירים ,  ובהם אף השגריר היוצא ,  מייקל אורן ,  שעל פניו היה  " איש אמון ",  אף זכו לבושתם לראות בשליחים מטעם ראש הממשלה הזה וקודמיו ,  שבאו ויצאו את וושינגטון מבלי שלשגריר היה מושג על תכני שליחותם .
 אך בהבדל מקודמיו הפוליטיים ,  השגריר המיועד שבר בהתנהגותו מוסכמות שאף שגריר פוליטי שקדם לו לא שבר ,  עוד טרם הגיעו לוושינגטון .  לשגריר ,  לדיפלומט או לכל נושא משרה אחר ,  חשוב ליצור אמון אצל הציבור שעמו הוא אמור לעבוד ולהסתייע .  האם לדעת ראש הממשלה ,  יש במטען אותו נושא שגרירו המיועד כדי ליצור את יחסי האמון הראויים - או שמא שיקול זה כלל אינו חשוב ?  ככלות הכול ,  לא לעולם חוסן .  אם לאמריקנים לא נוח עם המינוי ,  אז מה ?  הרי אנו מדינה ריבונית ,  המחליטה כיצד היא מתנהלת וכיצד היא דואגת בצורה הטובה ביותר ליישם את האינטרסים שלה .
 זאת ועוד ,  בניגוד  ( לכאורה )  לעמדת ממשלתו ומפלגתו ,  ראש הממשלה מאמין בפתרון שתי המדינות לשני העמים .  הוא עדיין רשאי ליהנות מזכות הספק .  איש אמונו דרמר ,  לעומת זאת ,  צוטט על ידי התקשורת באומרו כי עקרון שתי המדינות הוא  " פתרון ילדותי לבעייה מורכבת ",  ואף קבע כי נשיא הרשות הפלסטינית ,  אבו מאזן , " כלל אינו פרטנר לשלום ".  כיצד אמורה וושינגטון ,  העושה באמצעות מזכיר המדינה קרי מאמצים שמבחינת רבים מאנשי ממשלתו ומפלגתו של נתניהו הינם לצנינים ,  להבין את המינוי ? 
לסיכום ,  המינוי הזה ,  גם אם על פניו יעמוד בקריטריונים ,  הינו - וזאת יש לומר בראש חוצות - בלתי ראוי .  במדינת  " הבועה "  אין כמעט פוצה פה ומצייץ .  הכול עובר ! 
שמעון שטיין הוא איש משרד החוץ ושגריר לשעבר ,  וכיום עמית מחקר בכיר במכון למחקרי ביטחון לאומי באוניברסיטת תל אביב
מעוניינים לפרסם מאמר במדור הדעות ?  כתבו לנו למייל op-ed@walla.net.il 

נתניהו מנופף סדין אדום בפניו של אובמה
רה"מ מינה לשגריר בארה"ב את יועצו רון דרמר ,  אויב פוליטי גלוי של הנשיא .  שמעון שטיין ,  שכיהן בוושינגטון תחת שלושה שגרירים ,  נדהם מעזות המצח וחרד לגורל היחסים האסטרטגיים

