מודאגים מאובמה - לשווא ? 
מן המפורסמות הוא שבמהלך ארבע שנותיו הראשונות של ברק אובאמה בבית הלבן ,  לא נוצרו תנאים של חיבה בינו לבין בנימין נתניהו .  ואולם למרות הרוח הקרה ,  אין להקיש מכך שישראל ניצבת היום בפני סגריר מדיני .  הנשיא האמריקני ,  עם כל עוצמתו ,  אינו פועל בחלל פוליטי וחקיקתי ריק ,  ושולי התמרון שלו היו בעבר והם גם היום מוגבלים ומתוחמים דרך קבע על ידי דעת קהל והקונגרס .  חרף הפערים העמוקים ,  מאוחדים שני בתי הקונגרס בתמיכתם האמיצה והרחבה בישראל ,  וכל ניסיון לחרוג מכללי המשחק המושרשים במרחב האמריקני-ישראלי ,  ולהפעיל מנופי השפעה כוחניים כדי לאכוף ויתורים חד-צדדיים במישור הפלשתיני  ( בייחוד בסוגיות הליבה )  ,  עלול לחזור כבומרנג .  
ממשל הנשיא ג'רלד פורד נקט באביב 1975 את מדיניות ההערכה מחדש כדי לכפות על ישראל נסיגה חד-צדדית בסיני עד מעברי המיתלה והגידי ,  ללא תמורה מצרית כלשהי ,  אך בעקבות תמיכתה הנמרצת של גבעת הקפיטול בעמדותיו של ראש הממשלה יצחק רבין נחל הנשיא כישלון .  אפשר להעריך שגם הפעם בית הנבחרים והסנאט כאחד יפעלו לחישוקו ולריסונו של הבית הלבן אל מול תרחיש דומה של הפעלת לחץ נשיאותית .  
מעבר לנכונותו החוזרת ונשנית של בית המחוקקים להעניק לישראל רשת ביטחון בדמותה של תמיכה בלתי מתפשרת ,  נשאלת השאלה אם יבקש כלל ממשל אובאמה השני לעלות פעם נוספת על נתיב העימות עם בעלת בריתו ישראל .  זאת מאחר שהנסיבות האזוריות ,  שהתניעו את מהלכיה של הדיפלומטיה האמריקנית בראשית עידן אובאמה ,  שקעו זה מכבר אל תהומות השיכחה .  הציפייה המוקדמת של  " כל אנשי הנשיא "  - שלפיה נכונותה של ישראל להקפאת הבנייה בשטחים תעניק לוושינגטון קרש קפיצה חיוני במאמציה לגבש קואליציה סונית רחבה ,  שתמלא תפקיד מרכזי בשמירה על היציבות בחזית המפרץ לאחר השלמת הנסיגה האמריקנית מעיראק - התנפצה אל מול  " האביב הערבי ".  גלי ההדף שיצרו זעזועים אלה שינו מן היסוד את המפה החברתית והפוליטית במרחב כולו ,  וכך הפכו את הנחות היסוד על הזיקה בין המישור הישראלי-פלשתיני לבין המישור האזורי הכולל לאנכרוניסטיות .
 לאור כל זאת ,  ולנוכח האתגרים החדשים שסביבה רווית משברים ותמורות זו מציבה בפני וושינגטון ,  ספק רב אם הנשיא יבחר להתמקד פעם נוספת באותן סוגיות שכבר הובילו אותו למבוי סתום .  יש לזכור גם את אחד מחוקי הברזל של הפוליטיקה הנשיאותית ,  שלפיו מי שנבחר לתקופת כהונה שנייה נהנה משנתיים בלבד של פעילות משפיעה ,  שכן לאחר בחירות הביניים לקונגרס  ( שיתקיימו בנובמבר 2014 )  ותחילתה של ההתארגנות למערכת הבחירות הנשיאותית הבאה הוא עתיד להפוך בהדרגה ל"ברווז צולע ". 
אפשר להעריך בזהירות שהנשיא אובאמה יתמקד כעת בעיקר בליבת סדר היום הפנימי שלו בארה"ב  ( ובמכלולים בתחומי הכלכלה ,  האנרגיה ,  ההגירה ,  הסביבה והחינוך )  ,  וזאת בתקווה שהצלחתו במרחבים אלה תעניק לו את התהילה המיוחלת ותבטיח לו מקום של כבוד בתולדות האומה האמריקנית .  זאת ,  כמובן ,  בהנחה שלא יישאב שלא ביוזמתו אל תוככי המזרח התיכון הסוער .  

מודאגים מאובמה - לשווא ? 
nan
