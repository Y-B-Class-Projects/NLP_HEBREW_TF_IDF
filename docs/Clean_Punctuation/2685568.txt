נתניהו : " לא נתפשר על האינטרסים עבור כותרות ומחמאות "
 בפתח מושב החורף של הכנסת התייחס ראש הממשלה למו"מ עם הפלסטינים : " איני משלה עצמי שיהיה קל ,  אבל אני נחוש לנסות ".  יחימוביץ' על הפיטורים בטבע ובזן : " מעשה של קניבליזם "
 ראש הממשלה בנימין נתניהו נשא אחר הצהריים  ( שני )  דברים בפתח מושב החורף של הכנסת ,  ובמסגרתם התייחס למשא ומתן המדיני עם הפלסטינים . " אנחנו עושים מאמצי אמת להגיע לסיום הסכסוך בינינו לבין הפלסטינים ",  אמר . " איני משלה את עצמי שזה יהיה קל אבל אני נחוש לנסות .  בניסיון הזה לא אותר על האינטרסים החיוניים שלנו בשביל כותרת יפה בעיתון זה או אחר או מחמאות בקהילה הבינלאומית ".  נתניהו הוסיף כי  " הכרה בישראל כמדינת הלאום של העם היהודי ,  פירוש הדבר הסתלקות מוחלטת ממה שמכונה זכות השיבה וכן סיום כל תביעה לאומית אחרת על שטחה וריבונותה של מדינת ישראל ,  זהו מרכיב חיוני להתפייסות אמתית ולשלום יציב ובר-קיימא ".  
ראש הממשלה התייחס בדבריו גם לסוגיה האיראנית שעלתה לדיון מחודש בחודש שעבר בעצרת הכללית של האו"ם . " כלכלת איראן התקרבה ונמצאת קרוב ברגע זה לנקודת שבר ,  אבל צריך להודות שחרף הלחץ המשטר בטהראן טרם זנח את היעד של לפתח נשק גרעיני ,  אבל הוא שינה את הטקטיקה ",  אמר ראש הממשלה .
 לדבריו , " איראן מוכנה לוותר על העשרה לדרגת ביניים תמורת הקלות משמעותיות בסנקציות ,  היא מוכנה לתת מעט מאוד ולקבל הרבה מאוד ,  אם לא הכל .  אין סיבה לאפשר לה את המהלך הזה .  אין שום סיבה לאפשר לה להצליח במהלך הזה .  זאת תהיה טעות היסטורית להרפות מהלחץ עכשיו .  הלחץ יכול להביא את איראן לוותר על תכנית הגרעין ".  הוא הדגיש כי אין ספק שנשק גרעיני בידי איראן  " יכוון בראש ובראשונה אלינו ".  
נתניהו אף ציין את סוריה כדוגמה לסכנה האורבת מצד מדינות המחזיקות בנשק להשמדה המונית .  הוא התייחס לפירוק סוריה מנשק כימי ואמר כי זהו  " מאבק חשוב וחיובי וחיוני .  בתנאי כמובן שהוא יתבצע במלואו וכך חשוב שכל המדינות שיכולות לפעול בתחום הזה יעשו את המוטל עליהן .  מה היה קורה אילו סוריה הייתה מציעה להתפרק רק מ-20% של הנשק הגרעיני שלה ?  הרי זה בדיוק מה שאיראן עושה ". 
יו"ר הקואליציה וראשת מפלגת העבודה ,  ח"כ שלי יחימוביץ' ,  עסקה בנאומה בפיטוריהם של מאות העובדים בחברות  " טבע "  ו"בזן "  שעליהם נודע בימים האחרונים . " 800 משפחות ,  שזה כמה אלפי אנשים שיוטלו עכשיו בבת אחת למציאות של ייאוש אבטלה ועוני  זה פיגוע המוני ",  אמר יחימוביץ' .  היא פנתה לנתניהו וקראה לו לפעול מיד בנושא : " אתה ראש הממשלה שלהם .  יש לי בשבילך בקשה פחות מורכבת מאיראן והפלסטינים :  את אותו כובד ראש מוצדק ביותר אני מבקשת ממך לגלות כלפי עניין טבע .  תתקשר למנכ"ל ג'רמי לוין ותודיע לו שהוא לא מפטר אף אחד .  מי כמוך יודע שיש לך את כל הכלים בעולם לעשות זאת .  הפיטורים האלו של חברה שלא שילמה כמעט מסים הם מעשה של קניבליזם ,  אין מילה אחרת ".  
לפני כן נשא דברים הנשיא פרס . " העם היהודי אינו יכול להיות לא-דמוקרטי ,  שכן פירושו הוא גם להיות לא-יהודי ",  אמר . " כיהודים ,  אנו אף מצווים לרדוף שלום ולא להמתין לניסים שיביאו אותו .  על הכנסת להטות אוזן ולהיות קשובה לכל אזרח בישראל .  בין אם הוא יהודי או ערבי ,  נוצרי או מוסלמי .  לפעול ביחד שמדינת ישראל תהיה בטוחה ומשגשגת ושצדק חברתי ינחה אותה ".  
החוק המרכזי שצפוי לעלות לקריאה שנייה ושלישית במושב הקרוב הוא חוק הגיוס ,  שמעורר בימים אלה מתיחות בין  " הבית היהודי "  ל"יש עתיד ".  החוק עבר בסוף מושב הקיץ בקריאה ראשונה ובמפלגתו של שר האוצר ,  יאיר לפיד ,  היו רוצים להשאירו על כנו ,  ובמיוחד את הסנקציות הפליליות שהוא מבקש להטיל על בחורי הישיבות שישתמטו משירות צבאי .  
שר הכלכלה ויו"ר הבית היהודי נפתלי בנט השתתף במשדר המיוחד של וואלה !  חדשות לרגל פתיחת מושב הכנסת ,  והתייחס לחוק השנוי במחלוקת ,  שמעורר התנגדות חריפה בקרב הח"כים החרדים . " אנו נחושים להעביר את חוק הגיוס ",  אמר בנט . " זה דבר היסטורי שיכניס את החרדים לחברה היהודית .  אנחנו ממשלה שיכולה לעשות זאת .  אנחנו ,  הבית היהודי ,  הוא הגשר לעולם החרדי ". 
בנט התייחס במשדר גם למתיחות עם עמיתו לממשלה לפיד : " אנחנו בקשר ,  אבל ברור שאנחנו מייצגים תפיסות שונות .  בהרבה דברים ,  כמו בתחום הכלכלה ,  המדינה ועוד .  העברת התקציב הייתה חשובה ,  ונמשיך את הקשר הטוב ,  כמו שיש מול לבני ,  נתניהו ואפילו ליברמן שהתחזק .  עברנו חבלי לידה ,  ולומדים לעבוד ביחד תוך פשרות ".  
השר יעקב פרי התייחס במשדר וואלה !  חדשות לעבודתה של ועדת שקד על חוק הגיוס : " ועדת שקד עושה עבודה נאמנה .  הייתי שמח אם הדברים היו מואצים ,  אבל זו דרכה של הכנסת .  אנחנו לא נוותר על נושא חובת הגיוס .  יש לי תחושה טובה שגם חברינו מהסיעות החרדיות הפנימו שהולכים להיות חוקים .  אחר כך תהיה בעיה של יישום .  בלי חובת הגיוס לא אביא את החוקים לקריאה ,  ואני סמוך ובטוח שהסנקציות הפליליות יחולו .  פרי טען כי בעזרת יעדים כמותיים ותקופת הסתגלות אשר נכונה לשני הצדיים ,  המאמצים יישאו פירות : " בעוד ארבע שנים נראה 70% מבני הישיבות בצבא או בשירות אזרחי ". 
יו"ר הכנסת יולי אדלשטיין התייחס במשדר לנושא עישון הסמים של חברי הכנסת שעלה לכותרות בימים האחרונים . " אני לא מתייחס לכך בחיוך ",  אמר אדלשטיין . " זה מעיד על תופעה חברתית לא סימפטית .  אני מניח שאם אלה המספרים בקרב הח"כים ,  אז בציבור זה כנראה יותר .  אני יודע שסמים מובילים להידרדרות ". 
שר האוצר לפיד אמר היום בפתח ישיבת סיעתו : " באנו להמשיך לשנות .  נעביר בקריאה שנייה ושלישית את החוק לשוויון בנטל ".  בדבריו הזכיר לפיד גם את שינוי שיטת הממשל ,  צמצום מספר השרים בממשלה ,  ברית הזוגיות והתחבורה הציבורית בשבת .  
על מה יתקוטטו במושב החורף של הכנסת ? 
לפניות לכתב עמרי נחמיאס - omri_n@walla.net.il
 ( עדכון ראשון :  15:00 )  

נתניהו : " לא נתפשר על האינטרסים עבור כותרות ומחמאות "
 בפתח מושב החורף של הכנסת התייחס ראש הממשלה למו"מ עם הפלסטינים : " איני משלה עצמי שיהיה קל ,  אבל אני נחוש לנסות ".  יחימוביץ' על הפיטורים בטבע ובזן : " מעשה של קניבליזם "
 
