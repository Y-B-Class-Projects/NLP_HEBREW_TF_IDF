נתניהו :  לא אחלץ טייקונים 
ראש הממשלה :  על אילי ההון להגיע להסדר חובות עם הגופים המלווים - גם אם הדבר יחייב לוותר על חלק מאחזקותיהם 
ראש הממשלה ,  בנימין נתניהו ,  אינו מתכוון לערב את המדינה במתן סיוע לאילי ההון ,  שנקלעו לקשיים בפירעון איגרות חוב שהנפיקו .  ל-TheMarker נודע כי נתניהו הבהיר למקורביו כי הממשלה לא תחלץ את הטייקונים שצריכים להחזיר חובות .  
משמעות הצהרות אלה היא שחברות האחזקות של אילי ההון - דוגמת אפריקה ישראל ,  כלכלית ירושלים ,  החברה לישראל ואי.די.בי - לא יקבלו סיוע ממשלתי במחזור החוב .  לפי המקורבים ,  נתניהו מצדד בגישה שלפיה על אילי ההון להגיע להסדר חובות עם הגופים המלווים ,  גם אם הדבר יחייב אותם לוותר על חלק מאחזקותיהם .  
אילי ההון בישראל אמורים להחזיר חובות במיליארדי דולרים ב-2009 וב-2010 ,  ואולם נראה כי הם יתקשו לעשות זאת על רקע המשבר העולמי .  צוות 100 הימים שהקים נתניהו המליץ באחרונה על מתן ערבות מדינה לגופים מוסדיים ,  במטרה להקל עליהם להעניק אשראי חדש לחברות .  
הצוות המליץ תחילה לקבוע כי אילי ההון לא יהנו מערבות מדינה ,  אך בהמלצותיו הסופיות הותיר מרחב תמרון בסוגיית הזכאות לערבות הממשלתית ולא הוציא מכלל זה את אילי ההון .  בצוות 100 הימים הבהירו כי הממשלה החדשה תקבע קריטריונים מדויקים לגבי הזכאות ליהנות מההסדר .  

נתניהו :  לא אחלץ טייקונים 
ראש הממשלה :  על אילי ההון להגיע להסדר חובות עם הגופים המלווים - גם אם הדבר יחייב לוותר על חלק מאחזקותיהם 

