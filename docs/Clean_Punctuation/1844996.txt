לבני : " נתניהו מייצג כלכלה של מספרים ,  לא אנשים "
 יו"ר האופוזיציה לבני תקפה את רה"מ על רקע מחאת הדיור : " הוא נגרר לאמירות מנוגדות לאמונותיו בתחום הכלכלי-חברתי וירק דם עד שאמר :  'המדינה תתערב בבנייה' ".  היום היא צעדה עם הרופאים
לאורך הקדנציה הנוכחית של ראש הממשלה בנימין נתניהו ,  הרבתה יו"ר האופוזיציה ציפי לבני  ( קדימה )  לבקרו בתחום המדיני .  לבני הצהירה מעל כל במה שישראל מידרדרת מדינית וביטחונית ושראש הממשלה לא מוביל מדיניות אלא נגרר .  בשבועיים האחרונים משהו השתנה .  עם פרוץ מחאת הדיור ,  הבינו הפוליטיקאים שלציבור עניינים בוערים יותר מהתהליך המדיני המקרטע .
 עוד על מחאת הדיורמחאת הדיור :  חסימות כבישים וצעדות ברחבי הארץארדן : " עיני לא יכול להפיל את ממשלת נתניהו"יו"ר ההסתדרות מאיים :  נצטרף למחאה בכל האמצעים
והנה ,  הבוקר  ( חמישי )  הצטרפה לבני לצעדת המחאה של הרופאים בצומת שמשון ,  בדרכם לירושלים . " חוסר ההתערבות של נתניהו בשביתה הוא חוסר מנהיגות שפוגע בישראל ",  אמרה בצעדה .  נראה כי על רקע המחאה המתרחבת ,  הזמנים השתנו .  בראיון לוואלה !  חדשות חידדה לבני את ההבדלים בינה לבין ראש הממשלה תוך שהיא מתמקדת דווקא בהיבט הכלכלי-חברתי . " נתניהו אדם לחיץ שלא סופר את הציבור ",  אמרה . " הוא עסוק בכלכלת המספרים ומתענג על נתוני צמיחה .  הוא לא שואל את עצמו - וזה לא אכפת לו - האם נתוני הצמיחה מתורגמים לאיכות חיים לאזרחים או לא .  הוא לא רואה אותם ,  ואני אומרת את זה כי עבדתי איתו .  אני יודעת איך הוא חושב כלכלית-חברתית ". 
לנתניהו לא אכפת מהאזרח הקטן ?  
" לא אכפת לו והוא נותן לעצמו איזו תשובה שהוא הולך לישון איתה ,  אבל האזרחים לא יכולים לישון איתה ,  שבסוף הצמיחה תחלחל .  זאת תפיסה כלכלית שלא רק שהיא אטומה ,  היא מיושנת .  מי שנהנה היום אלו אותן חברות שנמצאות במס סביר לגמרי של 24 אחוזים ,  ולא צריך להוריד את זה יותר .  בפועל המקור למימון התהליך הזה הוא במיסים העקיפים .  תתחיל להוריד את המע"מ ותפסיק את הורדת מיסי החברות .  תגבה יותר מס מהעשירונים העליונים .  אבל זה מנוגד להשקפת עולמו ".  
" המוחים לא מקבלים זאת בהבנה כי הם לא מיוצגים .  הממשלה הזאת לא מייצגת אותם .  היא שילוב של ממשלה סקטוריאלית שמייצגת חלקים בחברה הישראלית ,  אבל לא את כולם ,  ואידיאולוגיה כלכלית-קיצונית של נתניהו .  נדמה לו שאם ידבר על המונופולים והתחרות זה מספיק .  זה לא מספיק ". 
אתם גם כאלה .  נראה שלליכוד ולקדימה יש פערים גדולים בתחום המדיני ,  אבל בנושא הכלכלי ,  שניכם ימין כלכלי .
" יש מנעד .  בנושאים הכלכליים חברתיים יש בימין הקיצון את נתניהו ובשמאל הקיצון דב חנין ואחרים .  בקרב חלק מחברי הליכוד הפן החברתי מקבל יותר ביטוי .  גם בקדימה יש אנשים שמייצגים יותר את הפן החברתי ויש כאלה שמייצגים יותר את הפן הכלכלי .  אבל הבעיה של הליכוד הפכה להיות שנתניהו מייצג רק את הפן הכלכלי של המספרים ולא של האנשים ". 
בהתייחסה לנאום ראש הממשלה ,  במהלכו הוא הודיע על תכנית הדיור שלו ,  אמרה לבני כי  " יש תופעה שנתניהו וברק שכללו :  'אני הצופה מהצד .  כולם אשמים חוץ ממני ,  ועכשיו ננתח את המצב' .  הוא מסביר לעם ישראל שיש מונופול שנקרא מנהל מקרקעי ישראל .  מישהו צריך לספר לנתניהו שממשלת ישראל היא העומדת בראש הגוף הזה ומתווה את מדיניותו .  נצל את ההזדמנות .  תן להם הנחיה שאומרת :  'התפקיד שלכם זה לא להרוויח ,  לא לספסר בקרקעות' ".  
" נתניהו מסרב לפעול לדיור בר השגה באופן אמיתי .  בחלק מהמקומות ,  בנגב למשל ,  לא רק שאתה צריך לתת חינם קרקעות ,  העלויות המרכזיות שם הן עלויות הפיתוח .  אז סבסד את העלויות .  שיגידו שכל יזם מסדר גודל מסוים של מכירות מקבל עוד 20 אחוז לדיור בר השגה .  הוא נואם ,  הוא לא מנהל .  בסוף זה לא רק אידאולוגיה ב-40 אלף רגל .  זה לדפוק על השולחן ,  לזמן ולשאול מה קורה ".  
" נתניהו נגרר לאמירות שמנוגדות לאמונותיו הבסיסיות .  בתחום הכלכלי חברתי הוא ירק דם עד שהוא אמר את המילים האלה של מעורבות מדינה בבניה למעונות סטודנטים או דיור להשכרה .  היה לו קשה .  בסוף אנשים אומרים :  הוא לא מתכוון .  אותו דבר היה בתחום המדיני .  הוא אמר 'שתי מדינות' ,  והעולם אמר שהוא לא מתכוון באמת .  אכבד אדם שיש לו השקפת עולם שונה משלי .  שיגן עליה ,  נתמודד על זה בבחירות ". 
בליכוד טוענים :  אנחנו לא האשמים היחידים במצב .  קדימה היתה בשלטון תקופה ארוכה לפנינו .
" תשובה אחת שהיא עובדה היסטורית נכונה היא שבכל הממשלות הללו נתניהו היה בתפקיד בכיר יותר ממני ,  למשל שר האוצר .  כשביקשתי לתת מענקי מקום ,  הוא עמד בפרץ והתנגד .  התשובה העובדתית השניה היא שהנחנו שלוש תכניות שהממשלה הזאת הקפיאה :  עידוד פריפריה ,  דיור ציבורי ודיור להשכרה .  זאת התשובה הפורמלית .  אבל מעבר לכך ,  אני שואפת להיות ראש ממשלה כדי לשנות סדרי עולם ,  לעשות תיקון במה שקיים .  נניח שהוא מצא שזה בעייתי לפני שנתיים .  כבר שנתיים ורבע אתה ראש ממשלה .  חוץ מלדבר ,  מה עשית ?  אני לא יודעת מה יותר גרוע :  לא לדעת שיש בעיה או לדעת שיש בעיה ולא לטפל ". 
לכאורה ,  קדימה היתה אמורה למנף את המאבק הנוכחי להצלחתה בדעת הקהל .  אבל לא נראה שאת מצליחה למנף את המאבק להגברת הכוח שלכם בעם .
" מאז הבחירות קדימה מתחזקת .  היום ,  גם אנשים ששאלו את עצמם אם נכון ללכת לאופוזיציה ,  אומרים שזאת היתה החלטה נכונה .  הצעירים ברחובות נמצאים שם מכל מיני סיבות עם השקפות עולם שונות .  יש מכנה משותף אחד :  הם כועסים כי מרגישים לא מיוצגים בממשלה הזאת .  קדימה בראשותי זאת האלטרנטיבה היחידה שיכולה לא רק להיות שותפה בממשלה כלשהי אלא לנצח את הבחירות באופן אמיתי ".   
" לכן אין לי ספק שהתוצאה של תחושת האי צדק החברתי תבוא לידי ביטוי בקלפי .  הציבור זכאי לדעת שמי שנמצא שם חושב עליו ומייצג אותו והוא סומך עליו .  הממשלה הזאת איבדה את זה ,  ולכן מעבר לשאלה מה השקפת העולם הספציפית של כל הקבוצה הזאת ,  קדימה היא המפלגה של מעמד הביניים ,  של הקבוצה הציונית התורמת ,  העובדת ,  שרוצה לחיות פה ". 
זה מחדד עוד יותר את השאלה ,  איך זה שהמאבק הזה לא מגיע לידי כוח אלקטורלי ?  
" גם בסקר בו נשמר שוויון בכוחה של קדימה ,  זה לא שהיא מאבדת מכוחה ,  מקסימום זה נשאר אותו דבר ,  ונתניהו בהתרסקות ,  אז בסוף זה משליך .  את האהדה ברחוב אני רואה כבר הרבה מאוד זמן ". 
לפניות לכתב :  pinhas_wolf@walla.co.il

לבני : " נתניהו מייצג כלכלה של מספרים ,  לא אנשים "
 יו"ר האופוזיציה לבני תקפה את רה"מ על רקע מחאת הדיור : " הוא נגרר לאמירות מנוגדות לאמונותיו בתחום הכלכלי-חברתי וירק דם עד שאמר :  'המדינה תתערב בבנייה' ".  היום היא צעדה עם הרופאים

