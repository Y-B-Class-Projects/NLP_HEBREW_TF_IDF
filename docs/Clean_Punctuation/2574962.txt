ארה"ב מאשרת :  ישראל קיימה מגעים עם סוריה לפני כשנתיים
במחלקת המדינה האמריקאית אישרו את הדיווח לפיו השתיים קיימו ביניהן מגעים עקיפים . " מובן שבאווירה הנוכחית בסוריה ,  זה לא משהו שניתן להמשיך לעבוד עליו ",  אמרו בממשל
מגעים בין ישראל וסוריה אכן התקיימו בתקופת ממשל נתניהו ,  כך אישרה היום  ( שישי )  דוברת מחלקת המדינה האמריקאית ,  ויקטוריה נולנד ,  שהוסיפה כי ארצות הברית ניסתה לתמוך במגעים בין השתיים .  בתדרוך לכתבים בבית הלבן אמרה נולנד בנוגע לחשיפת  " ידיעות אחרונות "  בנושא : " כמו שאתם יודעים ,  מטרתנו תמיד הייתה להביא לשלום כולל בין ישראל ושכנותיה .  לפני פרוץ העימותים בסוריה ,  נעשו מאמצים לנסות לתמוך בקשרים בין גורמים ישראלים וסורים ".  נולנד אמרה כי המאמצים האמריקאים היו חלק ממשימתו של ג'ורג' מיטשל ,  ששימש כשליח המיוחד של ארצות הברית למזרח התיכון בין השנים 2009 ו-2011 .  נולנד סירבה לספק פרטים נוספים ,  אך אמרה כי  " מובן שבאווירה הנוכחית בסוריה ,  זה לא משהו שניתן להמשיך לעבוד עליו .  כולנו מקווים ליום חדש בסוריה ,  שבו תתאפשר הזדמנות נוספת להשכין שלום עם שכנותיה ".  
שגריר ישראל לשעבר בארה"ב ,  איתמר רבינוביץ' ,  ששימש ראש צוות המו"מ הישראלי מול סוריה בשנות ה-90 ,  אמר היום כי  " ישראל וסוריה אכן קיימו שיג ושיח רציני בתיווך אמריקאי בכהונת נתניהו ".  רבינוביץ' הדגיש בשיחה עם וואלה !  חדשות כי הוא אינו בקי בפרטי המו"מ שפורסמו היום ,  לפיהם נתניהו וברק הסכימו לנסיגה לקו הגבול של ה-4 ביוני 1967 ,  אך הבהיר כי  " מזה זמן מה אני יודע ממקורות מהימנים על עצם קיום המשא ומתן בתיווך אמריקאי ,  והמגעים הוגדרו על ידי אותם מקורות כרציניים ומהותיים ". 
הבוקר דווח ב"ידיעות אחרונות "  כי ממסמכי סיכום הכהונה של הדיפלומט האמריקאי פרד הוף ,  שנחשב לנציג הבכיר ביותר בממשל אובמה בענייני סוריה ולבנון ,  עולה כי לפני כשנתיים ,  שימש הוף כמתווך במשא ומתן עקיף בין ישראל וסוריה .  מהמסמכים עלה כי האמריקאים הופתעו מנכונותו של נתניהו לנסיגה מלאה מרמת הגולן ,  ואף למה שמוגדר גבול ה-4 ביוני 1967 ,  שהוגדר בעבר כקו המים של הכנרת .  בתמורה לכך ,  דרשו נתניהו וברק ניתוק של יחסי סוריה ואירן .  למרות שלוח הזמנים לנסיגה נותר שנוי במחלוקת ,  בכיר בממשל שצוטט ב"ידיעות "  אמר כי היה מדובר במשא ומתן רציני ומרחיק לכת ,  אשר ייתכן שהיה מגיע לכדי הסכם ממשי אם לא היו פורצות המהומות נגד משטר אסד .  
כשהחל המו"מ עם הסורים בשנות ה-90 ,  התחייב ראש הממשלה יצחק רבין לסגת מרמת הגולן אם יתמלאו התנאים הביטחוניים שהציב ,  במה שנודע כ"פיקדון רבין ",  וזה היה הבסיס למגעים שניהלו ראשי הממשלות שלאחר מכן - פרס ,  נתניהו ,  ברק ואולמרט .  הגבול הבינלאומי בין ישראל וסוריה ,  כפי שנקבע בהסכם בין צרפת לבריטניה ב-1923 ואושרר בהסכמי שביתת הנשק ב-1949 אחרי מלחמת העצמאות ,  השאיר בשטח ישראל את כל הכנרת והירדן ,  כולל רצועת החוץ שמסביב לכנרת ,  אך בין 1949 ל-1967 סיפחו הסורים את השטח שעד קו המים של הכנרת ,  וכך נוצרה הדרישה הסורית לנסיגה לקוי ה-4 ביוני 1967 .
 עם זאת ,  לדברי מנכ"ל משרד החוץ לשעבר אלון ליאל ,  שניהל בין 2004-2006 ערוץ חשאי בתיווך שוויצרי מול הסורים ,  שהוביל לפתיחת הערוץ שקיים אולמרט בתיווך טורקי ,  קו ה-4 ביוני כבר אינו מוגדר כ"קו המים "  של ימת הכנרת ,  אלא משמש נוסחה בלבד שתיקבע בהמשך לאחר חתימת ההסכם . " בעשור האחרון ,  ובמהלך השיחות עם אולמרט ,  סוכם עם הסורים שקו הגבול בין שתי המדינות ייקרא קו ה-4 ביולי אך בפועל הוא יסומן בעבודת צוותים מקצועיים רק לאחר הגעה להסכם ",  אמר לוואלה !  חדשות ,  והדגיש כי הוא משוכנע באמיתות הדיווח הבוקר . " כבר ב-2004 הבנתי שאסד ואנשיו רוצים להגיע להסכם ,  ומוכנים לנורמליזציה בתמורה לנסיגה ישראלית ,  ועל בסיס זה התנהל המו"מ עם אולמרט שהתפוצץ בסוף 2008 .  כבר אז חשתי בנכונות של אסד להתנתק מאירן ומבחינת ישראל הטריז בין סוריה לאירן בהחלט מהווה צ'ופר .  כשקצת נרגעו הרוחות מעופרת יצוקה אסד מצא דרך לחזור לשולחן ".  
למרות שבאופן פומבי והצהרתי ראש הממשלה התחייב לא אחת כי לא ייסוג מרמת הגולן ,  זו אינה הפעם הראשונה שנתניהו מביע נכונות לנסיגה מלאה מהרמה .  בכהונתו הראשונה ניהל נתניהו מו"מ חשאי באמצעות מקורבו איש העסקים היהודי אמריקאי רונלד לאודר ,  במסגרתו דווח כי הסכים לסגת לקו המצוקים שמעל הכנרת ,  אך נתניהו הכחיש את הדברים .  בלשכת נתניהו הדגישו כי היוזמה לא התקבלה בשום שלב על ידי ישראל ,  וכי מדובר  " ביוזמה ישנה ולא רלוונטית ,  ופרסומה כעת נובע מצרכים פוליטיים ". 
רבינוביץ' מעריך כי מקור הפרסום בהדלפה מכוונת שמטרתה אכן להביך את נתניהו ערב הבחירות . " אם נתניהו אכן הביע נכונות שמנוגדת להצהרותיו זה מביך עבורו ".  עם זאת ,  לדבריו ,  אכן התקיימו מגעים , " כששתי המוטיבציות הישראליות העיקריות לניהול המו"מ היו 'הוצאת הלבנה הסורית מהקיר' ונטרול הקשר בין סוריה לאירן ,  במקביל להצדקת הקיפאון המדיני עם הפלסטינים וניסיון לתמרן בלחצים האמריקאים בשני נושאים אלו ".  ליאל הוסיף כי חשיפת המגעים עם הסורים מסבירה  " את השקט האמריקאי בנושא הפלסטיני בשנתיים האחרונות .  אף אחד לא הבין את השתיקה של אובמה וההתייצבות לצד ישראל ,  וכנראה שהמתרחש בחזית הסורית הרגיע את הגזרה הפלסטינית ".   לפי הדיווח הבוקר ב"ידיעות ",  מלחמת האזרחים בסוריה קטעה את המגעים העקיפים שניהלו ברק ונתניהו ,  שהיו ידועים רק למעגל מצומצם ביותר של שומרי סוד ;   " מובן מאליו שברגע שהמשטר מתמקד בהישרדות אף אחד לא מנהל איתו משא ומתן ",  אמר רבינוביץ' .  לדברי ליאל - גם נסתם הגולל על האפשרות לפינוי הגולן בעתיד הנראה לעין . " העניין של הגולן גמור ונדחה להרבה שנים .  ברור שאסד לא יוכל להעלות את זה גם אם אי פעם יתאושש - הוא לעולם לא ייתפס כפרטנר למו"מ ואם המורדים יתפסו את השלטון הם גם לא יעלו דרישות לרמה ".  ליאל הוסיף כי  " היתה הזדמנות פז להוציא את סוריה מהמחנה האירני שפוספסה ,  גם בתקופת אולמרט וגם כעת ".  
עוד באותו נושא:דיווח :  נתניהו הסכים לנסיגה מהגולן תמורת שלוםשר החוץ הסורי :  נחושים להשיב את שטחי הגולןב-2010 - בגולן מרוצים מחוק משאל העם : " רק העם יחליט על עתיד הרמה"ב-2010  - " מחפשים קרקע משותפת למו"מ עם ישראל "
 לפניות לכתבת :  tal_sh@walla.net.il 

ארה"ב מאשרת :  ישראל קיימה מגעים עם סוריה לפני כשנתיים
במחלקת המדינה האמריקאית אישרו את הדיווח לפיו השתיים קיימו ביניהן מגעים עקיפים . " מובן שבאווירה הנוכחית בסוריה ,  זה לא משהו שניתן להמשיך לעבוד עליו ",  אמרו בממשל

