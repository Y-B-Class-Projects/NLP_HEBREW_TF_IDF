הפצצה האמיתית שהטיל עמית סגל
מהתחקיר של עמית סגל בערוץ 2 על ניהול קמפיין הליכוד בבחירות האחרונות עולים הרבה ממצאים אבל גם שאלה אחת מעניינת :  מדוע מנהלי הקמפיין של ביבי בחרו במפורש שלא לשלוח את הסמסים לעיתונאים ? 
מהתחקיר של עמית סגל בערוץ 2 על ניהול קמפיין הליכוד בבחירות האחרונות עולים שני ממצאים ,  שהשילוב ביניהם יוצר לא פחות מאשר פצצה חברתית .  
הממצא הראשון הוא שהקמפיינרים החליטו לעקוף את כלי המדיה המסורתיים .  זה לא באמת חידוש גדול ,  הרי מרבית הפוליטיקאים עשו שימוש מסיבי בפייסבוק במהלך מערכת הבחירות ,  ובראשם נתניהו ששיכלל את השימוש הזה ,  ואחת מסיסמאות הבחירות שלו היתה שהוא עוקף את אמצעי התקשורת הממוסדים בגלל ההטיות שהם משקפים .  בכל פעם אפשר היה לראות פוסט חדש :  את זה לא תקראו בתקשורת הסמולנית העויינת .  
אבל מהתחקיר אמש עולה שבעצם השימוש הכי אפקטיבי להשפעה דיגיטלית על דעת הקהל לא היה בכלל באמצעות פייסבוק אלא באמצעות שליחת הודעות טקסט  ( sms )  מפולחות לפי איזור מגורים .  איך זה יכול להיות ?  הנה התשובה :  לא מופרך להניח שכאשר אדם ,  ששומע כל העת שהתקשורת שקרנית ואסור להאמין לה ,  מקבל פתאום מראש הממשלה הודעה אישית אל הסלולרי הנמצא בכיס האחורי של הג'ינס ,  הוא צורך אותה בלי פילטרים .  
הממצא השני ,  כפי שעולה מהכתבה ,  הוא שביום הבחירות נשלח בכוונת מכוון ,  שקר בהודעות הסמס : " אחוז ההצבעה אצל הערבים גבוה פי 3 ".  אין מה להרחיב כאן :  אם מישהו מתבטא בצורה גזענית ,  זה חמור .  אם מישהו ביודעין שולח שקר גזעני - זה חמור שבעתיים .  

ומדוע שני הדברים האלה יחד מהווים פצצה ?  כי נשלח כאן מסר שהוא גם אישי וגם שקרני-גזעני .  זהו אקט שנעשה לא בצורה קבוצתית שמאפשרת ביקורת או דיון באג'נדות של כלי תקשורת וברמת האתיקה העיתונאית שלהם ,  אלא בצורה אישית .  בעצם ,  כל מי שמקבל סמס כזה צריך לבדו צריך לשקול ולשפוט האם הסמס שקיבל נכון .  אם להאמין לכתבה ,  ולתוצאות הבחירות ,  רוב האנשים שקיבלו אותו חשבו שהוא אמיתי .  
ואז מתעוררת בעיה :  בניגוד לידיעה בתקשורת או אפילו ברשתות חברתיות פתוחות - שמאפשרות בדיקה ,  ביקורת או דיון פומבי ,  נניח בתגובות בפייסבוק ,  כאן מדובר בהודעה  " אישית "  לגמרי .  אישית בשני מובנים :  במובן של - ללא תיווך של שום גוף ביניים ,  ואישית גם במובן של - רק אני קיבלתי אותה .  זו מערכת אישית ואינטימית ביני לבין ראש הממשלה .  לא ביני כחלק מקבוצת צרכני תקשורת לבין ראש הממשלה .  
שלא תבינו ,  אני הראשונה לבקר את הדוקואקטיביזם שהתרחש מעל דפי/גלי/דפי/אתרי התקשורת הממוסדת ,  ולתמוך בחשיפה של האג'נדות שלהם .  אני הראשונה גם לבקר פוליטיקאים שקרנים .  אני רק מנסה להגיד לכם ,  צרכני סמסים יקרים :  חישבו על האלטרנטיבה לתקשורת הממוסדת שאנחנו רואים כאן .  חישבו על משמעות של צריכת מידע ללא פילטרים ,  מתווכים או דיון ציבורי-קבוצתי .  חישבו על השאלה האם מנהלי קמפיינים בדיגיטל הם טהורי מידות באופן מוחלט ,  ומדוע בחרו במפורש שלא לשלוח את הסמסים לעיתונאים .  

אם נוסיף לכך את היכולת לאגם מאגרי מידע ,  המצב מסתבך עוד יותר .  הרי מה שנעשה בקמפיין הזה ,  לפחות לפי התחקיר - היה קישור בין כתובת ובין מספר סלולרי .  זה יחסית פשוט .  אבל מה ,  בעתיד או בהווה ,  לגבי שימוש במאגרי מידע אחרים ונוספים ,  כמו למשל מצב סוציו אקונומי ,  דפוסי שימוש ברשת ,  דפוסי צריכה של מוצרים מסחריים ,  דפוסי התבטאות ופעילות ברשתות החברתיות ?  זאת הפצצה .  המלכודת היא ביכולת ליצור שכנוע פוליטי אישי ,  תפור לפי מידה ,  שמגיע באופן יחידני דרך הסלולרי ,  שמסתמך על מעקב או על קניה או על גניבה של פרטי האישיים - שיש בו שקר גזעני - ושבשל כך מצליח להשפיע על תוצאות של בחירות .  
הפחד בעבר היה שחברות מסחריות יעשו שימוש בנתונים שהן אוספות עלינו כדי להציע לנו מוצרי צריכה ושירותים  ( כמו תוכניות טלוויזיה ,  למשל )  שאולי אנחנו לא באמת רוצים .  
התחקיר מאתמול הוכיח שבכלל לא מדובר רק על כלכלה אלא על פוליטיקה במובן הכי שורשי שלה :  יום הבחירות .  אנחנו נמצאים בדור של מעבר .  של מהפיכה .  טכנולוגיות מציפות אותנו ,  וכמו תמיד לא כולן משמשות רק לחיוב .  מה שברור הוא שהזכות לפרטיות הופכת להיות אחת הזכויות שהכי חשוב לשמור ולהגן עליהן ,  לא רק מפני יכולת כלכלית להשתמש לרעה בנתונים שלנו עצמנו נגדנו ,  אלא - ואולי בעיקר - בגלל החשש מפני השחתת ההליך הדמוקרטי .  

הפצצה האמיתית שהטיל עמית סגל
מהתחקיר של עמית סגל בערוץ 2 על ניהול קמפיין הליכוד בבחירות האחרונות עולים הרבה ממצאים אבל גם שאלה אחת מעניינת :  מדוע מנהלי הקמפיין של ביבי בחרו במפורש שלא לשלוח את הסמסים לעיתונאים ? 

