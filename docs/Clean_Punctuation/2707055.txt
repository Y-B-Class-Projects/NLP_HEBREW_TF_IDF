שגריר האיחוד לוואלה !  :  נאשים את ישראל בכישלון המו"מ
השגריר גינה את ההצהרה הישראלית על בניית 1,400 יחידות דיור בהתנחלויות ,  והבהיר כי פיצוץ השיחות יהיה בעוכרי ישראל .  האיום :  סנקציות כלכליות שיגרמו לנזק במאות מיליונים
האיחוד האירופי נמצא השבוע בפגרה לכבוד חג המולד ,  ולכן בינתיים עוד לא יצאה הודעת גינוי חריפה מבריסל על החלטתו של ראש הממשלה ,  בנימין נתניהו ,  לבנות עוד כ-1,400 יחידות דיור בהתנחלויות .  האירופאים העבירו בשבועות האחרונים אזהרות ברורות לישראל לפיהן עליה להימנע מבנייה נוספת בשטחי יהודה ושומרון ,  סמוך לפעימה השלישית של שחרור האסירים ,  ואמרו כי צעד כזה ייתפש כניסיון מכוון להכשיל את המשא ומתן עם הפלסטינים .  
עוד בוואלה !  חדשות:נתניהו פונה לבית חולים כי חש ברע ;  שוחרר לביתו3 פצועים קשה בתאונה בחיפה ;  הנהג הפוגע נמלט ונלכד"קרי הציע - פולארד תמורת שחרור ערבים-ישראלים "
 שגריר האיחוד בישראל ,  לארס פאבורג-אנדרסן ,  אמר בסוף השבוע בראיון לוואלה !  חדשות כי הוא הבהיר לגורמים בכירים בישראל כי  " הכרזה נוספת על בנייה בהתנחלויות עלולה לפגוע קשות במשא ומתן ,  ובמקרה כזה האשמה צפויה להיות מוטלת על ישראל ".  השגריר הוסיף כי  " עמדה דומה הוצגה על ידי שגרירי המדינות הגדולות באירופה ,  וזו עדיין עמדתנו ".  
השגריר האירופי הוא דיפלומט ותיק שנזהר בלשונו ,  אבל המשמעות המעשית של דבריו ברורה - אם הבנייה בהתנחלויות תפגע במשא ומתן ,  ישראל תישא באחריות .  הנשיאה באחריות תבוא לידי ביטוי בסנקציות כלכליות חדשות נגד ההתנחלויות ,  שעלולות להתרחב גם לחברות ישראליות הפועלות בתחומי הקו הירוק .  הנזק הכלכלי הצפוי מוערך במאות מיליוני שקלים .  בירושלים שמעו את האזהרות מאירופה ,  אבל החליטו להתעלם מהן ולהמשיך עם המהלך הציני של הצמדת בנייה בשטחים לשחרור האסירים הפלסטינים .  גורם מדיני ישראלי הגיב בזעם לדברי השגריר ואמר כי  " האירופאים בעצם נותנים לפלסטינים אור ירוק לפוצץ את המשא ומתן ,  ומבהירים להם שבכל מקרה האשמה תהיה על ישראל ". 
אלא שלא רק האירופאים צפויים להגיב בחריפות לגל הבנייה הנוסף :  שר החוץ האמריקני ,  ג'ון קרי ,  ביקש מנתניהו במפורש להימנע מהכרזה נוספת על בנייה בהתנחלויות .  המשא ומתן נמצא כעת בימים רגישים במיוחד ,  כאשר קרי צפוי להגיע לביקור נוסף באזור בעוד כשבועיים ,  לקראת הצגת  " הסכם המסגרת "  האמריקני לשני המנהיגים .  הדבר האחרון שקרי זקוק לו כרגע הוא משבר נוסף סביב מכרזי בנייה עתידיים .  ביום רביעי בערב ,  לפני שההדלפה על הבנייה יצאה לתקשורת ,  התנהלו שיחות קדחתניות עם האמריקנים בניסיון לקבל מהם דחייה של הפעימה השלישית של שחרור האסירים ,  כדי להימנע מהצמדת השחרור לגל הטרור שחוו אזרחי ישראל השבוע .  גם תכניות הבנייה בהתנחלויות הוצגו בשיחות הללו .  
השורה התחתונה הייתה מאכזבת עבור שני הצדדים :  האמריקנים דחו את הבקשה להזזת הפעימה השלישית ,  אבל הבינו שצפויה הודעה על בנייה .  גורם אמריקני אמר לוואלה !  חדשות כי מה שבכל זאת הפתיע את האמריקנים היה העיתוי של הדלפת המידע לעיתונות .  בשתי הפעימות הקודמות ,  ההדלפה על הבנייה הוצמדה למועד שחרור האסירים .  הפעם הפרטים דלפו לתקשורת כמעט שבוע לפני המועד שבו האסירים ישוחררו מבתי הסוהר .  אם המטרה הייתה לחזק את ראש הממשלה מימין ,  לא בטוח שהיא הושגה .  אפילו יו"ר מועצת יש"ע לשעבר ,  דני דיין ,  צייץ למחרת בחשבון הטוויטר שלו : " אם הייתי יכול לבחור ,  הייתי מעדיף שלא תהיה בנייה ולא ישוחררו מחבלים ,  מאשר בנייה חדשה ושחרור מחבלים ". 
ההדלפה על הבנייה בהתנחלויות לא הייתה הניסיון היחידי של נתניהו לקבל השבוע  " חיזוק מימין ".  בישיבת סיעת הליכוד ביום שני הוא ניסה  " להפגין שרירים "  מול ארצות הברית ,  כאשר הודיע במבט רציני וקשוח שביקש  " הבהרות "  מהאמריקנים על פרשת הריגול בישראל .  בשעה שנתניהו הפגין את עוצמתו מול חברי הסיעה ,  היה שגריר ארצות הברית בישראל ,  דן שפירו ,  במרחק כמה מאות מטרים ממנו  בלשכת שרת המשפטים ,  ציפי לבני ,  בכנסת לשיחת עדכון על המצב במשא ומתן עם הפלסטינים .  שפירו הסתובב בהמשך במסדרונות הכנסת ,  מחויך וידידותי כהרגלו .  אם המופע של נתניהו בסיעה השפיע עליו ולו במעט ,  קשה היה לראות את זה .  למרות הטון  " המאיים "  של נתניהו ,  ה"הבהרות "  שביקש לא באמת מעניינות את האמריקנים .  את ההבהרות האמיתיות ביקש השגריר שפירו מציפי לבני ,  וזה עוד כלום לעומת ההבהרות שקרי עומד לבקש בקרוב מנתניהו בנוגע לעמדותיו האמיתיות בנושאי הליבה של הסכסוך  הגבולות ,  ההתנחלויות וירושלים .  
התסריט היחיד שבו האמריקנים ,  וגם האירופאים ,  יוותרו לנתניהו בנושא הבנייה ,  הוא תסריט בו ראש הממשלה יפגין גמישות מפתיעה כלפי  " הסכם המסגרת "  שג'ון קרי יציג לו ולאבו מאזן באמצע ינואר .  במקרה כזה ,  הנזק של הבנייה העתידית עשוי להתגמד ביחס להסכמה עקרונית של נתניהו למשא ומתן על בסיס גבולות 1967 הכולל חילופי שטחים .  ההימור של קרי עד כה היה להציג לשני המנהיגים מתווה  " פרו-ישראלי "  יחסית בנושא הסדרי הביטחון ,  בתקווה שנתניהו בתמורה יתפשר בנושא הגבולות .  אם ההימור הזה ישתלם לקרי ,  הוא ישתלם גם לנתניהו  אבו מאזן יהיה חייב לקבל את המתווה הביטחוני ,  או להיות מוצג כסרבן השלום .  אם נתניהו יתעלם מהניסיון של קרי  " ללכת לקראתו "  בנושא בקעת הירדן ,  ויפגין עמדה נוקשה בנושא הגבולות ,  ההימור יתברר ככישלון - וכל המעורבים ישלמו ביוקר .  

שגריר האיחוד לוואלה !  :  נאשים את ישראל בכישלון המו"מ
השגריר גינה את ההצהרה הישראלית על בניית 1,400 יחידות דיור בהתנחלויות ,  והבהיר כי פיצוץ השיחות יהיה בעוכרי ישראל .  האיום :  סנקציות כלכליות שיגרמו לנזק במאות מיליונים

