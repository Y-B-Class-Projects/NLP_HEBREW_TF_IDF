גורמים בליכוד :  לא ניתן לשלול בחירות ;  נתניהו זימן פגישת חירום
הקיפאון בין ישראל ביתנו לליכוד במו"מ הקואליציוני ממשיך על רקע סירובו של ליברמן להתפשר על חוק הגיוס .  בליכוד מעריכים כי נתניהו עשוי ללכת לבחירות מוקדמות . " רק ליברמן מונע הקמת ממשלה ",  מסרו הגורמים .  רה"מ זימן את ראשי הסיעות הממליצות לפגישת חירום
ראש הממשלה בנימין נתניהו זימן הערב  ( חמישי )  את ראשי הסיעות הממליצות לפגישת חירום בשעה 20:00 ,  זאת בצל המשבר במשא ומתן הקואליציוני .  ברקע הקיפאון במגעים מול ישראל ביתנו והתעקשותו של אביגדור ליברמן לא לשנות את חוק הגיוס גורמים בליכוד החלו בשעות האחרונות  ( חמישי )  לדבר על אפשרות של בחירות חדשות ,  אם הנתק בין הצדדים יימשך .  לדברי הגורמים  " העמדה הנוקשה של ליברמן בנושא הגיוס מאותתת שהוא לא רוצה להיכנס לממשלה וייתכן שלא תהיה ברירה אחרת ".  
המועד האחרון שבו נתניהו יכול להרכיב ממשלה הוא ביום רביעי בחצות .  על פי ההערכה בליכוד ,  נתניהו עשוי להעדיף לפזר את הכנסת וללכת לבחירות מוקדמות על חזרה לבית הנשיא להתייעצויות שבסופן תוטל הרכבת הממשלה על מישהו אחר שאינו נתניהו .  גורם פוליטי אמר הערב כי נתניהו בוחן אפשרות להקמת קואליציה של 60 ח"כים .  מנגד ,  בישראל ביתנו הבהירו הערב כי יצביעו נגד ממשלה שלא יהיו חלק ממנה .  המשמעות היא כי אם ראש הממשלה ינסה להקים ממשלה עם 60 חברי כנסת ,  יהיו 60 ח"כים מהאופוזיציה שיתנגדו לה ולא יהיה רוב להשבעתה .  עם זאת ,  בליכוד מתכוונים לנסות לגייס קול אחד מהאופוזיציה שיהיה מוכן להיעדר בשעת ההצבעה ולהבטיח את הרוב הקואליציוני .
 עוד בוואלה !  NEWSהמו"מ הקואליציוני :  דרעי ונתניהו נועדו ,  בערב - פגישה עם ליברמןהקלטות ליצמן :  אם הרבנים לא יהיו מרוצים - לא מפחדים מבחירות 
מטעם הליכוד נמסר כי ליברמן מסרב להגיע לפגישת ראשי הסיעות הממליצות הערב ואילו בישראל ביתנו אומרים ש"עקב התרעה קצרה מאוד נבצר מליברמן להגיע ".  שר האוצר משה כחלון אישר את הגעתו לפגישה .
 גורמים בליכוד אמרו הערב כי  " רק ליברמן מונע הקמת ממשלה ".  לטענתם  " אפשר לסגור היום ,  כולם נכונים לסגור - מלבד ליברמן .  הוצעו לו פתרונות על חוק הגיוס אבל הוא דחה את כולם .  הוצע לליברמן להשאיר את החוק כמו שהוא ללא שינוי ולהוסיף תיקון בהחלטת ממשלה לגבי מכסות הגיוס והוא סירב .  הוא לא מוכן לקבל אף פתרון .  כנראה שחוק הגיוס זו לא הסיבה האמיתית והוא פשוט לא רוצה להיכנס לממשלה ". 
אחד הגורמים במפגלה הוסיף כי ליברמן התחייב לקהל בוחריו שהוא יתמוך בהקמת ממשלת ימין בראשות נתניהו ,  אך כעת הוא משתמש בכל מיני תירוצים כדי למנוע את הקמתה של ממשלה זו ,  מה שעלול להביא להקמת ממשלת שמאל .  
מישראל ביתנו נמסר כי  " חוק הגיוס הוגש על ידי שר הביטחון לשעבר ,  אביגדור ליברמן ,  הרבה לפני פיזור הכנסת ה-20 וההליכה לבחירות .  חוק הגיוס היה נושא מרכזי בסדר היום של ישראל ביתנו במהלך הבחירות ולאחריהן .  במו"מ הקואליציוני הבהרנו פעם אחר פעם שבנושא זה לא יהיו ויתורים ,  ולידיעת כל המשמיצים נושא זה ישאר מרכזי מבחינתנו גם בעתיד הנראה לעין עד להשלמת החקיקה בקריאה שניה ושלישית ". 
בכיר במפלגות החרדיות אמר לאחר דבריו של ליברמן כי  " כעת ברור מה היו מטרת כל הישיבות של ליברמן עם לפיד בחודש האחרון .  ליברמן לא הזמין את לפיד כי הוא אוהב וודקה ,  ברור כי סופו מעיד על תחילתו וכי כל פגישות ליברמן עם לפיד לא סתם אלא היו מאמצים משותפים להכשלת הרכבת הממשלה ". 
נתניהו זימן בצהריים את יו"ר איחוד מפלגות הימין ח"כ רפי פרץ וח"כ בצלאל סמוטריץ' לפגישה ,  ולפי גורמים במפלגה , " המטרה הייתה לסגור מולם עקרונית את תיקי החינוך והשיכון "  ובהמשך להתקדם עם שאר הנושאים .  פרץ וסמוטריץ סירבו להגיע לפגישה בטענה כי הם  " מתעקשים לקבל את תיק המשפטים ".  עד כה לא נרשמה פריצת דרך במו"מ מולם .  פגישה שהייתה אמורה להתקיים בצהריים בכנסת בין צוותי הבית היהודי ואיחוד הלאומי לליכוד בוטלה ,  זאת לאחר שבוע שלם של נתק מסוים בין הצדדים .
  ( עדכון ראשון :  17:54 )  

גורמים בליכוד :  לא ניתן לשלול בחירות ;  נתניהו זימן פגישת חירום
הקיפאון בין ישראל ביתנו לליכוד במו"מ הקואליציוני ממשיך על רקע סירובו של ליברמן להתפשר על חוק הגיוס .  בליכוד מעריכים כי נתניהו עשוי ללכת לבחירות מוקדמות . " רק ליברמן מונע הקמת ממשלה ",  מסרו הגורמים .  רה"מ זימן את ראשי הסיעות הממליצות לפגישת חירום

