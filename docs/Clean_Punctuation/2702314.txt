הפרד ומשול :  נתניהו נותן ללפיד ובנט  " לריב "
 במפלגה של לפיד מתוסכלים מהשותפה לממשלה ,  אולם הם עדיין לא  " הורידו את הכפפות ".  וגם :  אילו מתנות יקבלו בקואליציה עד סוף השנה ,  ולמה נתניהו הזכיר פתאום את חוק משאל העם ? 
יאיר לפיד ונפתלי בנט נוהגים להסביר ,  כל אחד לחוד ,  שהקשר בין מפלגותיהם בנוי על יחס של 70:30  כלומר מסכימים על 70% אחוז מהדברים וחלוקים על 30% .  לא ברור למה בשבועות האחרונים קפץ להם ה-30 .  זו התנהלות שאופיינית לזוגיות פוליטית אחרי שלוש שנים ,  לא לכזו שמציינת חודשים .  
יו"ר הקואליציה ,  יריב לוין ,  הציע לייצר מנגנון שבו יבינו קודם כל על מה מסכימים ,  על מה לא - ואיפה ניתן לחפש פשרות .  נתחיל במה שכולם מסכימים עליו ,  אחר כך נחפש את הפשרות - ואת המחלוקות נשאיר לסוף .  אבל החברים ביש עתיד ובבית היהודי בשלהם .  ביש עתיד לא רוצים משבר קואליציוני אמיתי .  לפחות לא עכשיו .  יציאה מהממשלה בשלב הזה עלולה להיות הרת אסון לשר האוצר ומפלגתו .  הוא יכול לגמור כמו קדימה .  תשאלו את שאול מופז איך זה מרגיש להתנהל עם שני מנדטים בכנסת .  אם לפיד היה באמת רוצה לייצר משבר הוא היה פועל .  מדיבורים ופוסטים של שר האוצר הציבור כבר שבע .  הצמא שהיה עד לפני שמונה חודשים לכל היוצא מלשונו או מקלדתו הוחלף בעייפות .  הגיע הזמן למעשים ,  פחות להצהרות .  
פוסט פוליטי :  לכל הטורים של לירון מרוז
יש עתיד בורכה ב-19 מנדטים בכנסת .  העובדה שמדובר בסיעה ממושמעת ומסודרת מהווה מכפיל כוח .  השאלה איך מנתבים את הכוח הזה להישגים .  לא להבטחות על כך שבעוד שנה או שנתיים יהיה פה טוב בכלכלה ,  אלא למשהו ממשי ,  עם קבלות .  הבעיה שעד עכשיו כמעט בסוף כל הצעת חוק שמבקשים ביש עתיד לחוקק יושב ח"כ מהבית היהודי ותוקע את העניינים .  להלן דוגמאות :  חברת הכנסת עליזה לביא ,  יו"ר הוועדה למעמד האשה ,  מבקשת לקדם חוק בענייני גירושים .  בהתאם לתיאום הקדוש בענייני דת ומדינה שבו מנופפים אנשי הבית היהודי כל העת היא זימנה אתמול את סגן שר הדתות ,  אלי בן דהן ,  לישיבה בוועדה שבראשותה .  זה נגמר לא טוב .  הוא יצא נגד החוק ואמר שהכל יעבור דרכו ,  היא בתגובה נכנסה בו ובמפלגתו .  ביום ראשון השבוע הועלתה בוועדת השרים לענייני חקיקה הצעתו של יו"ר הסיעה ,  עפר שלח ,  לאסור אפליה על רקע מגדר או נטייה מינית .  להסתכסך עם יו"ר סיעה כל כך גדולה זה לא דבר שעושים כל יום .  ובכל זאת ,  שרי הבית היהודי וישראל ביתנו העיפו את ההצעה הזו מסדר היום ,  כמו גם את הצעת החוק לשיוויון בנטל .  במילים אחרות  לא ברור למי יש 12 מנדטים ולמי 19 .  
במידה מסוימת ביש עתיד הביאו על עצמם את הצרה הזו .  בעת המו"מ הקואליציוני הם דאגו ליופי של מיניסטריונים ,  אבל בכל הנוגע לכנסת  שממה .  שלוש ועדות ,  מהפחות מרכזיות במשכן ,  נפלו בחיקם .  לך תייצר איתן חקיקה או תנהל מערכת יחסים פרלמנטרית של 'אתה תעזור לי ואני אעזור לך' .  הבית היהודי ,  למשל ,  השיגו שלושה שרים ,  את הוועדה החשובה בכנסת ועוד זכות וטו בנושאי דת ומדינה .  ככה זה כשבצוות המו"מ הקואליציוני שלך יושבים פוליטיקאי ממולח ,  מנכ"ל משרד ראש הממשלה לשעבר ועורך דין שבענייני ממשל כבר ראה הכל .  ניסיון הוא מצרך יקר ערך בפוליטיקה .  אז נכון ,  לפיד יושב על השיבר של הכסף וכבר אתמול ראינו איתות מצדו בוועדת הכספים ,  כשגרם לעיכוב העברות כספים להתנחלויות .  אבל מכאן ועד ברית זוגיות ,  זכויות לחד-מיניים או תחבורה ציבורית בשבת הדרך עוד ארוכה .
 מי שבעיקר מרוויח מכך הוא ראש הממשלה .  סוף סוף הוא כבר לא לפות בידי 31 המנדטים של בנט ולפיד .  הנה הוא כבר יכול להפריד ולמשול .  
עם כל הכבוד לברית הזוגיות וזכויות הלה"טבים ,  מה שבעיקר מעניין את יש עתיד כרגע זה חוק השוויון בנטל .  על זה הם יילחמו עד הסוף .  על זה ייצרו משבר קואליציוני אמיתי אם יהיה צורך .  לפיד מגלה שיקול דעת עד כה באיומי פרישה מהממשלה .  הפעם היחידה שבה איים היתה כשהתגלה משבר בוועדת פרי שניסחה את החוק .  
לפני חמישה חודשים עבר החוק לוועדה הפרלמנטרית שבראשות איילת שקד .  לו היה עומד בראש הוועדה איש יש עתיד היינו כבר עמוק בתוך הפגנות החרדים נגד החוק .  אבל לשקד יש סדר יום משלה .  ביש עתיד היו בטוחים שבשבוע הראשון של מושב החורף החוק יעבור בקריאה שנייה ושלישית .  בינתיים השבועות נוקפים ,  הדיונים נמשכים ואין הכרעות באופק .  שקד מנסה להימנע מהסנקציות הפליליות .  בוועדת פרי אומרים שהם כבר היו בסרט הזה ושאין על מה לדבר .  זה פשוט לא יחזיק חוקתית ,  משפטית וערכית .  בלי זה אין חוק .  כולם מחכים עם החוק הזה ,  אומרים גורמים שמעורים בעבודת הוועדה ,  אבל לגברת שקד יש זמן .
 אז הנה בשורה לכל חסרי הסבלנות :  בשבוע הבא זה יקרה ככל הנראה .  שקד מתכוונת להביא את החוק להצבעה בוועדה .  החוק ,  היא אומרת ,  יהיה כמעט במתכונת של ועדת פרי .  בעניין הסנקציות הפליליות היא תביא ,  כנראה ,  שני נוסחים .  אחד של ועדת פרי ואחד שיציע להחיל תמריצים כלכליים שליליים על מי שלא יתגייס .  וחוץ מזה ,  כך היא תוכל לטעון ,  שהיא אינה זו שמאטה את הקצב :  יש החלטה של יו"ר הקואליציה להביא בחבילה אחת את חוק השוויון בנטל ,  חוק משאל העם וחוק המשילות לאישור .  מבין השלושה היא לכאורה הכי מתקדמת .  
שקד צודקת וטועה .  טועה כי חוק משאל העם כבר מוכן ומזומן להצבעות לקריאה שנייה ושלישית בוועדה המיוחדת שקמה .  צודקת כי יו"ר הקואליציה באמת מתכוון לכרוך בין השלוש .  הן יעברו ביחד בוועדות ,  פחות או יותר ,  ומשם ישייטו למליאה .  מכיוון שחוק המשילות וחוק משאל העם זקוקים לרוב של 61 ח"כים צריך להמתין לעיתוי המתאים כשכמעט כל חברי הקואליציה בארץ .  וזה אולי ייקח זמן .  
מי שעומד עם סטופר ביד זה בג"ץ ,  שכבר דחה פעמיים את החלת חוק הגיוס על כולם בהיעדר חוק חלופי .  הדד-ליין הבא שנקבע הוא 26 בדצמבר ,  כך שאם הכל ילך כשורה לוח הזמנים הצפוי לנו הוא זה :  עד לסוף השנה יעברו חוק המשילות של ישראל ביתנו ,  חוק משאל העם  ( לשביעות רצון הליכוד והבית היהודי )  וחוק פרי של יש עתיד .  אחלה מתנות לכולן לכבוד תחילת השנה האזרחית .  ואז יתחיל המאבק עם החרדים .  
בימי המחאות נגד ההתנתקות התבקש זבולון כלפה ,  תושב עצמונה ,  לארגן את הפגנת השרשרת האנושית מגוש קטיף לירושלים .  חלק משותפיו לדרך היו סקפטיים שיצליח להביא עשרות אלפי אנשים לאירוע וחששו שהוא יסתיים במפח נפש .  באחת השיחות הוא אמר להם : " אני אביא 20 אלף .  אתם תביאו את השאר ".  בנסיעה חזרה הביתה שאל אותו שותפו לארגון : " תגיד ,  מאיפה תביא 20 אלף ?  ".   " תראה ",  ענה לו כלפה , " אני ואשתי זה 2 ,  כל השאר אפסים ". 
ההפגנה הייתה הצלחה גדולה ,  היכולת שלה ושל מחאות נוספות לשנות את גזירת הפינוי פחות .  כלפה פונה מביתו ועבר להתגורר בקיבוץ שומריה בנגב .  עד שנבחר לכנסת מטעם סיעת תקומה  הסמן הימני בבית היהודי  היה ,  בין השאר ,  מנהל הקהילה בקיבוץ דביר החילוני הסמוך .  בהיותו חבר ועדת הפנים של הכנסת הוא נכנס בעובי הקורה של החוק להסדרת היישובים הבדואים בנגב .  בניגוד לחברי כנסת אחרים הוא מנסה להבין את המציאות לעומקה ולא לייצר כותרות .  אפשר להסכים עם כלפה ואפשר להתנגד לגמרי לדעותיו ,  אבל כדאי לשמוע אותו .  מאיפה שלא מסתכלים על זה תמונת המצב שהוא מתאר אינה מחמיאה לבית המחוקקים .  
אני מאוכזב ,  הוא אומר .  יש חוקים רבים בכנסת שהחקיקה שלהם היא טכנית בעיקרה .  אז אתה לומד קצת את החומר ויכול להכריע .  אבל יש נושאים שהעסק מורכב הרבה יותר ,  כמו בחוק הזה .  וצריך לעשות כאן הכנה משמעותית לח"כים .  לקבל סקירת עומק מגורמים מקצועיים .  ההכנה הזו ,  לפי כלפה ,  לא ניתנה .  הוא השלים אותה לבד ,  בשיחות עם גורמים מקצועיים והרבה פגישות בשטח עם הבדואים ועם אחרים .  
בחלוקה האוטומטית והשטחית בין שמאל לימין בכנסת ניתן היה לצפות שכלפה יחבק את החוק בשתי ידיים ,  אבל הוא רחוק מכך . " הבדואים אומרים ",  אומר כלפה : " 'בין ירושלים לצומת קסטינה יש ממשלה ויש אלוהים .  בין צומת קסטינה לבית קמה יש ממשלה אבל אין אלוהים .  ומבית קמה דרומה אין ממשלה ואין אלוהים' "   ( האמת שמי שתבע את מטבע הלשון הזה ,  בגרסה שונה במקצת ,  היה השופט וראש עיריית באר שבע המנוח ,  אליהו נאווי )  .  
עם או בלי אלוהים המצב של הבדואים גרוע .  מי שמסתובב בשטח ,  מסביר כלפה ,  מבין שאי אפשר להשלים עם המציאות הקיימת .  הבדואים הם אזרחי המדינה והילדים שלהם גדלים למציאות של שנאת השלטון .  אנחנו שותפים לזה ,  כי אם ישראל מאפשרת פוליגמיה ,  עבירות על חוק התכנון או גביית דמי חסות ,  בסוף הם אומרים שאין פה ממשלה .  זו חובה של המדינה לפתור את העניין הזה .  
הפיתרון בדמות חוק ההסדרה רחוק מלפתור את הבעיות .  כולם עוסקים בתביעות הקרקע ,  אומר כלפה ,  אבל זה נוגע רק ל-5 אחוז מהתושבים שמתוכם חלק כבר מסודרים .  יש אוכלוסייה גדולה שלא מוסדרת ,  חיה בתנאים גרועים ,  עם הזנחה בחינוך וברווחה .  בהם צריך לטפל מהשורש .  רוב החוק עוסק בתמורות ,  כלומר בזכאות על הקרקע ובמה שיקבלו במקום .  אבל בקושי יש מילה על הסדרת היישובים ,  למרות שזהו שם החוק .  כלומר ,  תרים את היישוב באוויר כדי להסדיר אותו ,  אבל איפה תניח אותו ?  לזה אין בכלל התייחסות .
 חשיפת ההסכם בין הבית היהודי לממשלה בעניין החוק טרפה את הקלפים .  תמונת המצב עגומה ,  אף אחד לא בוטח בשני .  לכו תדעו אילו עוד הסכמות והבנות יש מתחת לשולחן .  אל תתרשמו מהצעקות בין הח"כים הערבים לסמנים הימניים מבין הח"כים היהודים .  בסופו של דבר המטרה שלהם זהה בשלב הזה ,  גם אם מגיעה ממקומות שונים :  הקפאת החוק .  כלפה מודה שהוא מנהל שיחות לפחות עם אחד מחברי הכנסת הערבים .  הצרה היא שלחוק הזה אין אבא או אמא שנלחמים על העברתו .  השר לשעבר ,  בני בגין ,  מגיע לישיבות ומנסה לדחוף ,  אבל כוחותיו מוגבלים .  וכך נשארנו עם בעיה בוערת שמשוועת לפיתרון ועם דיון שרובו שטחי ולא מקצועי .
 ועוד הערה אחרונה לקובלים על כך שהצעת החוק  טובה או רעה  לא הוצגה לבדואים לפני העלאתה :  מתי בפעם האחרונה אתם זוכרים שהצעת חוק כלשהי הובאה לעיונכם לפני העלאתה בכנסת ?  האם החרדים נשאלו לדעתם על חוק השוויון בנטל ?  האם חוק ההתנתקות הועלה רק לאחר שתושבי גוש קטיף אישרו אותו ?  יש ח"כים שנבחרו בבחירות דמוקרטיות .  תפקידם לחוקק .  לא מוצא חן בעיניכם ?  תפעלו להחלפתם .  
לראשונה זה זמן רב לא דיבר ראש הממשלה בפתח ישיבת סיעת הליכוד בכנסת על איראן .  במקום זאת בחר נתניהו להתייחס להצהרה של לפיד בנוגע לשינויים הקואליציוניים .  הכול יוכרע במשאל עם ,  אמר ,  ומה שיקבע אם יהיה הסדר או לא זה לא ההרכב הקואליציוני .  לאור האופטימיות שמגיעה מכיוון וושינגטון בנוגע למו"מ מתבקש לתהות אם עניין משאל העם שהדגיש ראש הממשלה לא נועד דווקא ליירט את האמירה של לפיד ,  אלא דווקא לשלוח סנונית הרגעה ראשונה לחברים מימין לקראת התפתחויות במגרש המדיני .  
השר עמיר פרץ מיהר לחגוג על הסדק לכאורה שנפער בין לפיד לבנט . " ברית שאינה טבעית סופה להתפרק ",  פסק .  רגע ,  זה לא אותו פרץ שפרש לפני הבחירות ממפלגת העבודה כי שלי יחימוביץ' סירבה להתחייב שלא תשב בממשלת נתניהו וחודשיים אחרי הפרישה כבר קיפץ בעוז לממשלת נתניהו ?  אז הברית בין התנועה לליכוד היא טבעית או לא ?  

הפרד ומשול :  נתניהו נותן ללפיד ובנט  " לריב "
 במפלגה של לפיד מתוסכלים מהשותפה לממשלה ,  אולם הם עדיין לא  " הורידו את הכפפות ".  וגם :  אילו מתנות יקבלו בקואליציה עד סוף השנה ,  ולמה נתניהו הזכיר פתאום את חוק משאל העם ? 

