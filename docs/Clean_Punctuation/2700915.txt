 " אין עם מי לדבר "?  זו לא המציאות
עוד משבר בשיחות עם הפלסטינים ,  דווקא כשהחלו להתנהל באווירה חיובית - והכול בגלל הבנייה בהתנחליות .  אבי יששכרוף מסכים עם יובל דיסקין :  מדיניות הממשלה מסכנת את המדינה
אתמול בערב ,  כמעט במקביל להגעתו של שר החוץ ג'ון קרי לאזור ,  נאם ראש השב"כ לשעבר יובל דיסקין ,  בכנס לציון עשור ל"יוזמת ז'נבה ".  דיסקין ,  שכל עוד עמד בראש השב"כ נחשב לנץ מובהק ,  מתגלה מאז  " היציאה לאזרחות "  כסוג של יונה ,  יהיה מי שיאמר אפילו יונה מובהקת .  ובכל זאת ,  לא ניתן לחשוד באיש כאחד מאותם  " סמולנים תל אביבים ".  והנה דווקא הוא ,  שאחראי למאות פעולות לסיכול פיגועים ובכלל זה חיסולים ,  מתריע ש"השלכותיו של הסכסוך הבלתי פתור עם הפלסטינים קיומיות הרבה יותר מסוגיית הגרעין האיראני לעתידנו כעם ומדינה ". 
דיסקין יצא בקריאה נרגשת להגיע להסכם עכשיו ,  בין שני הצדדים ,  בטרם יהפוך פתרון שתי המדינות לבלתי ריאלי .  ההסבר שלו נשמע גם הגיוני :  הגידול במספר המתנחלים החיים בגדה המערבית הופך את פינוי השטחים לבלתי אפשרי .  מילים כדורבנות ,  אך ספק אם מישהו בצד הישראלי  ( או הפלסטיני )  יתרשם מהן יתר על המידה .  נראה שהציבור הישראלי וכמוהו גם הפלסטיני הפך לאדיש וחסר כל עניין בסכסוך הבלתי-נגמר הזה .  הנראטיב של ראש הממשלה ,  לפיו  " אין פרטנר ",  הצליח לכבוש כל פינה בשיח הישראלי ,  כולל בקרב אנשי המרכז-שמאל .  ואכן ,  חלפו כמה שעות בלבד בטרם שהגיעה התגובה הציונית ההולמת .  גורמים בסביבת ראש הממשלה בנימין נתניהו הסבירו שדיסקין בעצם מתוסכל שלא קיבל את תפקיד ראש המוסד ,  ומכאן הביקורת שלו על ממשלת ישראל בנושא הפלסטיני .  ואפשר רק לנחש שאם דיסקין ימשיך לומר את הדברים ,  אותם אמר פחות או יותר גם בסרט  " שומרי הסף ",  הרי זו שאלה של זמן עד שיואשם בבגידה .  
אז עמדת נתניהו והליכוד ברורה ,  אבל מה לגבי שאר המפלגות ?  ביש עתיד נזהרים מהמים הפושרים של המו"מ עם הפלסטינים  ( לאחר שאחרים נכוו ברותחין )  ;  מפלגת העבודה תחת בוז'י הרצוג כנראה תגלה קצת יותר עניין בשיחות השלום מזו שתחת שלי יחימוביץ' ,  ועדיין ,  לא יותר מדי ;  אפילו מרצ בראשות זהבה גלאון מעדיפה שלא להעמיד את הנושא הזה בראש סדר העדיפויות - ומה הפלא ?  אפשר במידה מסוימת אפילו להבין אותם ,  אם לנתניהו אין כיום חלופה פוליטית ואפילו חבר צוות המו"מ הפלסטיני הפורש ,  מוחמד שתייה ,  מסביר שהסיכוי להגעה להסכם עם ישראל קלוש עד אפסי .  
עמיתו שנותר עדיין בראשות הצוות ,  סאיב עריקאת ,  קרא השבוע לקרי  " להציל את השיחות ",  על רקע התחושה שהמו"מ עומד להתרסק .  המוזר באווירת המשבר הנוכחית הוא שהיא נוצרה דווקא כשהחלה להסתמן התקדמות ראשונית חיובית ומפתיעה בשיחות .  בצד הישראלי הופתעו מהגישה החיובית של הצוות הפלסטיני ,  ויותר מפעם אחת נדמה היה שנרשמת תזוזה קדימה .  אלא שאז באו סאגת שחרור האסירים הפלסטינים וההכרזה של שר השיכון על בנייה בהתנחלויות .  וזה אולי המכשול המיידי  ( ולא היחיד )  העומד בפני המו"מ הנוכחי .
 ראש הממשלה נתניהו שלח את שרת המשפטים ציפי לבני לנהל שיחות שלום עם הפלסטינים ומינה לצדה שורה של שרים חברי הבית היהודי ,  שמתפקדים על תקן פרובוקטורים מקצועיים המנסים בכל דרך לפוצץ את השיחות .  וכך ,  בעוד לבני נפגשת עם עריקאת ונתניהו עם קרי ,  שר השיכון אורי אריאל מנסה פעם אחר פעם לגרום לפלסטינים להכריז על הפסקת המו"מ ,  באמצעות הודעה רברבנית על מכרזי בנייה בהתנחלויות .  בינתיים ,  הוא אינו נוחל הצלחה משמעותית - אבל רק בינתיים ;  כי עם עוד הודעה מבית היוצר של אריאל-בנט ,  על בנייה נוספת בהתנחלויות ,  תבוא גם תבוא הכרזה פלסטינית על פיצוץ השיחות .  ומה אז ?  האם יש לאנשי הבית היהודי תכנית ליום שאחרי ?  האם הסלמה במישור הדיפלומטי ועמה הסלמה בשטח תביא לשיפור חוסנה הביטחוני של מדינת ישראל ,  או שמא להיפך ?  
אין כאן פתרונות קלים .  הבעיה היא שהנראטיב של נתניהו ,  שכבש כל פינה ,  לפיו  " אין עם מי לדבר ",  רחוק מלייצג את המציאות .  יתרה מכך ,  הוא מעמיד את ישראל במצב מסוכן שבו ההסלמה בגדה המערבית היא עניין של זמן בעוד תומכי רעיון ה"מדינה אחת ",   ( משני הצדדים )  מסכנים את רעיון המדינה שבה חי רוב יהודי .  בעוד חמישה חודשים בלבד ,  יסתיים פרק תשעת החודשים שהקציבו האמריקנים לשיחות .  במידה ואכן השיחות יסתיימו בכישלון ,  צריך לקוות שלנתניהו ושותפיו בבית היהודי יש עבורנו רעיונות מה לעשות ,  מלבד עוד הסלמה ועוד אלימות . 
" זו עכשיו אולי ההזדמנות האחרונה להגיע לפתרון שתי המדינות ",  אמר אתמול דיסקין ,  ולא נותר אלא להסכים עמו . " יוזמת ז'נבה מניחה תשתית נכונה להסכם .  לא נוכל לחיות במדינה אחת בין הירדן לים ,  ולא נוכל להתייחס לסכסוך כאל 'רסיס בישבן' ,  כדברי אחד משרינו החדשים .  השאלה תהיה מיהו הרסיס ומיהו הישבן ". 
לכל הטורים של אבי יששכרוף בוואלה !  דעות  

" אין עם מי לדבר "?  זו לא המציאות
עוד משבר בשיחות עם הפלסטינים ,  דווקא כשהחלו להתנהל באווירה חיובית - והכול בגלל הבנייה בהתנחליות .  אבי יששכרוף מסכים עם יובל דיסקין :  מדיניות הממשלה מסכנת את המדינה

