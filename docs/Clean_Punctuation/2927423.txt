חיוכים למצלמות ואפס הסכמות :  נתניהו ייפגש עם קרי וביידן בשוויץ
ראש הממשלה ייוועד בפורום הכלכלי העולמי בדאבוס עם הבכירים האמריקנים .  ברקע האמירות של השגריר בישראל על המדיניות בשטחים ושינוי מערכת היחסים בין איראן לארצות הברית  יצטרך נתניהו להסביר שוב מדוע אינו מקדם כעת כל יוזמה מדינית
 ( שגריר ארה"ב בישראל : " יש שתי מערכות חוק בגדה ")  
ראש הממשלה בנימין נתניהו נחת אמש  ( רביעי )  בשווייץ ,  שם ישהה בימים הקרובים בפורום הכלכלי העולמי שנערך מדי שנה בעיירת הסקי דאבוס .  נתניהו יפגוש במהלך הביקור שורה של מנהיגים מרחבי העולם ,  בהם סגן נשיא ארצות הברית ג'ו ביידן ,  שר החוץ האמריקני ,  ג'ון קרי ,  נשיא ארגנטינה החדש ,  מאוריסיו מקרי וראש ממשלת הולנד ,  מארק רוטה .  זאת ,  בנוסף לפגישות עם מנכ"לים וראשי חברות חשובות בעולם העסקי .  
הפגישות של נתניהו עם ביידן וקרי יתקיימו היום בצילו של המשבר התורן האחרון ביחסי ישראל-ארה"ב .  כזכור ,  בתחילת השבוע אמר השגריר האמריקני בישראל ,  דן שפירו ,  כי לישראל סטנדרטים שונים של אכיפת חוק בשטחים - אחד לישראלים ואחד לפלסטינים .  האמירה גררה תגובה חריפה מצד נתניהו ,  אולם זכתה לגיבוי של מחלקת המדינה האמריקנית והבית הלבן .  יהיה מעניין לראות אם וכיצד יעלו הדברים בשיחותיו של ראש הממשלה עם סגן הנשיא ושר החוץ .  
לקריאה נוספת:עריקאת לאיחוד האירופי : " ישראל בחרה בהתנחלויות על פני השלום"נתניהו ביקר בעתניאל : " העולם צריך להפסיק עם הצביעות"מתקפה מדינית משולבת :  ארה"ב ואירופה מחריפות את הטון כלפי ההתנחלויות 
מעבר למשבר הזה ,  נתניהו ירצה לדבר עם ביידן וקרי על חבילת הסיוע הביטחוני הנדיבה שארצות הברית צפויה לסכם מול ישראל בשבועות הקרובים .  השבוע ,  בשעה שהכותרות בתקשורת עסקו במריבה עם שפירו ,  ביקרה בארץ משלחת ביטחונית אמריקנית בכירה שאמנם עוררה הרבה פחות רעש ,  אבל עסקה בדברים חשובים לא פחות .  הנשיא ברק אובמה נמצא רשמית בשנה האחרונה לכהונתו ,  ואחד הסעיפים החשובים ביותר במורשת שהוא מטפח יהיה הבאת הסיוע הביטחוני לישראל לשיא של כל הזמנים .  
אלא שבמקביל לכך ,  חלק משמעותי לא פחות מהמורשת של אובמה - שינוי מערכת היחסים בין ארצות הברית ואיראן - ממשיך להתקדם גם כן ,  מה שעלול להוביל בקרוב למתיחות נוספת בין ישראל והממשל האמריקני .  בירושלים רואים בחיוב את העובדה שממשל אובמה הטיל בתחילת השבוע סנקציות חדשות על איראן בשל ניסויי הטילים הבליסטיים שלה ,  אבל אין אשליות לגבי הכיוון הכללי שבו צועדים קשרי וושינגטון-טהראן .  
בחודשיים האחרונים דיבר שר החוץ האיראני מוחמד ג'וואד זריף עם ג'ון קרי יותר מאשר כל שר חוץ אחר . " הלובי הפרו-איראני "  בוושינגטון ,  כלומר ,  אותם ארגונים שפועלים להידוק הקשרים בין המדינות ,  כבר עוסק בקידום הצעות למיסוד מערכת היחסים הזו והפיכתה לרשמית .  בין ההצעות :  יצירת  " פורום דיאלוג אסטרטגי "  בין שתי המדינות בהשתתפות פקידים בכירים ,  התחלת דיאלוג בין חברי פרלמנט איראנים לחברי קונגרס אמריקנים ובמקביל ,  עידוד קשרי תרבות ,  השכלה וכלכלה בין המדינות .  אלה לא רעיונות של ממשל אובמה ,  אבל לא מן הנמנע שיהפכו לכאלה בחודשים הקרובים .  
נתניהו יעלה בשיחות עם קרי וביידן את החששות שלו בנושא האיראני .  הם ,  מצדם ,  ישאלו אותו פעם נוספת מה בכוונתו לעשות בנושא הפלסטיני .  לשני הבכירים האמריקנים אין שום ציפיות מראש הממשלה בעניין הזה .  קרי הכריז בתום ביקורו האחרון בארץ ,  לפני כחודשיים ,  שהוא מיואש לחלוטין ואין לו מה לתרום עוד .  אלא שבינתיים גל הטרור הפלסטיני נמשך וגובה חיי אדם ,  אירופה מקשיחה את הקו המדיני שלה כלפי ההתנחלויות ,  וכל זה יוצר מצב שדווקא לישראל יש אינטרס במראית עין של תהליך מדיני ,  בתקווה שהדבר ירגיע את השטח ויאט את המהלכים המתבשלים בבריסל .  
לשר החוץ קרי אין כל כוונה  " להמציא מחדש את הגלגל ".  הוא דיבר עם נתניהו לפני כחודשיים על שורה של רעיונות אותם ישראל יכולה לקדם כדי להתניע מחדש את התהליך ,  כולל העברת אדמות חקלאיות בשטחי C שבשליטה ישראלית מלאה ,  לסטטוס של שטחי B ,  שבשליטה ביטחונית ישראל לצד אחריות אזרחית פלסטינית ,  ועידוד יוזמות כלכליות שונות בשטחים .  נתניהו פסל את הרעיונות הללו ,  לטענת האמריקנים - בשל חשש שהדבר יוביל להתפרקות הקואליציה שלו - ושם הסתיים הדיון .  קשה לראות איך פגישה נוספת ביניהם ,  על הרקע האלפיני המושלג ,  תוביל לתוצאות אחרות .  
הממשל האמריקני כבר השלים עם העובדה שעד לתום כהונתו של אובמה ,  לא תחול פריצת דרך בנושא הישראלי-פלסטיני .  בכירי הממשל אמרו זאת בתידרוכים לתקשורת ערב הגעתו של נתניהו לביקור בבית הלבן בנובמבר האחרון .  אלא שאובמה כן מצפה ישראל ,  כפי שהבהיר לנתניהו ,  לבצע  " צעדים לשימור פיתרון שתי המדינות ".  בהקשר הזה ,  כדאי לשים לב לדברים שאמר ביממה האחרונה יו"ר האופוזיציה ,  יצחק הרצוג .  בנאום שנשא אמש במכון למחקרי ביטחון לאומי ,  הציג הרצוג תכנית ל"היפרדות "  מהפלסטינים ,  כתחליף למשא ומתן בין הצדדים .  
הרצוג דיבר על השלמת גדר ההפרדה בגדה המערבית ,  ועל הוצאת כפרים פלסטיניים גדולים מתחומיה המוניציפליים של ירושלים ,  שני צעדים שהמהות שלהם היא ביטחונית - שכן ירושלים הפכה ל'בירת הטרור' באינתיפאדה הנוכחית ,  יחד עם חברון - אבל עשויים להביא לישראל גם תמורות מדיניות .  אתמול הוא הוסיף בריאיון לגלי צה"ל כי ברור לו שמדינה פלסטינית לא תקום  " בזמן הקרוב ",  אבל על ישראל לבצע צעדים שיאפשרו הקמת מדינה כזו בעתיד ,  כדי למנוע את הסכנה ההולכת וגוברת של הפיכתנו למדינה דו-לאומית .  
הצעדים שהציג הרצוג הגיעו אחרי ויכוח שהתקיים בתוך מפלגת המחנה הציוני ,  בשאלה האם הקו המדיני של המפלגה צריך להתבסס על משא ומתן עם הפלסטינים ,  או על צעדים עצמאיים של ישראל .  הרצוג התמקד בבחירות האחרונות ומיד אחריהן במשא ומתן ,  אולם נראה כי כעת הוא אימץ קו דומה יותר לזה של ח"כ עמר בר-לב ,  שהציג לאחרונה תכנית להיפרדות מהפלסטינים באופן עצמאי .  הרצוג ,  בר-לב וגם יו"ר יש עתיד ,  יאיר לפיד ,  מקפידים כולם לדבר על היפרדות ו"צעדים עצמאיים ",  ונמנעים מהמילה  " חד-צדדי ",  שמזכירה את ההתנתקות מרצועת עזה .  
להרצוג חשוב להדגיש כי הוא אינו מדבר על נסיגה בנוסח ההתנתקות ,  וכי צה"ל ייאלץ להישאר בגדה המערבית ,  בדגש על בקעת הירדן ,  לתקופה של שנים .  לא בטוח שבבית הלבן חולקים על כך . " אני לא רואה תסריט שארצות הברית דורשת מישראל לפנות את צה"ל באופן חד-צדדי מבקעת הירדן "  אמר לוואלה !  NEWS אילן גולדנברג ,  לשעבר חבר בצוות המשא-ומתן הישראלי-פלסטיני של שר החוץ קרי . " הממשל בהחלט מתעניין בצעדים שונים שישראל יכולה לעשות כדי להחיות את התהליך המדיני ולשנות את המציאות בשטח ,  אבל פינוי התנחלויות או הסגת כוחות צבא ,  אלה דברים שסביר מאוד מצד ישראל לומר שיתרחשו רק אם וכאשר ייחתם הסכם ,  שיכלול בתוכו הסדרי ביטחון קשיחים ".  
נתניהו ,  בינתיים ,  נראה רחוק מאוד מהרעיונות שהרצוג דיבר עליהם .  יו"ר האופוזיציה אף סיפר כי הוא ונתניהו קיימו מגעים ביניהם כדי לבדוק את עמדת נתניהו בנושא ,  והתשובה הייתה שלילית . " הוא שבוי בידי הימין הקיצוני ",  אמר הרצוג .  כאשר נתניהו נשאל לפני חודשיים ,  במהלך ביקורו בוושינגטון ,  מה דעתו על צעדים חד-צדדיים ,  תשובתו הייתה  " אני מניח שזה אפשרי ,  בתנאי שיתקבלו דרישות הביטחון של ישראל ".  יממה למחרת הוא חזר בו ,  אחרי שספג ביקורת משותפו-יריבו בשולחן הממשלה ,  נפתלי בנט .  
אם ירצה בכל זאת לדון בכך עם קרי וביידן ,  הוא ימצא נכונות ועניין מצד הממשל האמריקני .  אם לא - וסביר יותר שזה התסריט שלבסוף יקרה - הרי שהפגישות בדאבוס יהיו בעיקר לחיצות ידיים מחויכות מול המצלמה ,  שלא ישפיעו בשום צורה ממשית עלינו כאן בארץ .  

חיוכים למצלמות ואפס הסכמות :  נתניהו ייפגש עם קרי וביידן בשוויץ
ראש הממשלה ייוועד בפורום הכלכלי העולמי בדאבוס עם הבכירים האמריקנים .  ברקע האמירות של השגריר בישראל על המדיניות בשטחים ושינוי מערכת היחסים בין איראן לארצות הברית  יצטרך נתניהו להסביר שוב מדוע אינו מקדם כעת כל יוזמה מדינית

