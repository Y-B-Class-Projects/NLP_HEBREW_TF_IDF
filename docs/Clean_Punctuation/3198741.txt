כשהבית לוקח :  לא רק טראמפ הפסיד בבחירות האמצע בארה"ב
תוצאות בחירות האמצע אמנם מקומיות - אבל הנקודות מצטברות לקו אנטי-טראמפ .  אף שאין בכך ערובה לכישלונו בבחירות לנשיאות בעוד שנתיים ,  אם יחליט להתמודד ,  גברו הסיכויים לכך .  אלא שלהפסד של היושב בבית הלבן יש שותף נוסף - היושב במעון ברחוב בלפור בירושלים
קרוביו של ג'יימס ביוקנן הם האמריקנים המאושרים ביותר ,  בשנתיים האחרונות .  ביוקנן ,  הנשיא ה-15 ,  חתם קבע במקום האחרון בטבלת האיכות של הנשיאים האמריקנים ,  זאת שבראשה עומד תמיד אברהם לינקולן .  בתקופת כהונתו של ביוקנן ,  בעשור השישי של המאה ה-19 ,  התפוררה הברית שבין המדינות וגלשה לעבר מלחמת האזרחים .  לינקולן ,  במחיר חייו ,  נאלץ לנהל את המלחמה ולהביס את הגזענים כדי להציל את אמריקה .  לכן הוא קדוש אף יותר מג'ורג' וושינגטון ,  אבי האומה ,  הוא הכי למעלה וביוקנן הכי למטה ,  או ליתר דיוק היה שם ,  עד שהופיע דונלד טראמפ והתנחל בתחתית ,  כך שקרובים-רחוקים של ביוקנן  ( שכן צאצאים ישירים לא היו לרווק היחיד בין דיירי הבית הלבן )  יכולים סוף סוף להתבייש פחות .
 טראמפ מתגאה בנחישותו לקיים הבטחות בחירות ,  ויהי מה .  את ההבטחה הבסיסית מכולן אכן מימש :  הוא הנשיא המופקר והכושל ביותר שהעולם ראה בבירה האמריקנית ,  אי פעם .  לגנותם של האמריקנים הכרח לומר שמיעוט גדול ביניהם ,  אמנם לא רוב ,  הצביעו בעדו ב-2016 ולפי מתכונת המשטר הנהוגה אצלם העניקו לו ניצחון .  לזכותם יש לציין שהכירו בטעותם ובמועד ב' הנחילו לו הפסד .  זה ההבדל שבין התרעה ,  העשויה להתממש אך גם להתגלות כסרק-סרק ,  לבין המציאות ;  והאמריקנים ,  מעשיים שכמותם ,  החליטו שלא לשחזר את השגיאה .  כל התוצאות מקומיות ,  נקודתיות ,  אבל הנקודות מצטברות לכלל קו ,  אנטי-טראמפ .
 לקריאה נוספת:כלי הנשק למרוץ של 2020 נשלפו :  12 תובנות על הבחירות לקונגרסהבחירות בארה"ב :  הדמוקרטים כבשו את בית הנבחרים ;  הרפובליקנים התחזקו בסנאטיותר חקירות ,  פחות חוקים :  החיים של טראמפ תחת בית נבחרים דמוקרטי 
אף שהסנאט נשאר בידי הרפובליקנים ,  והוא שמאשר מינויים ומאשרר אמנות ,  ניצחון הדמוקרטים בבית הנבחרים משמעו שהתיקו הכללי בוושינגטון הוא הפסד לרפובליקנים ולמנהיגם .  בשיטה האמריקנית ,  המחלקת את העוצמה בין הרשויות ובתוכן ,  רוב לעומתי בבית הנבחרים מסוגל לשתק את הנשיא .  לכל תכלית מעשית ,  הנשיאות של טראמפ ,  שהייתה עקרה מראשיתה ,  הסתיימה הבוקר .  הוא עדיין יכול להשתולל ,  אך לא לחולל .
 אף שאין בכך ערובה לכישלון של טראמפ בבחירות לנשיאות בעוד שנתיים ,  אם יחליט להתמודד ,  גברו הסיכויים לכך .  רק פעם אחת נמנעה המועמדות המפלגתית השנייה מנשיא שנבחר  ( להבדיל מסגני נשיא שהתקדמו בזכות מות נשיאים )  ;  אז נהנה מכך אותו ביוקנן ,  שלקח את המועמדות והנשיאות מפרנקלין פירס ,  גם הוא מסוגרי הטבלה .  הרפובליקנים חפצי חיים ,  אך יתכן שתומכיו הקנאים של טראמפ יעניקו לו הזדמנות נוספת .  לא כך בהתמודדות מול המועמד הדמוקרטי .  מאז מלחמת העולם השנייה נאלצו ארבעה נשיאים  ( ג'ונסון ,  פורד ,  קרטר ובוש האב )  להסתפק בתקופת כהונה אחת .  ג'ונסון ויתר ושלושת האחרים הפסידו .  טראמפ ,  אם יתמודד ולא יעדיף כמו ג'ונסון לפרוש בלי הפסד רשמי של המועמדות או הנשיאות ,  מסתמן כחמישי .
 לטראמפ יש שותף להפסד :  בנימין נתניהו .  התומך המוצהר ברפובליקנים בכלל ובטראמפ בפרט ,  יריבם הגלוי של הדמוקרטים ,  הימר והפסיד - לא את כספו ,  כמובן ,  רק את כספה של ממשלת ישראל .  ככה זה בקזינו בלאס וגאס :  הבית נותן ,  מפתה להישאר ולהכפיל את ההימור ,  והבית ,  במקרה זה בית הנבחרים ,  לוקח .  
טראמפ אינו אמריקה ונתניהו אינו ישראל ,  אבל בראייה הפשטנית של האמריקנים ישראל מזוהה עם ראש ממשלתה ולכן גם עם הנשיא הרפובליקני .  נתניהו ,  במודע ,  הזניח את הדמוקרטים ופגע בהם ובמגזרים התומכים בהם ,  כולל יהודים מתונים ,  המתנגדים למדיניותו לא פחות מאשר למדיניות טראמפ .  
כשהדמוקרט ביל קלינטון נבחר לנשיאות ,  אבד לו לאחר שנתיים הרוב בבית הנבחרים .  נתניהו חבר ליו"ר הלוחמני של הרפובליקנים ,  ניוט גינגריץ' ,  נגד קלינטון .  אם הדמוקרטים ישכילו עכשיו לסלק את ננסי פלוסי ולמשוח לעצמם יו"ר נמרץ והתקפי ,  יש להם סיכוי לגנגרץ' את טראמפ ,  אך גם תחת פלוסי יוכלו למרר את חייו .  כך או כך ,  הם יהיו מחויבים לפעילים שהתגייסו להביא להם את הניצחון .  רבים מאלה הם אוהדי ישראל ומתנגדי נתניהו ומדיניותו .  אין זאת סתירה ;  להיפך .  
נתניהו גרם לניכור עמוק בקרב הדמוקרטים וארגונים כדוגמת ג'יי סטריט .  שליחו העיקרי לדבר עבירה הוא עסקן-לשעבר במפלגה הרפובליקנית בפלורידה המכהן כשגריר ישראל בוושינגטון ,  רון דרמר .  המהלך הראשון שנתניהו חייב לעשות ,  כדי להתחיל באיחוי הקרעים ,  הוא להכריז על סיום שליחותו הארוכה של דרמר ועל מינוי שגריר חדש ,  מוטב מקצוען ,  אם עוד נותר כזה במשרד החוץ המסורס ,  תחת השר נתניהו ,  שיבנה גשרים חדשים אל האמריקנים ,  יהודים ואחרים .
 ההצבעה נגמרה ,  הקולות נמנו ,  אבל הבחירות לא הסתיימו ;  הן לעולם אינן מסתיימות .  עכשיו נכנסות שתי המדינות לשנתיים של בחירות לכנסת ,  לנשיאות ושוב לבית הנבחרים ולשליש מהסנאט .  תכנית השלום המהוללת של טראמפ מתה עוד לפני שנולדה .  נשיאים שחתרו באמת להשכין שלום חשפו את תכניותיהם בשנה השנייה לכהונתם - קרטר בקמפ דייוויד ,  ספטמבר 1978 ,  רייגן ,  ספטמבר 1982 ,  בוש  ( הבן )  ,  יוני 2002 .  לטראמפ לא היה מושג איך להשלים בין הישראלים והפלסטינים .  אם ישלוף עכשיו נייר פשטני ,  יידחו אותו שני הצדדים ,  אבו מאזן כי שוב אינו פוחד מטראמפ ונתניהו באמתלת הבחירות בשנה הקרובה .  זאת עת ליוזמה מדינית ישראלית ,  שתונח על בסיס הניתן להשגה של מכנה משותף בפוליטיקה האמריקנית ,  אבל היא לא תוצע ,  כי נתניהו אינו התקע הנכון לכך וטראמפ אינו השקע המתאים .  

כשהבית לוקח :  לא רק טראמפ הפסיד בבחירות האמצע בארה"ב
תוצאות בחירות האמצע אמנם מקומיות - אבל הנקודות מצטברות לקו אנטי-טראמפ .  אף שאין בכך ערובה לכישלונו בבחירות לנשיאות בעוד שנתיים ,  אם יחליט להתמודד ,  גברו הסיכויים לכך .  אלא שלהפסד של היושב בבית הלבן יש שותף נוסף - היושב במעון ברחוב בלפור בירושלים

