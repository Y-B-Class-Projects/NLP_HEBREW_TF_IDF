הרחק מעיני הציבור :  המו"מ המדיני מתחדש במיקום חשאי
צוותי ישראל והרשות למו"מ ייפגשו הערב לראשונה בארץ ,  אך הצדדים מעוניינים לשמור על פרופיל נמוך .  נתניהו מבקש למנוע ביקורת מהימין ,  ואבו מאזן לא רוצה להצטייר כמי שהתכופף
כמו גנבים בלילה ,  כך ייגשו צוותי המו"מ של ישראל והרשות הפלסטינית וישראל לפתיחת השיחות ביניהם על הסדר הקבע שיתחדשו היום  ( רביעי )  בירושלים .  מקום המפגש של צוותי המו"מ והמועד המדויק אינם ידועים .  ניתן רק לדמיין כיצד ראש הצוות הישראלי ציפי לבני ,  ועמיתה סאיב עריקאת ,  יתגנבו להם לאחד החדרים המבודדים בבית מלון בירושלים ,  כאילו הם מבקשים להסתיר מעיני הציבור שלהם את המתרחש בשיחות .  
לכל אחד מהצדדים יש כמובן את הסיבות שלו להתנהגות החשאית הזו .  בישראל מבקש ראש הממשלה בנימין נתניהו לשמור על פרופיל נמוך ככל הניתן של הכיסוי התקשורתי הנוגע למו"מ עם הפלסטינים .  נתניהו אינו רוצה בעיות מבית ,  מתוך הליכוד או מקרב מפלגות ימין אחרות ולכן השיחות עם הרשות זוכות למינימום התייחסות מצדו או מצד אנשיו .  מכאן גם ההחלטה לשחרר את 26 האסירים הפלסטינים אתמול בשעה אחת בלילה .  
מה שהחל כמחווה ליו"ר הרשות הפלסטינית אבו מאזן ,  לקראת חידוש המו"מ ,  הפך ככל שהתקרב מועד השחרור ,  לכאב ראש לא קטן עבור ממשלת ישראל ,  שהסכימה לשחרר רוצחים .  אך במקום להתייצב אל מול המצלמות ולהסביר את ההיגיון בשחרור אותם מחבלים  " ותיקים "  שיכול לחזק את אבו מאזן ,  העדיף הצד הישראלי להסתיר את המעשה ולהעלימו מהתודעה הציבורית .  
כמה מכלי התקשורת ציטטו מקורות מדינים בירושלים שאמרו שהשחרור נועד למנוע חגיגות ופסטיבלים בצד הפלסטיני .  אבל חגיגות היו .  אמנם בקנה מידה מצומצם יותר ,  אך היו גם היו .  נראה שמי שהחליט על השעה ההזויה של השחרור  ( משוחררי עסקת שליט שוחררו לאור יום )  ביקש בעיקר למנוע מהציבור הישראלי לראות את התמונות ואולי להחליש את הביקורת מימין שתושמע נגד ראש הממשלה .  
מנגד בצד הפלסטיני ,  מתחילים להבין את בעיה שאליה נקלעו .  ממשלת ישראל מפרסמת בימים האחרונים את שלל תכניותיה לבנות בגושי ההתנחלויות .  לכאורה ,  בדיוק לפי ההבנות עם הממשל האמריקני .  אולם הפרסומים הללו פגעו בעיקר ברשות הפלסטינית וגרמו לאבו מאזן ,  שוויתר על דרישתו להקפיא את הבנייה בהתנחלויות ,  להצטייר באור מגוחך במיוחד .  יו"ר הרשות הופך כעת במובן מסוים לבן ערובה .  אם יעצור את המו"מ מול ישראל בגין הבנייה בהתנחלויות ,  הוא גוזר על 78 האסירים הוותיקים שאמורים להשתחרר בפעימות הנוספות ,  את המשך המאסר .  אם לא יפסיק את השיחות והבנייה תימשך  ( תוך שהצד הישראלי מתרברב בכך )  הוא יזכה לביקורת חריפה במיוחד לא רק מכיוון חמאס ,  אלא גם מהציבור הפלסטיני .  מכאן רצונו להימנע מחגיגות תקשורתיות בגין חידוש השיחות על הסדר הקבע .  
לא מעט ספקולציות נשמעו בישראל נוכח הסכמתו של נתניהו ואפילו של אנשי הבית היהודי לשחרור האסירים .  אחת הסברות שנזרקו לחלל האוויר ,  בעיקר על רקע ביקורו בישראל של ראש המטות המשולבים האמריקני ,  מרטין דמפסי ,  היא שמאחורי הקלעים נרקמת בין וושינגטון וירושלים עסקה שמשמעותה - הישראלים יהיו  " ילדים טובים "  מול הפלסטינים ואילו הממשל יטפל בבעיה האיראנית או ייתן לישראל אור ירוק לפעול .  
עד כה אין שום אינדיקציות המאוששות סברה זו .  להיפך .  דמפסי שנפגש עם נתניהו ,  יעלון והרמטכ"ל גנץ ,  ידוע כמי שאינו נלהב מהאפשרות של פעולה אמריקנית או ישראלית באיראן .  ייתכן אפילו שדמפסי נשלח לכאן בעיקר כדי לבקש מישראל להפגין סובלנות ולא לצאת להרפתקאות צבאיות .  בכירים ישראלים מכחישים אף הם כי נרקמת עסקה שכזו  ( למרות שההכחשה אינה בהכרח הוכחה לאי נכונות הסברה )  והצד הישראלי רחוק מלהפגין עניין ממשי בקידום המו"מ מול הפלסטינים .  בישראל טוענים כי בשיחות עם דמפסי הנושא הפלסטיני כמעט לא עלה אלא אותן סוגיות מוכרות :  סוריה ,  סיני ואיראן .  
הסברה היותר הגיונית באשר לשחרור האסירים היא שנתניהו הבין כי חידוש השיחות יעניק לישראל שקט חלקי לפחות בזירה הבינלאומית ויגרום לנזק מינימלי .  ומה באשר לאפשרות של פריצת דרך מדינית מול הפלסטינים ?  כאן אפשר לומר שיש קונצנזוס ישראלי-פלסטיני נדיר סביב דבריו של שר הביטחון יעלון שאמר אתמול כי הוא סקפטי .  כולם סקפטיים .  
לקריאה נוספת:אבו מאזן לאסירים ששוחררו לגדה :  זו רק ההתחלהקרי אותת לנתניהו :  הבנייה בהתנחלויות פוגעת במומ 

הרחק מעיני הציבור :  המו"מ המדיני מתחדש במיקום חשאי
צוותי ישראל והרשות למו"מ ייפגשו הערב לראשונה בארץ ,  אך הצדדים מעוניינים לשמור על פרופיל נמוך .  נתניהו מבקש למנוע ביקורת מהימין ,  ואבו מאזן לא רוצה להצטייר כמי שהתכופף

