בימין מודאגים :  ביבי יחלק את ירושלים ? 
בנאומו בבר אילן השבוע ,  הציג ראש הממשלה ארבעה תנאים לסיום הסכסוך עם הפלסטינים ,  ולא כלל בהם את אחדות ירושלים .  מאז הבחירות נתניהו ממעט להתבטא בנושא הטעון ,  ולא במקרה
דקות ספורות לאחר שראש הממשלה בנימין נתניהו ירד מעל הבמה באוניברסיטת בר אילן ,  שם נשא בתחילת השבוע את נאומו המדיני הנוקשה שזכה לכינוי  " נאום בר אילן 2 ",  החלו לזרום הברכות מכיוון נציגי הימין והמתנחלים .  ראשון המברכים היה יו"ר מועצת יש"ע לשעבר דני דיין ,  שכתב בחשבון הטוויטר שלו כי הנאום היה  " נאומו הטוב ביותר של נתניהו כראש ממשלה ".  לעומתו ,  ראשת האופוזיציה שלי יחימוביץ' אמרה בעקבות הנאום כי  " נתניהו נשאב בחזרה לחיק הימין הקיצוני ",  ודברים דומים נכתבו למחרת בפרשנויות בעיתונים .  נתניהו הציב בנאומו ארבעה תנאים קשוחים להצלחת המשא ומתן עם הפלסטינים :  הפסקת ההסתה הפלסטינית כנגד ישראל ,  ויתור פלסטיני על זכות השיבה ,  יצירת הסדרי ביטחון קשיחים והכרה פלסטינית במדינה יהודית .  הוא לא סיפק אפילו רמז לגבי מה יהיה מוכן לתת בתמורה למילוי התנאים הללו .  אפשר היה להבין שהוא לא מאמין כלל שהפלסטינים יכולים לעמוד בהם .  
לכאורה ,  לאנשי הימין יש את כל הסיבות להיות מרוצים  הנאום בבר אילן השאיר מעט מאוד מקום לתקווה בנושא הפלסטיני .  אלא שלמאזינים קפדנים יותר ,  בלטה מילה אחת שנעדרה כמעט לחלוטין מהנאום :  ירושלים .  נתניהו לא כלל את אחדותה של בירתנו  " המאוחדת לנצח נצחים "  בין התנאים שלו להסכם עתידי עם הפלסטינים .  בנאומו הקודם בבר אילן ,  ביוני 2009 ,  נשמע נתניהו אחרת :  אז הוא אמנם אמר לראשונה בחייו  " מדינה פלסטינית ",  אך גם הדגיש כי  " ירושלים בירת ישראל תישאר מאוחדת ".  הצהרה דומה נעדרה מהנאום השבוע .
 לא מדובר בצירוף מקרים :  גורמים בסביבת נתניהו מצביעים על כך שמאז ניצחונו בבחירות בחודש פברואר האחרון ,  נתניהו ממעט להתבטא בנושא ירושלים .  היו לו לא מעט הזדמנויות לחזור על המסר המוכר בדבר אחדות העיר  הבולטת שבהן הייתה בחודש מאי האחרון ,  כאשר עיריית ירושלים ומשרד התחבורה חנכו מחלף חדש על שם אביו ,  בן-ציון נתניהו ,  על כביש 443 .  נתניהו הגיע למעמד גזירת הסרט ונשא דברים נרגשים על אביו ועל ירושלים ,  אך לא התייחס לסוגיה המדינית ,  או למיקומו של המחלף החדש מעבר לתחומי הקו הירוק .  גם ביום ירושלים השנה ,  לא נשא ראש הממשלה הצהרה בנושא מעמדה העתידי של העיר .  הוא אמנם כינס ישיבת ממשלה חגיגית בהר הרצל ודיבר על תנופת הבנייה והפיתוח בעיר הבירה ,  אך דבריו התמקדו בתחום הכלכלי .  בהזדמנות אחרת ,  בטקס פתיחת המכביה בחודש יולי ,  בירך אומנם נתניהו את המשתתפים על שהגיעו ל"ירושלים המאוחדת ",  אך לא הרחיב מעבר לכך .  גם בהצהרות לתקשורת שנשא בחודשי הקיץ ,  עם התנעת המשא ומתן הישראלי-פלסטיני ,  נתניהו הדגיש את הצורך בהסדרי ביטחון קשיחים  אך לא אמר מילה על אחדות ירושלים .  
בניגוד לנתניהו ,  מי שכן אמר לאחרונה דברים מפורשים על ירושלים הוא מקורבו ,  ח"כ צחי הנגבי מהליכוד .  בשבוע שעבר הופיע הנגבי בוועידת ארגון השמאל היהודי-אמריקני ג'יי סטריט ,  ואמר שאם הפלסטינים יתפשרו על זכות השיבה ,  ישראל תוכל להתפשר בנושא ירושלים .  זו הייתה התבטאות מפתיעה ,  שלא עוררה כותרות גדולות בעיתונות בעיקר בגלל התזמון  היא נאמרה על רקע הדרמה שחוללה ההתקרבות בין איראן לארה"ב ,  ערב ביקורו של נתניהו בוושינגטון .  
דבריו של הנגבי בוושינגטון הזכירו לכמה ממנהיגי המתנחלים ראיון שאהוד אולמרט העניק ל"ידיעות אחרונות "  בשנת 2003 ,  שבו הצהיר לראשונה על תמיכתו בנסיגה חד-צדדית מהשטחים .  אולמרט היה אז שר התמ"ת ומקורבו של ראש הממשלה אריאל שרון .  לא כל העמדות שהוא הציג באותו ראיון היו מקובלות על הבוס שלו ,  אבל המסר הכללי דווקא כן  אולמרט פשוט הציג אותו בפומבי לפני ששרון היה בשל לעשות זאת .  ייתכן שהנגבי עשה בשבוע שעבר מעשה דומה בוושינגטון .  בסביבת נתניהו ,  על כל פנים ,  לא ניסו להתנער מדבריו .  גורם בכיר בשורות המתנחלים הודה השבוע כי  " לפחות באופן תיאורטי ,  נראה שנתניהו מוכן לחלוקה מסוימת בירושלים ".  המילה  " תיאורטי "  אמנם חשובה ,  אולם גורמים שמעורים במשא ומתן הישראלי-פלסטיני מודים כי הדיונים שמתנהלים כרגע ,  כוללים גם את ירושלים - וזה כבר עניין מעשי .  אם ציפי לבני ושליחו של נתניהו ,  עו"ד יצחק מולכו ,  אומרים בחדר הסגור דברים דומים לאלה שהנגבי אמר על הבמה בוושינגטון ,  למתנגדי ההסדר בהחלט יש סיבה לחשוש .  
הסכמה ישראלית לחלוקת ירושלים תיתקל ,  כמובן ,  בהתנגדות פוליטית קשה מימין ,  אבל גם בנושא הזה אפשר לטעון שנתניהו כבר ערך צעדי מנע :  חוק יסוד משאל עם ,  שאותו הוא מקדם במרץ מאז פתיחת המו"מ עם הפלסטינים ,  עשוי  " להכשיר "  את העניין עבור חלק מן המתנגדים בליכוד ,  ובוודאי עבור יאיר לפיד ושרי יש עתיד .  אפילו חלק מחברי הכנסת של ש"ס עשויים לתמוך בהעברת שכונות ערביות לריבונות פלסטינית ,  אם ההחלטה תתקבל במשאל עם .  כדאי לשים לב ,  בהקשר הזה ,  לראיון שהעניק השבוע עו"ד דוד גלס ,  היועץ המשפטי הוותיק של ש"ס ,  לפרשן עקיבא אלדר באתר  " אל מוניטור ".  גלס אמר שם שהרב עובדיה יוסף היה תומך ,  במסגרת הסכם שלום ,  בוויתור על ריבונות ישראלית בהר הבית .  
כמובן ,  אל מול הסימנים שמניתי כאן  העמימות של נתניהו בנושא ירושלים מאז הבחירות ,  ההצהרה המפתיעה של הנגבי וקידום משאל העם  ( שאינו רלוונטי לגבי ההתנחלויות ,  אלא רק לגבי ירושלים )   אפשר להעמיד תזה שונה לחלוטין ,  לפיה הימנעותו של נתניהו מהצהרות בעניין ירושלים היא טקטית בלבד .  על פי התזה הזו ,  נתניהו מבין שאם יכריז על מחויבות לירושלים מאוחדת ,  המשא ומתן עם הפלסטינים יהפוך לחסר משמעות ,  האמריקנים יאשימו אותו בהקשחת עמדות וישראל תשלם את המחיר בזירה הבינלאומית .  לכן ,  הוא שומר על שתיקה בנושא ,  מתוך אמונה שהמשא ומתן בכל מקרה לא יגיע לשלב שבו ישראל תצטרך להתפשר בירושלים .  בין אם מדובר בשתיקה 'טקטית' או בשינוי עמדה מהותי ,  השורה התחתונה זהה :  נתניהו לא הציב השבוע את אחדות ירושלים כאחד מה"קווים האדומים "  שלו בנושא הפלסטיני .  הבשורה העיקרית של נאום בר אילן הראשון הייתה הסכמתו של נתניהו להוציא מפיו את הביטוי  " מדינה פלסטינית ".  בנאום בר אילן השני לא הייתה בשורה של ממש ,  אבל ייתכן שבעתיד הוא ייזכר כנאום המשמעותי מבין השניים ,  דווקא בשל מה שלא נאמר בו .  
לפרשנויות נוספות של אמיר תיבון:הסכמה בין נתניהו לאובמה ?  המחלוקת מעבר לפינה"שר החוץ המושלם ":  קרי מתחיל להציג קבלות
לפניות לכתב אמיר תיבון :  amir.tibon@walla.co.il 

בימין מודאגים :  ביבי יחלק את ירושלים ? 
בנאומו בבר אילן השבוע ,  הציג ראש הממשלה ארבעה תנאים לסיום הסכסוך עם הפלסטינים ,  ולא כלל בהם את אחדות ירושלים .  מאז הבחירות נתניהו ממעט להתבטא בנושא הטעון ,  ולא במקרה

