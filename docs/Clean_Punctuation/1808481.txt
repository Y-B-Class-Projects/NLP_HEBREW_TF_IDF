חטיפת המהנדס :  שגרירת ישראל בקייב זומנה להבהרה
משרד החוץ בקייב זימן לשיחת הבהרה את שגרירת ישראל בעקבות  " היעלמותו "  של המהנדס הפלסטיני דיראר אבו-סיסי .  השבוע הודתה ישראל כי הוא מוחזק בשטחה לצורכי חקירה
שגרירת ישראל באוקראינה ,  זינה קלייטמן ,  זומנה הבוקר  ( רביעי )  לשיחת הבהרה במשרד החוץ בקייב ,  בעקבות מעצרו של המהנדס הפלסטיני דיראר אבו-סיסי .  ראש מחלקת התקשורת במשרד החוץ בירושלים ,  יוסי לוי ,  מסר כי קלייטמן נשאלה לגבי הפרשה והשיבה להן ,  והוסיף כי  " היחסים בין ישראל ואוקראינה מצוינים - ויישארו כך גם בעתיד לפי האינטרסים של שתי המדינות ". 
ביום ראשון הודתה לראשונה מדינת ישראל כי היא מחזיקה באבו-סיסי ,  מהנדס פלסטיני בן 42 ,  לאחר שבמשך ימים רבים פורסם בתקשורת הזרה שהוא נחטף בעת שנסע ברכבת באוקראינה .  בדיון שהתקיים ביום חמישי שעבר בבית משפט השלום בפתח תקווה ,  התקבלה החלטה להסיר באופן חלקי את צו איסור הפרסום הגורף שהוטל על הפרשה ,  אך השופטת ליה לב-און אסרה לפרסם פרטים נוספים על נסיבות מעצרו .  הסרת הצו באופן חלקי נעשתה לבקשת האגודה לזכויות האזרח בישראל ,  ועוד נחשף כי את אבו-סיסי מייצגת עורכת דין ישראלית ,  סמדר בן-נתן .
 יצוין כי לפני כמה ימים ביקר בארץ ראש ממשלת אוקראינה ,  ניקולאי אזארוב ,  ונפגש עם ראש הממשלה בנימין נתניהו .  מלשכת נתניהו נמסר אז כי השניים דנו בנושאים כלכליים .  כשנשאל על ידי עיתונאים בנוגע למעצרו של אבו-סיסי על ידי גורמים זרים בשטח מדינתו ,  התחמק אזארוב מלהתייחס לנושא .
 המרכז הפלסטיני לזכויות אדם בעזה פרסם שלשום פרטים חדשים על אודות נסיבות היעלמותו של אבו-סיסי .  לטענת הארגון ,  גם עורך דין מטעמו נפגש עם אבו-סיסי ,  שמסר לו כי ב-19 בפברואר עלה על רכבת מחרקוב לקייב ,  על מנת להיפגש עם אחיו ,  אותו לא ראה זה זמן רב ,  ושם נחטף .
 בארגון סיפרו עוד כי אבו סיסי סיפר שבמהלך הנסיעה ברכבת ,  נכנסו לקרון בו נסע שלושה אנשים ,  שניים מהם לבושים במדי צבא ,  וביקשו ממנו להציג בפניהם את דרכונו .  כשסירב ,  הם איימו עליו ולקחו את הדרכון בכוח .  השלושה הורידו אותו מהרכבת בכוח בתחנת פולטבה ,  אזקו אותו ושמו כיסוי על ראשו .  
בהמשך תיאר המהנדס כי הוא הוסע לקייב ,  שם הוחזק בדירה בה שהו שישה אנשים נוספים ,  שהציגו את עצמם כאנשי מוסד .  אבו-סיסי הוסיף כי  " אנשי המוסד ",  לכאורה ,  חקרו אותו ,  ובהמשך העלו אותו על טיסה שארכה בין ארבע לחמש שעות ,  שיעדה לא ברור לו .  כ-30 דקות לאחר הנחיתה ,  הוא הועלה על טיסה נוספת ,  שארכה כשעה ,  ויעדה היה ישראל .  הוא טוען כי במשך שבועיים נאסר עליו ליצור קשר עם עורך דין ,  איסור שהוארך לאחר מכן ב-11 ימים נוספים .
 
חטיפת המהנדס :  שגרירת ישראל בקייב זומנה להבהרה
משרד החוץ בקייב זימן לשיחת הבהרה את שגרירת ישראל בעקבות  " היעלמותו "  של המהנדס הפלסטיני דיראר אבו-סיסי .  השבוע הודתה ישראל כי הוא מוחזק בשטחה לצורכי חקירה

