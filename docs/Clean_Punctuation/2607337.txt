האם הגיעה עת הנקמה של אובמה בנתניהו ? 
לעיתוי ביקורתו של נשיא ארה"ב על נתניהו כפי שצוטטה על ידי העיתונאי ג'פרי גולדברג יש משקל רב .  שבוע לפני הבחירות בישראל ,  עולה השאלה האם כשנתניהו ידבר ,  אובמה יקשיב ? 
בשבוע האחרון שודרו במחזוריות תעמולות הבחירות שוב ושוב מחיאות הכפיים להן זכה ראש הממשלה בנימין נתניהו בנאום בקונגרס במאי 2011 . " כשנתניהו מדבר - העולם מקשיב ",  שיננו בליכוד ביתנו ,  אך מהביקורת החריפה של הנשיא אובמה שפורסמה אתמול על ידי העיתונאי ג'פרי גולדברג ,  עולה תמונה קצת אחרת .  בליכוד ביתנו קוראים לזה קשב ,  גולדברג הגדיר את זה תסכול ואדישות ;  אובמה אפילו לא טרח להתעצבן מההחלטה הישראלית לבנות בשטח E1 בתגובה למהלך הפלסטיני באו"ם ,  וחושב שנתניהו  " פחדן "  שמוביל את ישראל לעבר בידוד מדיני .
 גולדברג לא לבד .  בתחילת החודש ,  לקראת השנה החדשה ,  פרסם הפרשן האמריקאי דיויד רוטקופף במגזין  " פוריין פוליסי "  מאמר בו חזה את עשרת הכותרות העיקריות שיעסיקו את הזירה הבינלאומית ב-2013 .  רוטקופף לא חזה שהעולם יקשיב לנתניהו ,  אלא להיפך ;  תחת הכותרת  " ביבי נתניהו יעצבן את העולם ",  כתב כי  " היקום נוטה לחזור על עצמו - העשירים מתעשרים ,  העניים הופכים עניים יותר ,  הצלחה מובילה להצלחות ,  יש סבירות של 85% שמזג האוויר מחר יהיה זהה להיום ,  וראש ממשלת ישראל הוא כאב קבוע בטוסיק  ( tush )  של העולם ,  מבלי להטיל ספק בכוונותיו הטובות ".  
לכן ,  מעטים בירושלים הופתעו אתמול למקרא ההתבטאויות החריפות שציטט גולדברג מפי אובמה ,  והעריכו כי כמו בעבר ,  גולדברג ,  שנחשב למקורב לממשל אובמה ,  מעביר מידע מהימן מהבית הלבן לישראל .  בחודשים האחרונים מתרבות ההערכות של גורמים מדיניים ודיפלומטיים הבקיאים ביחסים עם ארה"ב - כמו גם אירופה - לפיהן אחרי הבחירות יופעל לחץ מדיני עצום על ישראל לחידוש המשא ומתן . " הסבלנות של העולם לישראל הולכת ואוזלת ,  ואנחנו מאבדים את יכולת הקשב ",  אמר לוואלה !  חדשות גורם מדיני בכיר , " זה לא התחיל עם הממשלה הזו אבל המדיניות של ישראל לא מאותתת שיש כוונה להפסיק לבנות בהתנחלויות ,  וכל עוד אין יוזמה או משא ומתן - אין שקט דיפלומטי ". 
פשפוש קצר בארכיון מגלה שמדי כמה חודשים מופיעה איזו הדלפה סנסציונית לגבי התבטאות כזו או אחרת של מנהיג בינלאומי נגד נתניהו ,  וכמעט תמיד זה יהיה על ההתנחלויות .  באוקטובר 2010 הייתה זו קנצלרית גרמניה אנגלה מרקל ,  שזעמה על האישור לבניית 1,100 יחידות דיור חדשות בגילה ;   " מרקל רותחת על נתניהו ואינה מאמינה לאף מלה שלו ",  צוטטו בכירים גרמנים ב"הארץ "  במשבר ההוא .  חודש אחר כך ,  היו אלה המיקרופונים בוועידת ה-G20 בצרפת ,  שקלטו את נשיא צרפת ניקולה סרקוזי מכנה את נתניהו  " שקרן "  ואומר שהוא  " לא סובל אותו ",  ואובמה משיב  " לך נמאס ממנו ,  אבל אני זה שצריך להתמודד אתו כל יום ".  הקיטורים של מנהיגים בעולם על נתניהו אינם מאורע נדיר ,  אבל ישנה חשיבות גדולה יותר כאשר הם מתפרסמים שבוע לפני הבחירות .  
לפני הבחירות בארה"ב ,  נפוצו אזהרות על  " נקמה "  של אובמה בנתניהו ,  על רקע טענות למעורבותו של ראש הממשלה הישראלי בקמפיין הנשיאותי וביקורת על תמיכתו המוצהרת ביריבו של אובמה ,  מיט רומני .  מאז הבחירות ,  התחלפו האזהרות הללו בהערכות זהירות על הקו שהבית הלבן ינקוט בו בארבע השנים הקרובות ובניתוח השפעת הרכב המועמדים של אובמה למשרות הבכירות בקבינט על המדיניות כלפי ישראל בשלל נושאים ;  שתי סוגיות מרחפות כל הזמן ברקע - מערכת היחסים העכורה של הצמד בארבע השנים האחרונות ,  ומורת הרוח הבינלאומית - שרווחת גם במסדרונות הממשל - מחדלונו של נתניהו בנושא הפלסטיני .
 האם תזמון הפרסום של גולדברג - שבוע לפני הבחירות - מאותת שהגיע זמן הנקמה ?  בליכוד זוכרים היטב מקרי עבר כמו בשנת 1996 כשהנשיא ביל קלינטון הפליג עד כדי ארגון מפגש פסגה מיוחדת כדי לסייע לפרס במאבק נגד נתניהו ,  אבל הפעם האיתותים זהירים יותר .  בליכוד-ביתנו ובסביבת נתניהו נזהרו שלא לייחס רשמית לאובמה ניסיונות התערבות בפוליטיקה הישראלית ,  אך בחדרי חדרים בהחלט נלחשות הערכות שתזמון הפרסום אינו מקרי ,  וכי הציטוטים שהודלפו מהבית הלבן הן הקריצה הקטנה של אובמה לנתניהו על מאורעות החודשים האחרונים ,  ומסר לציבור הישראלי ,  שמאותת על החשש מהקמת קואליציית ימין שלא תאפשר התקדמות בהליך במדיני .  בתום יום ארוך של התפתלויות ,  לפני מהדורות החדשות פרסם נתניהו ,  באמצעות מקורביו ,  תגובה לכתבה של גולדברג .  הוא נזהר שלא לתקוף ישירות את הנשיא אובמה ,  אך בהחלט הדגיש כי הוא מתכוון לעמוד  " איתן מול הלחצים הבינלאומיים ",  ולא יעשה  " שום פשרות שיפגעו בביטחון אזרחי ישראל ".  
אחרי האזהרות הפומביות של נשיא המדינה שמעון פרס ,  ראש השב"כ לשעבר יובל דיסקין וראש הממשלה לשעבר אהוד אולמרט ,  התבטאויות אובמה בהחלט סיפקו דלק נוסף לציפי לבני ,  שלי יחימוביץ' וכל מבקריו של נתניהו משמאל .  בין אם אנשי אובמה אחראים לתדרוכי גולדברג ולעיתוי הפרסום ,  כדאי למלעיזיו של נתניהו להמתין ;  בסוף עוד יתברר כי ההתבטאויות משחקות לידיו של ראש הממשלה ,  כי בעיני תומכיו של נתניהו - אם כך הנשיא אובמה מדבר ,  כנראה שבאמת צריך מנהיג חזק .  אבל ביום שאחרי הבחירות ,  כשנתניהו ידבר - לא בטוח שאובמה יקשיב .  

האם הגיעה עת הנקמה של אובמה בנתניהו ? 
לעיתוי ביקורתו של נשיא ארה"ב על נתניהו כפי שצוטטה על ידי העיתונאי ג'פרי גולדברג יש משקל רב .  שבוע לפני הבחירות בישראל ,  עולה השאלה האם כשנתניהו ידבר ,  אובמה יקשיב ? 

