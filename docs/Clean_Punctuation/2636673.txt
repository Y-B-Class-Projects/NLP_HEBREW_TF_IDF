אוצר ברשת :  200 אלף לייקים לפייסבוק של לפיד
דף הפייסבוק של לפיד חצה את הרף המרשים ובכך הפך השר לפוליטיקאי האהוד ביותר כמעט ברשת החברתית ,  שני רק לנתניהו .  אז מה כתב שם ,  את מי חסם  ומה משתפים בנט ויחימוביץ' ? 
יאיר לפיד יכול לסכם לעצמו שבוע מוצלח .  אחרי שהצליח למנוע שביתה בנתב"ג וצלח את נאומו הראשון בכנסת כשר האוצר ,  הוא חצה אתמול  ( חמישי )  את רף 200 אלף הלייקים בדף הפייסבוק שלו .  בכך הפך לפיד לפוליטיקאי השני שחוצה את המספר הגבוה ,  אחרי ראש הממשלה בנימין נתניהו ,  שמוביל בבטחה עם 433 אלף אוהדים .  
בימים שבהם הפוליטיקה מוכיחה שהיא מצליחה לגעת בציבור הרחב ובצעירים ,  ושמחאות ציבוריות שמתעוררות ברשתות החברתיות מובילות למשל לביטול עסקת נוחי דנקנר ובנק לאומי ,  אין לזלזל במספר התומכים הגדול של לפיד .
 יחסיו של לפיד עם הציבור דרך הרשת החברתית הוא מורכב .  מצד אחד ,  הוא מהווה דוגמה ליצירת קשר מרשימה בין איש ציבור שמקפיד לקרוא בעצמו פניות שמשאירים לו עוקבים על קיר הפייסבוק .  מהצד השני ,  להתנהלות הזו היו גם מחירים ,  כאשר לא אחת הוא נאלץ להתעמת עם גולשים .  התקרית הזכורה ביותר היא ויכוח שניהל עם גולש סביב חלוקת ירושלים .  כשמאס לפיד בוויכוח ,  הוא סיים אותו במילים  " טוב ,  ביי ",  שהפכו ללהיט ויראלי ברשת .
 לפיד פתח את דף המעריצים שלו עוד בתקופתו כעיתונאי בערוץ 2 .  ביום שבו הודיע על המעבר לפוליטיקה כבר היו לו 30 אלף לייקים .  מאז ועד היום המספר גדל בצורה מרשימה ,  ובמהלך הדרך רשם שר האוצר כמה תקריות משעשעות לצד כמה אירועים מביכים וטענות על טעויות עקביות בנתונים שכתב ,  כשהוא מתעקש לפרסם את המידע בעצמו ולא להעביר את החומר לעריכה טרם הפרסום .  
כך למשל הצטברו מאות תלונות של גולשים שטענו כי לפיד חסם אותם מהעמוד שלו .  חלק גדול מהנחסמים מצאו עצמם מחוץ לדף של שר האוצר בעקבות שאלות על לגליזציה של סמים קלים שהרגיזו את לפיד ,  אבל לא רק .  גולשים שעקצו את לפיד או פנו אליו בשפה שהוא מצא כבוטה נחסמו לתמיד מהעמוד והעלו תהייה אם זו הפוליטיקה החדשה שהבטיח .
 במקרים אחרים פרסם לפיד פוסטים עם טעויות עובדתיות מהותיות ,  כאלה שזיכו אותו בביקורת רבה ואף אילצו אותו להתנצל .  זכורה תקרית שבה כתב כי יו"ר מפלגת העבודה ,  שלי יחימוביץ' ,  לא תעז להתעמת עם תאגידי המים כיוון שהם שייכים לוועדים הגדולים .  יחימוביץ' חגגה על הטעות ,  שכן חברות המים הן פרטיות ואין בהן ועדי עובדים .  לפיד נאלץ כאמור להתנצל על כך .  במקרה אחר וזכור יותר מהשבועות האחרונים ,  כתב לפיד על  " ריקי כהן ובעלה שמרוויחים יחד 20 אלף שקל ",  כשתכוון למעמד הביניים וטעה שוב במספרים .
 אבל לא רק טעויות היו .  לא פעם נתן לפיד דוגמה אישית להקשבה המצופה מנבחר ציבור לאנשים הזקוקים לעזרתו .  רק אתמול פורסם באתר  " חורים ברשת "  על מקרה שקרה שלשום ,  כאשר הגולשת איריס ממן פנתה ללפיד עם בעיה שדרשה את התערבותו . " אנו ,  כ-150 אנשים עם מוגבלויות פיזיות ונפשיות שונות ,  עובדים ב'מפעל שיקום אשדוד'  ( כחלק מ- 2,500 משתקמים מכל הארץ )  שהוא אחד הסניפים של ה'קרן למפעלי שיקום' ",  כתבה ממן .  
לדבריה ,  העובדים לא קיבלו את שכרם : " שכר זה מתעכב כבר בפעם השלישית ולא ידוע אם נקבל את שכרנו ,  עקב המצב הכלכלי הקשה של ה"קרן למפעלי שיקום ".  אנו מבקשים את התערבותך לקבלת שכרנו ולדאוג לעתידנו ",  סיכמה ממן .  בתוך שעה וחצי בלבד חזר לפיד לגברת ממן . " איריס ,  הנושא בבדיקה ",  כתב .  חמש שעות לאחר מכן פרסמה ממן כי הבעיה נפתרה : " בשורות טובות לכל האוכלוסיות הנוגעות בדבר !  !  !  תוך פחות מיממה חזר אליי כבוד שר האוצר יאיר לפיד ,  בהודעה משמחת מאוד שתוך כמה ימים מובטח לנו שהכסף ייכנס לחשבונות העובדים .  תודה רבה לך כבוד שר האוצר מר יאיר לפיד על ההתייחסות המהירה בנושא ,  על היעילות והטיפול המהיר ,  חשוב לנו מאוד לדעת שיש מישהו שמקשיב לנו וגם מוצא פתרונות מהירים ביעילות רבה .  ושוב תודה על הטיפול המהיר והיעיל ",  סיכמה .  
לא רק לפיד יודע לתפעל חשבון פייסבוק .  גם  " האח "  שלו ,  נפתלי בנט ,  מדגים כישורים מרשימים ביותר בכל הנוגע ל"ניו מדיה ",  וניצב במקום השלישי בארץ ,  עם 175 אלף אוהדים .  אין זה מובן מאליו ששני פוליטיקאים טריים שנבחרו לכנסת לראשונה לפני שלושה חודשים נמצאים במקומות השני והשלישי במידת החשיפה בפייסבוק ,  מיד אחרי ראש הממשלה .  אבל מי שרוצה להבין את התפנית הפוליטית שהתרחשה כאן בעקבות הבחירות ,  יכול בהחלט למצוא רמזים מקדימים לכך בפופולריות העצומה של השניים .  לשם השוואה ,  לשר הביטחון משה  ( בוגי )  יעלון ,  יש בסך הכל כעשרת אלפים תומכים ,  ולקודמו בתפקיד אהוד ברק 19 אלף .  בנט ולפיד הגיעו בתוך זמן קצר לחשיפה של פי עשרה או עשרים משניים מבכירי המערכת הפוליטית .  
בנט ,  פוליטיקאי כריזמטי שיודע לעבוד מול מצלמה ,  מנצל לא פעם את יכולותיו המילוליות כדי לדבר  " מעל ראשה של התקשורת ",  היישר לתומכים .  במהלך המשא ומתן הקואליציוני הוא הקפיד להסביר לתומכיו באמצעות סרטונים קצרים שהעלה ליוטיוב את פשר הברית בינו לבין לפיד .  אתמול למשל העלה סרטון שבו הסביר מדוע יש להקים נמל פרטי .  עד כה הוא רשם כ-2,400 צפיות .
 אחריהם ברשימה נמצאים שר החוץ לשעבר ויו"ר ועדת החוץ והביטחון ,  אביגדור ליברמן ,  עם 157 אלף תומכים .  בניגוד לבנט ולפיד ,  ליברמן מעדכן את העמוד שלו בתדירות נמוכה יותר ,  בערך אחת ליומיים או שלושה ,  ולא על בסיס יומי .
 את החמישייה הראשונה של הפוליטיקאים הפופולריים בפייסבוק סוגרת יו"ר האופוזיציה ,  שלי יחימוביץ'  שמקפידה אף היא לתפעל את העמוד בעצמה  עם 85 אלף תומכים .  גם יחימוביץ' ,  שלכמה מעוזריה יש הרשאות לניהול העמוד שלה ,  פתרה לא פעם בעיות לאזרחים שפנו אליה בפייסבוק .  יו"ר האופוזיציה גם מפעילה מספר רב של מתנדבים בלשכתה המתמחים בהפרת זכויות עובדים ,  ואלה קוראים את הפניות על קיר הפייסבוק שלה וחוזרים לאזרחים שהעלו אותן במידת הצורך .  אגב ,  בניגוד לדימוי שדבק בה ,  לא הכל אצל יחימוביץ' קשור לנושאים חברתיים וכלכליים .  לא פעם היא משתפת את תומכיה בתמונות של אוכל מעשה ידיה ,  בממים משעשעים שמצאה ברשת ,  ואפילו בסרטוני חתולים .  
לקריאה נוספת:יחימוביץ' מצאה טעות בנאום לפיד : " בורות מכאיבה"הנשק של מתנגדי מס הבירה :  לפיד בפרסומת ישנה למשקהאיילת שקד התלוננה :  גולשת כתבה נגדי  " תמותי "  

אוצר ברשת :  200 אלף לייקים לפייסבוק של לפיד
דף הפייסבוק של לפיד חצה את הרף המרשים ובכך הפך השר לפוליטיקאי האהוד ביותר כמעט ברשת החברתית ,  שני רק לנתניהו .  אז מה כתב שם ,  את מי חסם  ומה משתפים בנט ויחימוביץ' ? 

