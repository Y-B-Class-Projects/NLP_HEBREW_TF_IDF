נתניהו על הסכם הגרעין : " איראן סוחטת ויתורים מהמעצמות "
 ראש הממשלה התייחס בטקס סיום קורס טיס בחצרים למשא ומתן בין טהראן למערב וטען : " יישאר לה נתיב להשגת ארסנל גרעיני תוך עשור ".  הנשיא ריבלין : " האחריות על חיל האוויר הולכת וגוברת "
 ראש הממשלה בנימין נתניהו השתתף היום  ( חמישי )  בטקס  " מסדר כנפיים "  של קורס טיס בבסיס חצרים והתייחס למשא ומתן בין המעצמות לאיראן שאמור להסתיים בשבוע הבא . " בראש האיומים שמסכנים את ביטחוננו ,  נמצא המאמץ האיראני להתחמש בנשק גרעיני ",  אמר נתניהו בטקס ,  שבו השתתפו גם נשיא המדינה ראובן ריבלין ,  הרמטכ"ל רב-אלוף גדי איזנקוט ,  מפקד חיל האוויר אלוף אמיר אשל ומשפחות הבוגרים .  
לדבריו , " ככל שמתקרב המועד שנקבע בין המעצמות לאיראן להשגת היעדים ,  הולכים וגדלים הוויתורים לאיראן .  הוויתורים הללו מגבירים את תיאבונה של איראן ובכל יום היא באה ומרימה עוד יותר את רף הדרישות במטרה לסחוט עוד ועוד ויתורים ".  נתניהו התייחס גם לדבריו של המנהיג העליון של איראן עלי חמינאי ,  שלפני יומיים הקשיח את עמדותיה של טהראן לקראת תאריך היעד להסכם קבע עם המעצמות ,  ב-30 ביוני . 
" בימים האחרונים חמינאי שלל אפילו את התנאים הבסיסיים ביותר בהסכם הרע שהתגבש בלוזאן - לא למגבלות שתוכננו על תכנית הגרעין בעשור הקרוב ,  לא להתניית הסרת הסנקציות למילוי ההסכם על ידי איראן ולא לפיקוח באתרים צבאיים ",  טען ראש הממשלה . " גם אם בעוד ימים אחדים ,  איראן תוותר על חלק מהדרישות הללו ,  עדיין הוויתור הבסיסי של המעצמות יהיה עצום ותהיה כאן נסיגה מובהקת מקווים אדומים שהמעצמות הציבו בפומבי קודם לכן ".  
נתניהו המשיך ואמר כי  " ההסכם הזה פגום מיסודו .  הוא מותיר בידי איראן נתיב להשגת ארסנל של פצצות גרעין תוך עשור .  הוא מאפשר לה לפרוץ לגרעין קודם לכן על ידי הסכמי פיקוח מחוררים .  הוא נותן בידה עשרות רבות של מיליארדים מיד ,  שבאמצעותם איראן תגדיל את פעילות החתרנות ,  הכיבוש והטרור שלה ,  מול ישראל ,  במזרח התיכון כולו וגם מעבר לו .  עדיין לא מאוחר להתעשת ,  עדיין לא מאוחר להתעקש על הסכם טוב ,  ובוודאי שעדיין לא מאוחר לא לקדם הסכם גרוע .  תמיד נאמר על ידי מנהיגים שונים בעולם ,  על ידי מנהיגי המעצמות ,  ואני חוזר על כך עכשיו - עדיף שום הסכם - מהסכם רע .  ובכל מקרה ,  יהיה אשר יהיה ,  ישראל תמיד תגן על עצמה ,  ובזה חלקו של חיל האוויר רב ".  
הנשיא ריבלין פנה לבוגרי הקורס ושיבח אותם . " עמדתם בכל הקשיים והמאמצים ,  עברתם את כל המשוכות ,  נגעתם בתכול הרקיע וחציתם בהצלחה את קו הסיום .  עבורכם ,  השמיים אינם הגבול ,  הם רק התפאורה ".  הנשיא התייחס בדבריו גם לאיומים הביטחוניים הנשקפים לישראל . " בעשור האחרון מתמודדת מדינת ישראל עם איומים שונים מבעבר .  האתגרים הביטחוניים העומדים לפנינו פושטים ולובשים צורה ",  אמר .  
לדבריו , " אופי הלחימה המורכב מחייב אותנו לתת מענה לזירות מורכבות ולדילמות קשות .  האחריות המוטלת על צה"ל ועל זרוע האוויר והחלל הולכת וגדלה ועולם התעופה הצבאית משתנה בקצב מסחרר .  בעוד 20 שנה ,  אתם תובילו את החיל הזה - כשהוא ייראה כלקוח מתוך סרט מדע בדיוני .  ועדיין ,  חשוב שתזכרו ;  המטוס לבדו לא יצלח למלחמה ,  לא להגנה ולא לתקיפת המחץ ,  הוא זקוק לאדם שינווט את דרכו ויתווה את היעדים ואת קוד הפעולה ,  יראה את המטרה ,  אבל ידע להפעיל שיקול דעת ". 
מפקד חיל האוויר אלוף אשל אמר כי  " בשנה האחרונה נדרש החיל לפעול והוכיח ,  פעם אחר פעם ,  את איכותו והיותו רלוונטי מתמיד ".  לדבריו , " במבצע 'צוק איתן' פעל חיל האוויר ברמה מקצועית גבוהה וברמה מוסרית שאין דומה לה בעולם .  חיל האוויר אינו לבדו ,  הוא משולב ,  באופן עמוק ,  בכלל הצבא .  שילוב הזרועות מעניק לצה"ל יכולות ועוצמה שטרם ידענו ואנו נחושים לחזק את 'עמוד האש האווירי' לפני המחנה ".  

נתניהו על הסכם הגרעין : " איראן סוחטת ויתורים מהמעצמות "
 ראש הממשלה התייחס בטקס סיום קורס טיס בחצרים למשא ומתן בין טהראן למערב וטען : " יישאר לה נתיב להשגת ארסנל גרעיני תוך עשור ".  הנשיא ריבלין : " האחריות על חיל האוויר הולכת וגוברת "
 
