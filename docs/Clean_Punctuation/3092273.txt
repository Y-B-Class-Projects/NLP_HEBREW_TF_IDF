ותיקי הפלמ"ח ממשיכים במאבק :  דורשים תקצוב זהה להנצחת גנדי
ראש הממשלה הבטיח כבר לפני כחצי שנה להעביר החלטה להקמת אתר הנצחה ללוחמי הפלמ"ח וחטיבת הראל בשער הגיא - אך זו טרם אושרה בעוד שהקמת האתר החלופי להנצחת השר לשעבר זאבי בשומרון כבר אושרה ותוקצבה . " טיפול לא מידתי שחורג ממנהל תקין ",  כתבו במכתב שהגיע לוואלה !  NEWS
 ( בווידאו :  סערה בטקס האזכרה לשר זאבי ,  נובמבר )  
הממשלה טרם אישרה הצעת החלטה על הקמת אתר הנצחה לוותיקי הפלמ"ח וחטיבת הראל בשער הגיא שבדרך לירושלים - חצי שנה אחרי שראש הממשלה בנימין נתניהו התחייב להזיז את אתר ההנצחה שיועד לזכרו של השר לשעבר רחבעם  ( גנדי )  זאבי למקום חלופי בשומרון .  
בעוד הקמת אתר ההנצחה לזכרו של זאבי אושרה כבר באפריל ,  ותיקי הפלמ"ח מוחים על טיפול ש"אינו שוויוני ,  אינו סביר ,  אינו מידתי ,  וחורג מכללי מינהל תקין ".  הם דורשים מראש הממשלה להעביר את ההחלטה עד ראש השנה וכי התקציבים שיופנו להנצחת לוחמי הפלמ"ח וחטיבת הראל יהיו זהים לאלה שהופנו להנצחתו של זאבי .  
בשנה האחרונה מנהלת עמותת ותיקי דור הפלמ"ח ,  המייצגת מפקדים ולוחמים לשעבר ובני משפחות של חברי הפלמ"ח וחטיבת הראל שפרצו את הדרך לירושלים ,  מאבק ציבורי נרחב להנצחת מורשתם בשער הגיא  ולבטל את החלטת הממשלה מ-2011 שקבעה כי באתר יונצח זאבי .  
המאבק כלל עצומות ,  מכתבים ,  הפגנות ,  ואיומים בצעדים משפטיים ,  בטענה שהחלטת הממשלה להקדיש את שער הגיא לזכרו של גנדי הייתה החלטה פוליטית לא עניינית ,  והפרה של שורה של הבטחות שלטוניות שניתנו במרוצת השנים לייעד את האתר למורשת הקרב של פורצי הדרך לירושלים .  
לקריאה נוספת בנושאהאיום המשפטי מאחורי החלטת נתניהו לבטל את הנצחת זאבי בשער הגיאלשכת נתניהו :  בוחנים אתר אחר במקום שער הגיא להנצחת רחבעם זאבי 
באפריל האחרון ,  בפגישה משותפת עם ותיקי הפלמ"ח ובני משפחת זאבי ,  נתניהו הודיע כי הוסכם להזיז את אתר ההנצחה לגנדי לאתר חלופי באזור התעשייה ברקן בשומרון ,  ולעגן את הנצחת לוחמי הפלמ"ח וחטיבת הראל בשער הגיא בהחלטת ממשלה נוספת .  
כמה ימים לאחר מכן ,  אישרה הממשלה הצעת החלטה הנוגעת לאתר ההנצחה של גנדי  והקצתה 23.5 מיליון שקל לצורך הקמת האתר בתוספת של כ-17.5 מיליון שקל לצרכי תפעול בחמש השנים הראשונות .  עם זאת ,  החלטת ממשלה נוספת  לגבי הנצחת מורשת הפלמ"ח והראל  טרם אושרה .  
מאז ,  המשיכו ותיקי הפלמ"ח בשיחות עם ראש הסגל יואב הורביץ ומזכירות הממשלה ,  והועברה לידיהם טיוטה של הצעת מחליטים בנושא ,  אך לדבריהם היא אינה תואמת את ההבטחות השלטוניות שניתנו להם ולוקה בפגמים  " מהותיים ".  
במכתב שהעבירה בשבוע שעבר לראש הממשלה עמותת דור הפלמ"ח - המייצגת את המשפחות והלוחמים ,  ובין היתר את האלופים בדימוס צבי זמיר ושייקה גביש ,  המשורר חיים גורי והשר לשעבר רפי איתן - והגיע לידי וואלה !  NEWS ,  הם מוחים על הטיפול  " הלא ראוי "  כדבריהם בנושא .  
כך לדוגמה ,  התקציב המוצע להקמת אתר ההנצחה בשער הגיא הוא עשרה מיליון שקלים בלבד -לעומת 23.5 מיליון שקל לגנדי ,  וותקציב של שישה מיליון שקלים לצורך תפעול בחמש השנים הראשונות ,  לעומת 17.5 מיליון שקל שהוקצו לגנדי .  כמו כן ,  הצעת המחליטים אינה מתייחסת ספציפית ל"מבקיעי הדרך ומלווי השיירות "  אלא ל"פורצי הדרך לירושלים במלחמת השחרור "  ומבקשת להנציח באתר גם את המורשת ההיסטורית של העלייה לרגל לירושלים .  
במכתב ,  שנשלח על ידי עו"ד גלעד שר ,  המייצג את העמותה ,  מבקשים ותיקי הפלמ"ח מראש הממשלה לפעול ללא דיחוי נוסף לתיקון הצעת ההחלטה ואף מצורפת טיוטה של הצעת מחליטים מתוקנת  שכוללת תקצוב זהה לתקצוב ,  שניתן בהצעת המחליטים של זאבי ומסגרת ברורה של לוחות זמנים וסמכויות לביצוע ויישום ההחלטה . 
" תהיה זו מחווה נאה ",  מבקשים ותיקי הפלמ"ח ,  לתקן את החלטת הממשלה ולהעבירה עוד לפני ערב ראש השנה . " סמליות לאומית מיוחדת תהיה בסגירת המעגל ,  מתש"ח לתשע"ח ",  נכתב בסיום המכתב .  

ותיקי הפלמ"ח ממשיכים במאבק :  דורשים תקצוב זהה להנצחת גנדי
ראש הממשלה הבטיח כבר לפני כחצי שנה להעביר החלטה להקמת אתר הנצחה ללוחמי הפלמ"ח וחטיבת הראל בשער הגיא - אך זו טרם אושרה בעוד שהקמת האתר החלופי להנצחת השר לשעבר זאבי בשומרון כבר אושרה ותוקצבה . " טיפול לא מידתי שחורג ממנהל תקין ",  כתבו במכתב שהגיע לוואלה !  NEWS

