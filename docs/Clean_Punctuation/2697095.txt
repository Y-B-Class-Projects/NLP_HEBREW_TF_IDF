ניצחון הרצוג עשוי להראות לבנט את הדרך החוצה מהממשלה
בחירת יו"ר העבודה הטרי מסדרת לנתניהו קלפים חדשים וטובים .  גם אם ראש הממשלה לא ימהר להיפרד מבנט ,  לפיד או לבני ,  התלות בהם פחתה ופתאום גם כניסת החרדים לקואליציה אפשרית
תמונה אחת זכורה היטב מיום שישי לפני שנה פחות שבוע בדיוק .  בזה אחר זה עלו לבמה מועמדי מפלגת העבודה שנבחרו בבחירות הפנימיות .  למקום הראשון הגיע עמיר פרץ ,  שהועמד ליד יושבת הראש ,  שלי יחימוביץ' .  כולם חיבקו ,  נישקו וחייכו אך פרץ היה כבוי .  הוא שילב את ידיו והתקשה לשחרר חיוך .  זמן קצר אחר כך הוא כבר התראיין והציב גבולות ליחימוביץ' .  כעבור כמה שבועות עזב בטריקת דלת את מפלגת העבודה .
 לפי כל הסימנים ,  זה לא מה שהולך לקרות לרומן בין יחימוביץ' לבין יושב הראש החדש ,  יצחק  ( בוז'י )  הרצוג .  אמנם יחימוביץ' הושפלה ,  אבל לא נראה שהיא הולכת לשום מקום .  האם תתייצב לצדו של הרצוג ,  בדיוק כפי שהוא התייצב לידה ,  או שתתחיל למרר את חייו כמו שפרץ רצה לעשות לה ?  בשלב זה לא ברור .  כדאי להיזהר עם ההנחות ,  כי כפי שראינו אתמול ,  תחזיות ונבואות הן עסק מאוד פריך ככל שזה נוגע לפוליטיקה הישראלית .  
מפלגת העבודה הוכיחה שלשום שיש  " באנקר "  אחד מובהק בפוליטיקה הישראלית - הפסד של המפלגה בבחירות גורם כמעט באופן מידי לעריפת ראשו של היו"ר ובחירת קורבן אחר ,  שינסה לשקם את המפלגה ויודח מיד לאחר הבחירות הבאות .  לזכותה של המפלגה ייאמר שהיא כמעט היחידה בנוף הפוליטי בישראל שעוד שומרת על התנהלות דמוקרטית אמיתית .  רק שהדמוקרטיה המשתפכת הזו מונעת שוב ושוב ממנהיגיה לקבל זמן ראוי כדי להטביע חותם ולהוביל דרך מסוימת .
 בדיעבד ניתן לומר שמה שהביא להרצוג את הניצחון היה העובדה ששני חסרונותיה הבולטים של יחימוביץ' מהווים אצלו נקודות חוזק .  בניגוד לה ,  שתפישת עולמה בנוגע לאנשים מחולקת בעיקר ל"נגדנו "  או  " משלנו ",  הרצוג הוא אלוף ביחסי אנוש .  הרצוג ,  שלא כמו יחימוביץ' ,  מזוהה מאוד עם הנושא המדיני .  היו"ר היוצאת הלכה על כל הקופה והדגישה מתחילת דרכה בראשות המפלגה כמעט אך ורק את הנושא החברתי .  תוצאות הבחירות הכלליות הבהירו לה שהיא טעתה .  במהלך החודשים האחרונים היא ניסתה לתקן את המצב וחידדה את עמדותיה בנושא תהליך השלום עם הפלסטינים ,  איראן ,  סוריה ועוד שאר ירקות .  אבל או שזה היה מאוחר מדי או שזה לא התיישב עליה באורגינל .  
להרצוג מחכה עבודה קשה באפיונה מחדש של מפלגת העבודה .  על יחימוביץ' אפשר אולי למתוח הרבה ביקורת ,  אבל כולם ידעו בדיוק מה הסחורה שהיא מביאה .  היא גם הוכיחה את אמינותה כשנשארה מחוץ לממשלה כפי שהבטיחה .  אם הייתה מזגזגת וחוברת לנתניהו סביר להניח שהיום לא היה מי שיקרא עליה תגר במפלגה .  הבדיחה במפלגת העבודה הייתה שעוד לפני שהרצוג יישא את נאום הניצחון ,  הוא כבר ירוץ לחתום עם נתניהו על הסכם הכניסה לקואליציה .  אבל הרצוג ישכיל אם יבהיר כבר עכשיו שכניסתו לממשלה תהיה רק על בסיס התקדמות משמעותית במשא ומתן המדיני .  כל כניסה אחרת תיראה כזחילה וכניסה לבור שממנו יהיה קשה לחזור .  כשאהוד ברק עזב את מפלגת העבודה ממרומי תפקידו כשר ביטחון ,  ועם שלל מיניסטרים ,  למפלגה עמד מספר המנדטים של העבודה בסקרים על ארבעה .  יחימוביץ' הביאה בסוף 15 ושמרה על אמינותה .  אם הרצוג ימשיך בקו הזה ,  תוך חידוד העניין המדיני ,  הוא יוכל לחזק את עצמו .  
ניצחונו של הרצוג אולי ימתיק את הגלולה המרה בפיו של ראש הממשלה ,  שמתכונן להסכם המתגבש בז'נבה במהלך סוף השבוע .  מלכתחילה נתניהו רצה להקים ממשלה עם מפלגת העבודה והחרדים .  זמן קצר לפני שהוא חתם עם לפיד על ההסכם הקואליציוני הוא עוד התקשר ליחימוביץ' ושאל אם היא לא שינתה את דעתה .  בינתיים קמה ממשלתו עם לפיד ,  בנט ולבני ,  שעד כה זוכה ליציבות .  הרצוג ונתניהו ינהלו מן הסתם הרמוניה מכובדת ומנומסת ,  אבל הדברים יבשילו לכדי תכסיסים ותחבולות פוליטיות רק אם תהיה התקדמות במשא ומתן המדיני .  במקרה כזה ישמח הרצוג להצטרף לממשלה .  בניגוד לקודמתו בתפקיד הוא מאמין בניסיון לשנות מבפנים מאשר לצעוק ולמחות מבחוץ .
 בכל מקרה ,  לפיד ,  לבני ובנט ,  שמיהרו הבוקר לחבק את הרצוג ,  צריכים להרגיש החל מהיום פחות נוח .  אם עד עכשיו הם החזיקו את נתניהו קצר ,  הרי שמהיום חוזר כוח המיקוח אליו .  בכל זמן נתון נתניהו יוכל להחיות מחדש את אופציית השותפות עם העבודה והחרדים .  גם אם לא ייצא מזה כלום ,  זו תהיה חרב שנוח לנופף בה ולכופף את השלושה בנושאים שוטפים שעל סדר היום .  חוק השוויון בנטל ,  שמגיע בימים אלה לרגעי השיא שלו ,  יהווה אינדיקציה טובה עד כמה ואם בכלל נתניהו חוזר לקרוץ לחרדים .  
מבין שלושת השותפים ,  ניצחונו של הרצוג צריך להטריד בעיקר את נפתלי בנט .  ראשית בגלל התסריט המקובל לפיו התקדמות מדינית אמיתית תיאלץ אותו לפרוש מהממשלה .  אבל גורם פוליטי חד חושים ,  שצפה את ניצחונו של הרצוג כבר לפני חודש ,  ציין כי המהפך בעבודה יאפשר לנתניהו בקונסטלציה מסוימת להיפרע סוף סוף מיו"ר הבית היהודי ,  גם ללא ויתורים מדיניים מרחיקי לכת .  נאמר ,  איזו הקפאת בנייה שמגובה ברשת ביטחון של הרצוג - והנה ראש המטה לשעבר נדחף החוצה .  חייבים לציין שזהו תסריט שנראה דמיוני .  הרי הקפאת בנייה תיצור לראש הממשלה בערה בתוך מפלגתו שלא בטוח שהוא ירצה להצית אותה רק כדי להיפטר מבנט .  אבל זוהי הפוליטיקה .  מישהו האמין לפני 12 שעות שהרצוג ינצח בהפרש של 20% ? 
 ( עדכון ראשון :  16:09 )  
לקריאה נוספת:הח"כים בירכו את הרצוג : " להציב אלטרנטיבה שלטונית"דרמה בעבודה :  הרצוג הביס את יחימוביץ' בפער גדולהרצוג כבש את העבודה : " יוצאים לדרך חדשה ,  לא אפעל לבד "  

ניצחון הרצוג עשוי להראות לבנט את הדרך החוצה מהממשלה
בחירת יו"ר העבודה הטרי מסדרת לנתניהו קלפים חדשים וטובים .  גם אם ראש הממשלה לא ימהר להיפרד מבנט ,  לפיד או לבני ,  התלות בהם פחתה ופתאום גם כניסת החרדים לקואליציה אפשרית

