הממשלה אישרה :  2.2 מיליארד ש' למאבק בגזי החממה
הממשלה תצא בתוכנית לאומית להפחתת פליטות גזי חממה בישראל בתקציב של 2.2 מיליארד שקל .  ראש הממשלה נתניהו : " האיום בשינוי האקלים אינו פחות מהאיומים הביטחוניים "
 הממשלה אישרה היום  ( ראשון )  את התוכנית הלאומית להפחתת פליטות גזי חממה ואת מתווה תוכנית הפעולה ליישומה .  לצורך יישום התוכנית יושקעו 2.2 מיליארד שקל בעשור הקרוב .  התוכנית כוללת הפחתת צריכת החשמל במגזר הביתי באמצעות מעבר לשימוש במכשירי חשמל ביתיים חסכניים ,  שיפור ושיפוץ מבנים ,  פעולות חינוך והסברה להעלאת המודעות להפחתת פליטות גזי חממה ,  קידום טכנולוגיות ישראליות חדשות ,  בנייה ירוקה ,  ועוד ,  זאת בהסתמך על מסקנותיה של ועדת המנכ"לים הבינמשרדית בראשות מנכ"ל משרד האוצר חיים שני ,  בנוגע לתוכנית הלאומית להפחתת פליטות גזי החממה בישראל .  
לפי מסקנות הוועדה ,  שכאמור ,  אושרו על ידי ראש הממשלה ,  מדינת ישראל תשקיע בעשור הקרוב 2.2 מיליארד ש"ח לקידום הסביבה והכלכלה ,  תוך הפחתת פליטות גזי חממה .  בין הפעולות ,  המליצה הוועדה לחסוך בפליטות גזי החממה באמצעות חסכון בחשמל ובדלקים ,  וכך לחסוך בכספי המשק ,  לשים דגש על עצמאות אנרגטית ובתוך כך להפחית את התלות בדלק פוסילי .  וכמו כן ,  קידום תעשיית הטכנולוגיות להפחתת פליטות גזי חממה וניצול הזדמנויות בשוק הבינלאומי ,  והעלאת המעמד הבינלאומי למען הצטרפות לקהילה הבינלאומית .  במשרד האוצר הודיעו כי הפעולות המומלצות להפחתת פליטות גזי חממה יביאו לתועלת למשק ,  מעבר לחסכון בפליטות גזי חממה .  
ממשרד ראש הממשלה נמסר כי ליישום התוכנית מספר משמעויות לאומיות ארוכות טווח ,  בהן הפחתת הביקוש לחשמל ובכך הפחתת פליטות גזי חממה ,  סביבה נקייה ,  תוך הפחתת מזהמים נוספים ובכך שיפור בריאות הציבור .  כמו כן שיפור איכות החיים וקידום תעשיית הטכנולוגיות תוך ניצול הזדמנויות בשוק הבינלאומי בתחום זה . " התוכנית צפויה לייעל את צריכת האנרגיה ובכך תאפשר הפניית מקורות לפעילות כלכלית חדשה ",  נכתב בהודעת משרד ראש הממשלה , " מהלך זה יהווה הצטרפות לקהילה הבינלאומית במאמץ הגלובלי להתמודדות עם שינוי האקלים ועמידה בדרישות ארגון מדינות ה- OECD ". 
ראש הממשלה בנימין נתניהו ,  אמר בישיבה כי , " החודשים היבשים האחרונים ונובמבר השחון ביותר מאז קום המדינה ,  הינם נורת אזהרה לנו ולעולם כולנו שהאיום בשינוי האקלים אינו פחות מהאיומים הביטחוניים הנשקפים לנו .  אני מתכוון לפעול בתחום זה בנחישות ,  במדינה הסובלת ממחסור חמור במים זוהי מלחמה קיומית ". 
ממשרד האוצר נמסר כי יישום המלצות הוועדה יביא להפחתת פליטות גזי החממה בסך של כ-13 מיליון טון שווה ערך CO2 בשנת 2020 ,  אשר מהווים כ-60% מיעד ההפחתה הלאומי .  כמו כן ,  צעדים נוספים שיבצע המשרד להגנת הסביבה בתחום הפרדת פסולת ומהפכת המיחזור ,  יגדילו את ההפחתה השנתית ל-15.6 מיליון טון ,  אשר מהווים כ- 72% מיעד ההפחתה .
 שר האוצר ,  יובל שטייניץ ,  אמר בסוף השבוע כי  " עיקרי ההמלצות שגובשו בשנה האחרונה ,  הם צעד סביבתי כלכלי ראשון וחשוב שבבסיסו תוכנית מפורטת שתוביל להפחתת פליטות גזי החממה .  התוכנית מגשרת ומקשרת בין קידום האינטרס הסביבתי לבין ההזדמנויות הכלכליות העומדות בפני המשק הישראלי ובכך תומכת בצמיחה בת קיימא ". 
שר התשתיות הלאומיות ,  עוזי לנדאו ,  שמשרדו יזכה ל-315 מיליון שקל מהתקציב הכללי ,  אמר בישיבת הממשלה כי מדובר בתוכנית טובה . " יש לברך את משרד האוצר על התכנסותם לטובת תוכנית ההתייעלות האנרגטית ",  אמר ,  והוסיף כי  " מרבית האחריות ביישום התוכנית הכוללת מוטלת על כתפי משרד התשתיות הלאומיות ,  והוא שיוביל את הנושא ,  יש בידינו תוכנית ,  מגובשת ומקיפה ובכוונתנו ליישמה במלואה .  האחריות של כולנו ליישם את תוכנית ההתייעלות כי אין לנו אנרגיה מיותרת ".  
לדברי השר לנדאו , " התוכנית נותנת פתרון כולל לכל מגזר בישראל ומפרטת שורה ארוכה של צעדים בכל מגזר שצורך חשמל .  היא מכילה התייחסות פרטנית לכלל המגזרים במשק ביניהם גם התעשייתי ,  הפרטי ,  המסחרי ,  הציבורי ,  החקלאי ,  תחום הבנייה הירוקה ועוד  ,  ומכוונת לחיסכון אינטנסיבי אך מחושב .  יישומה של התוכנית יאפשר הקמת תחנת כוח וירטואלית  אני מדבר על 3400 מגה-וואט שייחסכו ,  יחסוך לצרכנים מאות שקלים בשנה בחשבונות החשמל ,  יפחית את צריכת החשמל ויתרום לשיפור איכות הסביבה ".  
משרד התשתיות יחלק את מאות המיליונים בצורה הבאה :  לפעילויות לגבי הפחתת צריכת החשמל במגזר הביתי יוקצו 269 מיליון שקל ,  30 מיליון שקל יוקצו לטובת פעולות חינוך והסברה בנושא ,  ו- 15 מיליון שקל יוקצו לתקינה ,  אכיפה ותמיכה בסקרי אנרגיה .
 
הממשלה אישרה :  2.2 מיליארד ש' למאבק בגזי החממה
הממשלה תצא בתוכנית לאומית להפחתת פליטות גזי חממה בישראל בתקציב של 2.2 מיליארד שקל .  ראש הממשלה נתניהו : " האיום בשינוי האקלים אינו פחות מהאיומים הביטחוניים "
 
