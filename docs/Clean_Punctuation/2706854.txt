העימות מעבר לפינה :  בנט מקדם מחדש את דוח אדמונד לוי
לפיד  " התקפל "  בפני הבית היהודי ?  בנט יגרום לנתניהו להזיע שוב ?  מי נאמן למי בש"ס ?  ואיך מנצלים שוב את נושא שכר הח"כים ?  לכל שאלה תשובה ,  בטור השבועי של כתבנו הפוליטי
עם שוך הקרבות סביב הצעת החוק של עדי קול על שוויון במס לזוגות מאותו המין ,  אפשר לסכם את סיבוב ההתנגשויות האחרון בין הסיעות בכך שהבית היהודי עושים פוליטיקה טוב יותר מיש עתיד .  
כבר שבועות מסבירים במפלגתו של לפיד שעל החוק הזה הם לא יתפשרו . " יש חשיבות להעביר את ההצעה הזו כחוק ",  אמר שר האוצר מיד אחרי שההצעה אושרה בוועדת השרים לחקיקה . " זה לא קשור לנושא דת ומדינה ,  זה קשור לזכויות אדם ",  אמר .  אז אמר .  
הפשרה אליה הגיעו שתי הסיעות קובעת בדיוק ההיפך .  הטבת המס לזוגות מאותו מין לא תיעשה בחקיקה ראשית - הישג שקיוו לו כל כך ביש עתיד ,  אלא בתקנות .  וגם אז ,  קובע הניסוח כי שר האוצר  " רשאי להעניק הטבות מס במקרים נוספים ".  כלומר ,  אין אפילו בדל של הכרה בקהילה הלהטבי"ת .  
סיעת יחיד :  לכל הטורים של עמרי נחמיאס
במפלגתו של בנט חששו כי הכרה שכזו תהווה תקדים עליו יוכלו שופטי בג"ץ להסתמך בפסיקות עתידיות .  הם הצליחו למנוע זאת . " קיפלנו את לפיד ,  החוק נקבר ",  צהלו בכירים במפלגה אתמול .  אז אולי הצהלות מוגזמות ,  כי בסופו של דבר יש עתיד כן תקבל את מבוקשה וההטבות יינתנו ,  אבל אין ספק שהפשרה אליה הגיעו רחוקה מהנוסח שרצו במפלגתו של לפיד לראות .  
בשולי הדברים ,  בנט לא אהב את העובדה שח"כ אורית סטרוק ביקשה לרשום בפרוטוקול כי התנגדה להצעה - בניגוד להסכמים המוקדמים בין הסיעות לפיה חברי הבית היהודי ייצאו ויתקזזו .  גורמים במפלגה הסתכלו על התקרית השולית הזו כדוגמה ליחסים הבעייתיים בין הפלגים המרכיבים את הבית היהודי :  המפד"ל ותקומה . " אם בנט ירצה להיות ראש ממשלה יום אחד ",  אמרו , " הוא יהיה חייב להיפרד מהם .  הם מסנדלים כל יוזמה שלו ונכנסים לעימות על כל דבר קטן .  זה לא יחזיק מעמד לאורך זמן ".  עם זאת ,  סביר להניח כי פיצול בין הסיעות יתרחש ,  אם בכלל ,  רק בסמוך לבחירות .  בנט בתור ראש סיעה של 12 חברי כנסת הוא פוליטיקאי חזק ובכיר .  במקרה של פיצול יעזבו את הסיעה ארבעה חברי כנסת ,  ובבית היהודי ייוותרו שמונה חברים בלבד ,  מה שיפחית במעמדו ובהשפעתו .
 אבל לא רק פוליטיקה מפלגתית מעסיקה את בנט .  אתמול הוא נפגש בכנסת עם השרים עוזי לנדאו ויאיר שמיר מישראל ביתנו ,  ועם סגן השר זאב אלקין .  על הפרק :  קידום דוח אדמונד לוי ,  שקובע בשורה התחתונה כי מפעל ההתנחלויות חוקי וכי  " אין כיבוש ביהודה ושומרון ".  הדוח נגנז בקיץ שעבר ,  בעקבות התנגדותו של היועץ המשפטי לממשלה ,  יהודה וינשטיין .  
שרי הליכוד לחצו על נתניהו לדון בדוח ערב הבחירות לכנסת ה-19 ,  אולם הוא סירב . " לצערי בשלב זה היועץ המשפטי לממשלה אינו נותן לדוח רוח גבית אבל אני מקווה שנמצא לזה פתרון ",  אמר אז נתניהו בישיבת שרי הליכוד ,  שפרטיה פורסמו ב"הארץ ".  זו הפעם השלישית שבה הפורום נפגש בהרכבו הנוכחי בניסיון לחשוב כיצד ניתן להביא את הדוח לאימוץ ואישור בממשלה .  
הסיכויים אינם גבוהים .  שרי יש עתיד והתנועה ,  כמו גם נתניהו עצמו וכמה מהשרים הקרובים אליו צפויים להפיל את היוזמה ,  בוודאי על רקע התקופה הקריטית בה מצוי המשא ומתן עם הפלסטינים .  ועדיין ,  כדאי לשים לב למהלך ,  שעלול להדליק אש בקואליציה בשבועות הבאים .  
היחסים בין דרעי וישי ידעו בתקופה האחרונה מורדות ,  ומורדות תלולים יותר - אבל השבוע האחרון נראה כמו נקודת שפל אפילו ביחס אליהם .  בסביבת ישי האשימו השבוע כי דרעי טירפד את מינויו של ישי לתפקיד יו"ר זמני של ועדת החוץ והביטחון .  במקרה אחר ,  נחתכו תמונותיו של ישי מביטאון המפלגה , " יום ליום ",  אולם השיא היה במוצאי השבת האחרונה ,  אז חגג היו"ר המודח את יום הולדתו במסעדה .  
אנשיו עמלו במשך שבועות על האירוע ,  אליו הגיעו פעילים ומקורבים רבים - אך אף לא אחד מחברי הכנסת של ש"ס .  במחנה דרעי ראו בכך הוכחה לבידודו של ישי בסיעה ,  והביאו זאת כדוגמה לכך שסיפור הפיצול בסיעה ירד מהפרק .  בסביבתו של ישי טענו מנגד כי על חברי הכנסת הופעלו לחצים גדולים שלא להשתתף בחגיגה ,  וכי ליו"ר הקודם עדיין יש מחנה גדול גם בתוך הסיעה .  לא ברור אם הסיעה אכן תתפצל ,  אבל אין ספק כי כל יום שעובר מקטין את המומנטום של ישי ומאפשר לדרעי לבסס את מנהיגותו .  
אחת לכמה חודשים יוצא מישהו מחברי הכנסת ביוזמה להפחית את שכר הח"כים .  ביוזמה כשלעצמה אין בעיה ,  אלא שהיא טומנת בחובה בעיקר מנות גדושות של פופוליזם .  חבר הכנסת שמוביל את המהלך מקבל סיקור חיובי בתקשורת ומבטיח להוריד את המשכורות ,  התקשורת ממשיכה הלאה והמשכורות בסופו של דבר לא יורדות .
 השבוע ,  למשל ,  פנה חבר הכנסת שמעון סולומון  ( יש עתיד )  ליו"ר ועדת הכספים וביקש למנוע את העלאת שכר הח"כים המתוכננת לינואר 2014 בטענה כי מדובר  " בזמנים של הידוק החגורה ".  סולומון עקבי בנושא .  הוא גם הגיש הצעת חוק בעניין .  חבל רק שבישיבה של ועדת העבודה והרווחה של הכנסת בחודש יוני הצביעו ארבעת חברי הכנסת שהיו נוכחים בדיון :  חיים כץ ,  מיקי רוזנטל ,  רינה פרנקל וסולומון עצמו ,  נגד הצעה לקצץ 10% ממשכורות חברי הכנסת ובחרו לקצץ רק אחוז אחד .  הנימוק אז היה כי יש לבחון במקביל גם הורדה של שכר השופטים ונושאי משרה אחרים ,  וכי הנושא יידון בהקדם .  מאז עברה חצי שנה ,  ודבר לא נעשה .  
אז סביר להניח שכוונותיו של סולומון ,  כמו גם של חברי כנסת אחרים ,  טובות .  אבל תמיד תימצא הסיבה מדוע למה לא לקצץ .  אחד העוזרים הפרלמנטרים הבולטים במשכן הציע השבוע הצעה מתבקשת . " הרי ברור שהשכר שלהם לא באמת יירד .  אם הם מרגישים כל כך לא בנוח עם השכר והתוספות ,  מדוע שלא ייקחו עשרה אחוזים ויתרמו אותם בכל חודש למטרה אחרת ?  פעם לאגודה למלחמה בסרטן ופעם למרכז סיוע לנפגעות תקיפה מינית .  כל מטרה חברתית שיימצאו מבורכת .  את זה אפשר לעשות היום ,  בלי לחכות עוד חודשים של דיונים ".  
מילה טובה מגיעה למרכז המבקרים של הכנסת ,  שהשיק אתמול תכנית סיורים מיוחדת לבעלי צרכים מיוחדים .  מתווה הסיורים הותאם ללקויי ראייה ,  לקויי שמיעה ,  תלמידים על הרצף האוטיסטי ,  בעלי מוגבלות שכלית ובעלי מוגבלות פיזית .  בכדי לעזור לתלמידים בעלי מוגבלויות פיזיות להתנייד במהלך הסיור ,  הותקנו לאורך המסלול מעלונים .  יש משהו סמלי בהנגשה פיזית של משכן הכנסת לציבור .  בשנים האחרונות מנסים במשכן להקל ככל הניתן על כניסת אזרחים לכנסת ,  גם מסיבות של שקיפות וגם מרצון להשיב לכנסת את הרלוונטיות שלה .  ניתן רק לקוות שהנגישות תהפוך למלאה ,  ותהיה מנת חלקם לא רק של באי המליאה ,  אלא של כל אזרח בכל מבנה ציבורי .  
לפניות לכתב עמרי נחמיאס - omri_n@walla.net.il 

העימות מעבר לפינה :  בנט מקדם מחדש את דוח אדמונד לוי
לפיד  " התקפל "  בפני הבית היהודי ?  בנט יגרום לנתניהו להזיע שוב ?  מי נאמן למי בש"ס ?  ואיך מנצלים שוב את נושא שכר הח"כים ?  לכל שאלה תשובה ,  בטור השבועי של כתבנו הפוליטי

