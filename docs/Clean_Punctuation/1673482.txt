נתניהו רק נהנה ממזל
במסיבת העיתונאים לרגל צירופה של ישראל ל-OECD ,  דיבר רוה"מ על רפורמות כלכליות ,  תחרות ,  שוק ההון ,  פנסיה ותקשורת - רותם שטרקמן מצפה שביבי גם יעשה ,  ולא רק ידבר 
היה קצת מוזר לשמוע אתמול את ראש הממשלה בנימין נתניהו במסיבת העיתונאים .  פתאום הוא דיבר על מושגים כמו רפורמות כלכליות ,  תחרות ,  שוק ההון ,  פנסיה ותקשורת - במקום על בנייה בירושלים ,  חיזוק ההתנחלויות ,  המאבק באיראן והתחמשות החיזבאללה .  פתאום הוא נזכר בהפרטת אל על ,  בהוצאת קופות הגמל וקרנות הנאמנות מהבנקים ,  במכירת בנק דיסקונט ,  בטלוויזיה הרב-ערוצית וברפורמת השיחות הבינלאומיות .  פתאום הוא החמיא על המהלך להקטנת קצבאות החרדים שהכריחה אותם לצאת לעבודה .  
זה מוזר ,  כי כל הדברים האלה התרחשו בתקופת הכהונה של נתניהו כשר האוצר בשנים 2003-2005  ( וחלקם אפילו קודם לכן )  .  הרי כל מי שהיה בישראל בתקופה האחרונה יודע שזה לא נתניהו שהוא מכיר ,  כי מה שעשה נתניהו בשנתו הראשונה כראש ממשלה היה בעיקר להתקוטט עם נשיא ארה"ב ולהתקפל בפני כל קבוצת לחץ אזוטרית ,  כולל ירקני שוק הכרמל והסתדרות רופאי השיניים .  
למעשה ,  קשה למצוא מהלך משמעותי חיובי אחד שהובילה ממשלת נתניהו השנייה ,  ועל כך מגיע לראשיה ציון קרוב לאפס .  בכלל ,  נראה שדווקא בימים שבהם ישראל ניצבת בפני מלכוד מדיני-חברתי-שלטוני מורכב מאין כמותו - היא נותרת ללא מנהיגות אמיתית ,  עם שרים חסרי חזון ,  מערכת מפלגתית עלובה וממשלה נטולת יכולת .  
המזל של נתניהו הוא שלפחות מבחינה כלכלית הוא על הסוס .  לא חשוב אם הוא עושה משהו או לא  ( רוב הזמן הוא לא )  ,  הכלכלה הישראלית מתמודדת יפה עם המצב ,  ואפילו מפתיעה לטובה .  מאז שנבחר הבורסה עלתה ב-75% ,  השקל התחזק ב-8% לעומת הדולר ומחירי הדירות זינקו - נתונים טובים במיוחד בהשוואה לעולם .  כל אלה ,  לצד התפתחויות חשובות כמו בלימת העלייה באבטלה וההחלטה על צירופנו ל-OECD ,  מלמדים על כלכלה יציבה ומגזר עסקי משגשג .  
חלק מהאזרחים שבחרו את נתניהו בפברואר 2009 עשו זאת מכיוון שזכרו אותו כראש הממשלה ב-96'-99' .  אז הוא הוביל ממשלת ימין צרה ,  התגרה בעולם עם מנהרת הכותל ,  ליכלך על חצי מהעם ,  זילזל בחצי השני ורב עם האמריקאים .  לאלה שהצביעו לו בגלל כל זה ,  סיפק נתניהו את הסחורה - קואליציית ליכוד-ש"ס-ברק-ליברמן ,  ימנית ,  שורדת ומתגרה .  
אבל חלק מהישראלים לא בחרו את נתניהו בגלל היותו ראש ממשלה  ( כושל )  אלא בשל היותו שר אוצר  ( מצטיין )  .  נתניהו הוביל אז משק בקשיים להפחתות מסים ,  חיתוך קצבאות ,  רפורמה בשוק ההון וקיצוצים במגזר הציבורי .  ולאנשים שהצביעו לו בגלל נתניהו הזה ,  מגיע לקבל את הסחורה בשנה השנייה לכהונתו .  
אתמול ,  כשהחדשות מאירופה טובות עליו ,  הבטיח נתניהו טיפול בכמה שינויים כלכלים נדרשים .  אבל אם הוא לא מתכוון לפעול לכך בכל הכוח ,  הדיבורים יישארו בארכיוני העיתונים .  נכון ,  זה לא פשוט ,  אבל הוא יודע לעשות זאת .  נתניהו יודע להילחם בחזקים ובעשירים כדי לצמצם את הריכוזיות להפחית את שכר המנהלים ולדאוג לרגולציה על ענפים לא תחרותיים שמעיקים על כיסו של הציבור .  הוא יודע להתעמת מול שותפיו לממשלה כדי לטפל בבעיית ההשתתפות בשוק העבודה של החרדים  ( והערבים )  ,  והוא יכול להילחם בשחיתות הפוליטית ,  לטפל במערכת החינוך ולצמצם את הפערים החברתיים .  
כשנשאל אתמול על הצרות שעושים לו הפלסטינים אמר ראש הממשלה : " אני אדבר על זה מחר .  היום ,  תנו לנו רגע של נחת ".  אנחנו מוכנים לתת לנתניהו הרבה רגעים של נחת .  בתנאי שגם הוא ידאג שלנו יהיו רגעים כאלה .  בתנאי שידאג שבעוד עשר שנים ישראל לא תהיה יוון .  

נתניהו רק נהנה ממזל
במסיבת העיתונאים לרגל צירופה של ישראל ל-OECD ,  דיבר רוה"מ על רפורמות כלכליות ,  תחרות ,  שוק ההון ,  פנסיה ותקשורת - רותם שטרקמן מצפה שביבי גם יעשה ,  ולא רק ידבר 

