בשוק הרכב נערכים ל"תרחיש יום הדין ":  קלושים הסיכויים שנתניהו יתייצב מול הכוחנות של כץ
חוק רישוי הרכב פוגע כביכול באינטרסים של היצרנים ,  אך גם מהווה איום פוטנציאלי על מסחטת המסים של המדינה ■ האם נתניהו יישר קו עם כץ ?  בקרוב ההכרעה 
" חוק רישוי שירותי הרכב "  של משרד התחבורה מתקרב והולך לנקודת הסיום ומשרד התחבורה מפעיל כיום מכבש אדיר של לחצים ,  פנימיים וחיצוניים ,  כדי לסיים את הליכי החקיקה בשבועות ואולי אפילו בימים הקרובים .
 חברי כנסת שאמורים להצביע בעד החוק נקראים לדגל ,  במשרד התחבורה דולקים האורות עד השעות הקטנות של הלילה ,  וניסוחים משפטיים מורכבים והרי גורל מוטלאים על כוס קפה רביעית ,  בעיניים אדומות ,  במטרה לעמוד ב"דד-ליין "  של השר .
 במקביל נשלח בשבוע שעבר לראש הממשלה בנימין נתניהו מכתב נוסף מטעם שני ארגונים בינלאומיים המייצגים את יצרני הרכב הגדולים באירופה ובארה"ב ,  ובו הם מתריעים מפני ההשלכות העסקיות והמשפטיות האפשריות של קבלת החוק החדש .  
המכתב הנוכחי שונה מקודמיו לא רק בשל העובדה שהוא נשלח ישירות לראש הממשלה  ( המכתבים הקודמים נשלחו לוועדת הכלכלה ולשר התחבורה )  ,  אלא גם בנוסח התקיף והחד-משמעי שלו .  הנה כמה ציטוטים מתוכו : " להבנתנו ,  למרות כמה שינויים בחוק ,  הוא ממשיך לחרוג משמעותית מנורמות בינלאומיות מקובלות ויהיו לו השלכות לא מכוונות שהן בניגוד למטרת החוק ..  .  יש לו פוטנציאל לפגוע ברמות הנוכחיות של בטיחות ,  שירות ותחרות שקיימות בשוק הרכב הישראלי ..  .  החוק עתיד להעביר את המטלות של מתן אחריות ,  שירות ריקולים ועוד מיבואנים 'עקיפים' לנציגים הרשמיים של יצרני הרכב וליצרנים עצמם ". 
בין השורות נמצא גם אחד הנושאים שמטרידים יותר מכול את יצרני הרכב - פוטנציאל החוק לפגיעה במוניטין המותג : " אחד הנכסים החשובים ביותר של יצרן רכב הוא מוניטין המותג שלו ,  אחריותו ואיכות השירות ",  נכתב .  אם את שאר הנושאים  ( שירות ,  אחריות וכו' )  ניתן לסווג כ"מטרד מקומי ",  פגיעה בשם מותג היא כבר עניין עם השלכות גלובליות יקרות מאוד בעידן המרושת .  רק לאחרונה ראינו כיצד בעיות מקומיות נקודתיות בתחום הזה ,  כמו נתוני צריכת דלק של מכוניות מיני ביפן או כשלים טכניים בדגמים הנמכרים בארה"ב ,  הופכות מהר מאוד לכדור שלג חדשותי גלובלי .
 המכתב גם חוזר ומדגיש נקודות שהועלו במכתבים הקודמים ,  למשל שהחוק עלול להביא לישראל כלי רכב שלא ניתן להעניק להם שירות או חלפים ,  שייווצרו פערים במידע הנדרש למתן שירות ותיקוני בטיחות ,  שהמחירים עשויים לעלות ועוד .  כצפוי ,  מיהר שר התחבורה להגיב על המכתב באותה כוחניות מזלזלת  ( או זלזול כוחני )  שבה הגיב על המכתבים הקודמים .  הוא אף לא היסס לכנות את הגורמים שמאחוריו  " מונופולים ".  
במצב רגיל ,  אפשר להניח שגם נתניהו היה בוחר להעניק למכתב אותו טיפול שזכו לו מכתבים קודמים מסוגו ,  כלומר ,  לגלגל אותם לכדור ולהשליכם אל סל הניירות .  אבל בנקודת הזמן הנוכחית המצב הפוליטי-כלכלי שונה מכפי שהיה בעבר .  אל מול הכוחנות של שר התחבורה ,  שמשרד ראש הממשלה כבר התכופף בפניה לא פעם בעבר ,  ניצבים כיום שני אינטרסים מנוגדים .
 הראשון הוא של משרד האוצר .  ציינו לא פעם את התלות של האוצר בהכנסות ממכירת רכב חדש בישראל ,  ובחודשים האחרונים הפכה התלות הזאת להתמכרות של ממש נוכח ההאטה בייצוא והנסיגה הכללית בתוצר .  הבועה המתנפחת של מכירות הרכב ממשיכה לסדר לאוצר עודף אדיר בגביית מסים ,  מעבר לחזוי ,  שמסתכם כבר ב-2.7 מיליארד שקל מתחילת השנה .  במאי בלבד ,  שבו כזכור האטה הכלכלה בחריקת בלמים ,  רשם האוצר עודף גבייה של 1.6 מיליארד שקל מעבר לתחזיות .  הזינוק נובע רובו ככולו מזינוק של 75% ביבוא כלי רכב פרטיים לעומת מאי אשתקד .
 שוק הרכב מאפשר כיום לממשלה לעמוד בהתחייבויות תקציביות חריגות ולחלק סוכריות פוליטיות למי שחפצים ביקרם .  הדבר האחרון שמישהו רוצה זה לפגוע ביעילות של המחלבה הזאת כתוצאה מהרעת תנאים של יצרני הרכב הגדולים .
 האינטרס המנוגד השני נמצא בלשכת נתניהו עצמה .  בימים אלה נמצא  " מינהל תחליפי הדלק ",  שכפוף ישירות למשרד רה"מ ,  בעיצומם של מגעים שקטים ורגישים עם צמרת תעשיית הרכב העולמית במטרה לפתח ולהרחיב את  " ראש הגשר "  הטכנולוגי של תעשיית הרכב בישראל ולהפוך אותה למרכז מומחיות גלובלי - בדומה למודל של מרכז המו"פ של GM .
 המגעים הללו הם שיאם של מאמצי חיזור ישראליים שנמשכים שנים רבות ,  והצלחתם עשויה לסייע לתעשיית ההיי-טק המקומית לקפוץ פאזה - הן מבחינת אפשרויות התעסוקה והן מבחינת זרימת ההון מתעשיית הרכב לישראל .
 אמנם גם ליצרני הרכב יש אינטרס להתחבר לערוץ הידע הישראלי ,  אבל כפי שראינו בעבר אין להם בעיה לגייס ,  בתנאי חלום ,  את מיטב המוחות למרכזי הפיתוח הקיימים באירופה ,  ביפן ,  בקוריאה ובעמק הסיליקון .  לכן קריאת התגר הבוטה של משרד התחבורה על יצרני הרכב ,  בסגנון הישראלי המוכר של  " אני ואפסי עוד ",  מגיעה בזמן לא מתאים מבחינת משרד רה"מ .  ועל זה כבר אמר פעם אלכסנדר פופ , " אבן שזרק טיפש לבאר ,  גם אלף חכמים לא יוכלו להוציא ".  
בינתיים ,  נערכים יבואני הרכב הגדולים ל"תרחיש יום הדין ",  שבו עשויים יצרני רכב לממש את האיומים המרומזים במכתבם לנתניהו - אם וכאשר יתקבלו הסעיפים בחוק ,  שאותם הגדירו  " בלתי מתקבלים על הדעת "  - ולצנן ,  עד כדי הקפאה ,  את פעילות הייצוא שלהם לישראל .  בעיקרון ,  ההיערכות של היבואנים מתחלקת לשתי אסכולות עיקריות .  הראשונה היא  " נחיה ונראה ". 
נקודת המוצא של חסידיה היא שיצרני הרכב יעדיפו להמתין ולראות לאורך זמן כיצד ישפיע החוק ,  אם בכלל ,  על ההתנהלות בפועל בשוק הרכב .  ההנחה הזאת מבוססת על ההשפעה הזניחה שהייתה עד כה לאופרציות הייבוא האישי והמקביל על כלל שוק הרכב בישראל .  היא גם מבוססת על הערכה שהחוק החדש לא יצליח להסיר מדרכו של הייבוא העקיף מחסומים רציניים ,  כגון מציאת מקורות אספקה משמעותיים ,  מימון ייבוא כלי רכב בהיקף נרחב ומעבר דרך המסננת הדקה ,  שמפעיל כיום המכס כדי לאתר נסיונות ייבוא עקיפים לא כשרים כביכול  ( ע"ע החקירה נגד אלבר וחברות אחרות בענף )  .
 האסכולה השנייה גורסת שיש צורך למצוא פתרונות יצירתיים כדי להפיק את המרב מהחוק החדש .  כזכור ,  החוק מגדיר שתי ישויות ייבוא רכב : " יבואנים רשמיים ",  שעליהם מוטלות שלל התחייבויות משפטיות וחובות לדאוג לשירות ,  לבטיחות ולאחריות של כלי הרכב שלהם ושל יבואני הרכב העקיפים ,  ו"היבואן העקיף ",  שלמעשה פטור מכל המטלות הללו .
 אחד הרעיונות המעניינים שמתגלגלים הוא שינוי הסטטוס המשפטי של יבואנים קיימים מ"יבואנים רשמיים ",  כלומר נציגי היצרן ,  ל"יבואנים עקיפים ".  זה נשמע מוזר אבל בהחלט ניתן לביצוע .  כך יכול יבואן רשמי לנתק את קשריו החוזיים הישירים עם היצרן ולהתחיל לייבא למחרת אותו מותג - בהסכמת היצרן - דרך אחת מחברות הסחר הבינלאומיות שמתמחות בתחום .
 בעבר היו יבואנים שפעלו בישראל דרך חברות סחר ,  אולם בהוראת משרד התחבורה הוגדרו החברות הללו חברות עצמאיות ,  שאין להן קשר ישיר ליצרנים לעניין הדרישה לקשר ישיר יצרן-יבואן .  הישות העסקית החדשה ,  שנקרא לה  " יבואן כאילו עקיף ",  יכולה לשמור וולונטרית על כל התחייבויותין החוזיות של היבואן הישיר ללקוחותיו ,  כולל אחריות ,  שירות וייבוא חלפים ,  ועדיין לפטור את היצרן - שכביכול אינו מיוצג יותר בישראל - מכאב הראש המשפטי שמטיל עליו החוק החדש .  נשמע מוזר ?  בהחלט .  אבל כאשר חוק שלם נרתם כדי לגרום בכל דרך לתעשייה גלובלית עם מחזור של 2 טריליון דולר בשנה לרקוד לפי חלילו של שר תחבורה במדינה קטנה ,  אפשר בהחלט לצפות לתוצאות לוואי מוזרות .
 חוק רישוי שירותי הרכב :  הנושאים העיקריים
כינון ערוץ חדש של  " יבואן זעיר "   ( עד 20 כלי רכב ) 
יבוא אישי של רכב לשימוש עסקי ,  כולל מסחריות
הסדרת מתווכי הייבוא האישי ,  כולל רישוי
יבוא מקביל של רכב שנרשם בחו"ל מכל מקור שהוא
הטלת חובה על היבואן הסדיר לממש את האחריות וביצוע ריקולים  ( קריאת לתיקון בטיחותי )  גם לכלי רכב ,  שיובאו על ידי היבואן העקיף ,  הזעיר והאישי
איסור על יבואן רכב מסחרי להתנות את מימוש אחריות הרכב בכך שיטופל במוסכי השירות של היבואן
הסדרת סוג נוסף של מוסך  ( מוסך מומחה )  לרכבים חדשים
הסרת חסמים ורגולציה משוק ייבוא החלפים ,  אישור ייבוא מקביל של חלפים מקוריים מספקי משנה
הסמכת משרד התחבורה לקבוע תנאים ומגבלות על בעל רישיון הייבוא ,  כולל סוגי השירות שהוא רשאי לתת וכלי הרכב שהוא מורשה לייבא .  החוק מאפשר למשרד למנוע מתן רישיונות ייבוא או לא לחדשם אם לא עמדו בתנאים שנקבעו .  

בשוק הרכב נערכים ל"תרחיש יום הדין ":  קלושים הסיכויים שנתניהו יתייצב מול הכוחנות של כץ
חוק רישוי הרכב פוגע כביכול באינטרסים של היצרנים ,  אך גם מהווה איום פוטנציאלי על מסחטת המסים של המדינה ■ האם נתניהו יישר קו עם כץ ?  בקרוב ההכרעה

