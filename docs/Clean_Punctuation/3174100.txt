אחרי חודשים של דיונים :  אל"מ אבי בלוט מונה למזכיר הצבאי לרה"מ
נתניהו החליט למנות את מפקד חטיבת הקומנדו שיחליף את תא"ל טולדנו שיתמנה לפקד על אוגדת עזה .  בחודש שעבר נפרץ רכבו של בלוט ,  שנפצע בקרב במהלך מבצע  " עופרת יצוקה ",  ונגנב ממנו תיקו האישי ,  דבר שהעמיד בספק את בחירתו לתפקיד
אלוף-משנה אבי בלוט ימונה למזכיר הצבאי לראש הממשלה ,  כך החליט היום  ( שלישי )  ראש הממשלה בנימין נתניהו בתיאום עם שר הביטחון אביגדור ליברמן וראש המטה הכללי גדי איזנקוט .  עם מינויו לתפקיד ,  יועלה אלוף-משנה בלוט ,  שמשמש מפקד חטיבת הקומנדו ,  לדרגת תת-אלוף ויחליף בתפקידו את תת-אלוף אליעזר טולדנו ששירת בתפקיד בשלוש השנים האחרונות וימונה למפקד אוגדת עזה .  מועד ההחלפה יסוכם בקרוב .  טולדנו כבר מחכה להיכנס לתפקידו הבא כמפקד אוגדת עזה כמה חודשים ,  אך נתניהו התמהמה בקבלת ההחלטה על זהות מחליפו .  
לפי הנוהג ,  ראש הממשלה בוחר מזכיר צבאי מבין מועמדים שמציג בפניו הרמטכ"ל ,  אך נתניהו לא היה מעונין באף אחד מהמועמדים שאיזנקוט הציג בפניו מלכתחילה וביקש לפגוש מועמד אחר - תת-אלוף עופר וינטר ,  שמשמש כיום ראש מטה פיקוד מרכז ונחשב לקצין המזוהה מאוד עם המגזר הדתי-לאומי .  עם זאת ,  איזנקוט הבהיר לנתניהו ולוינטר כי הוא מתנגד למינויו לתפקיד המזכיר הצבאי והמינוי ירד מהפרק .  בחודשים האחרונים נתניהו קיים סבב ראיונות נוסף שבסופו בחר בבלוט לתפקיד .  
בחודש שעבר נפרץ רכבו של אלוף-משנה בלוט ונגנב ממנו תיקו האישי .  צה"ל פתח בחקירת הנושא .  גורמי צבאי סיפרו כי בלוט הוציא מרכבו את תיק המסמכים והטלפון המסווג מסוג  " ורד הרים ".  בתיקו האישי שברכב נותר מסמך בעל רמת סיווג מאוד נמוכה והיחס בצבא למקרה הוא בהתאם .  גורמי צבא הדגישו כי אין להשוות את המקרה הזה בחומרתו לאירועים אחרים כמו גניבת מחשב אישי או תכנית אופרטיבית .  
בלוט הוא יליד ירושלים ,  חובש כיפה סרוגה .  הוא התגייס לחטיבת הצנחנים ופיקד על גדוד 101 .  בהמשך נפצע במבצע  " עופרת יצוקה ",  פונה לבית החולים סורוקה ויצא מהלחימה תוך כדי מינוי מג"ד אחר שיפקד על הגדוד .
 לאחר מכן פיקד על יחידת מגלן ,  ומונה בהמשך לפקד על חטיבת יהודה .  יצא ללימודים בארצות הברית בבית הספר למלחמה של צבא ארצות הברית .  היה מח"ט במילואים של חטיבת צנחנים מובחרת ,  פיקד על קורס מפקדי פלוגות וגדודים .  בחודש אוגוסט קיבל את הפיקוד על חטיבת הקומנדו .  

אחרי חודשים של דיונים :  אל"מ אבי בלוט מונה למזכיר הצבאי לרה"מ
נתניהו החליט למנות את מפקד חטיבת הקומנדו שיחליף את תא"ל טולדנו שיתמנה לפקד על אוגדת עזה .  בחודש שעבר נפרץ רכבו של בלוט ,  שנפצע בקרב במהלך מבצע  " עופרת יצוקה ",  ונגנב ממנו תיקו האישי ,  דבר שהעמיד בספק את בחירתו לתפקיד

