הקרב על המע"מ - מי ימצמץ ראשון ? 
ביום שלישי תצביע ועדת הכספים על תקציב המדינה ועל חוק ההסדרים .  צבי זרחיה כבר יודע שלאחר אישור התקציב נתניהו ,  שטייניץ וישי יכריזו על ניצחון
בכנסת ובמשרד האוצר נערכים לדרמות ולעימותים מול סיעות הקואליציה וחברי כנסת מהליכוד בימים הקרובים ,  עד הצבעתה של ועדת הכספים של הכנסת מחרתיים על תקציב המדינה וחוק ההסדרים במשק .  
להחלטה על הטלת מע"מ על פירות וירקות אין רוב בכנסת בשל התנגדותן של סיעות ש"ס ,  הליכוד ,  יהדות התורה והעבודה .  בסיעות הללו דורשים כתחליף לגזירה הזאת להימנע מביצוע השלב הבא בתוכנית הפחתת המסים של ראש הממשלה בינואר 2010 או להעלות את המע"מ הכללי בחצי אחוז נוסף ,  ל-17% .  מבחינת ההשפעה על הכנסות המדינה ,  אחד משני המהלכים הכלכליים הללו יכול לשמש תחליף להטלת המע"מ על הפירות והירקות - אלא שכאן נכנסים לתמונה מאבקים אישיים וקרבות יוקרה קשים יותר מהקרב על הכנסות המדינה .
 ראש הממשלה בנימין נתניהו ,  המשמש שר-על לאסטרטגיה כלכלית ,  חרת על דגלו את הפחתת המסים - אף שהטיל מסים בהיקף כ-10 מיליארד שקל בתקציב הנוכחי .  הוא מתעקש למלא את הבטחותיו בבחירות ולהפחית את מס ההכנסה ומס החברות .  נתניהו לא יאפשר ליו"ר האופוזיציה ח"כ ציפי לבני  ( קדימה )  לצטט אותו בשידורי רדיו וטלוויזיה ערב הבחירות כמי שהבטיח להוריד מסים וכעת לא עמד בהבטחתו .  הספיק לו שליבני קראה לעברו בכנסת  " ביבי ,  תהיה גבר תבטל את המע"מ על פירות וירקות ".  
לפי המסתמן כעת ,  נתניהו לא יוותר בעניין הורדת המסים בשנה הבאה ,  והכדור יתגלגל לשר האוצר ,  יובל שטייניץ ,  העומד על הרגליים האחוריות ומתעקש להטיל מע"מ על פירות וירקות .  מבחינה ציבורית ,  שטייניץ ,  השומר על הקופה הציבורית ,  לא יכול להרשות לעצמו שהתקציב יאושר בלא המע"מ על פירות וירקות ,  ולכן הציע פיצוי להטלת המע"מ .  כפי שפורסם ב-TheMarker ,  בתמורה להטלת המע"מ על הפירות וירקות שטייניץ מוכן להקצות מאות מיליוני שקלים לרשויות המקומיות באמצעות משרד הפנים בראשות אלי ישי ,  יו"ר ש"ס .  נוסף על כך הוא יציע כ-300 מיליון שקל לפיצוי השכבות החלשות ועמותות חברתיות המעניקות סלי מזון לנזקקים .  בדרך יוכל ישי להשיג את אהדת ראשי הרשויות והישג חברתי .  ואולם הצעה זו עדיין לא מספיק אטרקטיווית מבחינתו של ישי .
 חרף ההתנגדויות לסעיפי התקציב השונים ,  בקואליציה בטוחים שהתקציב יאושר בשבוע הבא בקריאה השנייה והשלישית ,  שכן אי אישור התקציב יגרום להקדמת הבחירות .  אף אחת מסיעות הקואליציה אינה רוצה למתוח את החבל יותר מדי ולהיפרד ממנעמי השלטון עוד לפני שמלאו 100 ימים לכינון הממשלה החדשה .  
השאלה היא מי ימצמץ ראשון כדי להגיע לפשרה בעניין מע"מ הירקות והפירות :  נתניהו ,  שטייניץ ,  או ישי ?  מה שבטוח הוא שלאחר אישור התקציב ,  כל אחד מהם יתייצב מול מצלמות הטלוויזיה ויכריז על ניצחונו .  נתניהו יאמר : " בתוך זמן קצר הממשלה בראשותי אישרה תקציב לשנתיים ";  שטייניץ יכריז : " התקציב יובל את המשק לצמיחה ";  ישי יקרא : " אני דאגתי לשכבות החלשות ".  בסיכומו של דבר - הם יכריזו ,  והציבור ישלם .
 
הקרב על המע"מ - מי ימצמץ ראשון ? 
ביום שלישי תצביע ועדת הכספים על תקציב המדינה ועל חוק ההסדרים .  צבי זרחיה כבר יודע שלאחר אישור התקציב נתניהו ,  שטייניץ וישי יכריזו על ניצחון

