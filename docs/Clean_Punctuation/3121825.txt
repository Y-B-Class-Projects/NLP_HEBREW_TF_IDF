לקראת יום ה-ה'
אם תרצה המשטרה לנקות שולחן לפני סוף 2017 ,  ההמלצות יוגשו לפני סוף השבוע .  חשש מ"תדלוק "  הפגנות מוצ"ש עשוי לגרום לדחיית הגשתן לשבוע הבא .  חוקית ,  נתניהו יוכל להישאר בתפקידו גם לאחר הגשתן ,  אך בקואליציה יש מי שכבר מכוון ל"ימין בלי בנימין "
 הולך וקרב יום ה-ה' ,  הוא יום ההמלצות .  כמובן ,  המלצות המשטרה בתיקי ראש הממשלה בנימין נתניהו ,  שיועברו רשמית לפרקליטות מחוז תל אביב  ( מיסוי וכלכלה )  ,  לפרקליט המדינה וליועץ המשפטי .  הדעת נתנה שיום ה-ה' יהיה ביום ה' ,  חמישי השבוע ,  לפני סוף השבוע האחרון של שנת 2017 .  
אם כך ,  היה צפוי תדלוק אדיר של הפגנות מוצאי שבת ,  מרבבות למאות אלפים ,  ובעצם למה לא לחצי מיליון .  לכן מעדיפים במשטרה להשתהות ולדחות את הגשת ההמלצות ליום ראשון ,  בעיצומן של הכנות בית ישראל לחגו של הקדוש סילבסטר או אף מאוחר יותר ,  בטענה שלא המועד עיקר אלא המהות .
 ובתוך יום ה-ה' ,  שעת השי"ן .  בגלל שחיתות ,  בוודאי ,  מרמה והפרת אמונים ,  וככל הנראה גם שי"ן מחמת שוחד .  סיכום מאזן הראיות בתיקי יחסיו של נתניהו עם שני הארנונים ,  מילצ'ן ומוזס .  
השורה האחרונה כבר בהתחלה :  צוות החקירה ביאח"ה ,  בראשות תת-ניצב כורש בר-נור ,  על דעת מפקד להב 433 ניצב רוני ריטמן וראשי אגף החקירות והמודיעין ,  הניצבים מני יצחקי וגדי סיסו ,  מצא תשתית ראייתית לכתבי אישום נגד נתניהו .  

ומאותו רגע ,  שני פתילים המסתלסלים זה סביב זה ,  משפטי וציבורי .  במשפטי יסתגר בשבועות הבאים היועמ"ש אביחי מנדלבליט עם צוותו ,  פרקליט המדינה שי ניצן ומשנהו מומי למברגר ,  וליאת בן-ארי ויונתן תדמור ,  והכול יקרצפו את החומר במסרקות של ברזל ויחליטו מה שיחליטו .  יסקרו את מצבת השופטים המכהנים בבית המשפט המחוזי בירושלים ,  מול משרדו של מנדלבליט ,  ויעריכו כיצד יפעלו נשיא המחוזי אהרן פרקש ,  שהתמחה בעליון אצל השופטת שושנה נתניהו ,  והשופטים העשויים לשבת בדין לצדו .  לבסוף ימליצו כל הפרקליטים והמשנים והעוזרים מה שימליצו ,  בחתירה להסכמה מירבית ,  וישאירו את היועץ לממש את סמכותו ולהכריע לבדו .
 לטקטיקה המשונה שאימץ נתניהו ,  לטעון שלא היה כלום וכו' ,  היה טעם רק בראשית התלבטות מנדלבליט אם לפתוח בחקירה פלילית נגדו .  אם מתנהלת חקירה ,  משמע שלדעת היועץ אין לא-כלום ,  ויש די להצדיק חקירה .  עכשיו בא לטלוויזיה שליחו של נתניהו  ( ומי שתרם לייסוריו בפרשת בראון-חברון )  ,  עו"ד דן אבי יצחק ,  ללמד עליו סניגוריה - ותוקף את מנדלבליט בטענה שלא היה כלל מקום לפתוח בחקירה .  לא בדיוק גישה עניינית ומפויסת מול היועץ ,  וגם איוושת ייאוש מצד נתניהו ,  המתייעץ עם משפטנים כה רבים כי טרם נמצא לו קו הגנה עמיד .  
ומה כבר יכול להיות הפער שבין המלצות המשטרה והחלטות היועץ ?  נימוקים מקבוצות  " שיקולי רוחב ",   " מדיניות התביעה "  ו"עניין לציבור ".  היועץ יכול לומר שאמנם בתיקים מסוימים אלה היטיבה המשטרה לאסוף ראיות וכי העבירות הן אכן עבירות ובדין נחקרו ,  אבל כלל נקוט עמו שבמקרים כאלה אין להעמיד לדין וניתן להסתפק בכופר ,  בדוח ציבורי ובשאר חלופות משפט .  
במקרה של נתניהו ,  נימוקים כאלה יפעלו לרעתו ,  כי כל עובד ציבור שנגדו ייאספו מעתה ראיות בתיק דומה יטען בצדק לאכיפה בררנית ,  ובג"ץ עשוי להסכים איתו ולהסתייג ממנדלבליט .  אשר לעניין לציבור ,  המכוון לתועלת ולא למאזן השעמום מול הסקרנות ,  ההתנפלות של נתניהו על מערכת החוק מאפסת את האפשרות שתיקיו ייגנזו בנימוק של היעדר עניין .  אם כאן אין עניין לציבור בבירור תיקי נתניהו בערכאות המשפטיות ,  כך שייקבע במקום המוסמך ביותר אם היתה לחקירה הצדקה או שהיה זה מצוד אישי - לא ברור במה כן .  

החוק מאפשר לראש ממשלה העומד לדין להישאר בתפקידו עד להרשעה חלוטה עם קלון ,  אבל החוק אינו מחייב את הכנסת להמשיך ולתמוך בממשלה שבראשה עומד נאשם ,  או אף חשוד ,  בעבירות חמורות של שחיתות .  שם ,  בזירה הציבורית ,  יקבע הכוח ולא החוק - כוחם הפוליטי של שותפי נתניהו ,  במפלגתו ובממשלתו .  סימן ברור לכך סיפק בשבת משה כחלון ,  כשהתיר לחברי סיעתו להשתתף בהפגנת הימין נגד השחיתות .  
כחלון אותת בכך נאמנות לימין ,  לממשלה בהרכב המפלגתי הנוכחי ,  אבל לא בראשות נתניהו .  המסר הוא  " ימין בלי בנימין ":  נתניהו מנסה להפחיד את המפלגות שלצד הליכוד באובדן השלטון לשמאל ימח-שמו ,  אלא שנתניהו עצמו ,  בהיאחזו בקרנות המזבח ,  הוא-הוא שיגרום לכך .
 נתניהו אינו יכול לאלץ את הכנסת להתפזר ולהקדים את הבחירות .  נחוצים לו לכך ,  ודומה שאין לו ,  רוב ורובי .  נשיא המדינה הוא איש-המפתח במהלכים הבאים .  אם ראש הממשלה רוצה לפזר את הכנסת בלי להתפטר ,  הוא זקוק להסכמת הנשיא ,  ואף זה תנאי הכרחי אך לא מספיק .  לפי סעיף 29 לחוק יסוד הממשלה ,  אם נוכח ראש הממשלה כי  " קיים בכנסת רוב המתנגד לממשלה ושעקב כך נמנעת אפשרות לפעולתה התקינה ",  והשיג את הסכמת הנשיא לפיזור הכנסת ,  מתחיל לתקתק שעון של 21 יום .  
בתוך אותם שלושה שבועות יכול רוב של חברי הכנסת לבקש מהנשיא להטיל על ח"כ מסויים אחר - רק לא נתניהו ,  במקרה זה - להרכיב ממשלה .  כלומר ,  ראשית נחוצה חבירה של הנשיא וראש הממשלה ,  מה שספק אם קרה מאז ימי בן-גוריון ובן-צבי ,  או גולדה ושז"ר ,  ואז ,  לאחר שידיד נפשו של נתניהו ,  ריבלין ,  יעשה כמבוקשו ,  יבואו 61 חברי-כנסת ויביסו אותם .
 להימור כזה נתניהו לא יתפתה ,  ואם יתפטר סתם כך ,  כדי לגרור איתו את הכנסת ,  ימצא נגדו את צמרת מפלגתו ואת ריבלין גם יחד .  הממשלה תמנה לו מתוכה ,  בהיעדר ממלא-מקום מוגדר  ( שנתניהו סירב למנות )  ,  אחד השרים למילוי מקומו .  במקביל ,  יקיים ריבלין התייעצויות עם הסיעות ויטיל על ח"כ כלשהו - מן הסתם שר מהליכוד - לנסות להרכיב ממשלה ב-42 הימים הבאים .  
ציפי לבני ,  שניסתה לאחר הודעת ההתפטרות של אהוד אולמרט  ( ובעוד הוא נשאר להפריע לה )  ,  יכולה לספר לו שלא מובטח שיצליח ,  אבל חבריה בקדימה יאמרו שגם אז ,  ב-2008 ,  אפשר היה לנהל מיקוח אחר ולהרכיב ממשלה ללא בחירות .
 כשבוחנים את כל התקדימים  ( יגאל אלון ממלא-מקום לרגע כשלוי אשכול מת אבל גולדה מאיר ראשת הממשלה ;  שמעון פרס ראש ממשלה לאחר רצח רבין ;  אולמרט עם אשפוזו השני של אריאל שרון )  ואת יחסי הכוחות ,  מצטיירת מערכה פוליטית בשלוש גזרות .  בממשלה ,  הקלפים אצל השותפים ובמיוחד בידי כחלון ,  אם ישלול מנתניהו את הרוב בכנסת .  
בליכוד ,  התוצאה תלויה בבריתות בין השרים החזקים לאישים הבולטים במרכז המפלגה .  ובמרחב התפר ,  ריבלין יקבע מי יקבל זכות בכורה לנסות .  בתנאים אלה ,  ומשום שממלא-המקום לעת נבצרות ראש ממשלה חייב להיות לא רק ח"כ אלא אחד השרים ,  אין עודף גדול של מועמדים בעלי סיכויים ,  מה גם שאחד מהם ,  גלעד ארדן ,  נפסל מתוקף אחריותו למשטרה ,  בבחינת הרצחת וגם ירשת .  זה לא משאיר הרבה יותר מישראל כץ .  
לליכוד ,  גם אם ברשימה יתפנו מושביהם של נתניהו ושל דוד ביטן ,  אין תמריץ לאוץ לבחירות שבמרכזן השחיתות .  המפלגות האחרות - אולי חוץ מש"ס - כבר מתלבשות באופנת המלחמה בשחיתות .  ניצב בדימוס יואב סגלוביץ' שכנע את  " יש עתיד "  לפני חודשים רבים לכלול במצע המפלגה את תוכניתו למאבק בשחיתות .  בסוף השבוע קיבל מחמאה אילמת ,  ללא תמלוגים :  אבי גבאי פירסם גם הוא תוכנית דומה .  פתאום מפלגת העבודה ,  שדחפה החוצה את ניצב בדימוס משה מזרחי ,  חושבת שחיוני להילחם בשחיתות .  ברצינות .  הבכורה ביום ה' ,  או א' ,  ובכל מוצאי שבת .  

לקראת יום ה-ה'
אם תרצה המשטרה לנקות שולחן לפני סוף 2017 ,  ההמלצות יוגשו לפני סוף השבוע .  חשש מ"תדלוק "  הפגנות מוצ"ש עשוי לגרום לדחיית הגשתן לשבוע הבא .  חוקית ,  נתניהו יוכל להישאר בתפקידו גם לאחר הגשתן ,  אך בקואליציה יש מי שכבר מכוון ל"ימין בלי בנימין "
 
