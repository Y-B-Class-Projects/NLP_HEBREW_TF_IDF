מה המחיר שצריך לשלם עבור שבויים ?  ההחלטה שבישראל חוששים לקבל
דיון הקבינט על מסקנות ועדת שמגר היה ניסיון למתן את הביקורת בנושא השבויים והנעדרים בעזה .  אך בזמן שבמערכת הביטחון חוששים מקביעת כללים לניהול משא ומתן לשחרור ,  חמאס ממתין לשעת כושר
 ( אב שכול התפרץ לנאום נתניהו באזכרה ל"צוק איתן ":   " לא מאמינים לך ")  
ראש הממשלה בנימין נתניהו ,  שכינס שלשום  ( רביעי )  את הקבינט כדי לדון במסקנות ועדת שמגר ,  לא באמת מעוניין לפתוח מחדש לדיון את המלצות הוועדה ,  שמונתה בינואר 2012 לגבש מדיניות לניהול מו"מ עתידי בנושא שבויים ונעדרים .  כינוס הדיון היה נראה יותר כמו ניסיון להוריד מעליו את הביקורת הציבורית בנושא ולדחוק אותה לפינה ;  או לכל היותר לחלוק את האחריות בנושא עם שאר חברי הקבינט ,  בהם השרים אביגדור ליברמן ונפתלי בנט .  כך שאם יום אחד יחליט הצמד וחבריהם למתוח עליו ביקורת ,  הוא יוכל להזכיר להם כי הם היו חלק מהתהליך .  ההתגוששות המילולית של הימים האחרונים של חברי הקבינט בעבר ובהווה על הדיונים לפני מבצע  " צוק איתן "   ממחישים מאלו מוקשים מנסה נתניהו להתחמק .  
גם במערכת הביטחון נזהרים מאוד מקביעת כללים קשיחים לניהול משא ומתן לשחרור שבויים ונעדרים .  גורמים ביטחוניים טוענים כי יש לבחון כל מקרה בנפרד על בסיס מודיעין ,  הערכות ברוח התקופה ומצבו של האויב .  לפי גישתם ,  ניהול המו"מ לשחרור החיילים אהוד גולדווסר ואלדד רגב לא היה דומה כלל לניהול תהליך המו"מ לשחרור החייל גלעד שליט .  לדבריהם ,  קביעת כללים ברורים לניהול המו"מ מכתיבים לאויב את מסגרת הפעולה שלו ומחדדים עבורו את נקודות התורפה בעסקה .  
עוד בוואלה !  NEWS:בנט על המנהרות : " מי שלא לומד ,  יטעה שוב ";  גורם בליכוד : " הוא משקר"אב שכול התפרץ לנאום נתניהו באזכרה ל"צוק איתן ":   " לא מאמינים לך"משפחות חללי  " צוק איתן "  לנתניהו וליברמן :  הקימו ועדת חקירה ממלכתית 
עם זאת ,  הגורמים כן סבורים כי לצורך ניהול המשא ומתן יש למנות גורם מחוץ למערכת הפוליטית ,  בלתי-תלוי ,  בעל סמכות וידע מקצועי בתחום הביטחוני-מודיעיני .  כפי שהיה עם דוד מידן ,  בכיר המוסד לשעבר ,  שניהל את המו"מ לשחרורו של גלעד שליט מטעם הממשלה וכן כמו שהיה אחרי מבצע  " צוק איתן "  עם מינויו של אל"מ במיל' ליאור לוטן למתאם מטעם נתניהו לנושא השבויים והנעדרים .  מינוי גורם חיצוני חשוב משום שברור לכל כי מה שיקבע את קצב העסקה והאקלים שבו היא תתנהל יהיו דעת הקהל הציבורית והיקף הלחץ שיפעילו משפחות השבויים והנעדרים .  
בעוד בחברה הישראלית חידשו את הדיון על המחיר שיש לשלם עבור שחרורם של חיילים ואזרחים שבויים ונעדרים ,  שומר ארגון חמאס על דממת אלחוט בנושא .  בפועל ,  בצה"ל ובמערכת הביטחון מדגישים כי לא מתנהל משא ומתן  בניגוד לכל הפרסומים בכלי התקשורת הערביים .  באותה נשימה גורמים בגופים הביטחוניים מזהירים כי חמאס לא יושב בשקט  הוא פשוט מחכה לרגע הנכון .  
חמאס ,  כך מעריכים הגורמים הבכירים ,  מחכה לעיתוי הנוח ביותר מבחינתו לטלטל את לב הציבור הישראלי ולהציף פרטים חדשים על אודות גורלם של גופות החללים סגן הדר גולדין וסמל ראשון אורון שאול שנהרגו במבצע  " צוק איתן ",  ושל שלושת האזרחים הישראלים ,  אברה מנגיסטו ,  הישאם א-סייד וג'ומעה אבו גנימה ,  שחצו לרצועת עזה .  
היקף האיפוק של חמאס קשור בנרטיב הפלסטיני שרואה בשחרור אלפי האסירים הביטחוניים הכלואים בישראל נושא חשוב ביותר ,  שעוקף בחשיבותו אפילו את הר הבית .  סוגיית האסירים הביטחוניים זוכה לקונצנזוס רחב מאוד .  מסיבה זו יו"ר הרשות הפלסטינית אבו מאזן משלם משכורות בקביעות לאסירים הביטחוניים בישראל חרף הביקורת הישראלית והבינלאומית על כך שהוא מממן רוצחים ומחבלים .  
אם אבו מאזן יפנה עורף לאסירים הביטחוניים הוא יוכרז בוגד על ידי הפלגים השונים ודמו עשוי להיות מותר .  ולמרות זאת ,  ברגע שתתקבל החלטה להניע מחדש את המשא ומתן ירצה אבו מאזן להיות צד בו כדי לבודד ולהחליש את חמאס .  בדיוק כפי שאירע בעסקת גלעד שליט וכשם ששמו של יו"ר הרשות נקשר בהסכם הפסקת האש במבצע  " צוק איתן ". 
 ( עדכון ראשון :  21:31 )  

מה המחיר שצריך לשלם עבור שבויים ?  ההחלטה שבישראל חוששים לקבל
דיון הקבינט על מסקנות ועדת שמגר היה ניסיון למתן את הביקורת בנושא השבויים והנעדרים בעזה .  אך בזמן שבמערכת הביטחון חוששים מקביעת כללים לניהול משא ומתן לשחרור ,  חמאס ממתין לשעת כושר

