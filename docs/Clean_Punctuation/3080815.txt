ליברמן : " הפיכת מקום קדוש לזירת פיגוע היא מעשה נתעב "
 שר הביטחון אמר כי מי שביצע את הפיגוע בהר הבית  " מטרתו להצית אש בין בני הדתות ולערער את היציבות במדינת ישראל ובאזור כולו ".  מוקדם יותר קיים נתניהו שיחות עם הצמרת הביטחונית לאחר סגירת ההר למתפללים
ראש הממשלה בנימין נתניהו ערך הבוקר  ( שישי )  שיחות עם הצמרת הביטחונית בעקבות הפיגוע בהר הבית ,  שבו נהרגו שני השוטרים האיל סתאוי וכמיל שנאן .  בשיחות השתתפו שר הביטחון אביגדור ליברמן ,  השר הביטחון הפנים גלעד ארדן ,  הרמטכ"ל גדי איזנקוט ,  ראש השב"כ נדב ארגמן ,  המפכ"ל רוני אלשיך ומתאם פעולות הממשלה בשטחים יואב מרדכי .
 ליברמן מסר את תנחומיו למשפחות ההרוגים ואמר כי  " מי שהופך מקום קדוש לזירת פיגוע טרור ,  מבצע מעשה נתעב שמטרתו להצית אש בין בני הדתות השונות ,  ולערער את היציבות במדינת ישראל ובאיזור כולו .  מדינת ישראל תמשיך להילחם בנחישות ,  בעוצמה ובלי פשרות במחבלים ,  בשולחיהם ,  ובמי שמסית אותם ".  
ארדן אמר כי בפיגוע  " נחצו קווים אדומים ".   " הפיגוע היום הוא אירוע קשה וחמור שנחצו בו קווים אדומים .  הוא נמצא עדיין בחקירה ויחייב אותנו לבחון את כל סידורי האבטחה בהר ובסביבתו ",  אמר . " אני קורא לכל מנהיגי הציבור לפעול להרגעת המצב ולשמירה על השקט בירושלים ". 
השר לירושלים ומורשת והגנת הסביבה ,  זאב אלקין ,  אמר כי  " השימוש הציני בהר הבית ,  כמעין שטח של חסינות להסתה וטרור יצטרך להיפסק .  אנחנו לא ששים לפעול בהר הבית ,  אבל כשצריך נפעל .  עצם הרצון של המחבלים להשתמש בהר הבית מתחיל בהסתות ". 
ממשטרת מחוז ירושלים נמסר כי שלושת המחבלים הבחינו בשוטרים באזור ,  ירו לעברם ונמלטו לכיוון אחד המסגדים במתחם הר הבית .  התנהל מרדף אחריהם ,  במהלכו הם נורו ונהרגו .  צוותים של מגן דוד אדום שהוזעקו לזירה החלו להעניק טיפול רפואי לפצועים בזירת האירוע ,  ופינו אותם לבית החולים הדסה הר הצופים בעיר .
 שרת התרבות והספורט מירי רגב התייחסה גם היא לפיגוע ,  וטענה כי הוא  " מחייב בחינה מן היסוד של הסטטוס בהר ".  לטענתה ,  צריך דווקא לפתוח את הר הבית ולהקל את הכניסה אליה . " הגיע הזמן שהר הבית יהיה מקום פתוח וחופשי לכולם ,  ללא הגבלת שעות או אזורים ,  כמו בכל מקום אחר בירושלים .  הווקף צריך לנהל אך ורק את המסגד ולא את ההר כולו שהינו בריבונות ובאחריות ממשלת ישראל .  רק כך יחזור השקט והביטחון להר ולעיר העתיקה ".  
סגן שר הביטחון אלי בן דהן ,  דיבר על חשיבותו של הר הבית בדברי חז"ל והצורך לחזק את שלטון ישראל בו . " חז"ל אמרו לנו שיש לנו שלושה מקומות שניקנו בכסף בארץ ישראל :  מערת המכפלה ,  הר הבית ושכם .  בשבוע האחרון יש מאמץ פלסטיני גדול לקעקע את השייכות של מקומות אלו לעם היהודי ",  אמר . " זה התחיל בהחלטת אונסק"ו שמירת המכפלה היא אתר מורשת פלסטיני ונמשך היום בניסיון של שלושה טרוריסטים פלסטינים בהר הבית .  כנגד המאמץ הזה מדינת ישראל צריכה לחזק את שלטונה ואחיזתה במקומות אלו ולהבטיח את האפשרות שכל יהודי יוכל להתפלל בהם בכל זמן ובבטחה .  טוב עשתה המשטרה שסגרה את הר הבית וכדאי שייסגר עד אשר יובטחו השקט והביטחון בהר ." 
ראשי השדולה לחיזוק הקשר היהודי להר הבית ,  ח"כ יהודה גליק  ( הליכוד )  ויו"ר סיעת הבית היהודי ח"כ שולי מועלם רפאלי ,  אמרו : " הטרור שנעשה בגיבוי הרשות הפלסטינית והתנועה האסלאמית במטרה לקעקע את הזיקה היהודית להר הבית ,  אינו יכול לעבור בשתיקה .  למוסלמים הקיצוניים שמחללים בדם את קדושתו של הר הבית ,  המקום הקדוש ביותר לעם היהודי ,  אין זכות להיות שם .  אנו קוראים לכוחות הביטחון למצוא את שולחיהם של המחבלים ,  להעניש אותם ולהכות בהם מכה כואבת ובלתי פרופורציונלית .  התשובה הציונית ההולמת היא בניה בכל רחבי ירושלים ופתיחת הר הבית ליהודים לעוד שעות נוספות .  אסור שהטרור ישיג ולו ההישג הקטן ביותר ". 
 ( עדכון ראשון :  09:12 )  

ליברמן : " הפיכת מקום קדוש לזירת פיגוע היא מעשה נתעב "
 שר הביטחון אמר כי מי שביצע את הפיגוע בהר הבית  " מטרתו להצית אש בין בני הדתות ולערער את היציבות במדינת ישראל ובאזור כולו ".  מוקדם יותר קיים נתניהו שיחות עם הצמרת הביטחונית לאחר סגירת ההר למתפללים

