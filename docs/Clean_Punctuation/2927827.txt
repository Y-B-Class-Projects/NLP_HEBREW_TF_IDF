עוקף נתניהו :  אבו מאזן מנסה לשדר פייסנות לישראלים מבלי להרגיז הפלסטינים
יו"ר הרשות אירח אמש קבוצת עיתונאים מישראל בניסיון לפנות ישירות לציבור הישראלי בלי מתווכים .  הוא הסתייג מהטרור ,  הכחיש שהוא מבצע הסתה ,  וביקש מהישראלים  " לשאול למה גל הפיגועים הזה התחיל דווקא עכשיו "   אך לא בטוח שתשובתו תתקבל היטב בישראל .  פרשנות
קבוצה של כ-15 עיתונאים ישראלים הגיעה אמש  ( חמישי )  למוקטעה ברמאללה כדי לשוחח עם יו"ר הרשות הפלסטינית ,  אבו מאזן .  זו הייתה הפעם הראשונה שהמנהיג הפלסטיני הזמין קבוצה של עיתונאים ישראלים בהיקף כזה לשוחח איתו מאז תחילת האינתיפאדה באוקטובר .  האירוע כולו אורגן בחטף , " מהרגע להרגע "  כמו שאומרים :  ההזמנה הגיעה בשעות הצהריים ,  ואבו מאזן עצמו התייצב לשיחה עם הכתבים קצת אחרי שבע בערב .  
אבו מאזן אוהב להשתמש בכרטיסיות קטנות ומרובעות ,  שעליהן רשומות בכתב יד צפוף ההערות שהוא מעוניין לעבור עליהן .  זאת בניגוד חד לראש הממשלה בנימין נתניהו ,  שמשתמש בנאומיו ובהופעותיו הפומביות בדפים גדולים ,  שעליהם מודפסות מילים בודדות המובילות אותו לאורך נאומו ,  בכתב ברור ובולט .
 זו אחת הסיבות לכך שנתניהו לרוב מדבר בזרימה ומשדר נינוחות ,  ואילו אבו מאזן ,  אחת לכמה דקות ,  טובע בתוך הכרטיסייה לכמה רגעים ,  מתאמץ לזהות מה בדיוק כתב לעצמו ,  ורק אז ממשיך הלאה .  הכרטיסיות כיכבו גם אמש .  אבל האמת היא שאת רוב מה שאמר יו"ר הרשות הפלסטינית ,  הכתבים שהאזינו לו היו יכולים לשנן מתוך שינה .
 לקריאה נוספת:דיווח :  ארצות הברית לוחצת על אבו מאזן להמשיך בתיאום עם ישראלאבו מאזן במסר לישראלים : " הממשלה שלכם מוליכה אתכם שולל"גורמים ביטחוניים : " אבו מאזן מתוסכל ,  הוא רק רוצה לדאוג לילדיו "  
בנאומו הדגיש אבו מאזן את העובדה שהרשות הפלסטינית ממשיכה בתיאום הביטחוני עם ישראל ,  למרות שרבים בציבור הפלסטיני מבקרים אותה על כך .  הוא הסביר בפעם המאה מדוע אין זה תפקידם של הפלסטינים ,  לשיטתו ,  להכיר בישראל כ"מדינה יהודית "  כפי שדורש ממנו נתניהו ,  כשאמר : " בהסכמי השלום עם מצרים וירדן לא ביקשתם את זה .  אנחנו הכרנו בישראל כבר ב-1993 ".  בנוסף ,  קרא לנתניהו לאמץ את יוזמת השלום של הליגה הערבית ,  המכונה גם  " היוזמה הסעודית ".  
הכותרת המרכזית שיצאה מהפגישה עסקה בנושא שככל הנראה לא מעניין בימים אלה אף ישראלי וגם מעט מאוד פלסטינים : " תהליך השלום ".  אבו מאזן סיפר כי בחודשיים האחרונים התקיימו מגעים בין לשכתו ללשכת נתניהו ,  כדי לתאם פגישה ביניהם .  הוא האשים את הישראלים בהפסקת המגעים ,  ללא כל סיבה מתקבלת על הדעת .  לשכת נתניהו מיהרה להוציא הכחשה .  זאת ,  אחרי שרק אתמול נתניהו חזר על אמירתו השחוקה ש"אני מוכן להיפגש עם אבו מאזן בכל מקום ובכל זמן ".  
נתניהו ואבו מאזן משחקים משחק מוזר .  שניהם מצהירים על נכונותם להיפגש לשיחות ,  ואז ממהרים להאשים את הצד השני ולהסביר למה אי אפשר להיפגש איתו .  מצד אבו מאזן ,  זה נשמע בערך כך :  אני רוצה בשלום ומוכן לדבר עם נתניהו ,  אבל הוא מרחיב את ההתנחלויות ומחסל את העתיד שלנו ,  אז על מה אפשר לדבר איתו ? 
הגרסא של נתניהו ,  מנגד ,  היא :  אבו מאזן מסית לרצח ,  אחראי לגל הטרור ואשם בכל דבר רע שקרה פה לאחרונה ,  אבל בוודאי שאני מוכן לחזור למשא ומתן מולו באופן מידי .  
ההצהרות הללו לא נועדו לבנות אמון בין הצדדים ,  אלא להיפך - לקרוץ לעולם תוך כדי הטלת האשמה על הצד האחר .  במאבק העצוב הזה ,  אבו מאזן בינתיים מנצח ,  אם כי לא בנוק-אאוט אלא בנקודות .  התגברות הביקורת של ארצות הברית ואירופה על ההתנחלויות היא העדות לכך .  
אבו מאזן נשאל בצורה ישירה על ההסתה ,  על תמיכת הרשות הפלסטינית במחבלים הכלואים בישראל ,  ועל סירובו לגנות את פיגועי הדקירה .  להלן תשובותיו :  בנושא ההסתה ,  הוא טען כי יש הסתה חמורה גם בישראל ,  וכי הפלסטינים הציעו כמה פעמים לכנס מחדש את  " ועדת ההסתה "  שפעלה בעבר בהשתתפות ארצות הברית ,  ישראל והרשות הפלסטינית . " כל דבר שהמשקיף האמריקני בוועדה יגיד ,  אנחנו נקבל ",  הבטיח .
 בנושא המשכורות למחבלים ,  הסביר כי ברשות  " מחויבים לכל אסיר ".  בנושא הפיגועים ,  תשובתו הייתה הדבר הקרוב ביותר לגינוי שהשמיע בזמן האחרון ,  כאשר הבהיר : " כל מעשה רצח הוא אסור .  אני עצוב על כל טיפת דם שנשפכת - דם פלסטיני ,  דם יהודי ,  דם ישראלי ,  זה לא משנה ,  אדם הוא אדם .  אנחנו מתנגדים בתוקף לקיצוניות ולמי שמשתמשים בדת לקידום האלימות ".  

לאורך רוב השיחה ,  יו"ר הרשות נראה במצב רוח חיובי יחסית .  הוא החמיא לפרשן וואלה !  NEWS אבי יששכרוף על מאמריו העוסקים במציאות בשטחים ,  ועשה תנועת הצדעה הומוריסטית כאשר נמסר לו שנמצאים בקהל גם עיתונאים מטעם  " הרדיו הצבאי הישראלי ",  הלא הוא גלי צה"ל .
 כאשר אחד הנוכחים שאל אותו לגבי  " תסריט בו ייבחר להנהגת הרשות הפלסטינית אסיר היושב בכלא הישראלי ",  אבו מאזן השיב בלי להניד עפעף  - " זו בעצם שאלה על מרוואן ברגותי ",  וענה שמבחינתו ,  האיש שנשפט למספר מאסרי עולם בשל מעורבותו בפיגועים ,  יכול בהחלט להתמודד על הנהגת הרשות .  
השאלות היחידות שהצליחו להוציא אותו מאיזון עסקו גם הן בפוליטיקה פנים-פלסטינית . " האם בכוונתך להתפטר ?  ",   " האם אתה עדיין שוקל לפרק את הרשות ?  ",   " מתי ייערכו בחירות ?  ",   " האם אפשר כבר לדבר על קרב הירושה ביום שאחריך ?  ".  אבו מאזן הדף ,  לא ממש באלגנטיות ,  את כל הסוגיות הללו .  השורה התחתונה שלו היא - אני כאן ומתכוון להישאר .  
אבו מאזן סיפר גם כי הפלסטינים עוסקים בימים אלה בצעדים חדשים נגד ההתנחלויות במועצת הביטחון של האו"ם ,  וכי זה נעשה בתיאום מלא עם מדינות ערב החשובות - מצרים ,  ירדן ,  מרוקו וסעודיה .  אלא שמעל לדבריו ריחף תיסכול גדול .  אבו מאזן ניסה כבר כמה פעמים בעבר לדבר לציבור הישראלי מעל ראשו של נתניהו .
 בשנת 2011 הוא הצהיר בראיון פורץ-דרך לערוץ 2 שיהיה מוכן לחזור לביתו בצפת כתייר ,  ולא מכורח זכות השיבה .  בשנת 2014 אירח ברמאללה משלחת של מאות סטודנטים ישראלים ,  והשיב בסבלנות לשאלותיהם .  בין לבין ,  דיבר עם עיתונאים ישראלים רבים ,  ונפגש עם חברי כנסת ממפלגות האופוזיציה .
 ההשפעה של המאמץ הזה הייתה כמעט אפסית .  הציבור הישראלי זוכר בצורה הרבה יותר ברורה את שני נאומיו האחרונים מעל עצרת האו"ם ,  שבאחד מהם האשים את ישראל בביצוע פשעי מלחמה בעזה ,  ובשני טען כי היא מנסה לשנות את הסטטוס-קוו בהר הבית .  
נתניהו טוען בתוקף שהנאום האחרון של אבו מאזן באו"ם ,  וכמה התבטאויות של יו"ר הרשות שקדמו לו ,  הציתו את התבערה שעלתה עד כה בחייהם של כשלושים ישראלים .  לשיטתו ,  הכל בגלל ההסתה .  בכירי מערכת הביטחון לא מסכימים עם הניתוח הזה - ראש השב"כ דאג לציין בתדרוך לממשלה שאבו-מאזן פועל נגד הטרור ולא מעודד אותו ,  ואילו בצה"ל רואים את האינתיפאדה הזו כתוצאה של כמה גורמים ,  שההסתה היא רק אחד מהם ,  ובוודאי לא החשוב ביותר .  
התרומה המרכזית של נאומו של אבו מאזן לגל האלימות ,  על פי גורמי המקצוע בישראל ,  הייתה במרכיב הייאוש שנכלל בו .  אבו מאזן למעשה הודיע כבר לפני כארבעה חודשים וחצי שהוא מיואש ,  חסר אמונה ותקווה לגבי העתיד ,  אובד עצות .
 כן ,  הוא יכול עדיין להביך את ישראל באיזו החלטת או"ם ,  או להעלות קצת את המורל הפלסטיני עם עוד הכרה סמלית מצד פרלמנט כלשהו באירופה .  אבל פתרונות אמיתיים אין ביכולתו לספק ,  ובינתיים המציאות בשטח לא עוצרת - יש מקרי חיכוך אלימים בין פלסטינים ומתנחלים מדי יום ,  המתיחות סביב הר הבית עדיין איתנו וכל התפתחות הכי קטנה בנושא מעוררת כותרות ענק .  הרשות הפלסטינית מצטיירת כמושחתת ,  משת"פית של ישראל ;  והאיש שעומד בראשה נראה עייף וחסר-אונים . 

" צריך לדבר על הסיבה לאירועים שמתרחשים פה ",  אמר אמש בשיחה עם הכתבים הישראלים . " אתם צריכים לשאול - למה זה קורה עכשיו ,  ולא קרה לפני שנה ושנתיים ?  מה גורם לזה להתפרץ פתאום ?  "  אבו מאזן אומר שזה בגלל כל הסיבות שצוינו בפסקה הקודמת ,  וכך סבורים גם רבים במערכת הביטחונית בישראל .
 נתניהו ,  מצדו ,  מתעקש שהכל תוצאה של הסתה ,  בשילוב השראה חולנית של פיגועי דאעש במדינות השכנות .  הוויכוח הזה לא צפוי להסתיים בקרוב .  וכך גם הפיגועים .
 לפניות לכתב אמיר תיבון :  amir.tibon@walla.co.il 

עוקף נתניהו :  אבו מאזן מנסה לשדר פייסנות לישראלים מבלי להרגיז הפלסטינים
יו"ר הרשות אירח אמש קבוצת עיתונאים מישראל בניסיון לפנות ישירות לציבור הישראלי בלי מתווכים .  הוא הסתייג מהטרור ,  הכחיש שהוא מבצע הסתה ,  וביקש מהישראלים  " לשאול למה גל הפיגועים הזה התחיל דווקא עכשיו "   אך לא בטוח שתשובתו תתקבל היטב בישראל .  פרשנות

