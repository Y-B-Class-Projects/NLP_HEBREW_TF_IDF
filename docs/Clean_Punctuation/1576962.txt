נתניהו מוביל :  ביטול ועדות תכנון מחוזיות
לאחר אישור הרפורמה במינהל מקרקעי ישראל ,  רוה"מ מוציא לדרך את מהפכת הנדל"ן השנייה שלו .  המטרה :  להפחית את הסחבת בהליכי התכנון 
" כדי לקבל היתר בנייה אתה צריך לעבור שבעה מדורי גיהנום ",  אמר לפני כשבועיים ראש הממשלה ,  בנימין נתניהו ,  בנאומו בכנס 100 המשפיעים של מגזין themarker בתל אביב .  לאחר שהוציא לדרך את רפורמת הקרקעות במינהל מקרקעי ישראל ,  מתכנן נתניהו בימים אלה מהפכה בהליכי התכנון והבנייה בישראל ,  שמטרתה לצמצם את העומס הביורוקרטי בתחום .  
לפי טיוטת הצעת הרפורמה ,  שהגיעה לידי TheMarker ,  מתכנן נתניהו להעביר סמכויות מהוועדות המחוזיות למקומיות ,  תוך אפשרות לבטל לחלוטין את הוועדות המחוזיות ;  לקבוע לוחות זמנים נוקשים לטיפול בתוכניות ;  לקבוע סטנדרטים ברורים לגבי הפיצויים שהוועדות ישלמו לאנשים שנפגעים מאישורי תוכניות ;  ולשדרג תפקודן של הוועדות המקומיות .  כמו כן ,  ייתכן שיחוקק חוק תכנון ובנייה חדש שיחליף את החוק הקיים ,  שנחקק ב-1965 .  בשבוע הבא תתכנס ועדת השרים המיוחדת שמונתה לעסוק ברפורמה ,  שבראשה עומד נתניהו ,  ותדון בטיוטת הצעת חוק הרפורמה .  
בישראל שלוש ערכאות תכנון :  מקומית ,  מחוזית וארצית .  הוועדה המקומית מורכבת מנבחרי הציבור במועצת העיר ,  והיא דנה בתוכניות בינוי שנמצאות במרחב המוניציפלי של העירייה .  הוועדה המחוזית מורכבת מסגל מקצועי יותר ,  הכולל גם נציגי המחוז ונציגי הרשויות המקומיות שבו .  
שיטה זו ,  שמקורה במנדט הבריטי ,  אומצה על ידי ישראל וזכתה לביקורות נוקבות ,  שכן היא מייצרת סחבת ביורוקרטית קשה .  תוכניות בנייה רבות דורשות דיון הן בוועדה המקומית והן במחוזית ,  ובתוספת הליכי התנגדויות מתקבל מצב שבו תוכניות כמו תוספות בנייה ,  בניית בניינים ותשתיות אורכת לעתים שנים רבות .
" אנחנו מבורכים בכמה הישגים כבירים .  אנחנו מספר אחת בעולם בחדירה של מחשבים אישיים למשקי בית ,  אנחנו ,  נדמה לי ,  מספר שלוש בחדירה של מכשירי טלפון סלולריים לנפש ,  אבל בהשגת היתרי בנייה אנחנו במקום 160 ",  אמר נתניהו בכנס . " זה דבר נורא ,  זה לא דבר מצחיק ,  משום שזה אומר שאי אפשר לבנות פה לא בתים ,  לא מפעלים ולא בתי מלון .  זה פשוט בלתי אפשרי ,  זה תהליך נורא ".  נתניהו הוסיף כי  " אנחנו עומדים בקרוב מאוד ,  בשבועות הקרובים ,  להניע את הרפורמה הגדולה הבאה לוועדות התכנון והבנייה ".  
ואכן ,  באחרונה קיים מנכ"ל משרד ראש הממשלה ,  אייל גבאי ,  פגישות עם גורמים רבים בתחום התכנון והבנייה ,  במטרה לשרטט את קווי הרפורמה .  באחד המפגשים טען עו"ד יהודה רווה כי  " כל תוכנית צריכה להיות מאושרת בוועדה אחת בלבד ,  ויש לחזק את כוחן וסמכויותיהן של ועדות התכנון המקומיות ".  
גם ראש המרכז לחקר העיר והאזור בטכניון ,  פרופ' רחל אלתרמן ,  השמיעה דעות דומות בפני משרד ראש הממשלה . " כיום ,  כל מיני שינויים של תוכניות שונות מצריכות אישור מהוועדה המחוזית ,  שזה במלים אחרות אישור מהממשלה ",  אומרת אלתרמן . " זה לא מצב נכון והוא דורש שינוי .  יש לקבוע מה יהיה בסמכות מקומית ומאיזה שלב תוכניות צריכות לקבל אישור מגורמים גבוהים יותר .  איני חושבת שיש לבטל לגמרי את הוועדות המחוזיות ,  אלא בהדרגה .  בתוכניות צריך לדון פעם אחת - ולא מעבר לכך ". 
אורכה של טיוטת הצעת הרפורמה שלושה עמודים ,  והיא כתובה בנוסחאות כלליות ולא מפורטות .  עם זאת ,  סלוגן לרפורמה כבר יש : " תוכנית אחת תאושר בוועדה אחת ".  השיטה לביצוע מטרות אלה ,  ושעומדת במרכז הצעת הרפורמה ,  היא כאמור לבצע בחינה מחודשת של מערך ערכאות התכנון בישראל . 
" יש לבצע הגדרה מחודשת של הליכי התכנון כך שיהיה כלל : " תוכנית אחת תאושר בוועדה אחת' .  תוכנית זו תתבצע על ידי ביזור סמכויות בתחום התכנון מהוועדות המחוזיות למקומיות ,  על ידי בחינת ייעוד הדרג המחוזי ,  סמכויותיו והרכבו ",  נכתב בטיוטה . " בנוסף ,  תתבצע הערכת ההיתכנות וההצדקה למדיניות המיועדת ".  כלים נוספים שמוצגים בהצעה ,  ושבאים להקטין את העומס הביורוקרטי ,  מתייחסים לאופן שבו יבוצעו תהליכי הערר על תוכניות בנייה ,  קביעת מנגנון לדחייה מיידית של תוכניות וכן  " קביעת לוחות זמנים לכל הליכי התכנון והרישוי ,  תוך יצירת כלים שיבטיחו עמידה בהם ".  
הצעת הרפורמה אף מתייחסת להליך לקידום פרויקטים בעלי חשיבות לאומית ובחינה של  " שיפור ושינוי מנגנון היטל ההשבחה ,  הגדרת הזכאות לפיצויים בגין אישורי תוכניות וקביעת תמריצים כלכליים לתכנון ולפיתוח בר קיימא ולצורך התחדשות עירונית ". 
מכיוון שהצעת הרפורמה מבקשת להרחיב את סמכויות ועדות התכנון המקומיות ,  נקבע כי יש  " לגבש תוכנית פעולה לשדרוג יכולות ועדות התכנון המקומיות ,  לרבות שינויים בהרכביהן ,  נוכחות נציגי ממשל והמשאבים העומדים לרשותן ".  עם זאת ,  ההצעה לא מפרטת את האופן שבו יוכלו חברי הוועדות המקומיות להתמודד עם הסמכויות החדשות .  
בחברה להגנת הטבע טוענים כי התחזקות כוחן של הוועדות המקומיות על חשבון המחוזיות ,  או ביטול מלא של האחרונות ,  יביא להתגברות השחיתות בתחום . " בוועדות התכנון מתקבלות החלטות הנוגעות לחלוקת משאבים והענקת זכויות ,  ועל כן זו מערכת שחשופה לשחיתות .  אם ייושם עיקרון תוכנית אחת בוועדה אחת' - תוחמר הסכנה לשחיתות ",  אומרת איריס האן ,  נציגת החברה להגנת הטבע וארגוני הסביבה במועצה הארצית לתכנון ובנייה . 
" היות שמערכת התכנון היררכית ,  וכל רמה מבקרת את זו שתחתיה - היכולת למעשי שחיתות מצטמצמת מאוד .  הניסיון מלמד כי חלק גדול מן הרעות החולות של מערכת התכנון - פוליטיזציה ,  שחיתות וחוסר יכולת לאכוף את חוקי התכנון והבנייה - מצוי דווקא בוועדות המקומיות ,  בשל הקשר הבעייתי בין נבחר ציבור בוועדה לבין ציבור בוחריו ,  המבקשים את אישורי הבנייה .  נהרות דיו כבר נשפכו על ניתוח בעיה זו והנה ,  תוך התעלמות מתמונת המצב ,  מציע ראש הממשלה להגדיל את סמכויות וועדות אלו ".  
לדבריה , " ההחלטה אינה כוללת ולו מלה על הגברת השקיפות בהליכי התכנון והרחבת שיתוף הציבור ,  שהם אבני היסוד של מערכת תכנון בריאה ואיכותית בכל מדינה מערבית .  ביטול הוועדות המחוזיות והעברת סמכויות נרחבות להמקומיות תמיט חורבן על מערכת התכנון בישראל ,  וסופה שתפגע אנושות באיכות התכנון ובאיכות חיינו ".  
סגנית ראש עיריית תל אביב ,  מיטל להבי ,  חושבת כי יש הרבה בדברי האן ,  אם כי היא מסייגת : " בערים גדולות כמו תל אביב המספר הגדול של חברי ועדה ,  בנוסף למנהל הנדסה מקצועי ,  מבטיח איזונים בהליכי התכנון .  בערים וביישובים קטנים המצב שונה ,  ושם הדברים אכן חשופים יותר ללחצים על חברי הוועדות .  איני מכירה את ההצעה על בוריה ,  אך אני מקווה שהיא לא כוללת ביטול ועדות הערר ברמה המחוזית ,  כי הן מונעות לא אחת מתוכניות לא טובות להתממש "  
אלתרמן אינה מסכימה כי מעבר לשתי ערכאות יגביר שחיתות : " אני לא קונה את זה שהשחיתות תגבר .  אם לא נותנים סמכויות לנבחרי הציבור ,  כיצד הם יוכלו ללמוד ?  התחרותיות העזה ששוררת כיום בין הערים תמנע ממעשים כאלה להתקיים .  אגב ,  אמנם במדד השחיתות אנחנו רחוקים מאוד מפינלנד ,  אבל מצבנו לא כזה נורא ".  
בוועדות התכנון המחוזיות רחוקים מלהיות מרוצים מההצעה ,  אם כי בכיר באחת מהן אמר כי הם כבר מורגלים להצעות מעין אלה . " הרי לא יעלה על הדעת שחברי ועדה מקומית ,  שרובם חברי מועצה נבחרים שלא תמיד יודעים אפילו איך לכתוב את המלים תכנון ובנייה בלי טעויות כתיב ,  יהיו היחידים לקבל החלטות מהותיות ",  הוא אומר . " בנוסף ,  החלטות רבות שמגיעות לוועדה המקומית נוגעות לאזור שמסביב לתחום המוניציפלי ,  ויש לבחון אותן בראייה כוללנית יותר .  כך או כך אולי בעתיד ,  כשהמערכת תהיה מקצועית יותר ,  זה יתאפשר .  כיום ,  ביטול הוועדות המחוזיות אינו דבר ישים ". 

נתניהו מוביל :  ביטול ועדות תכנון מחוזיות
לאחר אישור הרפורמה במינהל מקרקעי ישראל ,  רוה"מ מוציא לדרך את מהפכת הנדל"ן השנייה שלו .  המטרה :  להפחית את הסחבת בהליכי התכנון

