ברק :  ההכרזה על בנייה בי-ם מזיקה למו"מ
שר הביטחון מצטרף לביקורת על ההכרזה לפיה ייבנו 1,600 דירות חדשות ברכס שועפט .  גורמים בסביבתו : " הפרסום המיותר שבעיתוי זה מזיק למו"מ עם הפלסטינים ,  שהוא אינטרס ישראלי חשוב ביותר "
 שר הביטחון אהוד ברק זועם על הודעת משרד הפנים ,  לפיה אושרו לבנייה 1,600 דירות חדשות בשכונה החרדית רמת שלמה במזרח ירושלים ,  ששוכנת מעבר לקו הירוק .  בסביבת ברק אמרו הבוקר  ( חמישי )  כי  " הפרסום המיותר שבעיתוי זה מזיק למו"מ עם הפלסטינים ,  שהוא אינטרס ישראלי חשוב ביותר ".  גורמים במשרד הביטחון הוסיפו כי  " ישראל פעלה ופועלת במשך חודשים רבים ליצירת אמון בין הצדדים על מנת לפתוח במשא ומתן ,  וראוי שצעדינו המעשיים יביאו זאת בחשבון ". 
בתגובה לביקורת אמר היום שר הפנים אלי ישי כי הוא  " מצטער על עוגמת הנפש שנגרמה .  אין לנו עניין להתגרות באף אחד ובטח לא להכעיס את האמריקאים ועוד לעשות זאת ביום שבו ביידן מגיע ",  אמר ישי בראיון לקול ישראל .  למרות זאת הבהיר כי הקפאת הבנייה אינה חלה על ירושלים
גם מזכ"ל האו"ם באן קי מון פרסם הלילה הודעת גינוי לישראל .  מלשכתו נמסר ,  כי הבנייה במזרח העיר נוגדת את החוק הבינלאומי ו"חותרת תחת הניסיון לחזור לתהליך שלום בר קיימא ".  עוד נאמר כי  " ההתנחלויות מפרות את החוק הבינלאומי ,  ואף נוגדות את ההסכמות שעליהן חתמה ישראל במסגרת מפת הדרכים ".  
גינוי להחלטה לבנות עוד יחידות דיור במזרח ירושלים הגיע גם מצד האופוזיציה .  ממפלגת קדימה נמסר הבוקר ,  כי  " מדובר בשיא נוסף של איוולת מדינית .  נתניהו לא שולט בממשלתו ובאין מנהיגות ודרך כל שר פועל בהפקרות .  משחקי ההישרדות הפוליטיים של נתניהו פוגעים באינטרסים החיוניים של ישראל ,  וכששר הביטחון מגנה את ממשלתו - זה כבר רשמי :  אין בישראל ראש ממשלה ,  ויד ימין לא יודעת מה עושה יד שמאל ". 
חבר הכנסת נחמן שי  ( קדימה )  אמר הבוקר ,  כי  " ראש הממשלה חייב לבטל הבוקר בהוראה מיידית את החלטת הוועדה המחוזית באשר לבניית 1600 יחידות דיור בשכונת רמת שלמה בירושלים .  גם מי שסבור כי בירושלים מותר ואפילו צריך לבנות אינו מקבל את העובדה כי בזמן ביקורו של סגן נשיא ארה"ב ,  מידידיה הקרובים והטובים של ישראל ,  משתחררת יוזמה כזו לאוויר העולם .  כידוע ,  לפעמים עושים את זה במים אבל אין צורך לעשות את זה במקפצה ".  
דברי הביקורת מגיעים לאחר שאמש גינה את הבנייה סגן נשיא ארצות הברית ג'ו ביידן ,  המבקר בישראל .  לדברי ביידן ,  הוא  " מגנה את החלטת ממשלת ישראל לקדם את התכנון לבניית יחידות דיור חדשות .  מהות ותזמון ההודעה ,  במיוחד לאור השקת שיחות הקרבה ,  הם בדיוק הצעד שמערער את האמון שלו אנו זקוקים כעת ". 
הוועדה המחוזית לתכנון ולבנייה מחוז ירושלים במשרד הפנים הודיעה אתמול ,  כי אישרה תוכנית לעיבוי השכונה החרדית רמת שלמה הממוקמת בין השכונות רמות לשועפט במזרח ירושלים  הכוללת תוספת של 1,600 יחידות דיור .  במסגרת התוכנית ,  התואמת לתכנית המתאר של ירושלים 2000 ,  מוצעת הרחבתה של השכונה לכיוון דרום ומזרח ,  תוך שדרוג כביש הכניסה הקיים והוספת כביש גישה נוסף מכיוון מערב .
 
ברק :  ההכרזה על בנייה בי-ם מזיקה למו"מ
שר הביטחון מצטרף לביקורת על ההכרזה לפיה ייבנו 1,600 דירות חדשות ברכס שועפט .  גורמים בסביבתו : " הפרסום המיותר שבעיתוי זה מזיק למו"מ עם הפלסטינים ,  שהוא אינטרס ישראלי חשוב ביותר "
 
