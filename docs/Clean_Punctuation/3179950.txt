לילה שקט בעוטף עזה ;  חמאס מאשר :  הפסקת האש נכנסה לתוקף
הקבינט המדיני-ביטחוני התכנס לדיון של ארבע שעות בנושא ההסלמה בדרום .  גורם ישראלי :  חמאס מבקש רגיעה - אך הקבינט הורה להמשיך לפעול בעוצמה .  גורם דיפלומטי מסר כי הפסקת אש תיכנס לתוקפה בחצות ,  בישראל הכחישו
הקבינט המדיני-ביטחוני התכנס אמש  ( חמישי )  לדיון בהסלמה הביטחונית ברצועת עזה .  בסיום ההתכנסות הקבינט הנחה את צה"ל להמשיך לפעול בעוצמה נגד גורמי הטרור .
 גורם ישראלי מסר כי חמאס העביר אתמול משעות הבוקר מסרים וביקש הפסקת אש באמצעות מצרים ושליח האו"ם .  עם זאת ,  לדברי הגורם הישראלי ,  פעילות צה"ל נמשכה לאורך כל היום בכל זאת והקבינט הורה להמשיך לפעול בעוצמה .  
ב"אל-ג'זירה "  דווח כי הושגה רגיעה בתיווך מצרי עוד אתמול בערב .  בכלי תקשורת פלסטיניים צוטט מקור בחמאס שטען כי הפסקת האש תיכנס לתוקפה בחצות וכי הארגון  " שומר לעצמו את הזכות להגיב לכל הפרה שלה ".  גם גורם דיפלומטי מסר כי הפסקת אש תיכנס לתוקפה בחצות .  עם זאת ,  גורמים ישראליים הכחישו בתגובה כי הושגה הפסקת אש .  
פיקוד העורף הוציא הנחיות חדשות עבור תושבי עוטף עזה והעיר נתיבות .  עוד נמסר כי קו הרכבת אשקלון-שדרות שב לפעילות סדירה אולם חוף זיקים נותר סגור לציבור .  כמו כן ,  בנתיביות וביישובי מרכז הנגב הוחלט לשוב לשגרה מלאה .  
במהלך הדיון השרים קיבלו סקירה ביטחונית על פעילות חיל האוויר וצה"ל בשעות האחרונות ובחנו את התרחישים וההנחיות שניתנו לצה"ל .  בנוסף לכך ,  שרי הקבינט קיבלו עדכון על מאמצי הרגיעה שמובילים מצרים ושליח האו"ם למזרח התיכון ניקולאי מלאדנוב .  
להלן הנחיות פיקוד העורף מיום שישי ה-10 באוגוסט בשעה 06:00 עד יום שישי ה-10 באוגוסט בשעה 20:10  >  >  pic.twitter.com/wSUXGXfstH
ראש הממשלה בנימין נתניהו ושר הביטחון אביגדור ליברמן קיימו במהלך היממה האחרונה התייעצויות ביטחוניות עם הרמטכ"ל ,  ראש השב"כ ובכירי מערכת הביטחון .  לקראת ישיבת הקבינט אמר גורם מדיני כי נתניהו וליברמן הנחו את צה"ל  " להיערך לכל אפשרות "  וכי  " ישראל תמשיך לפעול בעוצמה ".  הגורם הוסיף כי  " חמאס ספג מכה קשה ". 
בירושלים מעריכים כי אחרי הסבב האחרון של היממה האחרונה ,  חמאס צבר הישגים פנימיים והוא מעוניין להביא להפסקת אש .  גם צה"ל הציג שורה של הישגים בפגיעה בתשתיות חיוניות ובאמצעי לחימה של הארגון . " ישראל לא מעוניינת בעימות רחב ,  אבל נראה שיש צורך במכה קשה יותר ",  אמר בכיר ישראלי .  
במהלך היום הורגשה מתיחות רבה בקרב תושבי עוטף עזה ,  ובמערכת הפוליטית גוברים הקולות הקוראים להחריף את מדיניות התגובה הישראלית לנוכח האירועים האחרונים - גם מתוך הקואליציה .  שרת התרבות והספורט מירי רגב קראה לחדש את מדיניות החיסולים הממוקדים כלפי הנהגת חמאס .  השר אורי אריאל מתח ביקורת על הקבינט ,  שלדבריו  " מגביל את הצבא לפעולות מינוריות ביותר ". 
במקביל ,  מצרים והאו"ם ממשיכות לפעול להביא להפסקת אש ול"הסדרה מצומצמת "  ברצועה שבמסגרתה חמאס יתחייב להפסיק את האש ואת ההפגנות על הגדר .  ישראל מצדה תעניק הקלות במעברים ובמרחב הדיג של הפלסטינים ברצועה .  
מלאדנוב מקיים מאז ליל אמש מגעים אינטנסיביים עם כל הצדדים כדי להביא להסכמות .  ביום ראשון שרי הקבינט דנו במתווה ההסדרה המצומצמת שהוצג לצדדים ,  אך לפי ההערכות שהושגו בדיון ,  הסיכויים להשיג פריצת דרך על הסדרה ארוכת טווח קלושים בין היתר בשל סוגיית השבויים והנעדרים והתעקשותו של חמאס לכרוך את החזרת הגופות בשחרור אסירים .  
יותר מ-180 רקטות נורו מרצועת עזה לעבר שטח ישראל ביממה האחרונה .  בין היתר נשמעו אזעקות במועצות האזוריות בנגב המערבי ,  ולראשונה מאז מבצע  " צוק איתן "  - גם בבאר שבע .  אל בית החולים ברזילי שבאשקלון פונו 28 בני אדם ,  שרובם שוחררו במהלך הלילה ,  לאחר שסבלו מחבלות קלות ומפגיעות חרדה .  ארבע נשים בהריון שפונו משדרות נותרו מאושפזות להשגחה .  
בעקבות המצב הביטחוני נמשכות הנחיות מיוחדות של פיקוד העורף לתושבי עוטף עזה ,  אך הוחלט לקיים את המשחק המתוכנן של הפועל באר שבע כמתוכנן .  בתגובה לירי יצא צה"ל למתקפה נרחבת של יותר מ-150 מטרות ברחבי הרצועה ,  בהם מנהרות של חמאס ומתחמי לחימה .
  ( עדכון ראשון :  18:02 )  

לילה שקט בעוטף עזה ;  חמאס מאשר :  הפסקת האש נכנסה לתוקף
הקבינט המדיני-ביטחוני התכנס לדיון של ארבע שעות בנושא ההסלמה בדרום .  גורם ישראלי :  חמאס מבקש רגיעה - אך הקבינט הורה להמשיך לפעול בעוצמה .  גורם דיפלומטי מסר כי הפסקת אש תיכנס לתוקפה בחצות ,  בישראל הכחישו

