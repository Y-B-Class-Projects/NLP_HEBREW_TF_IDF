הפלסטינים מאשרים :  פתחנו בשיחות הקרבה
חבר צוות המשא ומתן הפלסטיני ד"ר סאיב עריקאת הכריז באופן רשמי על הסכמת הפלסטינים להתחיל בשיחות קרבה עם ישראל .  רה"מ נתניהו ציין את הנחיצות למעבר לשיחות ישירות : " אנחנו שכנים ואי אפשר לחשוב שנגיע להסכמים בלי לשבת בחדר אחד "
  ( צילום :  גדעון צנטנר ,  קריינות :  רועי ע"ץ ,  עריכת וידאו :  יאיר דניאל ) 
חבר צוות המשא ומתן הפלסטיני ד"ר סאיב עריקאת ,  הודיע בצהרים  ( ראשון )  באופן רשמי על הסכמת הפלסטינים להתחיל את שיחות הקרבה עם ישראל ,  זאת בעקבות פגישת יו"ר הרשות הפלסטינית אבו מאזן והשליח האמריקאי למזרח התיכון ג'ורג' מיטשל . 
" בתחילת שיחות הקרבה ,  שיארכו ארבעה חודשים ,  נתמקד בנושאי הגבולות והביטחון ",  הסביר עריקאת . " זה לא אומר שאנחנו זונחים את יתר סוגיות הסדר הקבע .  לא נסכים על דבר אלא לאחר שנסכים על הכל ".  לדבריו ,  בשעות הצהריים צפוי הממשל האמריקאי לפרסם הודעה שבה יבהיר את עמדתו בנוגע לשיחות הקרבה . " אנו מקווים שממשלת ישראל תיענה למאמצים האמריקאים לתת הזדמנות לתהליך השלום ". 
במסיבת עיתונאים שכינס ברמאללה אמר עריקאת עוד כי במהלך שיחות הקרבה ידונו ישראל והפלסטינים בכל הסוגיות הנוגעות להסדר הקבע . " אפשר לומר שהמשא ומתן העקיף החל כעת ",  הוסיף .  לדבריו ,  יו"ר הרשות אבו מאזן יעמוד בראש צוות המשא ומתן הפלסטיני .
 במקביל ,  בפתח ישיבת הממשלה שב ובירך ראש הממשלה בנימין נתניהו על תחילת שיחות הקרבה עם הפלסטינים . " אני מבקש לברך על החלטת הרשות הפלסטינית לפתוח בשיחות הקרבה .  אני רוצה לומר שני דברים בהקשר לכך .  הראשון :  השיחות הללו מתקיימות ללא תנאים מוקדמים כפי שעמדנו על כך בשנה האחרונה .  הדבר השני הוא ששיחות הקרבה חייבות להביא לשיחות ישירות ",  אמר נתניהו . " אי אפשר לכונן שלום בשלט רחוק .  אנחנו שכנים ואי אפשר לחשוב שנגיע להחלטות ולהסכמים בנושאים קריטיים כמו ביטחון שלנו ושלהם כאשר איננו יושבים בחדר אחד .  לכן שיחות הקרבה יצטרכו להביא לשיחות ישירות בהקדם ,  בהן נמשיך במאמץ להשגת שלום וביטחון ". 
בתגובה לדברי נתניהו אמר בכיר פתח וחבר צוות המשא ומתן הפלסטיני ד"ר סאיב עריקאת כי  " ברגע שנתניהו יכריז על הפסקת הבנייה בהתנחלויות ועל חידוש המגעים מהנקודה שבה הופסקו ,  נעבור למגעים ישירים ".  הוא הוסיף וציין כי לא יהיו צוותים טכניים , " משום שהסוגיות כעת מחייבות החלטות ולא משא ומתן ". 
גם שר התמ"ת בנימין בן אליעזר בירך על חידוש שיחות הקרבה . " אני מקווה שיעשו הכל - הפלסטינים ואנחנו כדי לא לעכב את השיחות ",  אמר בן אליעזר .  לדבריו , " הזמן פועל לרעת כולם .  הבעיה במזרח התיכון היא לא הפלסטינים ולא אנחנו ,  אלא אירן .  אנחנו חייבים לחתור לעיגול פינות ולהידברות כמה שיותר מהר ". 
אמש אמר גם שר הביטחון ,  אהוד ברק ,  כי הוא  " מקווה ומאמין שבגישה של אחריות ונכונות לקבל החלטות אמיצות שתידרשנה משני הצדדים ,  נגיע לשיחות ישירות ולפריצת הדרך להסכם ". 
מי שבחר להביע את התנגדותו לצעד הוא ארגון חמאס .  דובר הארגון פאוזי ברהום אמר כי  " אש"ף מפנה את גבו לצער ולכאב של העם הפלסטיני ,  והוא משתף פעולה עם הרצונות של הממשל הישראלי והלחץ האמריקאי ". 
עדכון ראשון :  10:54

הפלסטינים מאשרים :  פתחנו בשיחות הקרבה
חבר צוות המשא ומתן הפלסטיני ד"ר סאיב עריקאת הכריז באופן רשמי על הסכמת הפלסטינים להתחיל בשיחות קרבה עם ישראל .  רה"מ נתניהו ציין את הנחיצות למעבר לשיחות ישירות : " אנחנו שכנים ואי אפשר לחשוב שנגיע להסכמים בלי לשבת בחדר אחד "
 
