בין ההפחדות ,  לא לפרק את העם
הבחירות לכנסת ה-19 מעוררות חרדה .  הן מבוססות על הפחדה ,  על הטלת אימה .  אין להקל ראש בהפחדות .  לכאורה ,  אפשר לראות בהן התלהמות בחירות שבעוד רגע תחלוף מן העולם .  אולם לעומקו של דבר הן מבטאות את אחד האיומים הקשים על החברה - הקרע הלאומי .
 מצד אחד ,  קמפיין הפחדה ודה-לגיטימציה אישי ,  קשה ,  ממוקד ומכוער נגד נתניהו .  הצבעה לנתניהו היא סוף המדינה היהודית ,  מאיימת ציפי לבני .  המשך שלטונו מוצג כקטסטרופה לאומית ,  כחורבן ,  שלא לומר איום על הדמוקרטיה ,  בהמשך למסע ההפחדה על גל החקיקה האנטי-דמוקרטי כביכול ועל מפולת מדינית ובידוד בינלאומי ,  ובהמשך למסע ההפחדה מפני  " הצונאמי המדיני "  שלא היה ולא נברא .  מצד שני ,  את קמפיין הליכוד ביתנו אפשר לתמצת כך :  ב-22.1 עומדים עלינו לכלותנו ,  ורק נתניהו מצילנו מידם .  ומי הם העומדים עלינו לכלותנו ?  כל העולם וכל מי שאינו הליכוד .  
מצב שבו מחצית העם רואה בשלטון החצי השני אסון וחורבן ,  הוא מצב מסוכן .  דה-לגיטימציה למנהיג היא דה-לגיטימציה להמוני בוחריו .  דה-לגיטימציה למנהיג הנבחר ,  היא דה-לגיטימציה לרוב הציבור שהעלה אותו לשלטון .  גם אם מטרת ההפחדה היא לגרוף רווחים אלקטורליים ,  בפועל היא מסכנת את עתיד החברה .
 הערבות ההדדית ,  הסולידריות החברתית ,  האחדות הלאומית  הערכים הללו הם נשמת אפה של היהדות ,  נשמת אפה של הציונות ,  נשמת אפה של החברה .  אין מדובר באחידות .  המחלוקת היא חיובית ,  אולם כבוד לעמדות השונות הוא תנאי ליכולת לקיים מחלוקת דמוקרטית שאינה הורסת את החברה .  ההפחדה היא היפוכה של הדמוקרטיה .  
מסע ההפחדה יוצר קיטוב בין שני הגושים  ( שבמידה רבה הם פיקטיביים )  .  כאשר רצף העמדות מובחן לשני גושים - שלי יחימוביץ' וציפי לבני הופכות באחת לשותפות לאותו גוש עם דב חנין ועם חנין זועבי .  והרי ודאי שיחימוביץ' ולבני הציוניות קרובות לנתניהו הציוני הרבה יותר מאשר לאנטי-ציונים מחד"ש ודרומה ;  ונתניהו הדמוקרט קרוב הרבה יותר ליחימוביץ' וללבני הדמוקרטיות מאשר לעוצמה לישראל  ( כינוי מכובס לדעות חשוכות וקיצוניות )  ;  אך משטר הגושים הופך את נתניהו לשותף ,  כביכול ,  לגוש עם הבריון איתמר בן-גביר - מצג שאין לו שחר .  כל גוש נגרר אחרי הקיצונים בתוכו ,  והקרע הלאומי מחריף .
 ככל שמסע ההפחדה מתגבר ,  כך יותר ויותר ישראלים סולדים מהחברה שלנו .  קשה מאוד לקיים חברה ברוח זו ,  ומי שמפיחים אותה מסכנים את הדמוקרטיה .
 בהרצאה שנשא לאחרונה במכללת תל חי ,  אמר פרופ' אלכסנדר יעקבסון ,  מראשוני מרצ ואדם שאינו חשוד כמצביע ימין ,  כי כבר 35 שנים ,  מאז מהפך 77' ,  מפחידים אותנו שהנה הדמוקרטיה הישראלית בסכנה ,  אולם על פי כל הפרמטרים האפשריים ,  המציאות הפוכה - החברה הישראלית הולכת ונעשית יותר ויותר דמוקרטית ,  יותר ויותר ליברלית .
 העובדות נכונות ,  אך גם אווירה יוצרת מציאות ,  גם תודעה יוצרת הוויה .  וכאשר יש מי שיוצרים בכל כוחם תודעת חרדה ופחד מפני אסון קרב אם יריביהם הפוליטיים ינהיגו את המדינה ,  התודעה הזאת מאיימת באמת ובתמים על הדמוקרטיה הישראלית .  

בין ההפחדות ,  לא לפרק את העם
nan
