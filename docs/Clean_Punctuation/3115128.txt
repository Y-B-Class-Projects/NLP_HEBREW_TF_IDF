הפרקליטות מעכבת חקירה של תלונת אלימות שהוגשה נגד שרה נתניהו
לפני כחודש הגישה שירה רבן תלונה ובה טענה כי היא ועובדת נוספת הותקפו על ידי רעיית רה"מ .  לפי המשטרה , " התיק בחקירה ",  אך בפועל הוקפא הטיפול עד לקבלת הנחייה מפרקליטות המדינה .  משרד המשפטים : " היבטים מסוימים נבחנים כעת בפרקליטות "
 פרקליטות המדינה מעכבת זה קרוב לחודש חקירה משטרתית של תלונת עובדת מעון ראש הממשלה לשעבר שירה רבן נגד אשת ראש הממשלה ,  שרה נתניהו .  תלונת רבן נמסרה ב-29 באוקטובר וכללה לפחות שלושה סעיפים - תקיפתה בידי נתניהו ,  תקיפת עובדת נוספת - המזוהה לפי שעה רק כנ' - והעברה שלא כדין של ציוד השייך למדינה מהמעון ברחוב בלפור לביתה הפרטי של משפחת נתניהו בקיסריה .
 דובר משרד המשפטים נשאל אתמול אם היועץ המשפטי לממשלה אביחי מנדלבליט מעכב את זימון שרה נתניהו לחקירה באזהרה ,  כחשודה בתיק ;  אם התמנה לתיק פרקליט מלווה ;  ומדוע בכלל נדרש היועץ לעניינה של נתניהו - אם יש לה בעיניו מעמד של אשת ציבור או אם שיקוליו בתיק תלונת רבן נכרכים בהחלטתו להעמדת נתניהו לדין בפרשת המעונות בכפוף לשימוע .  הדובר הסתפק באישור כי  " היבטים מסוימים של התלונה נבחנים כעת בפרקליטות המדינה על פי פניית המשטרה .  מעבר לכך לא נוכל להתייחס ".  
פרקליטה של משפחת נתניהו ,  עו"ד יוסי כהן ,  הכחיש מכל וכל את טענותיה של רבן ,  כפי שנמסרו למשטרה ובחלקן נכללו גם בכתב התביעה של רבן נגד נתניהו בבית הדין האזורי לעבודה בירושלים .  
עוד בוואלה !  NEWS :" אמה "  במקום  " שפחה ":  כתב תביעה מתוקן של שירה רבן נגד שרה נתניהואפשר לחכות עם השמפניות :  השמחה המוקדמת של שרה נתניהו"מה שעוברים עם החולת נפש הזו ":  מסרונים חדשים בפרשת שרה נתניהו 
בתלונתה מפרטת רבן אירועי אלימות גופנית ומילולית המוגדרים בחוק כעבירת תקיפה ,  שדינה עד שנתיים מאסר .  אם ייקבע שהמותקפות היו עובדות ציבור בעת האירוע ,  העונש על תקיפתן עלול להגיע לשלוש שנות מאסר .  בדיוני בית הדין לעבודה בתלונה קודמת ,  של אב הבית לשעבר במעון ראש הממשלה מני נפתלי ,  נשמעה - ולא נסתרה - עדותה של עובדת אחרת ,  אתי חיים ,  שטענה שהוכתה בידי נתניהו .  המשטרה והפרקליטות בחרו להתעלם מעדות זו .  
במקביל לתביעתה האזרחית ,  פנתה רבן לאגף החקירות והמודיעין במטה הארצי וביקשה להתלונן על עבירות לכאורה של נתניהו ,  נגדה ונגד אחרים .  היא הופנתה לחטיבת החקירות באח"ם ,  בראשות תת-ניצב ערן קמין ,  שהיה סגנו ולימים ממלא מקומו של תנ"צ אפי ברכה בפיקוד יאח"ה בעת שהיחידה חקרה את פרשת המעונות בעקבות תלונת נפתלי .  בתוקף תפקידו ,  אמור קמין לנתב את הטיפול בתלונת רבן ולהחליט איזו יחידת חקירות תעסוק בה .  המועמדת הטבעית היא יאח"ה ,  שמאז סמוך לקידומו של קמין לראש חטיבת החקירות ומינוי תת-ניצב כורש ברנור למפקדה חוקרת את תיקי 1000 ו-2000 נגד ראש הממשלה .
 עד שתלונת רבן תועבר ליחידה אחרת ,  מוגדרת חטיבת החקירות כיחידה החוקרת .  רבן מתוארת במסמכי המשטרה כ"נפגעת עבירה ".  רבן מיוצגת על ידי עורכי הדין נעמי לנדאו ואורן גרוס .  
רבן נפגשה עם חוקרי המשטרה במטה מחוז ירושלים ב-29 באוקטובר ומסרה את תלונתה המפורטת שעות ארוכות .  מאז היא ממתינה לשווא להתפתחות החקירה ובכלל זה לעימות עם נתניהו .  לפי גרסתה הרשמית של המשטרה , " התיק בחקירה ",  אך בפועל הוקפא הטיפול בו עד לקבלת הנחייה מפרקליטות המדינה - והיא מעדיפה להתמהמה ,  בעת שנציגיה של נתניהו נערכים לשימוע בתיק המעונות .
 בדיון בבית הדין האזורי לעבודה ב-8 בחודש ,  הודיעה נציגת הפרקליטות ,  עו"ד מגי קריטנשטיין ,  כי בעקבות תלונת רבן למשטרה  " לגבי המסכת העובדתית שיש בכתב התביעה "  מנועה הפרקליטות מהבעת עמדה סופית באשר לבקשתם האישית של עובדים במשרד ראש הממשלה להימחק מהתביעה .  קריטנשטיין הבהירה שהפרקליטות אינה מייצגת את נתניהו .  לדברי עו"ד כהן ,  המייצג גם את אב הבית אפי אזולאי בנוסף לייצוג נתניהו ,  הפרקליטות הודיעה לאזולאי שלא תייצג אותו .  עו"ד קריטנשטיין ,  שהעירה ש"המדינה אומרת כרגע שלא בוודאות היא תייצג את הנתבעים האישיים הנוספים ",  התנגדה למחיקת נתניהו מרשימת הנתבעים . " מרבית הטענות הן כלפי נתניהו וביחס לאותה קומה שהיא מעונה הפרטי ",  נימקה נציגת הפרקליטות ,  שהבחינה בין ההתנהגות בדירת המגורים של משפחת נתניהו לבין מרחב העבודה הממלכתית בקומה הראשונה .  
בגלל פיצול פרקליטות מחוז ירושלים לשני חלקים - פלילית ואזרחית - בעשור שעבר ,  מטפלת עו"ד קריטנשטיין בתיק רבן-נתניהו רק בחלקו האזרחי ,  הנידון בבית הדין לעבודה .  הטיפול במסלול הפלילי ,  בפרקליטות המדינה או בפרקליטות המחוז ,  משתהה עד להחלטת פרקליט המדינה שי ניצן .  

הפרקליטות מעכבת חקירה של תלונת אלימות שהוגשה נגד שרה נתניהו
לפני כחודש הגישה שירה רבן תלונה ובה טענה כי היא ועובדת נוספת הותקפו על ידי רעיית רה"מ .  לפי המשטרה , " התיק בחקירה ",  אך בפועל הוקפא הטיפול עד לקבלת הנחייה מפרקליטות המדינה .  משרד המשפטים : " היבטים מסוימים נבחנים כעת בפרקליטות "
 
