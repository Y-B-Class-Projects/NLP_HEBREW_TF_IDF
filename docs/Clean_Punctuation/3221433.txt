כנס ש"ס מציג מופע של איש אחד - אך המלך החדש הוא דווקא נתניהו
כנס המפלגה החרדית נותר מנומנם עד נאומו של שר הפנים ויו"ר התנועה ,  שמנגח את לפיד ומצהיר שוב ושוב שיילך עם ראש הממשלה באש ובמים .  בצל החשש הכבד מזליגת קולות דווקא לליכוד ,  הפעילים דווקא משוכנעים : " נעלה במנדטים "
 בכניסה לאולמי  " הודיה "  באופקים הכול כבר מוכן שעתיים לפני האירוע .  התמונות של הרב עובדיה יוסף לצד יו"ר ש"ס אריה דרעי כבר מתנוססות ברחבי האולם ,  אך הפעם בתוספת חידוש - תמונתו של דרעי עם ראש הממשלה בנימין נתניהו .  נראה שגם בכנס של ש"ס ,  נתניהו הוא הכוכב האמיתי .  
בחוץ מצטופפים הפעילים המרכזיים מהדרום ,  שמתייצבים למשמע קריאתו של דרעי ,  למרות שביום-יום הם עסוקים בקרבות פנימיים עקב נאמנותם לרבנים שונים .  מבחינתם ,  את שמו של אלי ישי אין להזכיר - ואיש אינו חושש ממנו כבר .  הפחד היחיד כעת הוא שבעקבות הקרב הצמוד בסקרים ,  הליכוד יצליח לשאוב גם קולות מש"ס .  לעומת ישי ,  יו"ר כחול לבן יאיר לפיד הוא אבי כל הסכנות - והפעילים כבר מוכנים למלחמה מולו . 
" את בני גנץ אנחנו לא מכירים ,  אבל אם הוא חבר ללפיד ,  אנחנו בסכנה לכל המסורת היהודית ",  הם אומרים . " לפיד - לא בבית ספרנו ".  
בחירות 2019 - סיקור מיוחד בוואלה !  NEWS:דרעי מבהיר : " נמליץ על נתניהו בכל תרחיש ,  גם לאחר כתב אישום"דרעי נגד  " כחול לבן ":   " תנועה של ת"א ,  שתגרום לכולם לעבוד בשבת "" תמיד היינו בכיס שלו ":  כמה מנדטים איבד נתניהו ל"משעממת "  מקריית שמונה ?  
ש"ס היא מפלגה של איש אחד ,  דרעי ,  שקובע לבדו בנושאים הפוליטיים ונערץ על ידי הפעילים .  עד הגעתו ,  הכנס נראה רדום .  הפעילים מעבירים את הזמן בשיחות על כמות המנדטים שתגרוף התנועה בבחירות .  למצלמות הם אומרים  " עשרה ומעלה ",  אך הרחק מהעדשה - הם כבר מדברים על שבעה-שמונה לכל היותר . " אל תתבלבל ,  מדובר בהישג גדול .  אריה עדיין בועט ",  הם מגוננים על היו"ר . " זה שונה ,  כשהיינו בלי אריה ,  הייתה פחות התלהבות .  אמנם בשנים האחרונות ירדנו במנדטים אבל עדיין תראה אש בעיניים ",  אמר אחד הפעילים המרכזיים . " נכון ,  דרעי כבר לא צעיר אבל עדיין אין לנו מישהו אחר .  אלי ישי כבר לא יחזור לש"ס כמנהיג ,  כאן אריה הוא הכול ".  כשהפעילים נשאלים לגבי ישי הם מתעלמים .  חלקם עדיין כועסים על הפירוד שיצר בקרב החרדים הספרדים . " לא רוצים אותו אצלנו ,  אבל כמובן ,  כל מה שהמועצה תחליט ,  נקבל ",  הם מסבירים .  
עד הגעתו של דרעי נראה שהפעילים בלחץ .  לדבריהם , " האולם לא מלא ,  צריך הביא עוד אנשים .  פעם היינו ממלאים אולמות רק מהידיעה על הכנס ".  עם היוודע דבר הגעתו של היו"ר - האולם מתמלא ברגע והנערים במקום לא מפסיקים לשיר , " ואריה כי ישאג מי לא ירא ".  בשביל הצעירים ,  דרעי הוא עדיין אבי המהפכה ,  הוא ולא אחר נושא על כתפיו את עול המזרחיות .  לא רק החרדים ,  אלא כל עולם המסורת מונח על כתפיו .  
דרעי מתחיל לדבר ,  וכמובן מזכיר את הישגיו הפוליטיים לטובת המוחלשים בחברה  - " לא רק לחרדים ".  אחריו ,  הוא פוצח בפירוט הסכנות הקרבות ,  בעיקר מפני לפיד ,  ותוקף את  " הסכם האיחוד שנחתם בצפון תל אביב ".  בתחכום רב ,  הוא יורה את האש ישירות לעבר לפיד ומשלהב את הקהל  - " לפיד יגרום לכולם לעבוד בשבת ",   " לפיד יחלק את ירושלים והכותל ",   " לפיד עלול להיות ראש הממשלה ".  גנץ כמעט לא מוזכר בנאום ,  אולי פעם אחת .  האויב היה ונשאר לפיד ,  ובש"ס בטוחים כי הבהלה של המסורתיים והדתיים ממנו תחזק את התנועה .
 דרעי אמנם מתקבל בתשואות ,  אך הכוכב השני בערב הזה הוא ראש הממשלה נתניהו .  בכל פעם שדרעי מזכיר אותו ,  ניכרת אהבתם של הפעילים לראש הממשלה .  דרעי חוזר שוב ושוב כי ש"ס תעמוד לצד נתניהו עד הסוף - והקהל מריע .  שמו של נתניהו נאמר יותר פעמים בנאום משמו של חכם שלום כהן ,  יו"ר מועצת גדולי התורה ,  שלפי דרעי הוא המנהיג הבלתי מעורער של ש"ס .  גם הפריפריה מקבלת מקום של כבוד בנאום - אופקים ,  נתיבות ,  באר שבע . " ש"ס דאגה לאנשים האלה ,  לא רק לחרדים ",  אומר דרעי ,  בתקווה לשכנע מצביעים לבחור בש"ס ,  במקומות שבהם הקרב הוא מול הליכוד וכולנו .  
למרות האהדה והתרועות הרמות ,  נתניהו הוא הדמות שממנה חוששים יותר מכול בש"ס - וליתר דיוק ,  מזליגת מנדטים מש"ס לליכוד ביום הבחירות . " בליכוד כמעט אין מזרחים ודתיים .  אנחנו הליכוד האמיתי ",  אומר סגן ראש עיריית נתיבות יעקב מעלמי שרבו ,  הרב חיים יוסף ,  בנו של הרב יורם אברג'ל ,  תמך בישי בעבר וחזר לתנועת האם . " הפעם כולם מאוחדים .  כל הרבנים מאחורי דרעי .  נביא יותר מנדטים מהפעם שעברה .  מסורת ויהדות זה רק ש"ס ".  אך אחרי שדרעי מסיים את נאומו ,  הופכת בולטת העובדה שמדובר בתנועה של איש אחד - וחצי מהאולם יוצא .  הנאום הבא ,  של ח"כ יצחק וקנין ,  כבר לא מעניין אף אחד .  
מחוץ לאולם ,  לאחר סיום הנאום של דרעי ,  מחכים הצעירים החרדים ליד רכב השרד שלו .  הם מצטלמים ,  שרים ,  לא נותנים לו להיכנס למכונית - ומזכירים לו את האווירה של פעם ,  בתקופה שש"ס גרפה 17 מנדטים .  עם זאת ,  הפעם הם צנועים הרבה יותר .  בסיומו של הערב ,  במדרגות ,  מחליפים הפעילים רשמים .  על האנרגיות יש ויכוח . " ציפינו ליותר ,  הכנס לא היה מאורגן כמו שצריך .  אבל דרעי זה דרעי ,  אם הוא לא היה חרדי ,  כנראה שהיה ראש ממשלה ",  הם אומרים . " ש"ס לא תעלם ,  אנחנו פה ,  אולי כוחנו קטן אבל יש לנו בסיס רחב ,  הקרב עכשיו הוא על קולות מסורתיים ובפריפריה ".  אלעזר בן דוד ,  אחד הפעילים מנתיבות ,  מסכם : " הרי כל מה שנגיד לכם ייצא בדיוק הפוך ,  אתם מעוותים הכול .  ש"ס תעלה במנדטים ".  

כנס ש"ס מציג מופע של איש אחד - אך המלך החדש הוא דווקא נתניהו
כנס המפלגה החרדית נותר מנומנם עד נאומו של שר הפנים ויו"ר התנועה ,  שמנגח את לפיד ומצהיר שוב ושוב שיילך עם ראש הממשלה באש ובמים .  בצל החשש הכבד מזליגת קולות דווקא לליכוד ,  הפעילים דווקא משוכנעים : " נעלה במנדטים "
 
