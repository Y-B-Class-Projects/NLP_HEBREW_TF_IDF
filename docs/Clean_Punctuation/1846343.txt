צמיחה ושגשוג ?  הממשלה חיה בעולם הזוי
אם מתעמקים בנתונים על צמיחה ואבטלה אפסית ,  מגלים כי אין שום קשר בינם לבין המציאות ,  שמצביעה על קשר רופף בין עבודה לפרנסה .  אמנון פורטוגלי סבור שההזיות בהן שרויים רה"מ ושר האוצר נובעים מאידיאולוגיה מופרכת
ראש הממשלה נתניהו ,  ושר האוצר שטייניץ מספרים לנו שהכלכלה פורחת ,  האבטלה בשפל ,  הבורסה מגיעה לשיאים ,  והמשק הישראלי צומח .  הם מספרים לנו שאנו עשירים מאי פעם ומתעשרים מיום ליום .  
באותו זמן ,  הם אומרים לנו שאין מספיק כסף לספק לכל האזרחים קורת גג או לתת לילדינו חינוך ראוי .  שאין מספיק כסף לבריאות ,  אין אפשרות לממן תקנים לרופאים מתמחים ,  אין מספיק כסף למשכורות שניתן לחיות מהן לשכירים ,  לרשת בטחון לעניים ,  לפנסיות לזקנים ,  להגנת הסביבה ,  לשמורות טבע ולפארקים ,  לתקציבי התרבות ,  והרשימה עוד ארוכה .  
למרות שאנחנו עשירים יותר ,  אין ביכולתנו לממן מה שבעבר קיבלנו כמובן מאליו .  איך קורה הפרדוקס ?  אולי אין בכלל פרדוקס .  בעיני ביבי ושטייניץ אין כל בעיה אמיתית ,  אין משבר ריאלי ,  אין כשלון ,  מטרתה האמיתית של משנתם הניאוליברלית היא להעצים את הצבר ההון ובכך היא הצליחה יפה בשלושים השנים האחרונות .  כל ההצהרות שלהם על צמיחת הכלכלה מכוונות לעשירון ולמאיון העליון בלבד ,  בעוד שתשעת העשירונים האחרים חווים הידרדרות ברמת חייהם ,  ועליה בהוצאות לשירותים חיוניים .
 אולי זה לא צריך להפליא ,  שכן תכונה בסיסית של השמרנות המודרנית והניאוליברליזם היא הכחשת המציאות .  והמציאות היא שישראל אינה פורחת ,  להיפך ,  ישראל במשבר עמוק ,  בניגוד לטענות הממשלה ,  והטענות של אלו התוקפים את המפגינים ותושבי אוהלי המחאה .  המשבר של הפריפריה כבר אינו רק נחלת הפריפריה .  הוא נמצא כיום במרכז ,  אצל אלו שצריכים להוביל את הפריחה והצמיחה הכלכלית .  למעלה ממאה אלף המפגינים מבינים שהצמיחה הכלכלית לא מגיעה אליהם ,  אינה נוגעת להם ,  אלא חומקת להם בין האצבעות בדרכה למאיון העליון ,  בעוד שהם נידונים לחיים של עבדות חוב - Debt Servitude .  
בעולם ההזוי של ביבי ושטייניץ ,  שיעור האבטלה בישראל נמוך .  על פי הנתונים אחרונים של הלשכה המרכזית לסטטיסטיקה ,  שיעור הבלתי מועסקים במשק ירד בחודש מאי ל-5.7% ,  השיעור הנמוך ביותר מזה 20 שנה .  חבל לקלקל את ההזיה .  בעולם הריאלי בין 13.4% לבין 18% מכלל המשפחות העובדות נמצאות מתחת לקו העוני ,  וכרבע מהעובדים משתכרים עד שכר מינימום .  כלומר למעשה האבטלה בישראל היא בסדר גודל של כ-20% ויותר .  זה עוד לפני ההגדרה של בלתי מעסקים שהיא בעייתית בלשון המעטה .  
כדי להבהיר ולהמחיש ,  אציע דרך להקטין את האבטלה ל-0% .  הממשלה תעסיק ,  באמצעות קבלני כוח אדם כמובן ,  את כל המובטלים ללא יוצא מהכלל ,  והם יקבלו שכר של 1,000 שקל לחודש .  מחציתם יחפרו בורות ומחציתם יסתמו את הבורות .  האבטלה תרד לאפס שהרי כל המובטלים יעסקו ,  ואפילו התל"ג יעלה .  אלו שיועסקו במסגרת זו  ( ויסקונסין ב' )  יישארו עניים ,  ולביבי ולשטייניץ יהיו עוד נתונים הזויים להתהדר בהם .  
בעולם ההזוי של ביבי ושטייניץ יש במשק תעסוקה מלאה של 94.3% מכוח העבודה וכל המועסקים במשק ,  העובדים השכירים והעצמאיים ,  מתפרנסים וחיים בכבוד .  חבל לקלקל להם את החלום .  דו"ח בנק ישראל מסוף מרץ השנה ,  חשף את הקשר הרופף בין עבודה לפרנסה בישראל .  מהדו"ח ,  שמנסה להסביר למה קשה להתפרנס בארץ בכבוד ,  עולה כי שיעור העוני בקרב האוכלוסייה העובדת הגיע בשנתיים האחרונות לשיעור של 18% .  שיעור זה גבוה מאוד הן בהשוואה לעבר‬ ‫והן בהשוואה למדינות ‪מפותחות אחרות .  לפי נתוני מרכז טאוב בישראל ,  13.4% מכלל המשפחות העובדות נמצאות מתחת לקו העוני .
 כרבע מכלל השכירים משתכרים פחות משכר המינימום .  שיעור המשפחות העובדות העניות עלה מ- 12.2% ב -2008 ,  ל- 13.4% ב-2009 .  במקביל ,  נמשכת המגמה של גידול ניכר בחלקן של המשפחות העובדות בכלל האוכלוסייה הענייה שהוסיף ועלה מ 46.3%- בשנת 2008 ל 49.0%- ב- 2009 .
 דוח העוני לשנת 2009 מורה על ההרס של המעמד הבינוני .  רוב אלו שהידרדרו לעוני 'העניים החדשים' הם משפחות שבהן זוג הורים בני 31 עד 45 וילד אחד עד שלושה ילדים ,  וראש המשפחה עובד כשכיר .  18,700 משפחות כאלה נכנסו למעגל העוני .  
אחת התוצאות החמורות יותר היא תמונת המשק בנושאים שהשפעתם לטווח הרחוק :  הירידה באיכות החינוך ,  חוסר היכולת לממן לימודים גבוהים לילדים והידרדרות שירותי הבריאות .  להחלשת כוח ההשתכרות של העובדים והעצמאים כמו העובדים הסוציאלים ,  הרופאים המתמחים ,  עובדי חברות כח-אדם ,  ואחרים ,  ולירידת ההכנסה הפנויה שלהם ,  יש השלכות קשות על הכלכלה ועל יציבות השלטון .  המהומות ביוון היו צריכות לשמש תמרור אזהרה לכולנו ,  אבל המסר לא נקלט .  עכשיו המחאות האזרחיות כאן .  הגיע הזמן שביבי יתפכח מהעולם ההזוי שלו .  הבעיה היא שהזיות אלו הן תוצאה של סם הרבה יותר גרוע מחשיש ,  הן תוצאה של אידיאולוגיה מופרכת .  
לכן אני חושש .  נטישת הניאוליברליזם ואימוץ מדיניות חדשה פירושה עבור נתניהו כפירה בעיקרי האמונה ,  המרת דת .  בנוסף ,  הוא יסתכן בהתנגדות תומכיו הניאוליברליים בארה"ב .  החל מאדלסון ,  דרך AEI וכלה בלאודר .  אין לי מושג לאן זה יתפתח ,  אולם מעניין אם ההתפטרות של חיים שני מסמנת את החורים שיביאו לטביעת הספינה השלטונית .
  * אמנון פורטוגלי ,  המכללה החברתית כלכליתwww.sea.org.il

צמיחה ושגשוג ?  הממשלה חיה בעולם הזוי
אם מתעמקים בנתונים על צמיחה ואבטלה אפסית ,  מגלים כי אין שום קשר בינם לבין המציאות ,  שמצביעה על קשר רופף בין עבודה לפרנסה .  אמנון פורטוגלי סבור שההזיות בהן שרויים רה"מ ושר האוצר נובעים מאידיאולוגיה מופרכת

