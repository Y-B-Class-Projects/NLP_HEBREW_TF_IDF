הולנד לנתניהו : " נטיל על אירן כמה סנקציות שצריך "
 ראש הממשלה נועד עם נשיא צרפת בפריז וקרא לקהילה הבינלאומית להציב קו אדום לאירן .  הולנד קרא  " לחדש את המשא ומתן בין ישראל והפלסטינים בלי תנאים מוקדמים "
 ראש הממשלה בנימין נתניהו נועד היום  ( רביעי )  בפריז עם נשיא צרפת ,  פרנסואה הולנד ,  לראשונה מאז ניצב בבחירות לפני כחצי שנה .  במסיבת עיתונאים משותפת אמר הולנד כי אי אפשר לקבל את האיום האירני . " צרפת לא תקבל אותו .  לאירן יש את הזכות להשיג גישה לגרעין למטרות אזרחיות ,  אך לא ייתכן שיהיה לה נשק גרעיני .  זה חודשים אנו דורשים מאירן להוכיח שאין לה תוכנית צבאית גרעינית .  לא קיבלנו את ההוכחה הזו ,  לכן נאלצנו להצביע בעד סנקציות עליה ,  ואנחנו מוכנים בהחלט להטיל עליה סנקציות אחרות ,  כמה שיהיה צריך ,  כדי לקבל ממנה הוכחות מוחשיות שהיא מפסיקה את הניסיון להתחמש בנשק גרעיני ".  הולנד טען כי הסנקציות האלה יעילות . " לצערו של העם האירני ניתן לראות זאת בקשיים הכלכלים שהעם חווה כתוצאה מהסנקציות ,  ולכן בהחלט יש מקום למשא ומתן כדי להסיר את האיום מעל האזור ".   
" אנחנו מקבלים כל מה שאירן עושה כדי לקדם מטרות גרעיניות אזרחיות ",  הוסיף הנשיא הצרפתי , " אבל ברגע שהיא פועלת למען גרעין צבאי - יש לנו חובה ללחוץ עליה כדי שתפסיק לעשות זאת .  נמשיך לעשות זאת בשבועות ובחודשים הקרובים יחד עם הקהילה הבינלאומית .  הכל נעשה במסגרת בינלאומית ". 
הולנד התייחס גם לתהליך המדיני מול הפלסטינים . " צרפת שואפת לחדש את המשא ומתן בין ישראל לפלסטינים .  בלי תנאים מקדימים ,  עם אותה מטרה שאנו מאז ומעולם שאפנו לה - שתי מדינות לשני עמים .  מדינת ישראל ,  שיהיה לה את הביטחון הראוי לה ומדינה פלסטינית .  יש אפשרות גם שהפלסטינים ינסו להשיג באו"ם מה שהם לא משיגים במשא ומתן אבל רק משא ומתן יכול להביא לפתרון אמיתי לבעיה הפלסטינית ".  הולנד ציין כי לשתי המדינות גם מחלוקות ,  בעיקר בנושא ההתנחלויות ,  אך הוא משוכנע שמשא ומתן יוביל לשלום , " שחייב להתחיל במהרה ".  
לצד המחלוקות ,  הדגיש הולנד את היחסים הטובים בין המדינות ואת  " החברות ההיסטורית שמאחדת בין המדינות ".  הוא התייחס גם לסוגיית האנטישמיות בעקבות מתקפת הטרור בטולוז ,  וציין כי מחר יבקרו השניים בבית הספר שנפגע . " יהודי צרפת הם אזרחים צרפתים .  אנחנו צריכים להגן על כל האזרחים כאן .  ברגע שהביטחון של אזרח כלשהו נפגע - הביטחון של המדינה כולה נפגע .  יש כאן עיקרון של חילוניות - אין אפליה דתית במדינה .  כולם אזרחים שווים לא משנה מה דתם .  לכולם יש זכות לביטחון מלא .  אני יכול להבין למה נתניהו אומר שיהודי צרפת יתקבלו בברכה בישראל ,  אבל אני גם מזכיר להם שצרפת היא המדינה שלהם ושאנחנו נעשה הכל כדי שהם יוכלו לחיות בה בשלום ".  
נתניהו מצידו הודה להולנד על מאמצי צרפת בנושא הגרעין האירני . " אני משבח אותך ואת צרפת על העמדה הנחרצת שלכם בנוגע לסנקציות על אירן .  הסנקציות פוגעות בכלכלה האיראנית ,  אבל למרבה הצער עדיין לא עצרו את פרויקט הגרעין האירני .  הוא ממשיך וזה משהו שמהווה דאגה משותפת לישראל ,  לצרפת ,  לארצות הברית ,  לאירופה ,  לכל מדינה ערבית במזרח התיכון ולכל מי שרוצה לראות עולם שקט .  לא יהיה עולם שקט אם לאייטוללות יהיה נשק גרעיני ,  לכן הצבתי באו"ם את הקווים האדומים שהקהילה הבינלאומית חייבת להציב ".  
ראש הממשלה ציין כי השניים דנו גם במתרחש בסוריה . " חלקנו מידע משותף על המעורבות של אירן ושל חיזבאללה במשטר הסורי ,  וזו סיבה נוספת לעצור את אירן ולחשוף את השותפות שלה ברצח המוני .  דיברנו על כך שיש למנוע מנשק להשמדה המונית ליפול בידיים הלא נכונות כפי שעלול לקרות בסוריה .  לאור ההיסטוריה של העם היהודי לא אקל ראש במי שמאיים על קיום העם היהודי .  לאירן יש פנטזיות מסוכנות והן הופכות מסוכנות פי כמה כשיש סיכוי שיהיה לה נשק גרעיני ".  
ראש הממשלה הדגיש כי ממשלת צרפת לאורך השנים נלחמת באנטישמיות באופן מובהק . " אין שום סובלנות כלפי אנטישמיות ויש מאבק נחרץ ומדיניות ברורה נגד אנטישמיות .  זה סוג חדש של אנטישמיות כיום ,  שצומח בשכונות אלימות ,  והיא מאיימת לא רק על יהודי צרפת אלא על צרפת כולה ועל אירופה כולה .  אני כראש ממשלת ישראל תמיד מעודד יהודים בכל העולם לבוא למדינה היהודית ולהפוך אותה לביתם ".  
" אני מודה להולנד על קבלת הפנים החמה וגאה מאוד בכך שיסע איתו מחר לטולוז כדי להביע את העמדה המשותפת נגד אנטישמיות קיצוניות המופנית ליהודים או לא יהודים ,  נגד טרוריזם ",  המשיך ראש הממשלה . " זה היסוד המשותף .  תומכים בחופש ,  ועומדים כנגד מי שמונעים חופש .  אני גאה מאוד בשותפות הזו ".  נתניהו סיפר כי הזמין את הולנד לביקור בישראל . " ביקשתי מהולנד לבוא לישראל ,  כדי שאוכל לגמול לו על האירוח כאן .  אני לא מבטיח אבל שנוכל להעמיד ארוחת צהריים כה מפוארת כמו בצרפת ,  אבל כן נוכל להשתוות לחום הצרפתי ". 
למרות האווירה האירופאית ,  התייחס נתניהו גם לפוליטיקה הפנימית בישראל .  לשאלות כתבים על פרישתו של השר משה כחלון מהליכוד והאפשרות שיקים מפלגה חדשה ענה נתניהו : " משה כחלון אמר לי בצורה מפורשת שהוא נשאר בליכוד .  הוא אמר את זה בציבור בצורה מפורשת ואני מאמין שהוא יישאר בליכוד ".  

הולנד לנתניהו : " נטיל על אירן כמה סנקציות שצריך "
 ראש הממשלה נועד עם נשיא צרפת בפריז וקרא לקהילה הבינלאומית להציב קו אדום לאירן .  הולנד קרא  " לחדש את המשא ומתן בין ישראל והפלסטינים בלי תנאים מוקדמים "
 
