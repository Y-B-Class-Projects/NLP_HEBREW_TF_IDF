הבית הלבן :  אובמה לא הבטיח דבר לנתניהו
בממשל האמריקאי הכחישו כי נשיא ארה"ב העביר מכתב תמריצים לראש הממשלה ,  בתמורה להארכת ההקפאה בחודשיים נוספים
הבית הלבן הכחיש אמש  ( חמישי )  את הדיווח ,  לפיו נשיא ארה"ב ברק אובמה שלח לראש הממשלה ,  בנימין נתניהו ,  מכתב הכולל שורה של הטבות מרחיקות לכת ,  בתמורה להארכת הקפאת הבנייה בשטחים בחודשיים נוספים . " אף מכתב לא הועבר לראש הממשלה נתניהו .  לא נגיב בנושאים דיפלומטיים רגישים ",  אמר דובר הבית הלבן ,  טומי וייטור .  
ההכחשה מגיעה לאחר שפרשן המקורב לממשל אובמה ולדניס רוס ,  דיוויד מקובסקי ,  פרסם מאמר באתר האינטרנט של מכון וושינגטון לענייני המזרח התיכון ,  בו הוא טוען כי אובמה התחייב לתת שורה של תמריצים לנתניהו בתמורה להארכת ההקפאה .  לדבריו ,  תוכן המכתב תואם עם שר הביטחון אהוד ברק וחבר צוות המשא ומתן יצחק מולכו .  על פי פרסומים שונים ,  נתניהו לא השיב בחיוב להצעה .
 בין היתר נטען ,  כי במכתב התחייב אובמה כי ארה"ב לא תדרוש הקפאה נוספת מישראל ,  תטיל וטו במועצת הביטחון של האו"ם על כל הכרזה חד צדדית הפלסטינים בנושא תהליך השלום לתקופה של שנה ותתמוך בנוכחות צה"ל בבקעת הירדן גם בהסדר הקבע .  
עוד נטען כי אובמה הסכים לתת לישראל ערבויות ביטחוניות שימנעו הברחות נשק וטילים למדינה הפלסטינית ,  והבטיח כי ארה"ב תשדרג את יכולותיה הביטחוניות של ישראל ,  תגדיל את הסיוע הביטחוני ותמכור לישראל מערכות נשק מתקדמות .
 מוקדם יותר היום נפגש השליח האמריקאי למזרח התיכון ,  ג'ורג' מיטשל ,  עם יו"ר הרשות הפלסטינית ,  אבו מאזן ,  בניסיון למנוע את פיצוץ המשא ומתן בין ישראל לפלסטינים .  בתום הפגישה אמר מיטשל כי הצדדים  " ממשיכים לנסות למצוא מכנה משותף שיאפשר את המשך השיחות ".  השניים צפויים להיפגש מחר פעם נוספת לאחר שמיטשל יוועד עם ראש הממשלה בנימין נתניהו .
 אתמול נפגש ראש הממשלה נתניהו עם מיטשל בביתו שבקיסריה .  במהלך הפגישה אמר נתניהו כי  " יש הרבה ספקות ומכשולים בדרך לשלום ,  כל אחד מבין את זה .  אבל יש רק דרך אחת להבטיח שלא נגיע לשלום וזה אם לא ננסה להגיע לשלום .  אני מחויב והממשלה מחויבת להגיע להסכם שלום שישמור על הביטחון ועל האינטרסים החיוניים של מדינת ישראל .  אנחנו מחויבים ללכת בנתיב הזה ". 

הבית הלבן :  אובמה לא הבטיח דבר לנתניהו
בממשל האמריקאי הכחישו כי נשיא ארה"ב העביר מכתב תמריצים לראש הממשלה ,  בתמורה להארכת ההקפאה בחודשיים נוספים

