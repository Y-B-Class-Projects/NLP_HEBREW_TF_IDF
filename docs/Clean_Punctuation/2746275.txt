הביזיון של ועדת חוץ וביטחון
הפתרון שנמצא לראשות אחת מהוועדות החשובות בכנסת עלול להמשיך את הפגיעה בבקרה על מערכת הביטחון .  וגם :  מיהם המצטיינים של השבוע הפוליטי ? 
היוזמה לדחיית הבחירות לנשיאות נקברה אמש  ( שלישי )  סופית ,  ככל הנראה ,  עם הודעתו של שר האוצר יאיר לפיד על התנגדותו למהלך .  וטוב שכך .  הרעיון לבדיקת נחיצותו של מוסד הנשיאות כחלק מבחינה כוללת של שיטת המשטר בישראל הוא נכון ,  אולם העיתוי שבו הוא בא לאוויר העולם העלה את מפלס הצחנה במערכת הפוליטית .  טעותו של ראש הממשלה ,  בנימין נתניהו ,  היתה כפולה :  ראשית ,  הוא חיכה עם העניין יותר מדי זמן .  שנית ,  הוא לא הסביר את עצמו כראוי .  לראשי השותפות הקואליציוניות הוא זרק בשבועות האחרונים רעיון מעורפל ורק ביקש מהם להמתין עם ההחלטות שיקבלו עד שיגבש את הצעתו .  
זו הסיבה שיאיר לפיד ,  נפתלי בנט וציפי לבני לא אמרו דברים ברורים בישיבות הסיעה מוקדם יותר השבוע .  אבל ככל שנקפו הימים הם הבינו ,  לפחות חלקם ,  שהשתיקה הזו הולכת לעשות מהם שקשוקה .  שגם אם בציבור המהלך הזה ייתפס כפעולה אישית של נתניהו נגד רובי ריבלין ,  הם ישלמו על שיתוף הפעולה שלהם איתו .  לפיד הבין את העניין מהר מהאחרים ולכן הרג אמש את הרעיון .  מבחינתו הוא נהג בחכמה ,  גם אם באיחור של כמה ימים .  לבני ,  היחידה מבין השותפות שיש לה מועמד משלה ,  הפגינה פעם נוספת הססנות ויצאה רע מהעניין .  סטטוס חריף נגד היוזמה שהיא עוד יכולה להעלות בפייסבוק ,  לא ימחק את המחזה המביש מתחילת השבוע שבו ישבה ליד חבר מפלגתה ,  המועמד מאיר שטרית ,  ואמרה שהיא ממתינה לראות אם ייצא מהעניין משהו מעשי .  
לכל הטורים הקודמים של פוסט פוליטי 
אומץ הלב הציבורי האמיתי הגיע דווקא מחברי הליכוד ,  השר גדעון סער וחברי הכנסת חיים כץ ומירי רגב ,  שיצאו נגד הרעיון .  בייחוד אמורים הדברים לגבי סער ,  שהלך ראש בראש נגד נתניהו .  שר הפנים הוא פוליטיקאי מחושב ,  שמכלכל בזהירות את צעדיו מול ראש הממשלה .  יש לו גם מה להפסיד מעימות איתו .  ובכל זאת :  הוא לא הסתפק בלהודיע לנתניהו באופן אישי שהוא נגד הרעיון ,  כמו שרים אחרים ממפלגתו ,  אלא יצא נגדו בפומבי .  סער משוכנע כי הסוכרייה שראש הממשלה רצה לתת לשותפיו ,  בדמות הצעת חוק שראש המפלגה הגדולה ביותר הוא שירכיב את הממשלה ,  בלי שיקול דעת של הנשיא ,  היא פשוט גרועה לליכוד .  אז אולי עכשיו ראש הממשלה קצת כועס על שר הפנים שלו בגלל עניין הנשיאות ,  אבל אם נתניהו יעמוד גם בראש רשימת הליכוד בבחירות הבאות ,  ייתכן שהוא עוד יהיה אסיר תודה .  
פוליטיקאי נוסף ששמר השבוע על חוט השדרה שלו הוא יו"ר סיעת יש עתיד ,  עפר שלח ,  שבפעם השנייה אמר 'לא' לתפקיד סגן שר .  שלח רצה מאוד את ראשות ועדת חוץ וביטחון ,  שנותרה גלמודה מאז חזרתו של אביגדור ליברמן למשרד החוץ .  הוא ויושב ראש מפלגתו ניהלו מאבק על העניין עם ראש הממשלה ,  שהוכרע השבוע לרעת יש עתיד .  לשלח הוצע תפקיד סגן שר הביטחון .  בשיחות שהתנהלו בינו לבין שר הביטחון ,  בוגי יעלון ,  ניתן היה להבין שיעלון נכון לצקת תוכן משמעותי לתפקיד .  בהשוואה ליחס שיעלון מעניק לסגנו הנוכחי ,  דני דנון ,  ולזה שהעניק לשר לביטחון העורף עד לא מכבר ,  גלעד ארדן ,  גם זה משהו .  ובכל זאת שלח בחר להישאר בתפקידיו הפרלמנטריים .  כנראה שהוא מאמין שבתור חבר כנסת עצמאי הוא יוכל לתרום יותר מאשר מלשכת סגן השר ,  שחוץ מהתואר אין בה הרבה .  
לו שלח היה מקבל את ראשות הוועדה ,  סביר להניח שהוא היה מביא עמו רוח רעננה .  בניגוד לוועדות אחרות ,  בחוץ וביטחון עוסקים פחות בחקיקה ויותר בבקרה על מערכת הביטחון .  יו"ר הוועדה לא טובע בהצעות חוק ,  אלא יכול להוביל סדר יום של בחינת תחומים שונים הקשורים בביטחון ומדיניות החוץ .  לתפקיד כזה דרוש לא רק ניסיון פרלמנטרי ,  אלא גם הבנה צבאית-מדינית וראש פתוח .  ואת זה יש לשלח בכמויות .
 לא שיש בעיה עם יריב לוין וזאב אלקין ,  חברי הכנסת שיחלקו ביניהם בשנים הקרובות את ראשות הוועדה .  שניהם חברי כנסת רציניים ,  שיכולים לעשות עבודה מצוינת בוועדה החשובה הזו .  הבעיה היא המנגנון העקום שבו התנהלה הוועדה עד כה ושלפיו היא תתנהל בקרוב .  
בואו נלך קצת אחורה .  הכנסת הקודמת פוזרה באוקטובר 2012 .  יו"ר ועדת חוץ וביטחון באותה תקופה היה רוני בר-און ,  שכלל לא התמודד לכנסת ה-19 .  גם אם התקיימו דיונים במהלך מערכת הבחירות ,  הרי שתשומת הלב של חברי הכנסת באותה תקופה לא היתה נתונה לכך .  במרץ 2013 נכנס אביגדור ליברמן לתפקיד .  נוכחותו שם מלכתחילה היתה זמנית .  גם אם לא היה מורשע הוא היה מתפטר מהכנסת .  מאז נובמבר 2013 ,  במשך חצי שנה ,  לא קרה דבר .  ולא שנתניהו ולפיד ניהלו ישיבות שבועיות בנושא .  העסק פשוט לא זז עד לפני 10 ימים ,  כשחרב העתירה לבג"ץ שהוגשה בנושא החלה להתקרב לפתחו של ראש הממשלה .  גם עכשיו ,  לאחר שנתניהו החליט שהוועדה תהיה בלעדית אצל הליכוד ,  הפתרון שנמצא הוא גרוע .  חמישה חודשים לאלקין ,  15 ללוין ואחר כך שוב פעם אלקין .  מה זאת הבדיחה הזו ?  בתוך שנתיים יהיו לוועדה הזו 4 יושבי ראש שונים ,  פלוס חצי שנה שאף אחד לא עמד בראשה .  
חייבים להודות שזה קצת מוזר .  ראש ממשלה ששם את ביטחון המדינה בראש סדר העדיפויות שלו ,  נותן לפוליטיקה קטנה לנהל את גוף הפיקוח הרציני והחשוב ביותר על צה"ל ומערכת הביטחון .  

הביזיון של ועדת חוץ וביטחון
הפתרון שנמצא לראשות אחת מהוועדות החשובות בכנסת עלול להמשיך את הפגיעה בבקרה על מערכת הביטחון .  וגם :  מיהם המצטיינים של השבוע הפוליטי ? 

