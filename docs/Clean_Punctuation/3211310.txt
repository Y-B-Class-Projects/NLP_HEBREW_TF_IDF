מסי של הליכוד במלכודת הנבדל :  מסך העשן של נתניהו מול היועמ"ש
נתניהו יודע שהבחירות מאפסות את המונה של ראש הממשלה ,  ולאחריהן הוא עשוי לזכות באמון הכנסת ולהימנע מהדחה גם בעת משפט .  במאמציו להניא את מנדלבליט מפרסום החלטותיו לפני יום הבוחר ,  הוא מנסה כעת תכסיס שקוף ומיתמם
77 שניות בלבד ארך הסרטון של בנימין נתניהו ,  אך יש בו די לשעות ארוכות של ניתוחים מלומדים בחוגים לתעמולה פוליטית ולאחיזת עיניים .  למשל ,  איך לצרור את  " השמאל ",   " התקשורת "  ומערכת אכיפת החוק לחבילה אחת ,  או לשקר - לא נתניהו ,  רק  " אחד הליכודניקים "  שנידב לו מתבונתו - ולספר ש"הקבוצה שלנו "  מנצחת תמיד ,  בעוד שב-1999 וב-2006 קבוצת נתניהו הובסה וב-2009 הפסידה לקדימה של ציפי לבני ונאלצה לחבור לקבוצות אחרות כדי לדלג לראשות הטבלה .
 משל הכדורגל איפשר לנתניהו להשוות עצמו לליאו מסי - אותו מסי שסירב אשתקד לבוא אליו לירושלים .  יש לפחות ארבעה ישראלים שפגשו את מסי ,  לא התקרבו מעולם להצבעה בעד נתניהו ומסתייגים מחילול הקודש שבגיוס שמו למטרות זרות .
 בניגוד למתחזה למסי ,  אביחי מנדלבליט היה כדורגלן פעיל ,  כפי שהזכיר קצת לפני פרסום הציוץ המוסרט של נתניהו - שחקן נוער במכבי תל-אביב יחד עם בוני גינצבורג ,  מוטי איווניר ומיקי - אבא של יונתן - כהן .  אם ,  כדבריו ,  רק הראיות ידברו ,  הרי שזאת ראייה ניצחת לכך שהוא מעודכן גם במשחקי קבוצת העבר שלו בעונה הנוכחית .
 לקריאה נוספתנתניהו :  לא ייתכן לפתוח בשימוע אם אי אפשר לסיימו עד הבחירותמנדלבליט :  האמירות שמיליונים לא יקבלו את החלטתנו - חוסר אחריות"הזוי ומופרך ":  מתקפה בליכוד על פגישת היועמ"ש עם בכירי המשפט 
כשנתניהו אומר ש"השופט "  ימנע ממסי להשתתף במשחק ,  כדי שקבוצתו  ( ברצלונה ?  ארגנטינה ?  )  תפסיד ,  מיהו בדיוק השופט שבנמשל ?  מנדלבליט ,  כמובן ,  אבל גם הנשיאה אסתר חיות ועמיתיה בבית המשפט העליון .  ב-31 בדצמבר ,  מברזיל של פלה ולא של מסי ,  הודיע נתניהו כי  " מי שיקבע מי יהיה ראש הממשלה הם אזרחי ישראל - ולא אף אחד אחר ".  הוא עשה זאת באמצעות אנשי וידאו וסאונד של לשכת העיתונות הממשלתית ,  שאותם הוא לוקח על חשבון המדינה למסעותיו ,  בנוסף לצלם כמקובל מימי קודמיו ,  ומשתמש בהם למסרים אישיים ומפלגתיים .
 אף אחד אחר ,  כלומר :  לא מנדלבליט ולא בג"ץ .  אזרחי ישראל ,  הלא הם אותם מיליונים שיסרבו להשלים עם ההליך המשפטי .  במובן הקשה ,  האמסלמי ,  שמנדלבליט גינה ,  זה איום במלחמת אזרחים - כי מול המיליונים שייצאו לרחובות ,  יפגינו ,  ישבתו ויסתערו ,  יקומו מיליונים אחרים להגן על הדמוקרטיה ומוסדותיה .  אולי לא לכך התכוון נתניהו ,  אלא רק למובן הרך - הבחירות יאיינו את החלטת היועץ ,  ההליך הפוליטי יגבר על המשפטי ,  על אפם וחמתם של אוכפי-החוק .  
מסך העשן שנתניהו מפיח סביבו מתמקד במאבק מדומה על דעת הקהל .  יש בו שני צדדים - הוא ומנדלבליט .  לא הוגן שהיועץ יאמר את דברו בכתב חשדות ,  שיתפרסם לפני הבחירות ,  ואילו נתניהו יוכל להתייצב לשימוע רק לאחר הבחירות .  לכן תוצג לציבור רק עמדת  " צד אחד ",  שהוא במקרה מדינת ישראל נגד בנימין נתניהו .  הצד השני ,  החשוד שבינו לבין אישום מפריד רק שימוע ,  יימצא בנחיתות .  היכן מסורת המשחק ההוגן ,  שנבחרת המשטרה הבריטית ,  האלופה הראשונה של הליגה בפלשתינה-א"י ,  ביקשה להנחיל ליישוב העברי בארץ-ישראל ? 
זה תכסיס שקוף ,  לטפטף למעריציו שההתמודדות בבחירות אינה בין הליכוד לבין המפלגות האחרות ,  אלא בין נתניהו לבין מנדלבליט וחיות ,  וגם היתממות .  איש לא יפריע לנתניהו לשווק אלף פעם ,  כנגד הפעם האחת של כתב החשדות ,  את גרסת חפותו :  בציוצים ,  בסרטונים ,  בראיונות ,  בעצרות ,  בכל במה זמינה .  מי מהמצביעים שיאמין למנדלבליט ,  ילך לקלפי כשהוא משוכנע שנתניהו מושחת ,  או לכל הפחות שכל ארבעת הדרגים במערכת אכיפת החוק - חוקרי המשטרה ,  ליאת בן ארי ,  שי ניצן ומנדלבליט - סבורים כך ,  ולכן בדעתם להעביר את ההכרעה לדרג החמישי ,  בית-המשפט המחוזי בירושלים .  
לשיטתו של נתניהו ,  מנדלבליט עומד להיכנע ללחץ ולהגיש נגדו כתב אישום מועד לכישלון ,  לזיכוי משפטי מוחלט ,  אלא שהבוחרים עלולים לגבש את עמדתם ב-9 באפריל לפי המידע המעודכן שבפניהם .  מאחר שהחלטתו הסופית של מנדלבליט ,  בעקבות השימוע ,  תינתן רק לאחר הבחירות ,  וייתכן מאד ,  בעצם מובטח ,  שמנדלבליט יראה אז את האור ,  יהיה מאוחר מדי לתקן את המעוות .  
נתניהו אינו מסביר מדוע לאחר השימוע יתגבר מנדלבליט על הלחץ השמאל-תקשורתי ויחזור בו .  הוא גם אינו טורח להבהיר מי מפריע לו לשלוח את סניגוריו לשימוע עוד לפני הבחירות ולבקש מהיועץ הכרעה מידית ;  והרי הוא שהקדים את הבחירות ובכך כיווץ את לוח-הזמנים .  אילו הבחירות התקיימו במועדן ,  בנובמבר ,  היה די והותר זמן לכתב חשדות ,  לשימוע ולהחלטה סופית בדבר כתב אישום ,  כן או לא .
 כך נהג גם בבחירות 2015 ,  כאשר על הפרק עמדו חקירות ודו"ח מבקר המדינה נגד אשתו ,  מפרשת הבקבוקים ועד לעבירות שהביאו אותה לאחרונה לספסל הנאשמות .  היועץ הקודם ,  יהודה וינשטיין ,  בהסכמת המפכ"ל יוחנן דנינו ,  הגביל את מהלכי החוקרים עד לאחר הבחירות .  אלא ששם ,  לנוכח התעניינות ציבורית פחותה ,  כי לא הרי שרה כהרי ביבי ,  הייתה זו תחילת הדרך ,  וכאן - כמעט סופה .  
הסיפור האמיתי ,  שאותו פועל נתניהו להסוות ,  אינו שייך כלל למאבק על מוחותיהם וליבותיהם של הבוחרים .  מסי של הליכוד רוצה לחמוק ממלכודת הנבדל .  הוא יודע שהבחירות מאפסות את המונה של ראש הממשלה .  אם לא ייפסל משפטית מהרכבת הממשלה הבאה ,  ויצליח לרקוח ברית פוליטית שתעמיד אותו גם בראש הממשלה שתקבל את אמון הכנסת הבאה ,  הוא ייכנס שוב לאזור החסינות של חוק יסוד :  הממשלה ,  המונע את הדחתו גם בעת משפטו .  אמנם אין לו ערובה שבג"ץ לא יקבע שהחוק אינו חל על מקרה כזה ,  אבל במצבו הנואש עכשיו אין לו מה להפסיד - זה מפלטו האחרון .
 כשמנדלבליט התמהמה ונמנע מהחלטה בשנה שעברה ,  העריך נתניהו שהקדמת הבחירות תלכוד בנבדל את היועץ ולא אותו ,  בהנחה שהפעולה הקובעת לצורך החלטת בג"ץ לפסול אותו כמועמד להרכבת הממשלה היא ההחלטה הסופית על כתב האישום ,  לאחר שימוע .  לנוכח הקדמת הבחירות ,  האיץ גם מנדלבליט את מהלכיו ועלה להתקפה .  אם יפרסם את כתב החשדות עד אמצע פברואר ,  יותר מחודש וחצי לפני הבחירות - המועד הסופי לסגירת הרשימות - יגיע תורו של בג"ץ לפסוק ,  במענה לעתירות ,  אם נתניהו כשיר להוביל את קבוצת הליכוד .  
הבחירות ,  כזכור ,  אינן אישיות ,  אלא מפלגתיות .  הבוחר במפלגה אינו יודע אם לוי אשכול ימות ,  גולדה מאיר תתפטר ,  מנחם בגין יודיע שאינו יכול עוד ,  יצחק רבין יירצח או אריאל שרון ילקה בשבץ ;  הוא מפקיד את קולו בידי הקבוצה ,  לא הקפטן .  פסילת נתניהו ,  לראשות ממשלה ולא לחברות בכנסת ,  לא תמנע מתומכי הליכוד להצביע בעד מפלגתם ,  והוא ברשימתה אך לא כמועמדה לראשות .  
תעמולת נתניהו לא תועיל לו .  ברגע שמנדלבליט יסיים לדון בתיקי נתניהו ,  לא תהיה בידיו אפשרות מעשית ,  אפילו רצה בכך ,  לשתוק עד לאחר הבחירות .  העניין יגיע בו ביום לבג"ץ .  זכותו הברורה של ציבור הבוחרים לדעת מה החליט היועץ תגבר על זכותו המפוקפקת של החשוד לעכב את הפרסום לפי נוחותו .
 מנדלבליט חרג אמש ממנהגו ,  שלא לדבר בפומבי על הוריו ואף להגיב בחריפות על כל אזכור תקשורתי שלהם .  הוא עשה זאת כי הזדעזע ממלחמת האזרחים של אמסלם  ( אף שבגין ,  שמקורבו ברוך  " מיקי "  מנדלבליט כה התפעל ממנו ,  לא היה כה צדיק בהוראתו לאצ"ל להימנע מפגיעה בצה"ל ;  אילו השתטה לפתוח במרד ,  היה מוכנע בנקל בידי כוח עדיף )  וכדי להזכיר את אילן היוחסין התנועתי שלו .  אביו המנוח של היועץ ,  מהבולטים מנאמני בית"ר ,  יזכה להוקרה יחד עם נציגיה הנוספים בהתאחדות הכדורגל ,  באירוע חגיגי באיירפורט סיטי שבסמוך לנתב"ג .
 מנדלבליט סיפר על מנהגו של אביו ,  לקחת אותו ל"סיבוב בשכונה ",  לשיחות מלב-אל-לב ,  ברגעי החלטה .  אם נותר לנתניהו אדם הקרוב אליו כפי ש"מיקי "  מנדלבליט היה קרוב לבנו אביחי ,  כדאי שייקח אותו לסיבוב בשכונה ,  מול המעון בבלפור ,  כדי להסביר לו שהמשחק נגמר ,  שהפסדו מובטח ושגודל התבוסה תלוי בהתנהגותו .  

מסי של הליכוד במלכודת הנבדל :  מסך העשן של נתניהו מול היועמ"ש
נתניהו יודע שהבחירות מאפסות את המונה של ראש הממשלה ,  ולאחריהן הוא עשוי לזכות באמון הכנסת ולהימנע מהדחה גם בעת משפט .  במאמציו להניא את מנדלבליט מפרסום החלטותיו לפני יום הבוחר ,  הוא מנסה כעת תכסיס שקוף ומיתמם

