מורה נבוכים לכמעט-משבר שאולי-בדרך :  בקואליציה דנו בהגבלת בג"ץ
ברקע משבר מבקשי המקלט ,  נתניהו מקדם הצעה להסדרת היחסים בין בג"ץ והכנסת .  שאלת מיליון הדולר היא מה הוא רוצה :  להוביל מהלך היסטורי או אולי ללכת לבחירות על לב הבייס הימני .  היועמ"ש :  פסקת התגברות צרה - האפשרות הגרועה ביותר
על רקע הקשיים ביישום תכנית גירוש המסתננים ומבקשי המקלט ,  ראשי סיעות הקואליציה נפגשו היום  ( שני )  בצהריים לדיון בנושא ,  בפעם השלישית בתוך שבוע .  במוקד הדיון ,  שבו השתתף גם היועץ המשפטי לממשלה אביחי מנדלבליט ,  עומד רצונו של ראש הממשלה בנימין נתניהו לקדם מהלך שישנה את היחסים בין בג"ץ והכנסת ,  ויאפשר לכנסת לחוקק מחדש חוקים שבית המשפט פסל .  בסיום הדיון נקבע לקיים פגישה נוספת בפורום ראשי הסיעות ביום ראשון הקרוב .
 במהלך הישיבה הבהיר מנדלבליט כי הוא מתנגד לגרסה צרה של פסקת התגברות ,  שתטפל רק בנושא השוהים הבלתי חוקיים אזרחי אפריקה .  לדבריו , " האופציה הכי גרועה היא לחוקק פסקת התגברות בנושא ספציפי .  יש איזונים שצריכים לעשות והם מתאימים לשיטה בישראל .  את זה אפשר לעשות אחרי ששומעים את כולם ".  מנדבליט ,  שאמר אתמול שהוא מוכן לבחון חקיקה של חוק יסוד :  חקיקה ,  אף חזר על בקשתו מראש הממשלה להיפגש עם נשיאת בית המשפט העליון אסתר חיות ולהציג לה את כוונתו לפסקת התגברות מורחבת .
 שר האוצר משה כחלון ,  שמתנגד עקרונית לפגיעה במעמד בית המשפט ,  נעדר מהישיבה בשל ביקור באירופה ,  אך לפני נסיעתו סיכם עם ראש הממשלה כי כל מתווה חקיקה יקודם בהסכמת כל סיעות הקואליציה ובליוויו של היועץ המשפטי לממשלה .  שר החינוך נפתלי בנט לא משתתף אף הוא בישיבה בשל התחייבויות לו"ז קודמות ,  אך שרת המשפטים איילת שקד מייצגת את עמדת מפלגת הבית היהודי .
 עוד בוואלה !  NEWS:המגעים להרחקת הזרים :  השליח המיוחד לאוגנדה שב לישראל ללא הסכםברקע קידום פסקת ההתגברות :  נתניהו נפגש עם נשיא העליון לשעבר ברקנתניהו וכחלון סיכמו : " כל מהלך בנושא בג"ץ יקודם בהסכמת הסיעות "  
בתחילת החודש ,  אחרי שראש הממשלה ביטל את הסכם היציאה מרצון שאליו הגיע עם נציבות הפליטים של האו"ם בתוך 12 שעות ,  הוא הודיע כי יקדם חקיקה שתאפשר לפתוח מחדש את מתקן חולות ולכלוא את מבקשי המקלט שיסרבו לעזוב את הארץ במשך תקופות זמן ארוכות .  זאת ,  למרות פסיקת בג"ץ שאסרה על כך .  
כחלון ,  שבעבר הביע התנגדות נחרצת לחקיקה עוקפת בג"ץ ,  הודיע כי הוא יתמוך בכל פתרון לבעיית הפליטים והמסתננים .  ראשי הבית היהודי ,  נפתלי בנט ואיילת שקד ,  אימצו את הצעת נתניהו בהתלהבות והחלו לדחוף לקידום מהיר של חקיקה עוקפת בג"ץ בנושא .  בנט ושקד הציגו שתי גרסאות לפסקת התגברות שתאפשר לפתור את בעיית המסתננים - גרסה צרה שתטפל נקודתית בסוגיה של הגירוש והכליאה ,  וגרסה רחבה - שתשנה מהותית את היכולת של בית המשפט לפסול את חוקי הכנסת .  עם זאת ,  נתניהו החליט שהוא אינו מעונין בפתרון נקודתי בלבד ,  והוא דוחף למהלך רחב ,  שהוא אף מגדיר כ"היסטורי ,  עקרוני ודרמטי במערכת היחסים בין בג"ץ והכנסת ".  
על שולחן הקואליציה מונחות למעשה ארבע הצעות חקיקה שיאפשרו לעקוף את בג"ץ בנושא המסתננים או בכלל ,  אך הגרסה המרכזית שבה מתרכזים הדיונים כרגע היא הצעה לחוקק חוק יסוד :  חקיקה ,  שיסדיר מחדש את היחסים בין הרשויות .  הצעה זו קובעת שהכנסת תוכל לחוקק מחדש חוק שנפסל על ידי בג"ץ ,  ואילו בג"ץ יוכל לפסול חוק במקרים חריגים .  לפי המתווה שהציג מנדלבליט לראשי הקואליציה ,  המבוסס על המלצות קודמות של שרי המשפטים דניאל פרידמן יעקב נאמן ,  יידרש רוב מיוחד בכנסת לחקיקה מחדש של חוק שנפסל .  מנדלבליט דיבר על רוב של 70 ח"כים כדי לחוקק מחדש חוק ועל רוב של שישה מתוך הרכב של תשעה שופטים בבג"ץ כדי לפסול חוק של הכנסת .  עם זאת ,  בליכוד ובבית היהודי דורשים סף נמוך יותר למספר הח"כים הנדרש כדי לחוקק חוק מחדש - 61 ח"כים והרכב מיוחד של 15 שופטים ,  בהחלטה פה אחד ,  כדי לפסול חוק .  
בשבוע האחרון הוצגו עוד שלוש הצעות לפסקת התגברות :  בגרסה הצרה ביותר תתווסף פסקת התגברות לחוק למניעת הסתננות לישראל ,  שתאפשר לכלוא מבקשי מקלט שיסרבו לעזוב את הארץ למשך תקופות זמן ארוכות ,  בניגוד לפסיקת בג"ץ .  גרסה נוספת ,  רחבה יותר ,  מבקשת להוסיף פסקת התגברות לחוק יסוד :  כבוד האדם וחירותו ,  ולייצר מנגנון כללי שיאפשר לכנסת לחוקק מחדש חוק המתגבר על חוק היסוד - כלומר גם אם נקבע שהחוק סותר אותו .  בגרסה הקיצונית ביותר ,  המבוססת על המודל הבריטי ,  יבוצע תיקון בחוק יסוד :  השפיטה כך שתישלל לחלוטין היכולת של בג"ץ לפסול חוקים ,  והשופטים יוכלו רק להחזיר חוקים לכנסת לדיון נוסף .  
זוהי שאלת מיליון הדולר שממשיכה לנקר במוחות בכירי המערכת הפוליטית מאז משבר חוק הגיוס שפרץ לפני שהכנסת יצאה לפגרה .  על רקע הפרשות הפליליות והחשדות לשוחד ,  ישנם גורמים בכירים בקואליציה שסוברים שנתניהו לא ויתר על כוונתו לצאת לבחירות מוקדמות ,  ובכך להקדים את החלטת היועץ המשפטי לממשלה על הגשת כתב אישום נגדו .  גורמים בכירים אלה חוששים שפסקת ההתגברות ,  כמו משבר הגיוס לפניו ,  היא רק תירוץ .  
היחסים הטעונים והרגישים בין הכנסת לבג"ץ הם אחד הנושאים הפופולריים ביותר עבור מצביעי הימין ,  ולכן זה יכול להיות נושא חם וקורץ ללכת עליו לקלפי ,  וכן הזדמנות לאגף את בנט מימין .  בכירים בליכוד השתמשו בימים האחרונים באיום הבחירות כדי ללחוץ על שר האוצר כחלון להתפשר ולהסכים לפסקת התגברות רחבה .  כחלון בתגובה אמר אתמול  " רוצים בחירות ?  נלך לבחירות !  ",  אך ראש הממשלה הוריד אתמול את הווליום של העימות ,  לעת עתה ,  כשסיכם עם כחלון על הקמת ועדה משותפת לקידום הנושא .  
גורמים בסביבתו של נתניהו אומרים כי הוא אינו דוחף לבחירות ,  אלא כי הוא באמת רציני ומעוניין לקדם מהלך היסטורי של שינוי היחסים בין הרשויות בישראל .  הם מציינים כי הוא אף החל בסדרת פגישות עם בכירי עולם המשפט בעבר ובהווה כדי לקיים איתם שיח בנושא .  בעבר ,  נתניהו התנגד נחרצות ואף בלם יוזמות להחלת פסקת התגברות ,  ובקואליציה יש גם מי שחושד שריבוי הדיונים וההתייעצויות נועד פשוט למסמס את המהלך .  
בכל מקרה ,  נראה שלעת עתה המתיחות סביב פסקת ההתגברות עדיין לא מעוררת משבר של ממש ,  אך בשבועות הקרובים ,  לקראת פתיחת מושב הקיץ של הכנסת ,  היא עוד עשויה להלהיט את הקואליציה .  אם ראש הממשלה יעבוד בהסכמה עם היועץ המשפטי לממשלה ובכירי מערכת המשפט ,  הוא עשוי לקבל גרסה כלשהי של הסדרה מחודשת יחסים עם בית המשפט ,  היא לא בהכרח לא תהיה מקובלת על הבייס הימני .  אם הוא יתעקש על קידום גרסה רחבה של חקיקה שלא תזכה לגיבוי היועץ המשפטי לממשלה - לא יהיה לו את כחלון .  הקלפים ,  כרגיל ,  בידיים של נתניהו .  

מורה נבוכים לכמעט-משבר שאולי-בדרך :  בקואליציה דנו בהגבלת בג"ץ
ברקע משבר מבקשי המקלט ,  נתניהו מקדם הצעה להסדרת היחסים בין בג"ץ והכנסת .  שאלת מיליון הדולר היא מה הוא רוצה :  להוביל מהלך היסטורי או אולי ללכת לבחירות על לב הבייס הימני .  היועמ"ש :  פסקת התגברות צרה - האפשרות הגרועה ביותר

