עשור לנתניהו כרה"מ :  עם דימוי לא מתווכחים
נתניהו שובר שיאי כהונה כיוון שאין פוליטיקאי ישראלי שמבין באופן עמוק כמוהו את הכוח של הדימוי לעצב מציאות פוליטית .  אם לכל הפוליטיקאים יש מסרים ,  לביבי יש דימויים .  יועץ התקשורת נסים דואק על החזית בה אין לראש הממשלה מתחרים .  טור אורח

השבוע חגג בנימין נתניהו עשר שנים בדיוק כראש ממשלת ישראל .  שלוש שנים ו-17 יום בכהונה הראשונה בסוף שנות ה-90 ,  ויתר הזמן בכהונות רצופות ,  מאז הניצחון בבחירות 2009 .  נתניהו אדם חכם ומתוחכם ,  הוא מתבטא ברהיטות והפך במרוצת השנים לפוליטיקאי מוכשר מאוד ,  אבל בכל התכונות האלו אין כדי להסביר את יכולת ההישרדות המדהימה שלו ,  ואת המעמד האייקוני שהוא הגיע אליו כיום .  
נתניהו זוכה להיות ראש הממשלה בעל הכהונה הארוכה ביותר לאחר דוד בן-גוריון ,  עם סיכוי לא רע להדביק אותו ,  לא בזכות רשימת הישגיו .  הוא לא בנה את הכור הגרעיני ולא חתם על הסכמי שלום .  המלחמות שניהל הסתיימו ללא הכרעה מובהקת ,  ואף הרעו את מעמדה האסטרטגי של מדינת ישראל .  מצב הכלכלה הישראלית סביר ביחס לעולם ,  אבל הפערים החברתיים גורמים לכך שרק מעטים נהנים מהפירות שלה .  באחרונה התגלו חריקות של ממש גם במעמדו של קטר ההיי-טק שהוביל את התעשייה הישראלית ,  הסטארט-אפ ניישן שנתניהו רומם שוב ושוב .  במקביל לכל אלה ,  ניצבות תכונות שהמאיסו את ביבי אפילו על רבים ממצביעיו ,  ובראשן ההתנהלות הקיסרית שלו ושל משפחתו .  
נתניהו שובר שיאי כהונה כיוון שאין פוליטיקאי ישראלי ,  היום או בעבר ,  שמבין באופן עמוק כמוהו את הכוח של הדימוי לעצב מציאות פוליטית והחלטות של המוני בוחרים .  ואם לא די בכך ,  אין פוליטיקאי שמשתמש בתקשורת בצורה כל כך מתוחכמת ,  גם לשליטה ישירה ולהפצת מסרים פוליטיים וגם כדי ליצור לעצמו תדמית של אנדרדוג נרדף .  

זה הרבה מעבר למסר ,  טמבל .  כל יועץ פוליטי יודע שצריך לצמצם את המצע למסרים אחדים ,  פשוטים וקליטים ,  ושצריך לכוון לבטן ולא רק לראש .  אבל דימוי מקדים בהרבה את המסר .  דימוי הוא אמצעי ויזואלי .  הוא מציג תמונה מוחשית ממש ,  כזו שאפשר לצייר בראש .  הדימוי יוצר במילה אחת או שתיים עולם שלם .  הדימוי לא פתוח למדידה או לוויכוח .  אם לכל הפוליטיקאים יש רעיונות ומסרים ,  לביבי יש דימויים .  
הרבה יותר מזה ,  החוכמה המקובלת בפוליטיקה היא שצריך להציע לבוחרים גם תקווה .  הנה ,  המעמד הבינוני הישראלי נהנה מרמת חיים מערבית .  הוא אוהב לראות את עצמו כחלק מהעולם החדש ,  הגלובלי :  לנסוע למשחקי כדורגל בחו"ל ולאכול טוב בארץ .  זה לא מתיישב עם המסרים הפרנואידים של ביבי .  אבל נתניהו יודע לפרוט על רגש בסיסי וקדום במוקד החרדה הקולקטיבית של החברה הישראלית - זה הוא או חיות הטרף .  הנה ,  רשימת מטבעות הלשון או הסמלים שנתניהו החדיר לשיח הציבורי היא חסרת תקדים .  רק בתקופה האחרונה היו לנו את  " חיות הטרף ",   " החיים עצמם "  ו"ערבים באוטובוסים ".  כל אחד מהדימויים האלה הפך מיד לשיחת היום ,  וכל אחד מהם הציע לישראלים תמונת עולם מוחשית ,  פסימית ,  מאיימת וקודרת .  המסר ברור :  יהיה רע מאוד  אבל איתי נשרוד .  עם בוז'י נמות .  
זה לא מקרי שהליכוד תחת נתניהו הפסיק לפרסם מצע ,  או להתמודד עם נתונים אמפיריים ,  כמו מספר המשכורות שנדרשות לזוג ישראלי ממוצע לרכוש דירה ,  העלייה במספר הפיגועים ,  הכישלון בעניין הסכם הגרעין של איראן ,  או מספר הילדים המצוי מתחת לקו העוני .  נתניהו מתקשר עם הציבור הישראלי בממד הסמלי ולא הכמותי .  שם מצוי הכישרון האמיתי שלו .  ועם דימוי לא מתווכחים .  

לכל זה נלווה מאמץ שיטתי ויומיומי לשליטה פיזית באמצעי התקשורת .  נתניהו אינו משאיר דבר ליד המקרה .  זהו לקח שנלמד מהקדנציה הראשונה שלו :  כדי לתקשר עם הבוחרים באופן ישיר ,  צריך להסיר כמה שיותר סוכני תיווך עצמאיים מהדרך .  זו לא שאלה של ימין ושמאל ,  כי גם תקשורת ימנית עצמאית מדי עשויה להתגלות כבעיה .  היעד הוא תקשורת ישירה ,  נטולת חסמים .  לכן נתניהו מרבה להתראיין בחו"ל וממעט מאוד בארץ .  לכן הוא ערך מאמצים גדולים כל כך כדי להחליש את הדעתנות והפרשנות ברדיו ובטלוויזיה הציבוריים ,  או בערוץ 10 .  ולכן ישראל היום .  מהפכת הרשתות החברתיות היתה צ'ופר לא צפוי אבל בהחלט מועיל מבחינתו .  אין כמו הפייסבוק כדי להעביר דימויים באופן ישיר לציבור .  מערכת הבחירות האחרונה היתה נקודת מפתח בתהליך הזה .  הליכוד הציג קמפיין מנומנם וחלש ,  ומצבו בסקרים הלך והורע .  קו פרשת המים היה עת נזנחה המפלגה לטובת ראש הממשלה .  נתניהו פתח בבליץ תקשורתי ,  ששיאו בהופעות ביום הבחירות עצמו .  הוא סחב את הליכוד לניצחון במו ידיו .  נתניהו מודע להישג הזה .  מאז נצחונו הוא נראה בטוח יותר בעצמו ,  וביכולת שלו לעצב במו פיו את התודעה הקולקטיבית ואת תמונת המציאות הישראלית .  הדיבורים שהיו באוויר על קדנציה אחרונה או בחירות אחרונות נעלמו .  כמו באותו עימות משונה עם הרצוג בערוץ 2 ,  תמונתו הענקית של נתניהו מרחפת מעל המערכת הפוליטית ,  מולידה בלבול ומבוכה בקרב יריביו .  
גם זה סוג של דימוי מנצח .
  *  הכותב הנו מנכ"ל חברת הייעוץ התקשורתי unik 

עשור לנתניהו כרה"מ :  עם דימוי לא מתווכחים
נתניהו שובר שיאי כהונה כיוון שאין פוליטיקאי ישראלי שמבין באופן עמוק כמוהו את הכוח של הדימוי לעצב מציאות פוליטית .  אם לכל הפוליטיקאים יש מסרים ,  לביבי יש דימויים .  יועץ התקשורת נסים דואק על החזית בה אין לראש הממשלה מתחרים .  טור אורח

