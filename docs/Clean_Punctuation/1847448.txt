העולם על פי נתניהו ,  פישר ועיני
גל המחאות האחרון חושף את פרצופם האמיתי של אישים כמו ראש הממשלה בנימין נתניהו ,  נגיד בנק ישראל סטנלי פישר ויו"ר ההסתדרות עופר עיני .  אפרים דוידי לא תולה בהם תקוות
טלטלות חברתיות ופוליטית היו להזדמנות נדירה כדי להבין איך עובדת השיטה ומה בדיוק חושבים אלה המנהלים אותה .  אין כעת  " כאילו "  - כל המסכות נופלות .  לפתע כולם רואים את הפוליטיקאי המבטיח צדק והפועל ללא הפוגה כדי לפגוע בחברה ;  את הכלכלן המתבצר בעמדותיו השמרניות - וככזה כולם מסתכלים עליו ;  או את הפרשן הדורש מכל טוב ,  אבל מציע לנו להתאפק כי כל שינוי לעומק  " הוא ממש בלתי אפשרי כעת ".  או בלתי אפשרי בכלל .
 קל לגלגל את האשמה על אותו סגן שר שכינה את מאות אלפי המפגינים  " אוכלי הסושי "  או על ראש העיר בצפון שרואה בהם  " מעשני נרגילה ".  אלה שחקני המשנה בהצגת בעלי ההון המקומית ושמה  " מדינת ישראל בע"מ ".  מול המחאה החברתית הגואה ,  דבריהם של הקודקודים הם ההזדמנות להבנת עולמם ,  להבנת ההשקפות המנחות את מעשיהם .
 נתחיל בדבריו של ראש הממשלה ,  בנימין נתניהו ,  בעת הישיבה שנערכה השבוע בכנסת במלאת 71 שנה למות מייסד התנועה הרוויזיוניסטית ,  זאב ז'בוסטינסקי  ( שנכנס להיסטוריה בגלל מאמרו  " יא בראכען !  ",  או  " כן ,  לשבור ",  לשבור את ההסתדרות ,  לשבור את העבודה המאורגנת )  .  נתניהו ציין כי ז'בוטינסקי אמר שהקניין הפרטי טבוע ב"אורח אורגני "  בעצם הרעיון של החברה .  הוא ציטט את ז'בוטינסקי ,  שכתב ,  לדבריו : " המדינה לוחמת בעוני ,  אבל אין זה מעניינה ללחום בהצלחה או בעושר ,  שהוא כלי ההצלחה ".  נתניהו אמר כי  " אין צורך ואין היגיון בהגבלת התחרותיות של הפרט ",  והוסיף : " הגבלת התחרות באה כמעט תמיד על חשבון האזרח .  אנחנו מחויבים לפעול לתקן את העיוותים האלה בכלכלה ,  שביסודה היא בריאה ,  כלכלה שמבוססת על סקטור פרטי תוסס יצרני .  אנחנו מחויבים לתקן את העיוותים האלה בצורה מדודה ואחראית כדי שלא נכרות את העץ שממנו אנו קוטפים את הפרי ".  במילים אחרות :  נתניהו סבור שהקפיטליזם הוא הטוב שבעולמות .  למאות האלפים שבכיכרות הערים דורשים צדק חברתי ,  נתניהו משיב  " הקניין הפרטי "  מעל הכול .  ולא הסתפק בכך ,  בישיבה שנערכה בכנסת שיבח את פועלם של חבריו - בעלי ההון .  
גם נגיד בנק ישראל ,  פרופ' סנטלי פישר ,  שבר בימים האחרונים תענית דיבור של מספר שבועות ,  בדיוק בזמן בה גאתה המחאה החברתית .  כל מה שהיה לפרופ' פישר להציע הוא תמיכה במדיניות הכלכלית והחברתית ההרסנית של ממשלת נתניהו .  עוד לדבריו , " צריך לבדוק את הסוגיות לעומק ,  לנתח אותן ,  הן לא פשוטות .  צריך להציע תוכנית פעולה ולבצע .  הרבה פעמים מציעים תוכניות אבל לא מבצעים אותן .  אם תוכנית לא מצליחה - צריך לשנות .  צריך להקים 4 קבוצות עבודה ל-4 הנושאים הבעייתיים .  על הרמה הפוליטית להחליט מה לעשות - לא רק להטיל ביצוע אלא להקים צוותי מעקב כמו שנעשה ב-1985 .  אם יש בעיה שאי אפשר לפתור - להציג את זה מיד ולראות איך אפשר לפתור .  תוכניות לא מבוצעות מעצמן - מישהו צריך להתמקד בביצוע ".  אם לצטט את קמפיין בחירות של ה"עבודה "  מלפני מספר שנים ,  פישר מציע את  " הדרך לפריצת דרך ",  אך זו דרך ללא כל יעד .  
קודקוד נוסף שגזר על עצמו תענית דיבור ארוכה הוא יו"ר ההסתדרות ,  עופר עיני .  לאחר ימים ארוכים של שתיקה ,  מסר מי שעומד בתנועה החברתית הגדולה בישראל ,  כי הוא  " לא מתכוון להפיל את הממשלה ".  עיני אמנם אמר שהוא תומך במחאה ואף עתיד לקיים עצרת מחאה אבל הוא העלה אתמול ביקורת כלפי מארגני המחאה . " חינוך חינם ודיור בר השגה לכולם הם דברים לא פרקטיים ,  לפעמים מישהו צריך להגיד את האמת ונגזר עלי להיות המבוגר האחראי ".  כך ,  אמר יו"ר ההסתדרות לערוץ 2 . " מכאן ועד להפוך את המדינה לכזו שהכל חינם בה - אני לא מאמין שרוצים בזה ".  
במהלך הריאיון יצא עיני נגד המוחים וטען כי דרישותיהם מופרכות : " יש להיות ברורים בדרישות לגבי מה צריך ומה אפשר ".  לדבריו ,  אם תוך יומיים לא יוצבו דרישות ברורות - המחאה תתמוסס . " כעסתי על דרישתם של המוחים לדבר עם נתניהו רק מול מצלמות ",  הוסיף עיני . " יש לכבד את המשרד וגם את האיש גם אם אתה חושב שהוא לא בסדר .  הם לא קוראים לו להתפטר ,  אלא מודיעים 'אנחנו נפטר אותך' ".  
לנתניהו ולפישר מכנה משותף רעיוני נרחב ,  בין היתר הם גדלו בהוויה הקפיטליסטית האמריקאית ,  ממנה הם ניזונו כל חייהם וכך הם רואים את עולמם ,  שצערנו הוא גם עולמנו .  עיני ,  גדל בתוך הוויה הקפיטליסטית הישראלית ואין בכוונתו לשנות את תפיסותיו  שהן רחוקות עד מאוד מלאתגר את השיטה הקיימת .  נתניהו חולש על המדיניות הכלכלית והחברתית ,  פישר על המדיניות המונטרית ועיני על התנועה החברתית הגדולה בישראל .  ברור מדוע נתניהו ופישר חושבים קפיטליסטית .  לא ברור מדוע מי שמתיימר לייצג את העובדים מתנגד לדרישות  ( צודקות !  )  כגון דיור לכל ,  לחינוך לכל או לרפואה לכל .  עיני עשה רבות כדי להקים את הממשלה שאין הוא רוצה להפילה .  פישר עשה הכל שביכולתו כדי לחזק את הממשלה הימנית ביותר בתולדות מדינת ישראל .  הרושם הוא שיד רוחצת יד ושאת התשובות לבעיות החברה החמורות והבוערות יש לחפש הרחק מנתניהו ,  פישר ועיני .
 ד"ר אפרים דוידי ,  המכללה החברתית-כלכלית

העולם על פי נתניהו ,  פישר ועיני
גל המחאות האחרון חושף את פרצופם האמיתי של אישים כמו ראש הממשלה בנימין נתניהו ,  נגיד בנק ישראל סטנלי פישר ויו"ר ההסתדרות עופר עיני .  אפרים דוידי לא תולה בהם תקוות

