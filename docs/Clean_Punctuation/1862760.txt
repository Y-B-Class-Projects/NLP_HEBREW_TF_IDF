בואו נעשה משהו אמיתי למען השלום
כמה שדוברי הממשלה הזאת מאוהבים בצדקתם .  כמה הם מעלים על נס את דבקותנו בתהליך ואת סירובם של הפלשתינים למו"מ ,  ובעזרת היגיון זה הם מסבירים את החלטת הפלשתינים לפנות לאו"ם כהתגרות וכבריחה ממשא ומתן .
 הם כל כך בוטחים בעצמם ,  עד שדבר לא מעניין אותם בדרכם אל הצדק האבסולוטי שהם נושאי הלפיד שלו .  לא אכפת להם שבהתנהגותנו אנו הורסים את מעמדה של ארה"ב במזרח התיכון .  לא אכפת להם שהיא עלולה לחדול מלהיות מתווך הוגן .  היחלשותה של ארה"ב באזור מנוגדת לאינטרסים האמיתיים של מדינת ישראל .
 לא אכפת להם שההיערכות הערבית מולנו במזרח התיכון מחייבת מדיניות אחראית יותר כלפי הפלשתינים .  לא אכפת להם ששעה שהם מדברים גבוהה גבוהה על צדקתנו הידועה ברבים ,  במדינת יהודה ובנימין מתעמרים כל יום בפלשתינים ללא בושה .  קראתי לאחרונה עדויות של חיילי מילואים ששירתו שם .  קברניטי המדיניות שלנו יודעים שהתעמרות זו מחלחלת לעולם הפלשתיני ,  ומשם לעולם הערבי ולמדינות העולם .  עובדות אלה מטות את דעת הקהל נגדנו ,  למרות קשר השתיקה אצלנו .
 לא אכפת להם שאי התקדמות להסכם פוגעת באבו מאזן ובפיאד ,  שהם הזרם המתון ביותר בעולם הערבי .  הסתלקותם וחיזוק הנוכחות האיסלאמית בגדה תשמח את כל שוללי ההסכם .  אבל היכן מצוי האינטרס שלנו ? 
בנימין נתניהו הוא נואם רהוט .  הוא נסע לאו"ם כדי להסביר את צדקתנו .  הוא יודע שסיסמתו  " משא ומתן ללא תנאים מוקדמים "  מתעלמת מהסכם אוסלו ,  מהסכמות שהושגו על ידי ממשלת אולמרט ,  ואפילו מצעדים שננקטו על ידי נתניהו עצמו בקדנציה הקודמת .  העולם עייף מסיסמאות ,  והצדק עימו .  סרקוזי ומרקל לא מוכנים להיות בני ערובה של ליברמן ,  חוטובלי ואלקין .
 ישראל מצויה בבעיות קשות ,  חלקן ממש לא באשמתה .  הפסטיבל הדמוקרטי בעולם הערבי אינו קשור לישראל ,  ואפילו השנאה הדתית האיסלאמית אינה באשמתנו אנו .
 אני מאמין במדינת ישראל .  אני מאמין שגם שרי הממשלה חפצי חיים ,  ולכן עלינו לנהל מדיניות יצירתית .  לעבד אסטרטגיה נכונה ועימה הפתעות טקטיות מעת לעת .  הקפאת המצב הנוכחי אינה אפשרית ,  וספק אם היא משרתת אותנו .  בלי הסדר ובלי חתירה אמיתית אליו אנו מוסיפים שמן לגלגלי המהפכה האנטי-ישראלית שמתרחשת ברחבי העולם .
 דעת הקהל בישראל חשדנית כלפי כוונות הפלשתינים ,  נכון .  אבל היא גם שוחרת הסדר שכולל ויתורים רבים .  אין מנדט אמיתי למדיניות ליברמן ,  שהרי הממשלה לא קיבלה מנדט למדיניות שב ואל תעשה .
 אני יודע שרבים יטענו נגדי כעת כי כבר עשינו רבות ועכשיו הכדור בידיהם .  אבל האמת היא שהכדור מתגלגל לפתחנו ,  ואיננו מגניבים לעברו אפילו מבט כי אנו  " מאמינים בצדקתנו ". 

בואו נעשה משהו אמיתי למען השלום
nan
