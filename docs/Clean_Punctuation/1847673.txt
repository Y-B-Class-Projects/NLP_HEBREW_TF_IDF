הכנסת בפגרה :  לנתניהו יש שקט - אבל קצוב בזמן
הלחץ של ישי ולבני לא עבד ,  והכנסת יצאה כמתוכנן לפגרת הקיץ .  ראש הממשלה הצליח להיחלץ ממשבר חוק ועדות החקירה ,  ומהמשך ההתדיינות במחאה החברתית - אבל הצרות עוד ירדפו אותו למושב הבא ,  ועמן גם ריח הבחירות
ראש הממשלה ,  בנימין נתניהו ,  לא יכול היה לבקש מועד טוב יותר ליציאת הכנסת לפגרה מהמועד הנוכחי .  שלושה שבועות מתחילת גל המחאה החברתית ,  הכנסת יוצאת לפגרה - רגע אחרי שזרעי המחאה החלו לחלחל לתוך משכן הכנסת ,  רגע לפני שהמשבר החברתי עשוי היה ליצור גם סדקים בקואליציה .  כשזה המצב ,  אין פלא שראש הממשלה והקואליציה סירבו בתוקף להצעת יו"ר ש"ס ,  השר אלי ישי ,  ויו"ר האופוזיציה ,  ציפי לבני ,  להאריך את כנס הקיץ של המושב השלישי בכנסת ה- 18 .
 רק זה היה חסר לנתניהו :  שהכנסת תמשיך בפעולה סדירה ,  ושהלחצים על ש"ס ,  על יהדות התורה ועל ח"כים מהליכוד יתנו את אותותיהם בהגשת הצעות חוק המונעות מלחץ ציבורי ,  אותן יתקשה לחסום בזמן שדעת הקהל רק מייחלת לחוקים חברתיים שגורמים פוליטיים סבורים כי אינם ישימים .  אז נכון - האופוזיציה עדיין תוכל לקיים דיוני מליאה ולתקוף את ראש הממשלה .  אך אלו יהיו דיוני סרק :  לא תהיה יכולת להגיש הצעות חוק  ( כשהכנסת בפגרה גם ועדת שרים לחקיקה בפגרה )  וגם לא ניתן יהיה להגיש הצעות אי אמון .  חברי הכנסת יוכלו להוציא קיטור בלבד .
 דיוני המליאה הסתיימו ביום חמישי לפנות בוקר ,  כשביום אחד אושרו למעלה מ- 50 חוקים ,  חלקם עברו אישור סופי .  בסיכומו של המושב ,  נתניהו אמנם נחלש בדעת הקהל ,  אך הקואליציה נותרה יציבה כמעט כפי שהייתה בימיה הראשונים .  כמעט ,  ולא בדיוק ,  משום שבמספר חוקים הקואליציה העניקה חופש הצבעה ,  לעתים בניגוד לעמדת ועדת שרים לחקיקה ,  ומתוך רצון של יו"ר הקואליציה ,  ח"כ זאב אלקין ,  להימנע ממבוכה עם הפסד הקואליציה בהצבעה .  אחת הצעות החוק הללו היא ההצעה להותיר את גיל הפרישה לנשים בגיל 62 .  כשנראה היה שאנשי ישראל ביתנו יצביעו עם האופוזיציה ,  ניתן חופש הצבעה וההצעה עברה בקריאה טרומית .
 היה זה כנס סוער עבור הכנסת ,  שהחל במתיחות רבתי בין חברי הכנסת לקראת נסיעתו של נתניהו לקונגרס האמריקאי ,  ולפגישתו עם הנשיא אובמה .  בשלב מאוחר יותר היה זה  " חוק החרם "  של אלקין שתפס כותרות והסעיר את המשכן .  ראש הממשלה נעלם בהצבעה ,  ולאחריו הביע תמיכה בלתי מסויגת .  הצלחתו של אלקין הביאה גם לעימות חזיתי בין נתניהו לשר החוץ שלו ושותפו הקואליציוני הבכיר ,  אביגדור ליברמן .  האחרון דרש משמעת קואליציונית גם על הצעתם של ח"כ פאינה קירשנבאום  ( ישראל ביתנו )  וח"כ דני דנון  ( הליכוד )  ,  להקים ועדות חקירה פרלמנטריות לחקר ארגוני השמאל .  נתניהו סירב למשמעת סיעתית בליכוד ,  הודיע אישית שיצביע נגד  ואף סחף אתו חברי כנסת נוספים .  לכאורה בזה הסתיימה הפרשה ,  אלא שמדובר בליברמן  שיזכור טוב-טוב את התקרית ,  וימצא הזדמנות לפרוע את החוב .
 ח"כ חנין זועבי  ( בל"ד )  והמשט המשיכו להעסיק את משכן הכנסת .  אחרי דחיפת הסדרנית ,  ההתנצלות וישיבת ועדת הכנסת בנושא ,  הגיע התור של ועדת האתיקה .  בוועדה נוצר פקק גדול של קובלנות נגד חברי כנסת מימין ומשמאל בעקבות משט המרמרה .  יו"ר הוועדה החדש ,  ח"כ יצחק וקנין  ( ש"ס )  , " פתח את הפלומבות "  מהברז ,  בשפתו של נתניהו ,  שהוליד נחשול של החלטות שחברים בוועדת האתיקה חשבו שהיו צריכות להתקבל כבר לפני שנה .  זועבי נענשה ונאסר עליה לנאום במשך שלושה שבועות במליאה ובוועדות ,  ואילו חברי כנסת מימין  אנסטסיה מיכאלי  ( ישראל ביתנו )  ,  אופיר אקוניס  ( הליכוד )  ומיכאל בן ארי  ( האיחוד הלאומי )  נענשו בנזיפות .
 מעבר לנושאים הללו ,  התאפיין כנס הקיץ בעיקר בזעקת האזרחים על המצב הבלתי נסבל של כלכלה צומחת לעומת קריסת משקי בית ומעמד הביניים .  הניצנים ניבטו כבר במאבק על מחירי הדלק בתחילת השנה ,  והמשיכו בכנס הנוכחי במחאת הקוטג' ,  שגרם למיני-מערבולת בכנסת .  אילו הביטה הממשלה אז שני צעדים קדימה ,  והייתה מבינה שהקוטג' הוא רק טיפה ראשונה ,  סימפטום ,  לזעקה אמיתית שבאה מהעם ,  אולי היא הייתה מצליחה למנוע משבר חריף פי כמה  זה ששוטף אותנו היום .  הקוטג' היה בבחינת הקדימון למחאת הדיור ,  ההורים ,  הרופאים ,  המוניות ומה לא .
 עכשיו לראש הממשלה יש מרווח נשימה מהבלגן בכנסת ,  אבל מהכנסת בלבד :  חודשי הפגרה עמוסים לעייפה באירועים שחלקם עשויים להשפיע על יציבות שלטונו .  בספטמבר יהיו הפריימריז לראשות העבודה ,  שמטיבם לא ישפיעו ישירות על הקואליציה ,  אבל עשויים ליצוק עניין תקשורתי במפלגה היריבה .  בספטמבר גם צפוי אירוע אחר ,  חשוב ומשמעותי בהרבה :  ההכרזה החד-צדדית על מדינה פלסטינית בעצרת האו"ם .  לכאורה ,  אירוע זה עשוי לסייע לנתניהו ,  ולהוריד מסדר היום את הנושא החברתי .
 אלא שגם בנושא זה ייבחן ראש הממשלה בזכוכית מגדלת .  כל החלטה שלו ,  ובעיקר התקרבות לעמדה האמריקאית על פשרות מרחיקות לכת ,  עשויה לתת אותותיה בכנס החורף של הכנסת .  גם אם יפרצו מהומות בקרב הפלסטינים ,  או כל מחאה אחרת  ייבחן נתניהו בדרך התנהלותו .  בסופו של דבר ,  בסוף כנס החורף יסגור ראש הממשלה שלוש שנות כהונה יציבה ,  אלא שעיני שותפותיו לקואליציה יתחילו לפזול לכיוון הבחירות ,  והן יצטרכו לחדד הבדלים מהליכוד .  וכשהן יחדדו  נתניהו ירגיש זאת היטב  וכבר במהלך כנס החורף .
 לפניות לכתב :  pinhas_wolf@walla.com
עוד בנושאברוב של 47 מול 38 :  הכנסת אישרה את חוק החרםהכנסת דחתה את חוק ועדות חקירת ארגוני השמאלחוק הוודלים אושר ,  המוחים :  נחריף הצעדים

הכנסת בפגרה :  לנתניהו יש שקט - אבל קצוב בזמן
הלחץ של ישי ולבני לא עבד ,  והכנסת יצאה כמתוכנן לפגרת הקיץ .  ראש הממשלה הצליח להיחלץ ממשבר חוק ועדות החקירה ,  ומהמשך ההתדיינות במחאה החברתית - אבל הצרות עוד ירדפו אותו למושב הבא ,  ועמן גם ריח הבחירות

