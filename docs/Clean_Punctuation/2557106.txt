נתניהו איננו ראש הממשלה של כולם
למרות קואליציה רחבה ובסיס כוח רחב נוקט בנימין נתניהו במדיניות כלכלית מפלה .  ישראל בוקסר תוהה מדוע לא מייצג ראש הממשלה את כלל האוכלוסיה
מזה שנים חשוף הציבור לשיטת ממשל התלויה בחסדי המיעוט .  השוויון ששרר בעבר בין שני הגושים הגדולים ,  אפשר למפלגות דתיות ,  בעיקר החרדים וש"ס ,  להוות לשון מאזניים ,  ובכך לשבש את התוצאות הדמוקרטיות של הבחירות ולהביא לשלטון המיעוט .  לא מעט פוליטיקאים וחוקרים ניסו ליזום שינוי בשיטה ,  ולייצר פוליטיקה נכונה ,  בריאה ומאוזנת יותר ,  הנותנת ביטוי מוחשי ואמיתי להתפלגות הדמוקרטית של המצביעים ,  לשווא .  בשנים האחרונות נחלש כוחו של השמאל .  הדבר היה צריך לאפשר לממשלת נתניהו לשלוט תוך כדי ייצוג אינטרסים רחבים של הציבור ,  גם של ציבור בוחריו .  הצטרפותה של קדימה לממשלה הגבירה יכולת זו .  נתניהו לא ניצל הזדמנות ייחודית זו לשנות את דפוסי השלטון ,  כי לא רצה לנצל .  ברור כי נתניהו הוא מנהיג כיתתי .  האינטרסים של רוב הציבור אינם מעניינו .  
לציבור הרחב אין יותר כסף בכיסים .  המיסים והמחירים עולים ויעלו ,  שיעור האבטלה עולה והשכר לא .  איך יהיה לציבור יותר כסף בכיסים ?  מאידך ,  לחרדים יש יותר כסף בכיסים .  שיעור התמיכות בהם עולה .  לאחרונה נוכחנו שמשפחות הגרות בישוב חרדי ,  זכאות להנחות מפליגות בתשלום לגני ילדים ,  כאשר משפחות בעלות אותה הכנסה בישוב חילוני אינן מקבלות את אותה הנחה .  העילה :  המעמד הסוציו אקונומי של הישוב החילוני גבוה יותר .  גם בשטחים זוכים התושבים להנחות מפליגות והשקעות עתק .  זהו שיקול אנטי חברתי המפלה משפחות שאינן גרות בישובים חרדיים או בשטחים .  המצב הכלכלי הייחודי בו התגאה נתניהו בשנים האחרונות השתנה באחת .  ברור שזה היה לא יותר ממסע יחסי ציבור .  הגרעון נוצר כתוצאה ממדיניות כלכלית כושלת של הממשלה שהפחיתה מיסי חברות ,  וויתרה על מיסים על רווחים כלואים ,  יצרה רגולציה אובססיבית שפגמה בביצועים ,  וגרמה למצב רוח צרכני ירוד שהפחית את הצריכה הפרטית .  הממשלה החליטה לעלות את מס ההכנסה ואת שיעור המע"מ ולצמצם את הוצאותיה .  האוצר הגיע להסכמות עם החרדים ,  שלא יפגעו מהפחתת התקציבים .  אף קביעה הנוגעת למעמד הביניים לא שונתה .  הוא ישלם יותר ויקבל פחות .  אלפי מילים נשפכו על וועדת פלסנר ועל פרישתה של קדימה מהממשלה .  נקודה אחת ראויה להדגשה .  ההזדמנות ההיסטורית הוחמצה .  אי השוויון לא נשבר .  החרדים ימשיכו לא לשרת ומעמד הביניים ימשיך לשאת את הביטחון על גבו .  
באם נבחן לדוגמא את שיעור האבטלה העולה ונוסיף את הבלתי מועסקים מקרב החרדים ,  נקבל שיעור אבטלה הדומה לכמה ממדינות אירופה .  לא נראה שמדיניות נתניהו מייצרת שינוי במשוואה קשה זו .  בנוסף ,  הרצון לשלוט בכל מחיר כמעט ,  ההיסמכות על השותפים החרדיים ,  הממשלה המנופחת והבזבזנית ,  וההתעלמות מצרכיו האמיתיים של מעמד הביניים מביאה לתובנה שנתניהו איננו ראש הממשלה של כולם .  ראש ממשלה של כולם איננו מעדיף סקטורים צרים על פני אינטרסים של הציבור הרחב .  על אחת כמה וכמה ,  של סקטורים לא פרודוקטיביים ,  שמחלישים את החברה ,  הכלכלה ואת העתיד .  
ד"ר ישראל בוקסר ,  מרצה במרכז ללימודים אקדמיים אור יהודה .  

נתניהו איננו ראש הממשלה של כולם
למרות קואליציה רחבה ובסיס כוח רחב נוקט בנימין נתניהו במדיניות כלכלית מפלה .  ישראל בוקסר תוהה מדוע לא מייצג ראש הממשלה את כלל האוכלוסיה

