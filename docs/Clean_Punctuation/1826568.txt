ארצות הברית תהיה איתנו 
" אהיה מוכן לפשרה כואבת אם הפלשתינים יכירו בנו כמדינה יהודית ",  אמר אתמול נתניהו בנאומו בקונגרס .  אילו הייתי אבו מאזן ,  הייתי תופס אותו ,  עושה היסטוריה ,  ומכיר בישראל כמדינה יהודית .  אבל אבו מאזן לא יכול - או גרוע יותר ,  לא רוצה .  חמישה נאומים סיפקו לנו מנהיגי ארה"ב וישראל בתוך פחות משבוע .  כמו בסידרת גמר בכדורסל ,  הנאום החמישי המצוין היה גם המכריע .
 בדיוק כפי שהמנהיג הפלשתיני חתם לא מכבר על הסכם פיוס עם חמאס ,  כך הוא מסרב להכיר ברעיון שתי מדינות לשני עמים .  דוברו של אבו מאזן אמר אתמול כי נאום ראש הממשלה מציב מכשולים בפני השלום .  תזכורת :  גם ההצעות של ראשי הממשלה ברק ואולמרט לא היו מספיק טובות .  חמאס ,  הפרטנר הפלשתיני להנהגה ,  הגיב באומרו כי ניתן לקרוע את הסכם השלום לגזרים ,  משל לא חשב כך עוד לפני הנאום .
 יש לזכור כי ישראל היא דמוקרטיה .  לעם בישראל ניתנה הפריבילגיה להחליף ממשלה פעם בארבע שנים .  נתניהו אמר אתמול לא לחלוקת ירושלים ,  לא לשיבת הפליטים ,  לא למו"מ עם חמאס ולא לשיבה לקווי 67' .  יש שיגידו שעם ארבעה לאווים כאלה לא בונים שלום .
 בסופו של דבר ,  היה לנו שבוע אמריקני נטול הפתעות ,  להוציא הפצצה שהטיל אובאמה עם גבולות 67' .  הממשל הנוכחי לא עושה לישראל את החיים קלים ,  אבל דאג לאזן את מסריו .  שני בתי הקונגרס ,  דמוקרטים ורפובליקנים כאחד ,  המשיכו לתמוך באופן חד-משמעי בישראל .  לא איבדנו את אמריקה .  ונתניהו ,  מה לעשות ,  יודע לנאום .  
האם השבוע האמריקני של נתניהו קירב אותנו לשלום ?  לא בטוח .  אבל הוא גם לא הרחיק .  התהליך תקוע בדיוק באותו מקום .  ההישג הגדול השבוע הוא העובדה שבעימות המדיני הגדול של ספטמבר ישראל לא תהיה לבד .  
אמריקה ,  זו של אובמה ,  הולכת להיות איתנו .  דבר נוסף שלמדנו הוא שאמנם אובאמה הוא האיש החזק ,  אך כוחו מוגבל מול הקונגרס והוא אינו כל יכול .  ומוושינגטון לא רק שהמציאות נראית פחות מאיימת ,  היא אפילו נראית לבבית .
 
ארצות הברית תהיה איתנו
nan
