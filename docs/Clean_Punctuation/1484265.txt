דרוש לישראל ראש ממשלה
רצינו לחכות מאה ימים ,  אבל לא נותרה ברירה .  בזמן הקצר שעבר מאז התמנה נתניהו לתפקיד ראש הממשלה ברור שמשהו לא דופק .  לישראל אין את הפריבילגיה שעוד ראש ממשלה כושל יתגלח על חשבונה
את מה שאתם רואים בימים האחרונים רואה גם נשיא אירן .  את מה שאתם מרגישים בימים האחרונים מרגיש גם מזכ"ל חיזבאללה .  את מה שאתם מבינים בימים האחרונים מבינים גם בוושינגטון ושאר בירות העולם .  לכולם התברר בימים האחרונים שאין ראש ממשלה בישראל .  כזה שמוביל מדיניות ,  מייצר חזון ומסוגל לקבוע סדר יום .  בנימין נתניהו אולי הצליח להקים ממשלה ,  אך בינתיים הוא לא נכנס לתפקידו .  
במדינה אחרת ובזמנים שונים עוד אפשר היה לסלוח לנתניהו על פיאסקו התקציב .  אבל נתניהו הוא לא עוד ראש ממשלה וישראל אינה עוד מדינה .  המזרח התיכון הוא ים שורץ כרישים וריח הדם הפוליטי שניגר מנתניהו יביא במהרה טורפים אכזריים לכיוונה של ישראל .  קו ישיר נמתח מחדרי המשא ומתן בהם דנים על תקציב המדינה ועד למעבדות בכור ההולך ומתחמם בבושהר .  הנוסחה פשוטה להפליא ומפחידה להחריד ,  מי שאינו מסוגל לאלף שרים ופקידי ממשלה ,  אינו יכול להציג עמדה נחרצת בעולם ואינו מסוגל לעמוד מול תביעות אובמה מצד אחד ומול איום אירני מהצד השני .  גם בעלי זיכרון חד במיוחד לא יצליחו לזכור מתי הגיע לוושינגטון ראש ממשלה חלש כל כך לפגישה ראשונה ומכרעת עם נשיא אמריקאי חזק כל כך .  
יהיו שיגידו שחולשתו של נתניהו מרחיקה כל סיכוי לפעולה צבאית ישראלית באירן .  אחרי הכול ,  איזה ראש ממשלה חלש ומוחלש יעז לצאת להרפתקה אסטרטגית בעלת השלכות מרחיקות לכת על עתיד מדינת ישראל .  מנגד ,  עולה חשש שדווקא ראש ממשלה מוכה וחבול מבית ינסה לאושש את האגו בפעולה מזהירה הרחק מגבולות המדינה .  פעולה צבאית נועזת שתמקם אותו על סלע ההיסטוריה לצד רבין ואנטבה ,  בגין והכור העירקי ואולי אולמרט והכור הסורי .  דבר אחד ניתן לקבוע בוודאות ,  תוך חודש וחצי של מסע השפלות מתמשך הצליח נתניהו לפגוע ביכולת ההרתעה של ישראל .  זו אינה הגזמה ,  מי כמו נסראללה מכיר ויודע את הלכי הרוח בחברה הישראלית ומי כמוהו מיטיב לנצל זאת .  
תקציב מדינה הוא האג'נדה של כל ממשלה .  בספר התקציב באים לידי ביטוי סדר העדיפויות ,  האידיאולוגיה והאמונות של ראש הממשלה ושריו .  נתניהו ,  שהיה שר אוצר מצוין ופורץ דרך ,  יודע היטב שתקציב המדינה הוא הדבר האמיתי .  מי שפורץ את מסגרת התקציב ובוגד בכל האידיאולוגיות להן הטיף במשך שנים ,  נכנע לשרים ,  מתעלם מהמלצות הפקידות המקצועית ומחלק כסף לכולם .  סופו להפוך ללא רלוונטי .  המשבר הכלכלי המשתולל בעולם ,  המצוקה הכלכלית אליו נקלע המשק הישראלי והאיומים האסטרטגיים על מדינת ישראל ,  כל אלו דורשים פרסונה מרשימה בהרבה ממה שמציג עד עתה נתניהו .  זה לא עניין של שמאל או ימין ,  זה פשוט דבר שמבינים אצלנו ,  בבירות ,  בטהרן ובוושינגטון .  לישראל אין בימים אלו ראש ממשלה .
 
דרוש לישראל ראש ממשלה
רצינו לחכות מאה ימים ,  אבל לא נותרה ברירה .  בזמן הקצר שעבר מאז התמנה נתניהו לתפקיד ראש הממשלה ברור שמשהו לא דופק .  לישראל אין את הפריבילגיה שעוד ראש ממשלה כושל יתגלח על חשבונה

