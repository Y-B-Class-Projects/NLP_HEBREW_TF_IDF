אחרי חודשים של נתק :  נתניהו נפגש עם המיליארדר רון לאודר
ראש הממשלה נפגש בניו יורק עם איש העסקים היהודי-אמריקני ,  אחד ממקורביו של טראמפ ובעבר גם אחד מידידיו הקרובים של נתניהו .  בנוסף ,  נפגש נתניהו עם נציגי ארגוני יהודים-אמריקניים
ראש הממשלה בנימין נתניהו נפגש אתמול  ( ראשון )  עם איש העסקים היהודי-אמריקני רון לאודר במלונו בניו יורק .  מדובר בפגישה ראשונה של השניים לאחר חודשים של נתק .  לאודר היה בעבר אחד מידידיו הקרובים של ראש הממשלה ,  ובכהונתו הראשונה בשנות ה-90 אף שימש שליח מטעמו במשא ומתן חשאי שניהל עם המשטר הסורי על רמת הגולן ,  אך ב-2011 היחסים בין השניים הידרדרו בעקבות סדרה של פרסומים ביקורתיים כלפי ראש הממשלה ומשפחתו בערוץ 10 ,  בהם הוא היה שותף .  
היחסים הקרירים עם נתניהו בשנה האחרונה עברו לנתק מוחלט .  לאודר הגיע לארץ בספטמבר אשתקד כדי להשתתף בהלווייתו של הנשיא לשעבר שמעון פרס .  במהלך הביקור ,  התבקש איש העסקים הניו יורקי לתת עדות במשטרה ,  בבדיקה שאחר כך הפכה לחקירת תיק 1000 , " פרשת המתנות ".  
לאודר נחשב לאחד מחבריו הקרובים של נשיא ארצות הברית דונלד טראמפ .  החברות ביניהם נמשכת עשרות שנים וראשיתה בלימודים משותפים באוניברסיטה בשנות ה-50 ,  והמשיכה כאנשי עסקים בחוגים משותפים בעשורים שלאחר מכן בניו יורק .  
כפי שנחשף לראשונה בוואלה !  NEWS ,  בשנה האחרונה לאודר הגביר את מעורבותו במאמצי הבית הלבן לחדש את התהליך המדיני בין ישראל והפלסטינים והוא שימש שליח לא רשמי של הנשיא בכל הנוגע לניסיון להשיג את  " הדיל "  בין ישראל והפלסטינים .  בשבועות שלאחר כניסת הממשל לתפקידו בינואר האחרון הוא קיים שורה של פגישות עם יו"ר הרשות הפלסטינית אבו מאזן וכן עם נשיא מצרים עבד אל-פתאח א-סיסי .  
בנושא הישראלי פלסטיני ,  לאודר נחשב למי שתומך בפתרון שתי המדינות ,  ולאחר בחירתו של טראמפ אמר כי הוא סבור שהנשיא יוכל להצליח איפה שכולם נכשלו . " נשיאים רבים נכנסו למשרד כשהם מדברים על זה וכולם נכשלו .  הם נכשלו כי כולם ניסו לעשות הסכם בין שני עמים ,  לאף אחד לא היה ניסיון בלסגור עסקה ",  אמר . " לטראמפ יש את הניסיון וההבנה איך עושים 'דיל' ,  ואם למישהו יש סיכוי  זה לו ".  
כפי שפורסם אתמול בוואלה !  NEWS ,  לאודר נפגש בשבוע שעבר גם עם המלך עבדאללה בירדן .  לאודר ביקר בירדן לקראת פגישתו של המלך עם הנשיא השבוע בעצרת הכללית של האו"ם ,  בה יידונו גם מאמצי הממשל להניע מחדש את המשא ומתן בין ישראל והפלסטינים .  מטעמו של לאודר סירבו להגיב לפניית וואלה !  NEWS בנושא .  
במקביל ,  נתניהו קיים אתמול גם פגישה מצומצמת עם נציגי ארגוני יהודים-אמריקניים ,  בהשתתפות ראשי ועידת הנשיאים ,  איפא"ק ,  הוועד היהודי אמריקני והפדרציות היהודיות של צפון אמריקה .  בפגישה נידונו שורה של נושאים ,  בהם הסוגיה האיראנית - עתידו של הסכם הגרעין והחשש הישראלי מהתבססותה של איראן בסוריה ובלבנון ,  השינויים בזירה הפלסטינית והמשבר עם יהדות ארצות הברית סביב משבר הכותל וחוק הגיור .  
לדברי גורם שנכח בפגישה ,  נתניהו היה  " קשוב "  לדברי היהודים האמריקנים והבהיר את המגבלות הקואליציוניות שהובילו להחלטת הממשלה על השעיית מתווה התפילה המשותפת בכותל המערבי .  ראשי הארגונים ביקשו מראש הממשלה להבהיר בהצהרה ליהדות ארצות הברית את הפעולות להקמת הרחבה המשותפת לתפילה בקשת רובינסון ,  למרות השהיית המתווה .  בלשכת ראש הממשלה אמרו שהפגישה הייתה  " מצוינת ".  

אחרי חודשים של נתק :  נתניהו נפגש עם המיליארדר רון לאודר
ראש הממשלה נפגש בניו יורק עם איש העסקים היהודי-אמריקני ,  אחד ממקורביו של טראמפ ובעבר גם אחד מידידיו הקרובים של נתניהו .  בנוסף ,  נפגש נתניהו עם נציגי ארגוני יהודים-אמריקניים

