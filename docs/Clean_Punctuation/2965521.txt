המשטרה :  קיימת תשתית ראייתית נגד שרה נתניהו בגין קבלת דבר במרמה
המשטרה סיימה את חקירתה נגד רעיית ראש הממשלה ,  החשודה בשלוש פרשיות שונות .  ככל הנראה נמצאה תשתית ראייתית גם נגד סמנכ"ל משרד רה"מ והחשמלאי אבי פחימה . " נטפלים אליו כי הוא אירח את נתניהו במימונה ",  אמר מקורבו של פחימה
היחידה הארצית של משטרת ישראל הודיעה היום  ( ראשון )  כי סיימה את חקירתה בעניין מעונות ראש הממשלה .  מהמשטרה נמסר כי בסיומה של החקירה ,  הועברו כל הראיות ,  הממצאים והתובנות שנאספו לפרקליטות מחוז ירושלים ,  אשר ליוותה את החקירה ,  לצורך עיון והחלטה .  במסגרת החקירה נמצאה תשתית ראייתית להעמדת רעיית ראש הממשלה שרה נתניהו לדין בחשד לקבלת דבר במרמה בשלוש פרשיות ,  וכן נגד סמנכ"ל משרד ראש הממשלה עזרא סיידוף ונגד החשמלאי אבי פחימה ,  שהועסק במעון וחשוד בזיוף ובקבלת דבר במרמה .
 החקירה ,  שהחלה בפברואר 2015 ,  התמקדה בחשד לביצוע עבירות פליליות ,  בהן חשד לקבלת דבר במרמה ולמרמה והפרת אמונים ,  כולל טיפול בתלונות הדדיות .  ממשפחת נתניהו נמסר : " בהודעת המשטרה לא הייתה שום המלצה להעמיד לדין את הגברת נתניהו .  בניגוד לפרסומים הגברת נתניהו לא ביצעה עבירה כלשהי .  הטענות השונות שעולות באמצעי התקשורת יתבררו כעורבא פרח כפי שקרה עם כל הטענות שהוטחו במשפחת נתניהו לאורך השנים ". 
לקריאה נוספת:שרה נתניהו ערערה על פסק הדין : " ראיות מפורשות שנפתלי משקר"שרה נתניהו ביקשה לפסול את נשיאת בית הדין לעבודה מלדון בתיק גיא אליהובית הדין דחה את בקשת שרה נתניהו לפסול את הרכב השופטים בתיק גיא אליהו 
עו"ד גדי טל ,  המייצג את עזרא סיידוף ,  מסר : " אנו מברכים על סיום החקירה ,  שלטעמנו נמשכה מעט יותר מהאפשרי .  העברת התיק היא אקט פורמלי ומתחייב ,  כשמי שמחליט האם להגיש כתב אישום היא הפרקליטות ,  והיא בלבד .  אנו סומכים על פרקליטות מחוז ירושלים שתשקול את כל השיקולים הראויים ,  משפטיים וציבוריים ,  ותגיע למסקנה הראויה לפיה אין כל מקום להעמדתו לדין של מרשי ". 
קרוב משפחתו של החשמלאי פחימה ,  אמר כי הוא לא נהנה משום הטבה ולא היה שותף לכל מעשה מרמה . " אבי עשה מה שדרשו ממנו על הצד הטוב ביותר ",  אמר . " נטפלים אליו כי הוא חבר מרכז ליכוד שאירח את נתניהו במימונה ,  אבל הוא עובד קשה ומתפרנס בכבוד .  מנסים להפליל את שרה נתניהו ולכן מלחיצים אותו ,  אם יוחלט להגיש נגדו כתב אישום הוא יתמודד .  הוא לא חושש ומאמין בחפותו ".  
בתוך כך ,  בית הדין הארצי לעבודה דחה היום את בקשת אשת ראש הממשלה לאפשר לה להגיש ערעור נגד החלטת בית הדין האזורי לפצות את מני נפתלי בעבור  " העסקתו הפוגענית "  כאב בית במעון ראש הממשלה .  נתניהו ,  שלא הייתה צד לתביעה המקורית ,  ביקשה לאפשר לה להגיש ערעור בשל העובדה כי כתב האישום עוסק בה והיא העדה המרכזית בתיק .  רשם בית הדין כאמל אבו קאעוד קבע כי  " הגב' נתניהו לא הייתה צד להליך והובאה כדי לסייע בידי בית הדין להגיע לחקר האמת ".  כמו כן ,  חייב בית הדין את נתניהו לשלם לנפתלי 3,000 שקלים בגין הוצאות משפט .  
המדינה חויבה לשלם לנפתלי פיצויים בסך כ-160 אלף שקלים לאחר שנקבע כי משרד ראש הממשלה הפר את התחיבויותיו כלפיו ולאחר שקבע כי העסקתו הייתה  " העסקה פוגענית "  בשל היחס כלפיו במעון .  נתניהו ,  שהייתה העדה המרכזית בתיק וביקורת נמתחה על התנהלותה בידי בית הדין האזורי לעבודה ,  עתרה לבית הדין הארצי בירושלים על מנת שיאפשר לה להגיש ערעור נגד הקביעות כלפיה . 
" הגם שהגב' נתניהו תרמה ,  אפילו תרומה משמעותית ,  לסביבת העבודה הפוגענית של מר נפתלי ,  הכרעותיו של בית הדין האזורי לעבודה הנכונות למקרה המסוים שנדון לפניו ,  לא פגעו בזכות מזכויותיה של נתניהו או במערך חובותיה ",  קבע הרשם . " באשר לטענה כי פסק הדין פגע בפרטיותה של גב' נתניהו ,  מבלי לקבוע מסמרות בשאלה אם מעון ראש ממשלה הינו 'מקום פרטי' ,  אין חולק כי מעון ראש הממשלה היה גם מקום העבודה של מר נפתלי ,  וככזה ,  ההתרחשויות בו ,  הרלוונטיות לתנאי העסקתו ,  אינן פרטיות .  כפועל יוצא ,  תרומתה של גב' נתניהו למאורעות אלה אינן חוסות בצלה של הזכות לפרטיות ".  
עו"ד נעמי לנדאו ,  המייצגת את מני נפתלי ,  מסרה בתגובה : " מלכתחילה היה ברור לכל בר דעת ,  ובוודאי לכל עו"ד צעיר ,  כי לגברת נתניהו אין עילה משפטית להגיש ערעור על פסק הדין בתביעתו של מני נפתלי ,  שכן מעולם לא היתה צד בו .  כל שאיפתה של הגברת נתניהו הייתה ,  ככל הנראה ,  להתיש את מערכת המשפט הישראלית ,  לנסות את מזלה ב'שיטת מצליח' ,  שמא אחת מתביעותיה תצליח על אף היעדר עילות משפטיות ,  שכן כל ההליכים שהגישה היו תמוהים ,  שלא לומר הזויים ,  מרגע שיצאו לאוויר העולם ". 
עו"ד נאוה פינצ'וק אלכסנדר ,  שמייצגת גם היא את נפתלי ,  מסרה : " אנו שמחים על כך שבתי הדין לעבודה לא פותחים פתח לגברת נתניהו להמציא לעצמה כללי משפט מיוחדים ויחודיים לרעיית ראש הממשלה ". 
 ( עדכון ראשון :  13:08 )  

המשטרה :  קיימת תשתית ראייתית נגד שרה נתניהו בגין קבלת דבר במרמה
המשטרה סיימה את חקירתה נגד רעיית ראש הממשלה ,  החשודה בשלוש פרשיות שונות .  ככל הנראה נמצאה תשתית ראייתית גם נגד סמנכ"ל משרד רה"מ והחשמלאי אבי פחימה . " נטפלים אליו כי הוא אירח את נתניהו במימונה ",  אמר מקורבו של פחימה

