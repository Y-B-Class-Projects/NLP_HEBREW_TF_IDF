שר החוץ הפלסטיני :  אבו מאזן ייפגש עם נתניהו רק אם ייסוג מהשטחים
שר החוץ ריאד אל-מאלכי השיב לקריאתו של שגריר ישראל באו"ם ,  דני דנון ,  במהלך ישיבת מועצת הביטחון ,  והציב תנאים לקיום פגישה בין המנהיגים .  קרי : " אופטימי לאחר הפגישה עם נתניהו "
 שגריר ישראל לאו"ם ,  דני דנון ,  ושר החוץ הפלסטיני ,  ריאד אל-מאלכי ,  נאמו אמש  ( חמישי )  בפני מועצת הביטחון של האו"ם בדיון הנוגע לגל הטרור והמתיחות האחרונה בישראל .  דנון אמר כי השלום יהיה אפשרי רק דרך שיחות ישירות בין ישראל והפלסטינים ,  וטען כי על הקהילה הבינלאומית לקרוא לאבו מאזן לקבל את הזמנתו של ראש הממשלה בנימין נתניהו ולהיפגש עמו במטרה להביא לסיום ההסלמה .  אל-מאלכי ,  מצדו ,  אמר כי לא יוותר על האפשרות של פגישה אם זו תוכל להביא לרגיעה ,  אך הוסיף כי ראשית על נתניהו  " להביא לסיום ההסלמה ",  ולהסיג את חיילי צה"ל מהשטחים הפלסטיניים .  
כמו כן ,  במסיבת עיתונאים שערך אל-מאלכי לאחר הישיבה ,  הוא הציב תנאים נוספים לפגישה בין שני המנהיגים ,  ואמר כי  " על ישראל לכבד את הסטטוס-קוו ההיסטורי בירושלים ,  לעצור את מדיניות העונשים הקולקטיביים ,  ולהפסיק ההסתה נגד העם הפלסטיני ואבו מאזן ".  עוד אמר אל-מאלכי כי ישראל  " מוסיפה שמן לאש הגזענות והשנאה ",  ודרש מישראל הבהרות בנוגע לשמירת הסטטוס-קוו .  
דנון קרא למועצת הביטחון  " להפסיק לתרץ תירוצים עבור הפלסטינים ",  ולראות בהם כאחראים לגל האלימות הנוכחי .  לדבריו ,  על האו"ם להפסיק עם האמירה השגורה הקוראת לשני הצדדים לשמור על איפוק ,  ולדרוש מאבו מאזן  " להפסיק את דברי ההסתה ".  הוא הדגיש כי ישראל לא שינתה את הסטטוס-קוו בהר הבית ובמקומות הקדושים בירושלים .
 עוד בוואלה !  NEWS :  במערכת המשפט דוחים הביקורת על בג"ץ : " הליך הריסת בתי מחבלים קוצר"אמו של היהודי שנחשד כמחבל : " למה חיילים שלנו הרגו אותו ככה ? "בצל המתיחות :  גיסו של אבו מאזן עבר ניתוח חירום בתל אביב 
סגן מזכ"ל האו"ם ,  יאן אליאסון ,  האשים במתיחות את  " הכיבוש המחניק והמשפיל של השטחים הפלסטיניים בידי ישראל ,  אשר מחליש את התקווה הפלסטינית למדינה ".  עם זאת ,  הוא ציין כי על הקהילה הבינלאומית להבין את החשש הישראלי מערעור הביטחון האישי ומהניסיונות לעשות דה-לגיטימציה לקיומה של המדינה  .  לדבריו ,  הכישלון בהגעה לפתרון שתי המדינות ,  וההסתייגות של מנהיגים ישראלים ופלסטינים  " לנקוט בצעדים אמיצים ",  יצרו  " מציאות דליקה ביותר ".  
פגישת מועצת הביטחון מגיעה לאחר ששר החוץ האמריקני ,  ג'ון קרי ,  נפגש עם ראש הממשלה בנימין נתניהו במשך כמעט ארבע שעות בברלין .  לאחר הפגישה אמר קרי כי הוא סבור שישנם צעדים שיכולים להוריד את האלימות באזור ,  אשר עליהם יש לדון עם בכירים פלסטיניים וירדנים . " הפגישה העניקה לי אופטימיות זהירה לכך שייתכן וישנה דרך להרגעת המצב ולמציאת אופן שבו ניתן להתקדם הלאה ",  אמר קרי לעיתונאים לאחר הפגישה . " אם הצדדים מעוניינים לנסות להרגיע את המצב ,  ואני מאמין שהם מעוניינים בכך ,  ישנן כמה אפשרויות לכך ".  
דובר הבית הלבן ג'ון קירבי אמר כי במהלך הפגישה הוצעו כמה צעדים להרגעת המצב ,  ביניהם פעולות שישראל תעשה כדי לאשר את התחייבותה לשמור על הסטטוס-קוו בהר הבית . " שני הצדדים הסכימו על הצורך לעצור את ההסתה ,  להקל את המתח ולשוב לרגיעה ",  אמר קירבי .  
נתניהו נפגש גם עם שרת החוץ של האיחוד האירופי ,  פדריקה מוגריני ,  שאמרה לו כי על השניים  " למצוא יחדיו דרכים לעצור את האלימות ולהרגיע את המצב ".   " שוחחנו על דרכים להרגעת השטח ועל הבטחת הסטטוס-קוו באתרים הקדושים ",  אמרה .  
מוקדם יותר הודיעה מוגריני כי הקוורטט יתכנס היום בווינה לישיבה מיוחדת לאור ההסלמה במצב הביטחוני בישראל .  במסיבת עיתונאים משותפת עם שר החוץ הגרמני ,  פרנק וולטר שטיינמאייר בברלין ,  אמרה מוגריני כי היא תיפגש עם מקביליה מארצות הברית ורוסיה ועם נציג מזכ"ל האו"ם לקוורטט ,  במטרה לקרוא למנהיגים הישראלים והפלסטינים לפעול להשקטת המצב ולהרגיע את התבטאויותיהם .  

שר החוץ הפלסטיני :  אבו מאזן ייפגש עם נתניהו רק אם ייסוג מהשטחים
שר החוץ ריאד אל-מאלכי השיב לקריאתו של שגריר ישראל באו"ם ,  דני דנון ,  במהלך ישיבת מועצת הביטחון ,  והציב תנאים לקיום פגישה בין המנהיגים .  קרי : " אופטימי לאחר הפגישה עם נתניהו "
 
