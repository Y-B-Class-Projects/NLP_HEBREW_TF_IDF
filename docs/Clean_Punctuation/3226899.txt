צבע אדום בבית הלבן :  המציאות שיבשה את ביקור החלומות של נתניהו
חוץ מלהצטלם עם פתק  " מחל ",  טראמפ עשה בערך הכול כדי לחזק את נתניהו שבועיים לפני הקלפי .  אבל למציאות היו תוכניות אחרות והטילים מעזה שברו את האידיליה וגנבו את הזרקור מהישג ההכרה בגולן .  גנץ ,  מצד שני ,  התעלה מעל הציפיות באיפא"ק ,  אבל הבוחרים של שניהם נמצאים בארץ
זה היה אמור להיות מסע הבחירות המושלם :  שטיח אדום בבית הלבן ,  מחיאות כפיים סוערות באיפא"ק ,  ולסיום סיומת מתוקה ,  הישג מדיני היסטורי לחזור איתו הביתה .  שבועיים לפני שהציבור הולך לקלפיות ,  הביקור של ראש הממשלה בוושינגטון נועד להשיק בליץ מדיני של הישורת האחרונה שיבהיר לכולם ש"נתניהו ליגה אחרת ".  
החבר הג'ינג'י מהבית הלבן התגייס למשימה ,  הודיע על הכרה ברמת הגולן ,  הרעיף חיבוקים ומחמאות מפה ועד בית הכנסת העתיק בגמלא ,  וחוץ מלהצטלם עם פתק  " מחל "  עשה בערך הכול כדי למלא את תפקידו ככוכב סרטוני הקמפיין של הליכוד .  הכול היה מתוכנן ,  מתוסרט ומחושב היטב ,  אבל למציאות היו תוכניות אחרות .  
הטילים מעזה ניפצו את האידיליה הוורודה באמריקה ,  ומאיימים לגרור את ישראל לעימות ביטחוני מסוכן ולהכניס את חלקו האחרון של קמפיין הבחירות של נתניהו לכאוס מוחלט .  הביקור בוושינגטון ,  שהיה אמור לתת לו קלף מנצח ,  עשוי להירשם בדברי הימים כרגע שבו התהפך המשחק .
 עוד בנושא:למרות הסבירות הנמוכה :  בצה"ל נערכים לתמרון קרקעי נגד חמאסמנהרות ,  מתחמים צבאיים ולשכתו של הנייה :  היעדים שהתקיף צה"ל 
לא לחינם נתניהו היה נרגן וכעוס עם עלייתו למטוס בדרך הביתה ;  הוא נזף בעיתונאים שלא הקדישו מספיק זמן סיקור להיסטוריה שהוא עשה בוושינגטון ,  ואף איים ש"שיבואו איתכם חשבון ".  באמת חוצפה שהתקשורת התעסקה במה שהתרחש בארץ - בטילים ,  פצועים ,  חרדות ומקלטים - ולא בחגיגות הבחירות שלו באמריקה .  האמירה מעידה על רמת ניתוק גבוהה במיוחד ,  אבל ייתכן שגם היתה כאן השלכה :  במקרה של עזה - מי שהציבור יבוא איתו חשבון עשוי להיות דווקא נתניהו .  
המציאות הבלתי נסבלת שבה חיים תושבי עוטף עזה בסבבי האלימות החוזרים והנשנים כמעט ולא חדרה את מערכת הבחירות עד כה .  את  " טעות "  הירי של חמאס על תל אביב לפני כשבועיים הוא הצליח לבלוע מבלי להיגרר לסבב נוסף של הסלמה ,  אבל הציבור יתקשה לבלוע את הרקטה על השרון ,  שגרמה לנזק ונפגעים ,  כאירוע מקרי ואקראי ,  והדרישה לענישה חריפה וחריגה מהדהדת משמאל ומימין .  

בשנה האחרונה ,  נתניהו ובכירי מערכת הביטחון עושים הכול כדי לא להיגרר למבצע רחב או משמעותי ברצועה ,  למרות לחץ פוליטי כבד להנחית על חמאס מכה קשה ,  אבל בתזמון הנוכחי ,  כשמסביב לו שלל חיות פצועות שמחפשות להתרומם מעל אחוז החסימה - הוא הופך חשוף במיוחד לפגיעה .  אף תגובה של צה"ל לא תספק את מאוויהם של נפתלי בנט ואביגדור ליברמן שידהרו על אובדן ההרתעה והכניעה לטרור כל הדרך אל הקלפי ,  ועוד הפסקת אש יכולה לדחוף לא מעט ליכודניקים לזרועותיהם .
 בפרק הזמן המצומצם שנותר עד הבחירות לא בטוח שלנתניהו יהיה זמן לתקן את הנזק ,  אבל באופן אירוני ,  עזה יכולה לפגוע בנתניהו ובליכוד ,  אבל בה בעת להציל את המפלגות הקטנות ולחזק את גוש הימין שהוא חייב מאחוריו כדי לנצח בבחירות .  
בעוד ביקור החלומות של נתניהו בוושינגטון השתבש לאור האירועים הביטחוניים ,  אצל יריבו - בני גנץ - המסע לוושינגטון התעלה מעל הציפיות .  ראש הממשלה תכנן לעשות לגנץ בית ספר ברטוריקה ובנאומים משלהבים ,  אך הוא נאלץ לבטל את הופעתו באיפא"ק ולהשאיר את הבמה לגנץ לבדו .  
אמנם ,  גם הנאום שלו לא הצליח לחדור את קצב ועוצמת הדיווחים והכותרות מהארץ ,  אך את מבחן  " ראש הממשלתיות "  הוא עבר גם עבר .  גנץ הגיע לוושינגטון כאנדרדוג ,  מוקף בציפיות נמוכות ,  אבל כפי שהתברר יותר מפעם אחת בחודשים האחרונים ,  זה רק גרם לו להפתיע .  הנאום באיפא"ק נגע בכל הנקודות ופרט על כל הנימים של הקהל היהודי האמריקני ,  שלרוב שבוי ומאוהב באנגלית המהוקצעת של קינג ביבי :  הרבה מאוד צבא וביטחון ,  וציטוטים שמהדהדים למשפטים איקוניים של ראש הממשלה לשעבר יצחק רבין ,  קצת סיפורים משפחתיים מהשואה וקצת זכרונות מהעלאת יהודי אתיופיה ,  וקריאה מרגשת על אחדות העם היהודי והמקום הרב שיש בכותל - לכל הזרמים .  
גנץ זכה למחיאות כפיים סוערות אצל האמריקנים ,  אבל לצערו - לא הם אלה שהולכים לקלפי .  תוך שעות ספורות המחמאות על הנאום התחלפו בביקורות ובדיחות רשת על שתי הופעות לא מוצלחות בכלל בפריים טיים הטלוויזיוני בארץ .  עם כל הכבוד ליהודים האמריקנים ,  הבוחרים של נתניהו וגנץ נמצאים בארץ הקודש .  

צבע אדום בבית הלבן :  המציאות שיבשה את ביקור החלומות של נתניהו
חוץ מלהצטלם עם פתק  " מחל ",  טראמפ עשה בערך הכול כדי לחזק את נתניהו שבועיים לפני הקלפי .  אבל למציאות היו תוכניות אחרות והטילים מעזה שברו את האידיליה וגנבו את הזרקור מהישג ההכרה בגולן .  גנץ ,  מצד שני ,  התעלה מעל הציפיות באיפא"ק ,  אבל הבוחרים של שניהם נמצאים בארץ

