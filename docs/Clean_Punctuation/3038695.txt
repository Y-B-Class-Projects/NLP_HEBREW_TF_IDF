אחרי ההפסד לבנט בקרב על לב המתנחלים ,  נתניהו נושא עיניים לטראמפ
ראש הממשלה ,  שבעבר איים לפטר שרים שיתמכו בחוק ההסדרה ,  דחה ודחה את ההכרעה חרף הסיכונים המשפטיים והגינויים ולבסוף נאלץ להצטרף לחגיגה שהוביל יריבו המר  והפסיד לו במלחמה על מצביעי הימין .  בשבוע הבא בפגישתו עם הנשיא ארה"ב ,  ינסה נתניהו למשוך חזרה את החבל
בעוד ראש הממשלה בנימין נתניהו נמנם אמש  ( שלישי )  בקדמת המטוס בשובו מביקורו בבריטניה ,  יריבו המר ,  יו"ר הבית היהודי נפתלי בנט ,  היה עסוק בחגיגות ערות .  שלושה חודשים אחרי שחוק ההסדרה בגלגולו הנוכחי הונח על שולחנה של ועדת השרים לחקיקה ,  אישרה אמש מליאת הכנסת את הצעת החוק המסדירה את מעמדם של אלפי בתים בהתנחלויות - תוך הפקעת אדמות של פלסטינים - בקריאה שנייה ושלישית .  
שבועות של תמרונים ודחיות פוליטיים הגיעו לקצם .  כעת ,  הכדור המדיני והמשפטי הלוהט צפוי לעבור לפתחו של בג"ץ .  לא רק בנט חגג אמש - לחוק ההסדרה אבות רבים בליכוד ובבית היהודי - אבל בקרב הסכינים הפוליטי הישן-נושן הזה ,  הוא לקח אתמול את ההובלה בסיבוב .
 לקריאה נוספת:נתניהו על איומי הבית היהודי : " לא מתרגש מאולטימטום מזויף"אבו מאזן תוקף את חוק ההסדרה : " ישראל יוצרת מדינת אפרטהייד"יום אחרי פגישת נתניהו-מיי :  בריטניה גינתה את  " חוק ההסדרה"אחרי השיחה עם טראמפ - נתניהו הבהיר לימין : " זה לא הזמן לשליפות מהמותן "  
יותר מקרב סכינים ,  זוהי תחרות משיכת חבל - כל צד מנסה למשוך אליו את מצביעי הימין .  הפעם בנט משך חזק יותר והצליח לגרום לנתניהו לחוקק חוק שיסבך אותו  ואת המדינה  בזירה המשפטית ובזירה הבינלאומית .  כשהשרים יריב לוין וזאב אלקין יזמו את חוק ההסדרה המקורי ב-2012 בניסיון למנוע את פינוי גבעת האולפנה ,  נתניהו איים לפטר את שרי הליכוד שיתמכו בחוק .  הפעם ,  ראש הממשלה פשוט נתן לדברים להתגלגל .  הוא הקפיד לא להתבטא פומבית נגד החוק ,  כדי שבנט לא יהיה חתום לבד על הסוכריה המתקתקה של ממשלת הימין להתיישבות ,  אבל מאחורי דלתיים סגורות ניסה לעשות כל שביכולתו כדי להיפטר ממנו .  עד 20 בינואר ,  התירוץ היה ברק אובמה .  אחרי כן ,  נולד תירוץ חדש ושמו דונלד טראמפ .
 הדרך לשם כמובן היתה רצופת מכשולים משפטיים :  הסוגיה החוקתית ,  התנגדות היועץ המשפטי לממשלה אביחי מנדלבליט ,  החשש מהעובדה שהחוק עשוי להוביל בכירים ישראלים לבית הדין הפלילי הבינלאומי בהאג ,  והמחיר המדיני שכבר הגיע בדמות גינויים חריפים מכל רחבי הגלובוס .  ואולם כל זה לא היה מספיק בשביל שראש הממשלה יקום ויאמר די ,  ויסיר את החקיקה מסדר היום .  נתניהו רק ניסה לדחות ולדחות .
 כשהחוק הגיע לפתחה של ועדת שרים לחקיקה ,  נתניהו ניסה לדחות את ההצבעה בטענה שהיא עלולה לפגוע בבקשת המדינה מבג"ץ לדחות את פינוי עמונה .  כשהיה ברור שהחוק כבר לא יציל את המאחז ,  נתן לו לעבור קריאה טרומית וראשונה ,  אך הצליח לדחות את המשך קידומה באמצעות העלאת החשש ממהלך אחרו של ממשל אובמה במועצת הביטחון - נבואה שאכן הגשימה את עצמה שבועיים לאחר מכן .  בינתיים הגיע טראמפ ,  ובנט נתן פול גז .  נישא על צהלות הימין לנוכח כניסתו של הממשל החדש החליט יו"ר הבית היהודי שמדובר בחלון הזדמנויות אסטרטגי ,  בצ'אנס לקבוע עובדות חדשות בשטח ,  בימים קריטיים להפיח רוח חדשה של החלת ריבונות בלבו של הממשל החדש שאוהד את ישראל - והתחיל לשחק משחקים .  
בסיבוב הראשון הוצב ראשה של מעלה אדומים .  מיד לאחר סוף השבוע הראשון של טראמפ בבית הלבן ,  הועלתה הצעת החוק לסיפוח העיר על סדר היום של ועדת השרים לחקיקה .  נתניהו הצליח לדחות את ההצבעה לאחרי פגישתו עם הנשיא הנכנס ,  אבל בנט היה צריך סוכריה אחרת שתמתיק את הגלולה המרה של פינוי עמונה - והוא החליט ללכת בכל הכוח על חוק ההסדרה .
 לא כולם בקואליציה של נתניהו התלהבו מחוק ההסדרה ,  בלשון המעטה .  שר הביטחון אביגדור ליברמן זלזל בו כבר בתחילת הדרך ותייג זאת כגחמה אלקטורלית של בנט ,  ושר האוצר משה כחלון סתם ניסה להישאר מחוץ למשחק .  אבל שרי הליכוד התחייבו כולם לתמוך בחוק ,  ונתניהו נאלץ ליישר קו ולהצטרף לחגיגה .  
ואולם מאחורי הפוסטים בפייסבוק ,  נתניהו שוב ניסה לדחות .  הפעם ,  כדי לתאם עם הממשל החדש את המהלכים - אבל גם מסרים של הבית הלבן נגד החוק לא הצליחו לשכנע אותו לשנות את כיוון ההגה .  עד הרגע האחרון ,  כשכבר היה ברור שלוחות הזמנים לא יאפשרו לו להשתתף בהצבעה ,  הוא עדיין לא היה מוכן להודות בכך בפומבי ,  ואמר בפה מלא לעיתונאים שליוו אותו בלונדון שהוא מתכוון להשתתף בהצבעה .  כשמזכירת הכנסת קראה את צמד המלים  " לא נוכח "  אחרי שהוקרא שמו של נתניהו בהצבעה ,  אף אחד בכנסת לא ממש הופתע .  
נתניהו לא ימהר להעניק לבנט שום גביע .  לכן הוא מעולם לא היה מוכן לתת ברקס לחוק ההסדרה ,  חרף האזהרות החמורות מהנזק הבינלאומי שהוא עלול לגרום .  אין צורך ,  שבג"ץ יעשה את זה .  בינתיים הגינויים שזורמים מהעולם מציגים את ראש הממשלה כשותף מלא  ואף המוביל - של מהלך זה ,  ואת הקרדיט בציבור הרחב הוא יכול לחלוק .  אבל במאבק על הקול הימני שמשמיעה ממשלתו ,  אין ספק שהפעם הבית היהודי הכריע .  למרות שיש גם את ליברמן וכחלון הפרגמטיים ,  נתניהו בוחר שוב ושוב בבנט ובסמוטריץ' המתנחלים .  האחרונים הם שהעניקו לנתניהו את המנדטים המנצחים בבחירות האחרונות ,  ונראה שעל פיהם יישק דבר .  כל שצריך זה לבחון את כל המהלכים האחרונים של הממשלה - כולם בגלל פינוי 40 משפחות :  אישור אלפי יחידות דיור בנייה בהתנחלויות ,  הודעה על הקמת התנחלות חדשה ואישור חוק ההסדרה .  
מבקריו של נתניהו בארץ הטיחו בו השבוע שהוא ראש הממשלה של המתנחלים .  מבקריו בחו"ל העירו בעבר שראש הממשלה האמתי כאן הוא בעצם בנט .  בשבוע הבא ,  בפגישה עם טראמפ ,  נתניהו יכול לשנות את כיוון ההגה ולהשתמש בהבנות ובהסכמות בנושא הישראלי-פלסטיני כדי לבלום חלק מדרישות הריבונות של בנט .  טראמפ הוא גם הציר שנתניהו ייאחז בו בשבועות הקרובים כדי להתרומם מעל עשן הסיגרים הנישא מחדרי החקירות של המשטרה ,  כשסדר היום ילך ויתמלא בדיווחים לקראת ואחרי הפגישה המסקרנת של שני המנהיגים .  נתניהו ינסה להדגיש כיצד הוא האיש הנכון ,  במקום הנכון ובזמן הנכון ,  כדי להתמודד עם הנשיא האמריקני החדש ,  שיוכל לסייע לו להחזיר את החבל לחזקתו  ולהשתלט מחדש על המשחק הפוליטי .
  ( עדכון ראשון :  23:30 )  

אחרי ההפסד לבנט בקרב על לב המתנחלים ,  נתניהו נושא עיניים לטראמפ
ראש הממשלה ,  שבעבר איים לפטר שרים שיתמכו בחוק ההסדרה ,  דחה ודחה את ההכרעה חרף הסיכונים המשפטיים והגינויים ולבסוף נאלץ להצטרף לחגיגה שהוביל יריבו המר  והפסיד לו במלחמה על מצביעי הימין .  בשבוע הבא בפגישתו עם הנשיא ארה"ב ,  ינסה נתניהו למשוך חזרה את החבל

