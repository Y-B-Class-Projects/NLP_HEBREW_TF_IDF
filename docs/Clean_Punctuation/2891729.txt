ארדן על הקלת הוראות הפתיחה באש : " לא מתכוונים שייהרגו אנשים "
 במהלך כינוס פגרה בכנסת שעוסק באירועים בהר הבית ,  אמר השר כי  " מיידי האבנים צריכים לדעת שהאמצעים לפי החוק יינקטו כלפיהם ".  הרצוג : " נתניהו עלול להיות האחראי לאינתיפאדה השלישית ".  דיסקין : " מי שחושב שיד קלה על ההדק תביא להפסקת טרור האבנים  טועה "
 השר לביטחון הפנים גלעד ארדן התייחס היום  ( שני )  לאירועים האחרונים בהר הבית ובירושלים במהלך כינוס פגרה של הכנסת .  הוא הבהיר לגבי הקלת הוראות הפתיחה באש ,  כי  " הכוונה היא לא שיהרגו אנשים ,  אבל אם מישהו זורק אבן או בקתב הוא צריך לדעת שכל אמצעי לפי החוק יינקט כלפיו ".  הוא הוסיף : " ביקשתי לבחון את השימוש ברוגר ,  רובה 0.22 שהסכנת חיים ממנו פחותה ,  כדי לסכל פיגועים בלי שייהרג מישהו אחר באותה פעולה ". 
בדבריו ,  אמר כי חברי הכנסת משמאל מנסים להטעות את הציבור כאשר הם מאשימים את ממשלת נתניהו בהסלמה . " חברי הכנסת חושבים לציבור יש זיכרון קצר ",  אמר . " הם מוכרים להם ,  שהסיבות ליידויי האבנים הן או שלא קיבלנו את התזה הגאונית של יש עתיד על ועידה אזורית ,  או שמא הסיבה המרכזית לגלי האלימות היא היעדר תקווה ואופק מדיני .  אז לא ,  הציבור חכם ,  הוא לא טיפש ,  הוא לא שוכח שגלי הטרור בירושלים ובכל רחבי ארץ ישראל ,  לא התחילו בתקופת נתניהו והליכוד ,  אפילו לא בתקופת מפא"י ,  הם התחילו לפני קום המדינה .  מעל מאה שנים של טרור כאן באזור ". 
הוא הוסיף : " לא נשלים עם המצב בירושלים .  בשבוע האחרון היו בירושלים 128 אירועים של יידוי אבנים ו-31 השלכות בקבוקי תבערה .  זה לא המצב שהיה לפני למעלה מעשור ,  אבל אלה לא הפרות סדר .  זה טרור עממי שמסכן חיי אדם ".  כמו כן ,  אמר : " זה לא נתפס שהממשלה תשקיע מיליארדי שקלים כדי שהרכבת הקלה תסיע את כל תושבי העיר ,  ובכל שבוע יושלכו לעברה אבנים .  דמיינו לכם שהיו מושלכות אבנים על רכבת בוושינגטון ".  
יו"ר האופוזיציה יצחק הרצוג הפנה במהלך הדיון אצבע מאשימה לראש הממשלה בנימין נתניהו . " את הוראות הפתיחה באש תשאיר על כנן ותן הוראות למשא ומתן ",  אמר הרצוג .  לדבריו ,  אמצעים כמו  " חוק הטרור "  שמקל על הרשעת נאשמים בביצוע פעולות טרור יהיו יעילים יותר . " אפשר להעביר את חוק הטרור ,  אנחנו מוכנים לתמוך בו כאופוזיציה כי הוא נותן כלים אמיתיים למאבק .  לא איומים על בתי המשפט ,  אלה רק נועדו לחזק תדמיות של ראש הממשלה .  ובעיקר ,  יש לחדש מיד את התהליך המדיני ולייצר תקווה לתזוזה ושינוי .  אם לא ,  אתה ,  נתניהו ,  עתיד להיות אחראי לפרוץ האינתיפאדה השלישית .  אתה ,  ולא אף אחד אחר ". 
על רקע הדברים ,  בית המשפט המחוזי בירושלים גזר היום שנתיים עד חמש וחצי שנות מאסר על ארבעת חברי  " חוליית עיסאוויה "  שהציתו בית כנסת בשכונת הגבעה הצרפתית בעיר והשליכו בקבוקי תבערה על כלי רכב של ישראלים .  הארבעה הורשעו בדצמבר האחרון בשמונה סעיפים במסגרת הסדר טיעון .
 בהמשך לפסק הדין המקל של השופט אריה רומנוב ,  השר ארדן קרא לפרקליטות להגיש ערר בדחיפות לבית המשפט העליון . " לא יכול להיות שמחבלים שהציתו בתי כנסת ,  יידו בקבוקי תבערה לעבר כלי רכב ,  תחנות דלק ובסיסי צה"ל יקבלו עונשים קלים שנעים בין שנתיים  לחמש שנות מאסר ",  כך מסר השר ארדן והוסיף כי  " מי שמבצע פשעים חמורים ומנסה לשרוף רכב על יושביו ,  צריך לדעת שהוא ישלם מחיר גדול וירצה שנים רבות בכלא ".  
ראש השב"כ לשעבר יובל דיסקין התייחס גם הוא למאורעות בירושלים ,  וטען כי הקלה בתנאי הפתיחה באש לא תביא להפסקת יידויי האבנים והפרות הסדר . " סוף מעשה במחשבה תחילה וגם שימוש בהרבה ניסיון .  מי שחושב שיד קלה יותר על ההדק בדמות הוראות פתיחה באש מקלות ,  תגרום להפסקת טרור האבנים  טועה ",  כתב דיסקין בעמוד הפייסבוק שלו .
" תופעות מתמשכות של זריקות אבנים ,  בקבוקי תבערה ,  פיגועי דריסה ,  דקירות ועוד ,  מעידות בדרך כלל על אווירה עממית קשה הנובעת מסיבות שונות ומורכבות של מצוקה כלכלית ,  תגובה לאירוע או לפיגוע קשה - למשל הפיגוע במשפחת דוואבשה בדומא - מתח בהר הבית ,  הסתה ,  תסכול ובעיקר - היעדר תקווה ",  כתב . " אין טעות גדולה יותר משפיכת דם נוסף ובמיוחד של אזרחים .  נהפוך הוא .  זה רק מסלים ומחמיר את המצב ".  
דיסקין הוסיף כי שימוש בנשק חם נגד מתפרעים לא סייע באינתיפאדה השנייה ,  ואף החמיר את המצב . " מה שקיבלנו היה 'אווירת נקם' שנוצלה על ידי ארגוני הטרור השונים ,  שהפכה לתופעה של פיגועי התאבדות קשים ביותר ,  שלצורך עצירתם נדרשו שנים של יד קשה ,  סיכולים ממוקדים ,  אלפי מעצרים ודם רב מאוד בשני הצדדים ". 
לבסוף ,  כתב : " אני מציע לכל הפוליטיקאים הפופוליסטים שמוכרים לציבור סיסמאות זולות של 'הוראות פתיחה באש מקלות' ו'יד קשה' ,  לשקול שוב את המדיניות שלהם ,  כי היא תעלה לנו ביוקר .  אני מקווה שהיועץ המשפטי לממשלה ישכיל לעמוד בפרץ ולמנוע את הדבר .  זה הרבה יותר מורכב ובעיקר מצריך החלטות 'לא פופוליסטיות' לטפל באווירה עממית כזו .  אבל זה משתלם בסדרי גודל .  לכולם ". 
נשיא המדינה ראובן ריבלין התייחס אמש לאירועים האחרונים בירושלים והר הבית ,  ואמר כי מקורם ב"פרובוקציה של גורמים עוינים שמנסים לדרדר את המצב הביטחוני בירושלים ולפגוע בשלום תושביה ".  בדברי ריבלין בתפילת הסליחות המסורתית בבית הכנסת שבמשכן ,  אמר כי  " שבנו לירושלים כדי לבנות אותה ולא ניתן לאף גורם לערער את אחיזתנו בעיר ,  את שלומה ואת ביטחונה ". 
יהושע בריינר השתתף בהכנת הידיעה .
  ( עדכון ראשון :  12:18 )  

ארדן על הקלת הוראות הפתיחה באש : " לא מתכוונים שייהרגו אנשים "
 במהלך כינוס פגרה בכנסת שעוסק באירועים בהר הבית ,  אמר השר כי  " מיידי האבנים צריכים לדעת שהאמצעים לפי החוק יינקטו כלפיהם ".  הרצוג : " נתניהו עלול להיות האחראי לאינתיפאדה השלישית ".  דיסקין : " מי שחושב שיד קלה על ההדק תביא להפסקת טרור האבנים  טועה "
 
