טבילת אש למופז :  דיון עם אשטון על השיחות עם אירן
יום לאחר ההסכם ,  חבר הקואליציה החדש ,  שאול מופז ,  השתתף בפגישה של ראש הממשלה עם שרת החוץ של האיחוד האירופי ,  קתרין אשטון ,  לקבלת עדכון על המגעים בין מעצמות המערב לאירן
שרת החוץ של איחוד האירופי ,  קתרין אשטון ,  וראש הממשלה ,  בנימין נתניהו ,  נפגשו בצהריים  ( רביעי )  בירושלים ,  על מנת שזו תעדכן את ראש הממשלה במהלכים האחרונים במגעים בין מעצמות המערב לבין אירן ,  לקראת המפגש הבא בין הצדדים ,  הצפוי להתקיים ב-23 במאי בבגדד .  המשנה החדש לראש הממשלה ,  ח"כ שאול מופז ,  השתתף אף הוא במפגש עם אשטון  המפגש המדיני הראשון בו משתתף מאז הצטרף לממשלת נתניהו ,  אתמול .  כמו כן ,  השתתפו בפגישה שר הביטחון ,  אהוד ברק ,  ושר החוץ ,  אביגדור ליברמן .
 ביקור הבזק של אשטון בישראל מגיע על רקע חשש ישראלי מכך שהאירנים מנצלים את המגעים הדיפלומטיים עם המערב ,  שהחלו בחודש שעבר באיסטנבול ,  ככיסוי להמשך פיתוח תכנית הגרעין .  החשש המרכזי הוא שהמגעים יאפשרו ריכוך הסנקציות וכן יספקו לגיטימציה בינלאומית להמשך פיתוח הגרעין בתנאים מסוימים . " אין שום שינוי באסטרטגיה האירנית ,  ועל אף שהלחץ של הסנקציות החל להיות מורגש ,  אין שום שינוי במדיניות או בפעילות על הקרקע .  הלחץ חייב להימשך למרות המשא ומתן ",  אמר גורם מדיני לוואלה !  חדשות ,  והסביר כי ישראל חוששת כי בשל רצונן של שש המעצמות להגיע להסכם ,  יבוצעו ויתורים מרחיקי לכת וחלק מהסנקציות המתוכננות יוסרו ,  בהן שורה של צעדים שצפויים להיכנס לתוקפם בחודשים הקרובים .
 יש לציין כי השר הטרי מופז ,  שכאמור היה ממשתתפי הפגישה ,  הביע בעבר עמדות מתונות יותר מראש הממשלה ומשר הביטחון בנושא אירן ,  ונחשב למי שמתנגד לתקיפה צבאית של מתקני הגרעין האירני . 
" אסור שפגישת המעצמות עם אירן תסתיים ללא החלטות ברורות שיחייבו את הפסקת העשרת האורניום ופיתוח הנשק הגרעיני .  ישראל מצפה שבפגישה יוחלט על צעדים ממשיים ולא רק החלטה על עוד מפגשים שיאפשרו לאירנים להמשיך ולמרוח זמן ",  אמר אתמול שר החוץ ,  אביגדור ליברמן ,  בפגישה עם עמיתו הגרמני ,  גידו וסטרוולה .  
בשבוע שעבר ,  דווח בעיתון  " הארץ "  על שורה של פגישות שקיים היועץ לביטחון לאומי ,  יעקב עמידרור ,  בבירות אירופה בנושא הגרעין האירני ,  בהן קיבל עדכון על האסטרטגיה שנוקטות שש המעצמות לקראת סבב השיחות השני עם אירן .  בסיומן ,  הוחלט על ביקור הבזק של אשטון ,  המשמשת ראש צוות המשא ומתן עם אירן מטעם שש המעצמות - ארה"ב ,  רוסיה ,  סין ,  צרפת ,  גרמניה ובריטניה - כדי לעדכן אישית את ראש הממשלה במתרחש ולהפיג את החשש הישראלי .  
סגן נשיא ארצות הברית ,  ג'ו ביידן ,  שנאם אתמול בפני רבנים קונסרבטיביים באטלנטה ,  אמר גם הוא כי החלון הדיפלומטי ייסגר בזמן הקרוב וכי זה לא יכול להמשך לעד . " אנחנו לא תמימים ,  אך בזכות המאמצים של הנשיא ,  אירן כרגע מבודדת ,  וארה"ב - לא .  טהרן נמצאת בקשיים עמוקים עם תכנית הגרעין שלה ,  הניתוק שלהם מהמערכת הפיננסית העולמית גובר ויש לה בעיה לקנות דלק מזוקק ולפתח את מגזר הנפט והגז ",  ציין סגן הנשיא . " המתחים בין המנהיג העליון לנשיא אחמדינג'ד מורגשים .  ההימור שלי - תוך שנתיים אחמדינג'ד לא יהיה שם ".  
בינתיים ,  אירן ממשיכה לפתח את אתריה הגרעיניים באין מפריע .  צילומי לוויין חדשים מראים כי האתר הגרעיני בפרצ'ין התפתחה משמעותית בחודשים האחרונים .  המרכז למדע וביטחון לאומי בוושינגטון  ( מכון ISIS )  ,  הנחשב למכון המוביל בתחומו לחקר הגרעין האירני ,  ניתח צילומי לוויין ,  מהם עולה כי באתר בוצעו עבודות בנייה משמעותיות במהלך חודש ימים ,  בתקופה שבין החודשים מרץ ואפריל השנה ,  לצד פעולות שייתכן שנועדו להעלמת ראיות .  
בהתבסס על המידע החדש ,  הסוכנות הבינלאומית לאנרגיה אטומית  ( סבא"א )  דורשת מאירן לאפשר לפקחיה לבקר במתקן ,  אך אירן עדיין לא מתירה להם לעשות זאת .  במרכז ISIS מציינים כי יו"ר סבא"א ,  יוקיה אמאנו ,  אמר כי בידיו  " מידע לפיו יש 'פעילות' מסוימת באתר ".  לדבריו ,  כל עוד פקחי הסוכנות לא מבקרים באתר ,  לא ניתן לוודא אם מדובר בפעילות גרעינית .  
עוד באותו נושא:תיעוד :  תוך חודש - בנייה נמרצת במתקן הגרעין בפרצ'יןנתניהו ל-CNN :  הסנקציות לא עובדות ;  אנו יודעים הכלגורם במערב : " הכנסת פקחי סבא"א לפרצ'ין תבטיח סבב נוסף במאי "
 לפניות לכתבת :  tal_sh@walla.net.il 

טבילת אש למופז :  דיון עם אשטון על השיחות עם אירן
יום לאחר ההסכם ,  חבר הקואליציה החדש ,  שאול מופז ,  השתתף בפגישה של ראש הממשלה עם שרת החוץ של האיחוד האירופי ,  קתרין אשטון ,  לקבלת עדכון על המגעים בין מעצמות המערב לאירן

