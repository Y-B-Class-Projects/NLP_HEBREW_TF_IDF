שלום :  לצאת מהקופסה
למה התכוון בנימין נתניהו כשאמר בישיבת הממשלה ,  בשובו מן הפסגה בוושינגטון ,  כי  " כדי להגיע לפתרונות מעשיים נצטרך לחשוב על פתרונות חדשים לבעיות ישנות "?  למה התכוון כשקרא ללמוד מהלקחים של 17 שנות מו"מ כושל ולהתחיל לחשוב על הסכסוך  " מחוץ לקופסה ",  בצורה מקורית ויצירתית ו"בדרכים חדשות "? 
לחשוב על פתרון הסכסוך הישראלי-פלסטיני  " מחוץ לקופסה ",  זה לחשוב מחוץ לגבולות ארץ ישראל המערבית .  שתי מדינות לשני עמים - כן ,  אבל לא בין נהר הירדן לבין הים התיכון .  לחלק את השטח - כן ,  אבל לא את פיסת השטח הקטנטן שבה עסקו 17 שנות המו"מ הכושל .  הפתרון חייב להתייחס לשטח הרבה יותר נרחב ,  ההסדר חייב להיות אזורי ,  וכל מחשבה אחרת היא מחשבה שנשארת בתוך אותה קופסה סגורה ומשומשת ,  שנתניהו מבקש להיפטר ממנה .
 בשבוע שעבר העלה נתניהו את מפלס המתח ביישובי יו"ש ,  כשאמר לחברי הליכוד את המשפט : " אף אחד לא ילמד אותי מהי אהבת ארץ ישראל ".  משפט שראשי הליכוד נוהגים ,  באופן מסורתי ,  להשמיעו באוזני אנשי מפלגתם רגע לפני שהם מוסרים חלקים מארץ ישראל לידי האויב .  מנחם בגין אמר  " אף אחד לא ילמד אותי מהי אהבת ארץ ישראל "  והחריב את חבל ימית .  אריאל שרון אמר אותן המילים ,  באותה אינטונציה פטריוטית ,  ערב חורבן גוש קטיף ויישובי צפון השומרון .  השמעתן מפי נתניהו מעידה ,  לכאורה ,  שהוא עדיין חושב בתוך אותה קופסה סגורה ומשומשת שהוא כל כך שואף ,  לכאורה ,  להיחלץ ממנה .
 מתוך הקופסה המשומשת ההיא הוא שלף ,  באחד מסבביו של המו"מ הכושל ,  את הסכמתו להקמת מדינה פלסטינית  " כדוגמת אנדורה ".  כלומר לא מדינה אלא מדינת ? דמה ,  ללא ריבונות אמיתית וללא עצמאות וכמובן ללא צבא ,  כנראה מפני שלדעתו מסוכן מדי להקים מדינה פלסטינית אמיתית - עם ריבונות ועצמאות ומטוסים וטנקים - במרחק יריקה מתיאטרון  " הבימה ".  חזרה על אותה הצעה בסבב השיחות הנוכחי תהיה מאכזבת ,  לא רק מפני שכל בר דעת מבין כי החמאס יכול להפוך כל אנדורה לאפגניסטן - אלא בעיקר מפני שהיא תהיה חזרה אל הקופסה המאוסה ההיא .  
כשיוצאים מתוך הקופסה רואים ,  פתאום ,  שבמזרח התיכון כבר קיימת מדינה פלסטינית .  נכון שהיא נתונה ,  עדיין ,  תחת שלטון מלוכני מיושן .  אבל האם אין בכוחה של ארה"ב לדרוש מהוד חוכמתו ופתיחותו למערב ,  המלך עבדאללה ,  כי יקבל על עצמו את האחריות המתבקשת ולא יסתפק בהשתתפות מחויכת בפסגות למיניהן ?  האם אי אפשר לדרוש אותו הדבר גם מן הנשיא מובארק ,  שמצבם של רצועת עזה ושל תושביה אמור להטריד אותו לא פחות מאשר אותנו ? 
הליכה  " בדרכים חדשות "  לא תעמעם כרגע את האיום האירני ,  שהחשש מפניו הוא ,  כנראה ,  הסיבה העיקרית להיענותו של נתניהו ליוזמת ה"שלום "  של אובמה .  אבל ישראל בכל זאת יכולה לנצל את היוזמה הזאת כדי להתחיל להפסיק את תעייתה הממושכת ,  והמדממת ,  בדרכים הישנות והרעות .
 גם הדרכים החדשות לא קלות הן ,  כי אף אחד לא ילמד את הפלסטינים מהי אהבת פלסטין ,  ואילו ירדן ומצרים ,  מצידן ,  יעדיפו שנישאר בקופסה עד כלות .  אבל כשיוצאים מתוך הקופסה נזכרים פתאום שגם לנוסחת הקופסה הישראלית האולטימטיבית , " שתי מדינות לשני עמים ",  הערבים מעולם לא באמת הסכימו .
 
שלום :  לצאת מהקופסה
nan
