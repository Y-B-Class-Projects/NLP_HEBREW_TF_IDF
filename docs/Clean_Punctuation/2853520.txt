אז והיום :  ההטבות של המפלגות הדתיות בהסכמים הקואליציוניים
השוואה בין ההסכמים הקואליציוניים הנוכחיים של ש"ס ,  יהדות התורה והבית היהודי לאלו שנחתמו ב-2009 מעלה כי התפקידים והתקציבים לא תלויים בהכרח במספר המנדטים .  בדיקת וואלה !  NEWS
בחינת ההסכמים הקואליציוניים שנחתמו בין הליכוד למפלגות הדתיות בממשלה ה-33 מדגישה שני נושאים עיקריים .  האחד ,  כמות הדרישות של הבית היהודי ,  ש"ס ויהדות התורה ,  הנחשבות סקטוריאליות ,  שגדלו בהשוואה לממשלות קודמות .  והשני והבולט יותר מכל :  כמעט כל השינויים שהוכנסו בממשלה היוצאת ,  בעיקר על ידי מפלגת יש עתיד ,  נמחקו כמעט לחלוטין .  בהסכם עם הסיעות נכתב לא אחת על שינוי התקצוב והקריטריונים בתחום החינוך העצמאי ,  תקצוב מעונות יום ,  קצבאות ילדים וזכאות לדיור כך שיוחזר למצב שהיה קיים לפני 2013 .  מבדיקת וואלה !  NEWS עולה כי על אף שכוחן של המפלגות לא השתנה ואף דעך ,  רשימת הדרישות מנתניהו לא התקצרה בהכרח .
 נתחיל מש"ס .  הסיעה החרדית-ספרדית ירדה בבחירות האחרונות בכוחה האלקטורלי מ-11 מנדטים לשבעה .  עם זאת ,  היא קיבלה לידיה את משרדי הכלכלה ,  פיתוח הנגב והגליל והדתות ,  וכן שני תפקידי סגני שר .  כמו כן ,  המפלגה זכתה גם בהעלאה קטנה בכספים לחלוקה לחברי הסיעה ,  ועל פי ההסכם הוא יעמוד על 140 מיליון שקלים .  עוד הובטח לה ייצוג הולם למגזר החרדי בדירקטוריונים של חברות ממשלתיות ;  תקציב של עד 10 מיליון שקלים למעיין החינוך התורני ,  רשת מוסדות החינוך של התנועה ,  כך שיוחזר למצב שקדם לשנת 2013 ;  שמונה מיליון שקלים לקידום ההשכלה הגבוהה במגזר החרדי ;  10 מיליון שקלים לפעילות תרבות תורנית ;  10 מיליון שקלים לפרויקט עבור נוער נושר במגזר החרדי ;  ותקציב של 70 מיליון שקל עבור מבני דת .
 כמעט כל הנושאים שבהם התערבו משרד האוצר ומשרד החינוך בקדנציה הקודמת יוחזרו למצב שקדם לממשלה ה-32 .  זה כולל ביטול מכסות לומדי התורה בחוק הגיוס וביטול הסנקציות הפליליות נגד המשתמטים מגיוס .  התקציב למוסדות חינוך יחזור אף הוא לקדמותו :  סכום התמיכה במוסדות התורניים לא יפחת ממה שנקבע בהסכם הקואליציוני ב-2009 ,  ולמרות השינויים שחלו בקדנציה האחרונה במשרד החינוך ,  על הממשלה למצוא פתרון להעברת תקציבים אלו .  כמו כן ,  סוכם על גיבוש חוק שיסדיר את הבטחת ההכנסה לתלמידי הישיבות ושינוי מבחני התמיכה למעונות יום ,  כפי שהיה מקובל ב-2012 .  נוסף לכך ,  נחתם בהסכם עם שלוש המפלגות על בחינת נוהל נפרד להקצאת מקרקעין למוסדות חרדים ,  ביטול השינוי בחישוב קצבאות הילדים וחזרה לקריטריונים לדיור - כפי שהיה נהוג לפני השבעת הממשלה הקודמת .  
יהדות התורה זכתה בששה מנדטים וקיבלה שני תפקידים של סגני שרים ,  הבריאות והחינוך ,  ואת ראשות ועדת הכספים .  נוסף על השינויים שהוזכרו הסכם עם ש"ס ,  הובטח לסיעה החרדית-ליטאית תקצוב להסעות למוסדות חרדיים כפי שהיה בעבר .  חברי הסיעה קיבלו 120 מיליון שקלים כספים קואליציוניים לחלוקה ליעדים ומיזמים בתחומי החינוך והרווחה .
 סיעת הבית היהודי ,  שקיבלה שמונה מנדטים ,  קיבלה את המשרדים החינוך והתפוצות ,  החקלאות והמשפטים ,  וכן את תפקיד סגן שר הביטחון .  על פי ההסכם שחתמה עם הליכוד ,  המפלגה תקבל תוספת של 630 מיליון שקלים למשרד החינוך ,  מתוכם לא ברור כמה יופנו לחינוך הדתי-לאומי .  98 מיליון שקלים תוספת יועברו לטובת הגדלת תקציב בחורי ישיבות שמעודדים גיוס לצה"ל .  ראש הממשלה בנימין נתניהו ,  בתיאום עם שר החינוך ושר האוצר ,  יקימו ועדה שתבחן את הסדרת תקציב החינוך הממלכתי-דתי ,  ובחינת האפשרות להגדיר את לימודי היהדות כמגמה שלישית - בדומה למגמת טכנולוגיה בבתי ספר טכנולוגיים .  נוסף לכך ,  תבחן הוועדה הפחתה בתשלומי הורים ובחינת מערכת השכר של מנהלים והצוות בהשוואה לסטנדרטים המקובלים במערכת החינוך הממלכתית .  

עוד הוחלט כי השוואת תקצוב האוניברסיטה באריאל ליתר האוניברסיטאות תיעשה בתוך שלוש שנים .  סכום נוסף שטרם נקבע יוקצה לתקצוב המדרשות לבנות על בסיס מבחני התמיכה המקובלים עבור בחורי ישיבות המעודדים גיוס לצה"ל .  המפלגה תקבל על פי ההסכם 160 מיליון שקלים נוספים ,  לחלוקה על ידי חברי הסיעה לטובת קידום מיזמים בתחומים שונים ,  ובהם חינוך ,  רווחה ,  התיישבות ,  תרבות ,  דתות ,  חקלאות ,  בריאות ,  ביטחון וחברה .  
כמו כן ,  סוכם כי 50 מיליון שקלים יוקצו מדי שנה במשך שש השנים הקרובות עבור מיגון תחבורה ציבורית והסעת תלמידים ביהודה ושומרון ,  כחלק מיישום תכנית המטה לביטחון לאומי משנת 2014 .  נוסף לכך ,  16 מיליון שקלים נוספים יוקצו בארבע השנים הקרובות לטובת מיגון כלי רכב פרטיים של תושבי הגדה .  
זאת ועוד ,  תקציב החטיבה להתיישבות יגדל ב-50 מיליון שקלים בשנים 2016-2015 .  תקציב נוסף במשרד החקלאות שגודלו טרם ברור ישמש להקמת קרן ממלכתית שתממן את שכרם של החקלאים המשביתים את עבודתם בשנת השמיטה .  15 מיליון שקלים נוספים יוקצבו לטובת הקמת מבנה קבע ל"מרכז מורשת גוש קטיף וצפון השומרון ".  תקציב נוסף ,  אף הוא טרם ידוע ,  יוקצה להקמת מנהלת גרעינים משימתיים במשרד החקלאות ,  וזאת בתוך 120 יום מכינון הממשלה .  תשעה מיליון שקלים ישמשו לתגבור מערך בירור היהדות ,  וסכום נוסף שטרם נחשף יועבר לרשויות שבתחומן נקלטו מפוני גוש קטיף וצפון השומרון .  
יודגש כי במסגרת ההסכמים עם שלוש המפלגות סוכם גם על הכפלת סכום הפיקדון לחיילים משוחררים בסך כולל של מיליארד ו-300 מיליון שקלים .  עוד עוגן בהסכם :  חוק מע"מ אפס על מוצרי יסוד ,  העלאת שכר המינימום ל-5,300 שקלים ,  סבסוד טיפולי שיניים וסעיפים נוספים הנוגעים לכלל הציבור ,  אך ללא ספק עושות חסד עם החרדים והמתנחלים .  

בבחירות ב-2009 השיגה יהדות התורה חמישה מנדטים .  על פי ההסכם שחתמה עם הליכוד ,  הסיעה החרדית קיבלה שני תפקידי סגני שר ,  הבריאות והחינוך ,  וראשות ועדת הכספים .  כמו בכל ההסכמים עם יהדות התורה ,  נחתם כי לא יהיה שינוי בסטטוס קוו ויישמר מעמדם של תלמידי הישיבות .  בנושאי דת ומדינה סוכם שיוקם פורום בין יהדות התורה ,  ש"ס ומפד"ל כדי לדון בנושא .  לצד אלו ,  נקבע עם הסיעה החרדית-ליטאית ,  כמו גם עם ש"ס ,  כי החינוך החרדי ישמור על עצמאותו ,  וכי תקציב המוסדות התורניים יעמוד על 975 מיליון שקלים .  כמו כן ,  הוחלט בתיאום עם כלל המפלגות על העלאת קצבאות הילדים בסכום של לפחות 140 מיליון שקלים .  המפלגה אף קיבלה כספים קואליציוניים בגובה 120 מיליון שקלים .
 ש"ס זכתה באותן בחירות ב-11 מנדטים וקיבלה לידיה את משרד הפנים ,  הבינוי והשיכון ,  המשרד לענייני דת ושר במשרד ראש הממשלה ,  וכן ואת סגנות ראשות הממשלה .  בהסכם עמה נקבע כי הגיור יהיה על פי ההלכה ,  והשינוי בלשון החוק נכנס להסכם הקואליציוני .  חברי הסיעה קיבלו 130 מיליון שקלים כספים קואליציוניים .  עוד נקבע בהסכם תקציב של 50 מיליון לשיפוץ מקוואות ובתי כנסת ברחבי הארץ .  
הבית היהודי ,  אז מפד"ל ,  כאמור ,  היה קטן ומצומק וקיבל שלושה מנדטים בלבד .  עם זאת ,  המפלגה קיבלה תפקיד שר אחד  ראשות משרד המדע והטכנולוגיה .  המפלגה קיבלה 70 מיליון שקלים כספים קואליציוניים .
 לפניות לכתב :  sben72@walla.co.il 

אז והיום :  ההטבות של המפלגות הדתיות בהסכמים הקואליציוניים
השוואה בין ההסכמים הקואליציוניים הנוכחיים של ש"ס ,  יהדות התורה והבית היהודי לאלו שנחתמו ב-2009 מעלה כי התפקידים והתקציבים לא תלויים בהכרח במספר המנדטים .  בדיקת וואלה !  NEWS

