ללא מרחב תמרון :  המחסום שיפריע למנדלבליט להקל על שרה נתניהו
אמירת המשטרה בבית המשפט מציגה את סלחנותו של מנדלבליט כלפי בני הזוג נתניהו באור בעייתי ,  אך ככל שהדבר תלוי בו - ימי דינם של השניים יידחו לעתיד רחוק ,  מעבר לקשת בענן .  למרות שבקבוק מערכת האכיפה סגור ,  הבועות התוססות מתרבות ועלולות לדחוף את הפקק כלפי מעלה
היעד האמיתי של הודעת המשטרה היום  ( חמישי )  בדבר חשד השוחד נגד שרה נתניהו אינו משתייך למשפחתה .  זהו היועץ המשפטי לממשלה ,  האלוף במילואים ,  עו"ד ד"ר אביחי מנדלבליט .
 המשטרה התייחסה בבית המשפט רק לפרשה 4000 ,  אחת מארבע החקירות נגד בנימין נתניהו ,  ו/או רעייתו ובנו יאיר ,  או מקורביו .  אבל האמירה הנוקבת ,  המגדירה את שרה נתניהו כחשודה בפשע חמור ,  מציגה באור בעייתי את סלחנותו של מנדלבליט כלפיה בתיק מעונות ראש הממשלה .
 לקריאה נוספת:המשטרה בדיון בביהמ"ש :  שרה נתניהו חשודה בקבלת שוחד בתיק בזקנתניהו נחקר בפרשת בזק ;  גורם במשטרה : " לא הצליח להפריך את החשדות"משפחת נתניהו ליועמ"ש :  בדוק שוב חקירות ניצב ריטמן בענייננו 
בתיק המעונות נקט מנדלבליט בסדרת מהלכים תמוהים .  הוא התעקש לדון אישית בעניינה של שרה ,  בעוד עזרא סיידוף ,  שותפה לכתב החשדות על סף כתב אישום ,  מטופל שני דרגים נמוך יותר ,  בפרקליטות מחוז ירושלים .  התירוץ של מנדלבליט :  כך נהג גם קודמו ,  עו"ד יהודה וינשטיין .  כיום ,  וינשטיין ,  שיצא מגדרו רוב שש שנות כהונתו כדי לסוכך על הזוג נתניהו ,  הוא שנוא נפשה .  כביכול ,  החלטתו להורות על חקירה פלילית בתיק המעונות - לא שהיה ביכולתו לנהוג אחרת ,  בעקבות דוח חריף של מבקר המדינה - פרצה את הסכר לנחשול המציף את הזוג בשנתיים האחרונות .
 מנדלבליט התמהמה למעלה משנה ,  לאחר שהועברו אליו המלצות המשטרה להעמדת שרה לדין ,  ולבסוף גנז את רובן ,  ללא הסבר משכנע .  אז נמנע מלהציע לסיידוף מעמד של עד מדינה נגד שרה ,  ומקומם מכל - ניהל איתה הידברות ארוכה על הסדר סלחני בתיק .  הוא סירב אמנם לכניעה מוחלטת ,  שבודאי לא היתה עומדת במבחן בג"ץ ,  אך הלך - או זחל - כברת דרך מופרזת לקראתה .  
בעוד שבוע יצוין יום השנה הראשון להודעת מנדלבליט על החלטתו להעמיד את שרה לדין ,  בכפוף לשימוע .  שנה שלמה חלפה .  נכון יותר ,  מוזמזה ובוזבזה .  באוקטובר אמור המישפט להיפתח .  אל דאגה :  לא באמת .  תהיה רק ישיבת הקראה ,  עורכי-הדין יתבקשו לפתוח יומנים ולבדוק אם יש למי מהם סקי באפריל או הלוויה ביוני ,  וההליך המהותי ישתרך עד לעשור הבא .  בינתיים גם תמשיך עיריית ירושלים להתחמק מהשעיית הפסיכולוגית החינוכית ,  בלי שהיועץ המישפטי יאמר את דברו הערכי .  
האיתות של מנדלבליט ,  ושל פרקליט המדינה שי ניצן ,  המתמרן לתפקיד היועץ הבא  ( שיתמנה בסתיו 2021 ,  בתקופת כהונתה של הממשלה שתורכב בתום בחירות 2019 )  ,  או למושב בבית המשפט העליון ,  הוא שככל שהדבר תלוי בהם ,  ימי הדין של שרה ובנימין נתניהו יידחו לעתיד רחוק ,  מעבר לקשת בענן .  באולימפיאדה של ניצן ומנדלבליט ,  השאיפה היא להגיע לאט יותר ,  נמוך יותר ,  חלש יותר .
 ציר הזמן בעבודת היועץ ופרקליטות המדינה ,  להבדיל מזו של פרקליטויות המחוזות  ( ירושלים ומיסוי וכלכלה )  ושל המשטרה ,  סותר את ציר התוכן .  ככל שהחומרים נגד הזוג נתניהו מצטברים ומחמירים ,  הטיפול בהם בפסגת המערכת משתרך .  החרב הפלילית מעל ראשו של ראש הממשלה חדה מתמיד ,  אך היא מוקפאת בידי מנדלבליט במרחק בטוח מצווארו של נתניהו .
 כחשוד ,  על לא עוול בכפו ,  בפרשת הרפז ,  גילה מנדלבליט כמה קשה יכולה להיות פגיעתו של רב-פקד ביחידת להב 433 .  היום קיבל תזכורת נוספת .  ברגע שהמילים נאמרו באולם בית-המשפט ,  נוצקו לתמליל ושודרו לאומה ,  אין עוד ליועץ מרחב תימרון .  הושם מחסום מפני נטייתו של מנדלבליט להקל עם שרה מתחת ומעבר לנסבל ,  ציבורית .  
ועדיין ,  מנדלבליט אחראי למצב השערורייתי של שני חשודים ,  אשת ראש ממשלה ובעלה ,  המעמידים פנים שהחקירות נגדם קלושות ,  קורסות ,  מתפוררות ומשוטטים בעולם בחיוכים מאולצים ובנפנופים למעריצים .  בגללו ,  אחד משלושת עורכי הדין שלהם  ( יש להם אחד לתיקי אין כלום ,  אחד לתיקי לא היה כלום ואחד לתיקי לא יהיה כלום )  מרשה לעצמו לפהק ,  בשליחות ראש ממשלת ישראל ,  ש"המשטרה אמרה ,  אז מה ",  כאילו המשטרה אינה זרוע של המדינה .
 הבקבוק של מערכת אכיפת החוק תוסס .  הוא עדיין פקוק בראשו ,  אבל הבועות הדוחפות כלפי מעלה מתרבות .  מנדלבליט וניצן סומכים מדי על מנהגו של העליון למעט בהתערבות בהחלטותיהם .  החמרת עונשו של נוחי דנקנר ,  בהרכב שהנשיאה אסתר חיות נעדרה ממנו אך שרוחה שרתה עליו ,  משקפת מגמה נוקשה בתיקי צוואר וציבור - שחיתות ציבורית וצווארון לבן .  בכריך הזה ,  בין הפרוסה התחתונה של המשטרה והעליונה של השופטים ,  נשאר ליועץ המשפטי לממשלה רק תפקיד הנקניק .  

ללא מרחב תמרון :  המחסום שיפריע למנדלבליט להקל על שרה נתניהו
אמירת המשטרה בבית המשפט מציגה את סלחנותו של מנדלבליט כלפי בני הזוג נתניהו באור בעייתי ,  אך ככל שהדבר תלוי בו - ימי דינם של השניים יידחו לעתיד רחוק ,  מעבר לקשת בענן .  למרות שבקבוק מערכת האכיפה סגור ,  הבועות התוססות מתרבות ועלולות לדחוף את הפקק כלפי מעלה

