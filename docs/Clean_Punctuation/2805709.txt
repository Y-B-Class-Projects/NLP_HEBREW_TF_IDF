חשאי ,  חשאי מדי :  הערוץ שהוביל לקריסת תהליך השלום
במקביל לשיחות הגלויות בין ישראל לפלסטינים ,  ניהל עו"ד יצחק מולכו ,  שליחו המיוחד של ראש הממשלה ,  מגעים שקטים עם נציג מטעם אבו מאזן .  הבעיה היא שפגמיו הרבים של הערוץ החשאי ,  פגעו אנושות ביוזמתו הגלויה של שר החוץ קרי .  חשיפה
גל האלימות והטרור שמשתולל בשבועות האחרונים בירושלים ובכל רחבי הארץ גרם לאחרונה לחידוש הקריאות למשא ומתן עם הרשות הפלסטינית .  בכירים לשעבר במערכת הביטחון ,  בהם ראש המוסד בדימוס שבתי שביט ,  ראש השב"כ לשעבר יובל דיסקין ,  ויותר ממאה קצינים בכירים במילואים ,  קראו לראש הממשלה ,  בנימין נתניהו ,  לחדש את התהליך המדיני  לפני שהאלימות תסלים והמצב ייצא משליטה .  גם בקהילה הבינלאומית נשמעות קריאות דומות .  
אלא שלמרות תחושת הדחיפות ,  גם אלה הקוראים לחידושו של  " תהליך השלום "  האין-סופי ,  מודים כי לפני שהשיחות מתחדשות ,  דרושה הפקת לקחים רצינית מסבב השיחות האחרון ,  בניצוחו של שר החוץ של ארצות הברית ,  ג'ון קרי .  המגעים שהוביל קרי הסתיימו בחודש אפריל אשתקד בכישלון חרוץ ,  שתרם תרומה לא קטנה לאלימות המשתוללת מאז בכל החזיתות .  לא מעט עיתונאים ,  פרשנים ומומחים ניסו להסביר מה גרם לכישלונו של קרי ולהציע מסקנות לעתיד .  פרט מידע קריטי אחד נעלם מעיניהם של כל מי שהציעו ניתוחים בנושא :  במקביל לשיחות הרשמיות של קרי ,  התנהל ערוץ חשאי בין שליח מיוחד מטעם ראש הממשלה נתניהו ,  לבין אדם המקורב ליו"ר הרשות הפלסטינית ,  אבו מאזן .  
הערוץ החשאי ,  שנחשף הבוקר  ( חמישי )  בוואלה !  חדשות ובמגזין האמריקני  " ניו ריפבליק ",  יצר התקדמות משמעותית לקראת הסכם ,  וגרם בשלב מסוים לאופטימיות של ממש בקרב העוסקים במלאכת המשא ומתן .  אלא שהערוץ החשאי הזה היה פגום מיסודו ,  ופגמיו תרמו תרומה של ממש לכישלונו המוחלט של קרי .  האדם המקורב לאבו מאזן ,  שכביכול ייצג אותו בערוץ החשאי הזה ,  פעל למעשה בלי מנדט ברור מהמנהיג הפלסטיני .  העמדות והרעיונות שהוא הציג במהלך השיחות לא ייצגו את אבו מאזן .  כך נוצר מצג שווא של התקדמות ,  שבפועל לא הייתה לה אחיזה במציאות .  
חלקים גדולים מהסיפור הזה הם בגדר תעלומה ,  כולל השאלה כיצד ומדוע נעלם הפגם המהותי הזה מעיניהם של גורמים בכירים בישראל ובארצות הברית .  עם זאת ,  מה שבכל זאת אפשר לספר על הערוץ החשאי מספיק כדי לעורר שאלות קשות על ניהול המשא ומתן של קרי ,  ולהציע מסקנות חשובות לכל מי שירצה בעתיד לחדש את המאמץ לשלום .  
עו"ד יצחק מולכו ,  שליחו המיוחד של נתניהו לשיחות עם הפלסטינים בכל תקופת כהונתו כראש ממשלה ,  החל בשנת 2010 לנהל ערוץ שיחות חשאי עם אדם המקורב לאבו מאזן .  זהותו של המקורב אינה נחשפת כאן מתוך התחשבות בביטחונו האישי .  רק קבוצה מצומצמת של בכירים בירושלים וברמאללה ידעו על קיומן של השיחות .  בשלב מסוים הוחלט לעדכן גם את האמריקנים על קיומן ,  ומי שנכנס לתמונה היה דניס רוס ,  המתווך הוותיק ביותר בסכסוך הישראלי-פלסטיני ,  שכיהן באותה עת כיועץ מיוחד לענייני מדיניות חוץ של הנשיא אובמה .  
רוס החל להצטרף לפגישותיהם של מולכו ושל שותפו הפלסטיני ,  והיה בכך לגורם החיצוני היחיד שלקח חלק פעיל בשיחות .  השלושה ניסו יחדיו לגבש הבנות שיהיו מקובלת על נתניהו ועל אבו מאזן ,  וישמשו בסיס למשא ומתן רציני להסדר קבע .  בין השאר ,  הם דנו באפשרות שישראל תכיר בגבולות 1967 עם חילופי שטחים ,  תמורת גמישות מצד הפלסטינים בנוגע לדרישתו של נתניהו להכיר בישראל כמדינת הלאום של העם היהודי ,  תוך הגנה מלאה על זכויותיהם של ערביי ישראל .  הדיון ברעיונות הללו מעולם לא גובש לכלל עסקה של ממש ,  אבל עצם העלאתם לדיון הייתה שבירת טאבו מצד שני הנציגים .  
דניס רוס ניסה לקדם את מעמדו של הערוץ החשאי בעיני בכירי הממשל האמריקני ,  אבל נכשל בכך .  לדברי גורם בכיר בממשל אובמה ,  אף אחד בוושינגטון לא התעניין בערוץ הזה ,  למעט היועץ לשעבר לביטחון לאומי תום דונילון .  גם בירושלים וברמאללה לא נרשמה התלהבות :  נתניהו ואבו מאזן לא הראו כל סימן לכך שהרעיונות שנידונו בערוץ החשאי מקובלים עליהם .  עם הזמן ,  כאשר התברר שאיש לא מעוניין בעבודתם ,  מולכו ואיש הקשר שלו הפחיתו את תדירות הפגישות ביניהם .  
הדברים השתנו בחודשי האביב והקיץ של 2013 ,  כאשר שר החוץ החדש והפעלתן של ארצות הברית ,  ג'ון קרי ,  החל להפעיל לחץ על נתניהו ועל אבו מאזן לחדש את המשא ומתן הישיר ביניהם .  קרי ביקר באזור חמש פעמים בין מרץ ליולי ,  והצליח לבסוף לעשות את הבלתי ייאמן ולהכריז על חידוש השיחות .  במקביל לעבודה שעשה קרי בערוץ הרשמי ,  חידשו מולכו ואיש הקשר שלו את ערוץ השיחות החשאי ביניהם ,  כאשר מולכו טס אחת לכמה שבועות לעיר בירה אירופית ,  שבה היו השניים נפגשים .  
דניס רוס ,  שנחשב לאורך השנים למתווך פרו-ישראלי שאינו מקובל על הפלסטינים ,  פרש מממשלו של אובמה בשנת 2011 .  אלא שגם לאחר התפטרותו ,  הוא המשיך ללוות את הערוץ החשאי ,  אפילו אחרי שביולי 2013 מונה השגריר לשעבר בישראל מרטין אינדיק למתווך הרשמי של קרי .  רוס ניצל את קשריו האישיים עם מולכו ,  קרי ונתניהו כדי להמשיך להיות מעורב בשיחות ולהשפיע עליהן  וזאת למרות שלא נשא באף תפקיד רשמי במהלך תקופת המשא ומתן של קרי .  
בחודשים הראשונים של  " שיחות קרי ",  המשא ומתן הרשמי שניהל מרטין אינדיק היה תקוע לחלוטין .  השיחות בהשתתפותם של השרה ציפי לבני  ( יחד עם מולכו )  והנציגים הפלסטינים סאיב עריקאת ומוחמד שתיה ,  לא התקדמו לשום מקום .  צעקות ,  ויכוחים ארוכים וטקטיקות של משיכת זמן העיבו על התהליך .  מולכו ,  שהיה מעורב בו-זמנית גם בערוץ הרשמי וגם בערוץ החשאי ,  התנהג כאילו מה שקורה בשיחות עם אינדיק ,  לבני ,  עריקאת ושתיה ,  פשוט לא מעניין אותו .  כל המשתתפים בערוץ הרשמי הביעו תסכול מהתנהלותו . " היה ברור שהוא חושב שזה לא המקום שבו קורים הדברים המעניינים ",  אמר גורם שהיה מעורב בשיחות .  
בינתיים ,  בערוץ החשאי עם איש הקשר המקורב לאבו מאזן ,  מולכו גילה גישה שונה .  הערוץ החשאי הלך והתקדם בחודשי הסתיו והחורף של 2013 לעבר הסכמות פורצות דרך .  מולכו ושותפו לקחו את הדיונים שלהם מהשנים 2011-2010 וניסו לבנות על בסיסם מסמך הבנות ,  שישמש בסיס ל"מסמך מסגרת "  אמריקני .  הם דנו ברצינות על גבולות 1967 עם חילופי שטחים ,  על אופייה של ישראל ,  על סוגיית הפליטים ועל עניינים נוספים .  הנושא היחיד שבו לא הצליחו להגיע לשום הבנות כלל היה ירושלים ,  שם נשמר פער של ממש .  בהיעדר כל התקדמות בנושא הזה ,  הוחלט בפועל לדחות את הדיון בסוגיה הנפיצה והרגישה מכל למועד מאוחר יותר .  
קרי ,  אינדיק ולבני ידעו על קיומו של הערוץ החשאי והיו מעודכנים באופן שוטף על תוצריו .  אולם בכירים ישראלים העריכו באותה עת שהנושאים ונותנים הרשמיים בצד הפלסטיני ,  עריקאת ושתיה ,  אינם מודעים למה שהתרחש בערוץ החשאי .  בסוף דצמבר 2013 ,  כאשר מולכו ושותפו היו עסוקים בליטוש וניסוח ההבנות הבלתי-רשמיות שלהם ,  התברר עם זאת כי ישנה בעיה חמורה הרבה יותר :  בישראל התחילו להבין שכלל לא ברור אם שותפו של מולכו בשיחות באמת מייצג את אבו מאזן ,  ואם יש לו מנדט לדיונים המתקדמים שהתקיימו באותה עת .  
ב-26 בדצמבר 2013 הצליח עיתונאי  " ידיעות אחרונות "  נחום ברנע להרעיד את שלוותם של שותפי הסוד המעטים שידעו על הערוץ החשאי ,  כאשר פירסם בהבלטה שבתקופת ממשלתו הקודמת של נתניהו ניהל מולכו מגעים מול איש קשר פלסטיני סודי .  ברנע לא כתב כי ערוץ הקשר החשאי של מולכו עדיין פעיל ונתפס משמעותי מאוד בעיני ההנהגה הישראלית ,  אבל המהות של הדיווח הייתה נכונה .  בלשכת ראש הממשלה בירושלים סירבו להתייחס לפרסום ,  ובכך למעשה חיזקו את אמינותו .  אולם תגובתו של אבו מאזן הייתה שונה בתכלית ,  וגרמה לדאגה בקרב המעורבים במשא ומתן .  
באותו הערב שבו פורסמה הכתבה של ברנע ,  נפגש אבו מאזן בלשכתו במוקטעה ברמאלללה עם חוקרים מטעם המכון למחקרי ביטחון לאומי .  עו"ד גלעד שר ותת-אלוף  ( במיל' )  אודי דקל הגיעו לשם כדי לראיין אותו לקראת כנס של המכון .  מול המצלמה ,  הכחיש אבו מאזן בתוקף שאי פעם התנהל ערוץ חשאי בינו לבין נתניהו ,  או שערוץ כזה מתנהל כעת .  הוא הבהיר כי ערוץ הקשר היחיד בינו לבין נתניהו הוא הערוץ הרשמי בהובלתו של מרטין אינדיק  ( שבאותה העת סבל מקשיים משמעותיים )  .  דוברו הרשמי חזר על הדברים בראיונות לתקשורת הפלסטינית והבינלאומית .  
תגובתו של אבו מאזן יצרה בלבול בצד הישראלי .  בכירים במערכת התריעו שנראה כי המנהיג הפלסטיני לא רק שאינו מחויב לערוץ החשאי ,  אלא יותר מכך ,  ייתכן שכלל אינו יודע על ההתקדמות שנרשמה במסגרתו .  גם בכירים אמריקנים היו שותפים לדאגה הזו ,  וחלקם לא הופתעו מתגובתו של הראיס ,  שכן הם סברו כבר מזמן שהערוץ החשאי אינו באמת נחשב בעיניו .  מרטין אינדיק ,  למשל ,  התריע כבר שבועות קודם לכן שנתניהו ואבו מאזן מתייחסים לערוץ החשאי בצורה שונה לגמרי .  בכיר פלסטיני אישר את הדברים ,  ואמר כי כבר מתחילתו של הערוץ החשאי ב-2010 ,  אבו מאזן  " לא לקח ברצינות את השיחות האלה עם מולכו ".  
מידת חוסר המחויבות של אבו מאזן לתוצרי הערוץ החשאי התבררה במלואה בתחילת 2014 ,  כאשר קרי החליט לאחד את שני ערוצי המשא ומתן ,  ולהפוך את הדיונים שנערכו בערוץ החשאי לחלק מהמשא ומתן על  " מסמך מסגרת "  אמריקני .  נתניהו היה מוכן לעבוד עם תוצרי הערוץ החשאי ,  אולם הוא התעקש להציג הסתייגויות לכל מסמך שיתבסס עליהם .  יועציו הקרובים ניהלו משא ומתן מתיש ואין-סופי עם אנשיו של אינדיק ,  כאשר בהזדמנות אחת התווכחו במשך שעות על מיקומו של פסיק .  האמריקנים חשו שנתניהו למעשה מרוקן את הבנות הערוץ החשאי מתוכנן .  חמורה מכך הייתה תגובתו של אבו מאזן :  יו"ר הרשות דחה בתוקף את תוצרי הערוץ החשאי .  הוא לא הסכים לכל דיון בנושא המדינה היהודית ,  והאפשרות שמסמך המסגרת לא יכלול התייחסות מפורשת לבירה פלסטינית במזרח ירושלים ,  נתפסה בעיניו כהתאבדות פוליטית .  
הזעם שאבו מאזן הביע כלפי רעיונות המסגרת של קרי תפס את שר החוץ הפעלתן בהפתעה .  אחרי הכול ,  ה"נציג "  כביכול של אבו מאזן בערוץ החשאי דן בכל הרעיונות הללו עם מולכו .  כאשר קרי הבין באיחור שיש לו בעיה רצינית עם אבו מאזן ,  הוא חזר לנתניהו וניסה לפתוח מחדש את הדיון על סעיפי מסמך המסגרת שהוסכמו בין ישראל לבין ארצות הברית .  תגובתו של נתניהו ,  על פי בכיר אמריקני לשעבר ,  הייתה קשה . " הדברים האלה סוכמו כבר בערוץ החשאי ",  הוא אמר לקרי .  בחודש פברואר האחרון אמר לוואלה !  חדשות שר בכיר בממשלת ישראל כי  " ביבי כועס על קרי ,  כי הוא מנסה לפתוח מחדש הבנות שכל הצדדים הסכימו להן ,  רק בגלל שאבו מאזן שינה את עמדתו ".  
בכיר פלסטיני דוחה בתוקף את הדברים הללו ,  ומדגיש כי אבו מאזן לא שינה את דעתו בשום עניין . " הוצגו לו עמדות שאף מנהיג פלסטיני לעולם לא יוכל לקבל ,  עמדות שהוא באופן אישי דחה בתוקף ,  בפומבי ,  עשרות פעמים ",  הבהיר .  הדברים הללו מצביעים ,  יותר מכל דבר אחר ,  על כך שההבנות החשאיות נתפסו באופן שונה לחלוטין בירושלים וברמאללה ,  והם מחזקים את החשש שהביעו אינדיק ובכירים אחרים לגבי טיבו של הערוץ .  בכירים שהיו מעורבים במשא ומתן מודים בדיעבד כי סביב הערוץ החשאי נבנו תקוות שווא גדולות מאוד ,  שלא הייתה להן אחיזה במציאות .  בכיר פלסטיני אמר לוואלה !  חדשות כי לשותפו של מולכו בשיחות החשאיות לא היה מנדט רשמי מטעם אבו מאזן ,  וכי האנשים שחשבו אחרת בצד הישראלי והאמריקני ,  הם  " אהבלים ".  
בסופה של הפרשייה המביכה והמוזרה הזו ,  נשארות השאלות הקשות והבלתי פתורות .  אם אבו מאזן באמת לא ידע על תוצרי הערוץ החשאי ,  או לא היה מחויב אליהם מעולם ,  מה בדיוק אמר הנציג מטעמו למולכו ?  נוסף על כך ,  מדוע התייחסו קרי ונתניהו בכזו רצינות לערוץ החשאי ,  אם לא הייתה להם כל הוכחה שאבו מאזן בכלל מתעניין בו ?  אפשרות אחת היא שנתניהו הבין היטב מה עמדתו של אבו מאזן כלפי הערוץ ,  אבל הוא נתן לו להתגלגל בתקווה להוביל את השיחות למצב שבו אפשר יהיה להאשים את הפלסטינים בכישלונן  ( "אנחנו גילינו גמישות ,  אבל לא היה לנו פרטנר ")  .  התיאוריה הזו עשויה להסביר מדוע בכירים בממשל אובמה מאשימים כיום את נתניהו ש"עבד "  על קרי במהלך המשא ומתן .  
מצד שני ,  אפשרות אחרת היא שאבו מאזן דווקא ידע היטב על כל מה שקרה בשיחות ,  אבל החליט באמצע הדרך לנתק את עצמו מהן .  יש לכך תקדים היסטורי :  בשנת 1995 ,  אחרי שנחשף מסמך ההבנות החשאי  " ביילין-אבו מאזן ",  מיהר אבו מאזן להרחיק את עצמו מהמסמך ,  לגמד את חשיבותו ואף להכחיש את קיומו .  יש בירושלים מי שסבורים שדבר דומה קרה הפעם .  האירוניה היא שגם ראש הממשלה נתניהו נהג באופן דומה בסיבוב הנוכחי :  אחרי שמולכו דן בערוץ החשאי בגבולות 1967 ,  נתניהו ביקש להסתייג ממסמך המסגרת האמריקני שכולל את הגבולות הללו .  בחודשים האחרונים הוא חתך ימינה וחזר לדבר כמו נתניהו של שנות התשעים .  
התסריטים הללו היו יכולים לפרנס תיאוריות קונספירציות מרתקות ,  אבל ייתכן שהאמת פשוטה הרבה יותר .  ייתכן שהייתה כאן רק אי-הבנה טראגית .  מה שהישראלים החשיבו כערוץ חשאי רציני ומבוסס ,  הפלסטינים  כולל הנציג שלהם בשיחות  החשיבו כדיון תיאורטי שאינו בגדר משא ומתן ,  לכל היותר החלפת רעיונות .  רק שני אישים יכולים באמת לפתור את התעלומה :  יצחק מולכו ושותפו לשיחות .  שניהם סירבו להגיב לפרסום .  
לפניות לכתב אמיר תיבון :  amir.tibon@walla.co 

חשאי ,  חשאי מדי :  הערוץ שהוביל לקריסת תהליך השלום
במקביל לשיחות הגלויות בין ישראל לפלסטינים ,  ניהל עו"ד יצחק מולכו ,  שליחו המיוחד של ראש הממשלה ,  מגעים שקטים עם נציג מטעם אבו מאזן .  הבעיה היא שפגמיו הרבים של הערוץ החשאי ,  פגעו אנושות ביוזמתו הגלויה של שר החוץ קרי .  חשיפה

