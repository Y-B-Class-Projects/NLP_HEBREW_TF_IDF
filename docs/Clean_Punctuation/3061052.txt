נתניהו בטקס הזיכרון בהר הרצל : " גבורת הנופלים היא תנאי לשלום "
 בתום צפירה בת שתי דקות ,  התקיימו בהר הרצל ובבית העלמין הצבאי בקריית שאול טקסי האזכרה הממלכתיים לחללי מערכות ישראל .  ראש הממשלה : " בבואי לשלוח את חיילינו לקרב ,  אני תמיד חושב בלב כבד על המשפחות ".  ליברמן : " פועלים להשבת הנעדרים והחללים שלא זכו לקבורה "
 ראש הממשלה בנימין נתניהו אמר היום  ( שני )  בטקס הזיכרון הממלכתי לחללי מערכות ישראל בהר הרצל בירושלים כי  " גבורתם היא תנאי הכרחי לא רק לקיומנו - אלא גם להשגת שלום עם שכנינו ".  בטקס השתתפו גם נשיא המדינה ראובן ריבלין ,  הרמטכ"ל גדי איזנקוט והוא נפתח בתום צפירה בת שתי דקות שנשמעה בשעה 11:00 .  שר הביטחון אביגדור ליברמן השתתף במקביל בטקס בבית העלמין הצבאי בקריית שאול והבטיח כי ישראל לא תשקוט עד להשבת החללים הנעדרים . 
" אנחנו ,  בני משפחות השכול ,  נאלצנו במהלך חיינו לדבר על יקירינו בלשון עבר ",  פתח נתניהו . " גם אני .  זאת משימה קשה מנשוא ,  כי פצעי העבר והאובדן לעולם לא נרפאים .  מימי מגש הכסף של תש"ח ועד היום כמעט שעברו עשרה עשורים .  כל כך הרבה השתנה במדינה ,  וכל כך מעט .  חיינו מוסיפים להיות תלויים בנכונות ההקרבה והגבורה של בנינו ובנותינו .  ואני יודע שהגבורה הזו היא תנאי הכרחי לא רק לקיומנו ,  אלא גם להשגת שלום עם שכנינו .  ולכן בבואי לשלוח את חיילינו לקרב ,  אני תמיד חושב בלב כבד ". 
עוד בוואלה !  NEWS:ישראל מתייחדת עם זכר הנופלים :  אירועי יום הזיכרון לחללי צה"להאלוף שלא היה :  הכישרון מבאר שבע שכיכב על הדשא ונפל בלבנון 
ראש הממשלה הוסיף כי  " לצערנו הרב מדינת ישראל נבנתה על חרבותיה ,  ואין לנו ברירה אלא להמשיך להגן עליה גם אם מדובר בנפילת טובי בנינו .  כל המפגשים שתיארתי חידדו את האמת המורכבת והפשוטה הזו .  אחים אנו בטוב וברע .  בכיסופי השלום ובמכאובי המלחמה .  נפש בנפש נוגעת בשדה הקרב  נפש בנפש נוגעת בשדה החיים ".  
נתניהו אמר כי הוא מאחל החלמה לפצועים והתחייב להשיב את גופות החללים הנעדרים . " לא נשקוט עד שנשיב הביתה את לוחמינו הדר גולדין ואורון שאול .  והערב כשהדגל יחזור לראש התורן ,  נדע שמדינת ישראל היא נחמת אמת .  הגשמת חלומם של דורות רבים ,  מופת לאומות בהישגיה ,  וכן חרף האשמות השווא הרבות  מגדלור מוסרי שאין שני לו ,  באזורנו ובעולם כולו .  הלב שהתכווץ ביום הזיכרון יתרחב בהכרת תודה ביום העצמאות ".  
בטקס המקביל בקריית שאול ,  אמר ליברמן כי ישראל ממשיכה לפעול להשבת הנעדרים והחללים שמקום קבורתם לא נודע . " ביום הזיכרון לחללי מערכות ישראל מתעטף העם כולו ביגון ובכאב ,  ומתייחד עם זכרם של בניו ובנותיו שמסרו נפשם על תקומת ישראל בארצו ",  פתח ליברמן . " דור אחר דור אנו נאלצים שוב ושוב ללוות למנוחת עולמים את טובי בנינו ובנותינו ,  צעירים וצעירות ,  מוכשרים ,  מלח הארץ - שנפלו בדמי ימיהם .  זהו מחירה הנורא והכואב של החלטת העם היהודי להיות אדון לגורלו ,  לשוב לארצו-מולדתו ולממש בה את חייו ואת תרבותו .  מדינת ישראל נולדה וקמה בסערת הקרב .  69 שנים מאז ,  ולא ניתן מנוח ".  
לדברי ליברמן , " מכוח קורבנם ובזכותו ,  מעמיקה והולכת ומכה שורשים תקומת ישראל בארצו .  עומדים אנו כאן ,  משפחה אחת גדולה וכואבת .  מושיטים יד חובקת וכתף תומכת ,  ממשיכים לפעול להשבת הנעדרים וחללי מערכות ישראל שמקום קבורתם לא נודע ,  ונושאים יחד תפילה כי שורת הנופלים לא תארך עוד ,  ומי שהשלום במרומיו הוא יעשה שלום עלינו ועל כל ישראל ". 
מיד אחרי טקסי הזיכרון לחללי מערכות ישראל ייפתח ב-13:00 טקס האזכרה הממלכתי לנפגעי פעולות האיבה .  יום הזיכרון יינעל עם המעבר ליום העצמאות ה-69 בטקס הדלקת המשואות והעברת הדגלים הערב ב-20:00 .  
לפני הטקס בחלקה הצבאית בהר הרצל ,  קיימה המשטרה טקס זיכרון בחלקת המשטרה .  המפכ"ל אלשיך אמר כי  " 1,467 שמות חקוקים על לוח לבנו .  הפיכת העורף לחזית העבירה נטל בטחוני גובר על משטרת ישראל ,  שלצערנו יש לו מחיר כבד ברשימת החללים והפצועים .  גם השנה ידענו אובדן ,  עת התווספו 15 שמות נוספים אל הלוח .  פניהם ושמותיהם של חללי משטרת ישראל מייצגים את כלל גווני הקשת בחברה ".  
בהמשך דבריו פנה המפכ"ל למשפחות השכולות ואמר : " אני מביט בכם  באלו שאיבדו בן ,  בת ,  הורה ,  אח ,  בן זוג ,  ומתקשה למצוא את המילים לנחמה .  הזמן אינו מרפא ובוודאי שאינו מקהה את כאב האובדן .  אנו מצדיעים לכם ,  על כושר העמידה והחוסן האישי אותו אתם מפגינים במאבק היומיומי עם השכול .  אנו מחבקים אתכם ,  וניצבים כל העת לימינכם .  גורלכם נשזר בגורלנו ,  בקשר אמיץ ובל ינתק ". 
אלשיך סיים ושיבח את חללי המשטרה . " בכל דור ,  קמו מתוכנו אנשים שאזרו עוז ויצאו לפני המחנה .  קמו בלי לבקש דבר :  לא תהילה ולא הכרה ,  לא כבוד ולא שררה .  הם העמידו את האחר ,  את החבר ,  את המשימה ,  את הכלל ,  לפני שלומם וטובתם ",  אמר . " חובנו להם ,  הוא להוקיר את גבורתם ,  את גבורת הטובים שבשורותינו .  בנוכחות מי שהקריבו את היקר מכל ובשמם של הנופלים ,  אנו מתחייבים כי אירועי טרור ופשיעה רצחניים ,  לא יצליחו לערער את חוסנו של הציבור ולכן לא ישיגו את מטרתם ". 
 ( עדכון ראשון :  11:00 )  

נתניהו בטקס הזיכרון בהר הרצל : " גבורת הנופלים היא תנאי לשלום "
 בתום צפירה בת שתי דקות ,  התקיימו בהר הרצל ובבית העלמין הצבאי בקריית שאול טקסי האזכרה הממלכתיים לחללי מערכות ישראל .  ראש הממשלה : " בבואי לשלוח את חיילינו לקרב ,  אני תמיד חושב בלב כבד על המשפחות ".  ליברמן : " פועלים להשבת הנעדרים והחללים שלא זכו לקבורה "
 
