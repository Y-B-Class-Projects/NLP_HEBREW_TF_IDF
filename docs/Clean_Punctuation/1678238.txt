נתניהו יטוס אל על ,  למרות שבארקיע זול יותר
ראש הממשלה יטוס ביום חמישי הקרוב לקנדה במטוס של חברת אל על ,  למרות שבארקיע הציעו מחיר זול בכחצי מיליון דולר במכרז .  לשכת רוה"מ :  ההפרש בשל סוג המטוס
ראש הממשלה ,  בנימין נתניהו ,  ייצא ביום חמישי לצרפת ומשם ימשיך לקנדה במטוס של חברת אל על ,  למרות שארקיע הגישה הצעת מחיר הזולה בכחצי מיליון דולר במכרז - כך נודע היום  ( ב' )  ל-TheMarker .  
סלע המחלוקת לגבי בחירת המטוס היתה מושבי המיטה בכל אחת מההצעות אשר הגישו חברות התעופה .  אל על הגישה אפשרות לבצע את הטיסה במטוס מדגם בואינג 767 אשר בו מושבי מיטה נוחים .  חברת ארקיע ,  לעומת זאת הגישה הצעה לבצע את הטיסה במטוס מדגם בואינג 757 ולהחליף את המושבים למושבי מחלקה ראשונה כמו במטוס מדגם בואינג 747 .  
הצעת המחיר של אל על עמדה על כ-1.5 מיליון דולר ואילו הצעתה של ארקיע היתה כמיליון דולר .  נבחנה האפשרות ,  כי חברת ארקיע תעלה מזרונים לטיסה אשר ייפרשו על רצפת המטוס לצורך שינה במהלך הטיסה הטראנס אטלנטית .  ארקיע סירבה להעמיד מזרונים כאלה ,  משום שמדובר בצעד לא בטיחותי ובגלל החשש מפגיעה תדמיתית בשמה של ארקיע ,  שנותנת לראש הממשלה לשכב על מזרון המונח על רצפת המטוס .  בסופו של הליך המכרז העדיפו את הצעתה של חברת אל על .
 מחברת ארקיע נמסר בתגובה כי  " ארקיע היתה שמחה להטיס את ראש הממשלה ברמת השרות הגבוהה ביותר ,  כולל מושבי מחלקות ביזנס וראשונה ,  אוכל משודרג וכל חווית הטיסה שדרושה לטיסה מעין זו .  לצערנו לא זכינו במכרז ".  
מחברת אל על נמסר בתגובה כי  " אל על תמיד שמחה להטיס את ראש הממשלה ;  לכבוד הוא לנו ".  בחברה סירבו להתייחס לגובה מחיר הטיסה ואמרו כי  " מדובר בנתון פנים עסקי ".  
מלשכת ראש הממשלה נמסר בתגובה : " ראש הממשלה בנימין נתניהו ייצא לפגישות מדיניות בפאריס עם נשיא צרפת וראש ממשלת איטליה ,  ומשם ימשיך לביקור בקנדה שבו ינאם בפני הקהילה היהודית בטורונטו במסגרת אירועי 62 שנה לישראל וייפגש עם ראש ממשלת קנדה וצמרת הממשל המקומי .  נתניהו מתוכנן לנחות חזרה בארץ בטיסה ישירה בלילה שבין יום שני ה-31 במאי ליום שלישי 1 ביוני .  שעות אחדות לאחר מכן ,  ביום שלישי 1 ביוני ,  מתוכנן לו יום עבודה בירושלים שיכלול פגישות ודיונים .  לפיכך הוחלט בלשכת ראש הממשלה לחכור מטוס מסוג 767 ,  שמאפשר טיסה ישירה מצפון אמריקה לישראל ,  ולא מטוס מסוג 757 שמחייב חניית ביניים לתדלוק באירופה ויאריך את משך הטיסה .  כמו כן מטוס מסוג 767 יוכל להטיס בחזרה לארץ את כל הגורמים והציוד הנלווה ,  בשל גודלו ,  בעוד שמטוס מסוג 757 אינו יכול להכיל את כל האנשים והכבודה ויחייב גם שימוש בטיסות אזרחיות מקנדה לישראל .  ההפרש בעלויות הטיסה אינו בין חברת תעופה אחת לשנייה ,  אלא בסוג המטוס .  כך למשל הצעות המחיר שהגישו חברות התעופה השונות לגבי מטוס מסוג 757 כמעט זהות .  ההפרש בעלויות בין חכירת מטוס 757 לבין מטוס 767 ,  במקרה זה ,  עומד על 310 אלף דולר ". 

נתניהו יטוס אל על ,  למרות שבארקיע זול יותר
ראש הממשלה יטוס ביום חמישי הקרוב לקנדה במטוס של חברת אל על ,  למרות שבארקיע הציעו מחיר זול בכחצי מיליון דולר במכרז .  לשכת רוה"מ :  ההפרש בשל סוג המטוס

