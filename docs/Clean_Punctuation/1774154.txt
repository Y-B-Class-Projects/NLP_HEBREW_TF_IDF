נתניהו על הרשעת קצב : " יום עצוב למדינה "
 ראש הממשלה התייחס להרשעת הנשיא לשעבר באונס ואמר כי  " ביהמ"ש העביר מסר על השיוויון בפני החוק ".  ביניש : " פסק דין שאי אפשר להתעלם ממנו ".  ח"כ אלדד : " להפסיק מתן זכויות היתר לקצב "
  ( צילום :  גדעון צנטנר ,  עריכת וידאו :  גדי וינסטוק )  
" זהו יום עצוב למדינת ישראל ולתושביה ",  כך אמר הבוקר  ( חמישי )  ,  ראש הממשלה בנימין נתניהו ,  בהתייחסותו להרשעתו של נשיא המדינה לשעבר ,  משה קצב ,  בעבירות של אונס ,  מעשים מגונים ,  הטרדה מינית ושיבוש הליכי משפט .  נתניהו הוסיף כי  " בית המשפט העביר היום שני מסרים חדים וברורים :  על השוויון של כל אחד ואחת בפני החוק ועל זכותה המלאה של כל אישה על גופה ". 
נשיאת בית משפט העליון ,  דורית ביניש ,  התייחסה אף היא להכרעת השופטים אומר כי  " הכרעת הדין ממחישה את ערך השיוויון בפני החוק ואת שבועת השופטים לא להטות משפט ולא להכיר פנים ".  ביניש נשאה דברים בטקס השבעת שופטים שהתקיים בבית הנשיא בירושלים ,  והוסיפה כי  " מדובר בפסק דין שאי אפשר להתעלם ממנו ". 
גם שר המשפטים ,  יעקב נאמן ,  שנשא דברים בטקס ,  התייחס להרשעת קצב ואמר כי  " היום אנו נמצאים ביום קשה .  יחד עם זאת ,  יסוד חשוב של המשפט בישראל ,  לא לשאת פנים ולא להטות משפט ,  נשמר ". 
נשיא המדינה ,  שמעון פרס ,  התייחס אף הוא להרשעתו של קצב ,  אך עשה זאת בעקיפין .  בדברים שנשא בטקס אמר פרס ,  כי  " אין שתי מדינות ישראל ,  יש רק מדינת ישראל אחת .  אין שתי מערכות שיפוט בישראל ,  יש רק מערכת משפט אחת .  אין שני סוגי אזרחים בישראל ,  יש רק סוג אחד של אזרחים .  ששווה בפני החוק ". 
יו"ר האופוזיציה ,  ציפי לבני ,  נשאה אף היא התייחסה להרשעת הנשיא לשעבר .  בכנס שנערך במרכז האוניברסיטאי באריאל ,  אמרה לבני כי  " יום שבו נבחר ציבור מורשע בעבירות אונס הוא לא יום פשוט למדינת ישראל .  החלטת בית המשפט מעבירה מסר ברור ביחס לנבחרי הציבור בישראל אך חשוב מכך היא מעבירה מסר לקורבנות - בזמן האחרון החלה להיות תחושה שזה נשים נגד גברים - זה לא .  זה עניין בין קורבנות לאלה שמנצלים אותן ,  מטרידים אותן ,  אונסים אותן ,  מנצלים את חולשתן .  המסר שיוצא מבית המשפט היום יחזק את החברה הישראלית - הוא לא פשוט וודאי שאין בצידו שמחה לאף אחד .  המסר הזה צריך לחזק את החלקים החלשים בחברה הישראלית - גם נשים וגם כל מי שמוצא עצמו קורבן לעבירה ". 
שר הביטחון ,  אהוד ברק אמר כי  " זהו יום קשה ועצוב למדינת ישראל ,  יום שבו נשיאה לשעבר מורשע בעבירות כל כך חמורות .  יחד עם זאת ,  זה גם יום שבו מערכת המשפט שלנו הוכיחה שוב כי כולם שווים בפני החוק .  מערכת המשפט היא מקור עוצמה עיקרי של הדמוקרטיה הישראלית ". 
ח"כ אורית זוארץ  ( קדימה )  ,  יו"ר הוועדה למאבק בסחר בנשים בכנסת ,  קבעה כי  " הצדק נעשה ,  זהו מסר ברור ומעודד למתלוננות ולנפגעות תקיפה מינית ,  לכו להתלונן .  לא יעזרו ציי עורכי הדין ,  היחצ"נים ,  השררה והכסף ,  לא ניתן לברוח מאשמה רובצת של אונס ותקיפות מיניות .  זהו גם היום בו צריכים נבחרי הציבור והמקורבים לעשות חשבון נפש ולהכות על חטא השתיקה .  מי שידע ושתק כמוהו כשותף לפשע ". 
יו"ר הוועדה לקידום מעמד האישה בכנסת ,  ח"כ ציפי חוטובלי  ( ליכוד )  ,  אמרה כי  " הכרעת הדין במשפט קצב זה יום קשה למדינת ישראל ,  אך יש בה גם בשורה כי אין בכוחה של שררה למנוע הגנה מנשים שנפגעו על ידי אנשים במשרות בכירות .  תדע כל אישה כי החוק בישראל מגן עליה מפני עבריינים ללא משוא פנים ". 
ח"כ אריה אלדד  ( האיחוד הלאומי )  ,  קרא לקחת מקצב את הזכויות שניתנות לו לאור העובדה שהיה נשיא . " אין לקבל מצב שבו נשיא מדינה שהורשע בעבירות מין חמורות ימשיך ליהנות מזכויות הניתנות לנשיאים לשעבר ,  כמו לשכה ודברים דומים ",  אמר אלדד . " אם יהיה צורך בשינוי חקיקה כדי לקבוע מה שקובע השכל הישר ,  תצא הכנסת ותקבל חוק בעניין ". 

נתניהו על הרשעת קצב : " יום עצוב למדינה "
 ראש הממשלה התייחס להרשעת הנשיא לשעבר באונס ואמר כי  " ביהמ"ש העביר מסר על השיוויון בפני החוק ".  ביניש : " פסק דין שאי אפשר להתעלם ממנו ".  ח"כ אלדד : " להפסיק מתן זכויות היתר לקצב "
 
