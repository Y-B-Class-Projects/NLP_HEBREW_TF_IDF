נתניהו ניהל חשבון בנק באי ליד צרפת המשמש מקלט מס
חשבון הבנק נוהל באי ג'רזי שבתעלת למאנש לפני כעשור בעת שראש הממשלה לא היה בפוליטיקה .  אחת התנועות בחשבון :  145 אלף דולר לליהמן ברדרס .  לשכת נתניהו : " החשבון אינו פעיל "
 לאחר כהונתו הראשונה כראש ממשלה ותוך כדי כהונתו כשר בממשלה ,  החזיק בנימין נתניהו חשבון בנק באיי התעלה ,  המשמשים מקלט מס .  בתקופה זו עשה נתניהו את רוב הונו מהרצאות שנשא ברחבי העולם .  ממסמכים שהגיעו לידי  " גלובס "  עולה כי נתניהו נהג להעביר כספים לחשבון בנק הנושא את שמו בסניף של רויאל בנק אוף סקוטלנד  ( The Royal bank of Scotland )  באי ג'רזי ,  שנמנה עם איי התעלה - קבוצת איים הנמצאת באזור התעלה האנגלית וכלכלתה מבוססת על המגזר הפיננסי .  תנאי המס שם נוחים למדי .  שיעור המס באי ג'רזי עומד על אפס אחוז ,  ולדברי מומחים האי הוא יעד אידיאלי כמקלט מס למשקיעים .  הוא דורג ראשון מבחינת כדאיות מקלטי המס בעולם .  
חשבון הבנק של נתניהו היה פעיל בעת שנטל פסק זמן מהחיים הפוליטיים ,  אך גם לאחר חזרתו לממשלה ,  בין השנים 1999 ל-2003 ,  לאחר שכיהן כראש ממשלה ובמהלך כהונתו כשר חוץ ושר אוצר .  
התנועות בחשבונו של נתניהו יכולות להעיד במעט על פעילותו באותן שנים .  למשל ,  ב-13 בדצמבר 2000 העביר נתניהו בקשה חתומה על ידיו למנהל חשבונו ברויאל בנק אוף סקוטלנד ובה הוא מבקש להעביר 2,468.45 דולר למשרד עורכי הדין שמרון ,  מולכו ,  פרסקי ושות' ,  שבסניף אגרון של בנק דיסקונט בירושלים .  עו"ד יצחק מולכו הוא אחד האנשים הקרובים ביותר לנתניהו ומשמש שליחו המדיני המיוחד .  ב-1999 ,  כאשר כיהן כראש ממשלה ,  פעל מולכו כשליחו האישי לעניינים מדיניים וניהל את השיחות עם הפלסטינים .  מולכו נושא בתפקיד גם כיום .  לפי לשכת נתניהו ,  משמש מולכו בשליחות ראש הממשלה למשימות המדיניות זו השנה השמינית בהתנדבות ,  בהתאם להסדר שנחתם עם המדינה .  הוא אמור לקבל שכר סמלי של שקל בשנה .
 עו"ד דוד שמרון ,  שותפו של מולכו למשרד עורכי הדין וגם גיסו ,  ייצג את נתניהו באותן שנים בשתי פרשות שבהן נחשד יחד עם רעייתו :  פרשת המתנות ופרשת עמדי .  בפרשת המתנות נחשדו בני הזוג נתניהו בכך שהעבירו לחזקתם האישית מתנות שקיבל נתניהו ממנהיגים בעולם בעודו ראש ממשלה .  לפי החוק ,  מתנות כאלה נחשבות רכוש מדינת ישראל .  התיק נסגר מחוסר אשמה ,  לאחר שהתברר שנתניהו הקפיד לערוך רישום מדויק של כל המתנות שקיבל ממנהיגים .  בפרשת עמדי נחשד נתניהו כי ניצל את מעמדו כראש ממשלה להשגת טובות הנאה מקבלן ההובלות אבנר עמדי .  בפרשה זו המליצה המשטרה להעמידו לדין בגין עבירות שוחד ,  מרמה ,  הפרת אמונים ושיבוש הליכי חקירה ,  אולם הפרקליטות החליטה שלא להגיש כתב אישום .  למולכו ושמרון קשר משפחתי לנתניהו .  אמו של שמרון הייתה בת דודתו של אביו של נתניהו ,  ואילו מולכו נשוי לאחותו של שמרון .  
על פי המסמכים ,  באותה הזדמנות ביקש נתניהו להעביר גם 8,000 דולר לחשבונו של מי ששימש ראש הלשכה של נתניהו בשנת 2000 ,  כששקל לשוב לחיים הפוליטיים .  לאחר ההפסד לאהוד ברק בבחירות ,  הביע נתניהו שאיפה לחזור לפוליטיקה ובחן אפשרות להתמודד על ראשות הממשלה מול אריאל שרון ,  אולם בסופו של דבר ויתר על כך .  
ב-29 בינואר 2001 פנה נתניהו שוב למנהל חשבון הבנק בג'רזי וביקש להעביר 1,800 דולר לחשבונו של גורם ששימש יועץ התקשורת שלו כשהיה ראש הממשלה ,  בין השנים 1998-1999 ,  אך המשיך ללוות אותו גם לאחר שפרש לתקופה קצרה מהחיים הפוליטיים .  השמות שמורים במערכת  " גלובס ".  כפי שעולה מהמסמכים ,  ב-3 בפברואר 2002 ביקש נתניהו להעביר מחשבונו בג'רזי 145 אלף דולר לליהמן ברדרס בניו יורק ,  בחשבון צ'ייס מנהטן בנק .  כמה חודשים אחר כך ,  כבר ישמש נתניהו שר חוץ ,  ותקופה קצרה לאחר מכן שר אוצר .  במסגרת תפקידו זה ,  קידם בין היתר רפורמה במס .  על כל המסמכים חתום נתניהו באופן אישי .  
החוק בישראל מתיר החזקת חשבונות במדינות שהן מקלטי מס ,  כל עוד בעל החשבון מדווח על כך לרשות המסים .  עם זאת ,  ברשות המסים - גוף שהיה כפוף לנתניהו בשבתו כשר אוצר - מנסים לצמצם את השימוש של ישראלים במקלטי מס .  במערכת הבחירות לנשיאות ארה"ב ב-2012 ,  תקף במטה ברק אובמה את מועמד הרפובליקנים מיט רומני לאחר שהתברר שהוא מנהל חלק מחשבונותיו במקלטי מס ,  אף שאין זה מנוגד לחוק .  
ב-2013 דירג  " פורבס "  את נתניהו כפוליטיקאי השישי העשיר בישראל והונו הוערך ב-41 מיליון שקל .  לפי המגזין ,  נתניהו ,  שלא נולד למשפחה עתירת ממון ,  צבר את רוב רכושו והונו בעיקר בין השנים 1999-2001 .  בתקופה זו ,  כך נטען ,  העשיר נתניהו את חשבון הבנק שלו במיליוני שקלים .  את ביתו בקיסריה ,  למשל ,  רכש בשנת 2002 .  
נראה שההפסד לברק בהתמודדות על ראשות הממשלה ב-1999 היה אולי אכזבה פוליטית לנתניהו ,  אבל הוא השתלם לו מאוד מבחינה כלכלית .  בשלוש השנים האלו ,  כשלא החזיק במשרה ציבורית ,  היה נתניהו מרצה מבוקש .  לפי הפרסומים ,  הוזמן נתניהו בתקופה הזאת לשאת כ-20 הרצאות בשנה ברחבי העולם ,  ושכר הטרחה שגבה עבורן הגיע בחלק מהמקרים ל-60 אלף דולר להרצאה .  לפי הערכות  " פורבס ",  גרף נתניהו רווח של כ-15 מיליון שקל מהרצאות בלבד .  רוב לקוחותיו היו גופים עסקיים ,  חברות פרטיות בינלאומיות ואוניברסיטאות .  
במקביל ,  לאורך שנתיים בתקופה זו כיהן נתניהו כיועץ בכיר לאסטרטגיה בינלאומית בחברת ההיי-טק BATM הנסחרת בבורסה של לונדון .  נוסף על שכר ,  שעמד על פי ההערכות על כמה מאות אלפי שקלים בשנה ,  קיבל אופציות של החברה ,  שאותן מימש בהמשך .  כמו כן שימש כמקדם עסקים עבור חברות נוספות ,  כמו אלקטריק פיול  ( כיום אירוטק )  ,  שנתניהו שידך בינה לבין ענקית הקמעונות האמריקאית וול מארט .  על פי  " פורבס ",  גבה נתניהו 120 אלף דולר על קיום 15 פגישות בינו לבין בעלי הון בעניינה של אלקטריק פיול ,  ובהן פגישות עם עידן עופר ועם פויו זבלודוביץ' .  על פי הערכות ,  קיבל נתניהו משתי החברות הללו ,  הן באופציות והן בשכר ,  2.5 מיליון דולר .  מקור הכנסה נוסף היה תפקידו כיועץ אסטרטגי בכיר של חברת net2wireless ,  שמונה אליו בנובמבר 2001 .  לשכת נתניהו : " החשבונות והפקדונות דווחו באופן מלא בישראל "  
משלכת רה"מ נמסר : " גם הפעם ניסיונכם להטיל דופי בראש הממשלה נתניהו אינו תואם את העובדות .  מדובר בחשבון שכבר אינו פעיל משנת 2003 .  בשנת 1999 ,  אחרי סיום כהונתו הראשונה של רה"מ נתניהו נעשתה באמצעותו השקעה שלא היה בה שום יתרון מס מול ישראל . " החשבונות והפקדונות בו דווחו באופן מלא לרשויות בישראל כולל לרשויות המס בישראל ,  והוא נכלל גם בהצהרות ההון שהגיש רה"מ נתניהו לרשויות בישראל ".  
מקלט מס הוא מדינה שבה שיעור המס הוא נמוך או אפסי .  בשנים האחרונות יותר ויותר ישראלים מחזיקים כספים ונכסים בבנקים או באמצעות חברות ונאמנויות במקלטי מס שונים ברחבי העולם ,  ובכך מוציאים מיליארדי שקלים מחוץ לישראל וחוסכים חיסכון ניכר בתשלומי המס שהם נדרשים להם .  מדובר בפעילות חוקית ולגיטימית ,  אם כי רשות המסים פועלת לצמצום התופעה .  
לא צריך להיות עשיר כדי לפתוח חשבון בנק במקלט מס .  למעשה כל אחד יכול לעשות זאת ,  צריך רק לדעת לבחור במקלט המס הנכון ,  בהתאם לכמה פרמטרים :  שיעור המס במדינת המקלט ,  היציבות המדינית והביטחונית בה ,  ההליך המשפטי הכרוך בפתיחת חברה או חשבון ,  שמירת הסודיות לבעלי המניות ,  עלויות הטיפול השוטף והאפשרות להעביר כספים למדינות אחרות .  
ברחבי העולם קיימים כ-50 מקלטי מס וניתן לפתוח בהם חשבונות פרטיים וחשבונות של חברות .  עלות הקמת חברה במקלט מס עומדת על כ-3,500 דולר .  לאחר שנבחר שם לחברה ,  יש למלא אחר חוקי אותה מדינה ולמנות דירקטור - מקומי או בעל החברה .  בחלק ממקלטי המס יש גם דרישה לבחור מזכיר .  נדרשים כ-1,000 דולר נוספים עבור פתיחת חשבון בנק .  על החברה לשלם בנוסף אגרה שנתית בסך כ-1,200 דולר .  בתוך שבועיים יקבל מקים החברה את המסמכים והוא יוכל להתחיל לעבוד .  
אדם פרטי המבקש לפתוח חשבון בנק במקלט מס יידרש לשלם כ-1,000 דולר .  כיום אין צורך לצאת מגבולות ישראל כדי לפתוח חשבון כזה .  עם זאת ,  בתנאים מסוימים יש לדווח לרשות המסים בישראל על פתיחת החשבון .  לתושב חוזר ולעולה חדש ,  למשל ,  יש פטור מלא ממס וגם פטור מחובת דיווח .  בעיקרון ,  תושב ישראל שהוא בעלים של חברה במקלט מס ישלם מס בשיעור של כ-30% על כספי דיבידנד שהוא מקבל מהחברה שלו .  
לדברי ד"ר אבי נוב ,  עו"ד מומחה למיסוי בינלאומי ,  האי ג'רזי הוא יעד אידיאלי ליזמים ומשקיעים המחפשים את מרב היתרונות במקום אחד .  מלבד מס חברות העומד על אפס אחוז ,  לאי ג'רזי יש יתרון בולט - שהוא אינו נמצא ברשימות השחורות של ארגונים בינלאומיים .  לכן השקעה באי נחשבת אמינה יותר מאשר השקעה במדינות אחרות .  לג'רזי אף יצא שם של מקלט מס שאינו עוסק בהלבנת הון .  
מלבד ג'רזי ואיי קיימן ,  קיימים מקלטי מס רבים נוספים .  בין הבולטים שבהם :  אנדורה ,  אנגולה ,  אנטיגואה ,  ארובה ,  בהמס ,  בחריין ,  ברבדוס ,  בליז ,  איי הבתולה הבריטיים ,  איי קוק ,  דומינקה ,  גיברלטר ,  גרנדה ,  גורנזי ,  איי מאן ,  ליבריה ,  ליכטנשטיין ,  האיים המלדיביים ,  איי מרשל ,  מונקו ,  מונטסראט ,  נאורו ,  האנטילים ההולנדים ,  פנמה ,  סמואה ,  איי סיישל ,  סן לוסיה ,  סן קריסטופר ,  נביס ,  סן וינסנט ,  גרנדה ,  טונגה ,  איי טורקס ,  וקאיקוס ,  איי הבתולה האמריקאים ,  ונואטו .  

נתניהו ניהל חשבון בנק באי ליד צרפת המשמש מקלט מס
חשבון הבנק נוהל באי ג'רזי שבתעלת למאנש לפני כעשור בעת שראש הממשלה לא היה בפוליטיקה .  אחת התנועות בחשבון :  145 אלף דולר לליהמן ברדרס .  לשכת נתניהו : " החשבון אינו פעיל "
 
