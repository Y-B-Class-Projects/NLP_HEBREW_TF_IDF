סערה מיותרת
זו הודעה כמעט מוסמכת המבוססת על ניסיון העבר ,  אם כי תמיד עלולה להיות פעם ראשונה סותרת :  ממשלות אינן נופלות בגלל הצבעה על תקציב .  גם הנוכחית תישאר על כנה .  רק שסחטנות של שותפים זוטרים כלפי ראש הממשלה ושר האוצר גורמת נזק לאינטרס הלאומי בתחומים שונים .  גם רבים .  תוצאה כזאת עלולה להירשם גם השבוע עד לסיום ההצבעות בסוגיית התקציב במליאת הכנסת .
 אין ספק שאביגדור ליברמן מעוניין לקרוא תיגר על בנימין נתניהו .  לא ממשי .  לא בעל תוכן ,  אלא במאבק ביניהם בשדה הדימוי האישי בעיני הציבור .  הרי אין אדם הגון המפקפק בצידקת טענותיו כלפי הציניות הטורקית .  אך גם אין אדם הגון המפקפק בטענה שליברמן עושה זאת בציניות מפני שאין לישראל בדל עניין להחמיר בכוונת מכוון את מלחמת ההתבטאויות עם ראשי השלטון באנקרה .
 התשובה הנכונה שהשמיע אתמול נתניהו בראיון צמחוני שערכו עימו מיקי חיימוביץ' וצ'יקו מנשה בערוץ 10 היתה כי בישראל נהוג שכל שר רשאי להביע את דעתו ,  ורק זו של ראש הממשלה מחייבת .  
אך התשובה הנכונה באמת היתה לומר כי חרף כל זאת הוא מאוכזב מהעובדה שליברמן עושה דין לעצמו ומנהל את המדיניות מול טורקיה כאילו היתה הקיוסק הפרטי שלו .  בלי אמירה כזאת ינהה הלב אחרי הפופוליזם של שר החוץ ולא אחרי דעתו השקולה של ראש הממשלה .
 הוא הדין בחוק הגיור הצבאי .  הממשלה אישרה אותו .  הכנסת הצביעה בעדו בקריאה טרומית .  כאשר ליברמן מציב אותו כתנאי לאישור התקציב ,  הוא דוחף ביודעין את ראש הממשלה להעניק ליהדות התורה ולש"ס הבטחה או התחייבות שאינו רוצה להוציא מפיו .  
למה ליברמן עושה כן ?  למרות היותי תומך מובהק בחוק שיזם דוד רותם מישראל ביתנו עד כדי  " ייהרג ובל יעבור "  - אין לי ספק כי בהציגו את האולטימטום השבוע מצטייר ליברמן כמי שפורם את התפרים בחליפה הקואליציונית .  לעומת זאת ,  אילו רצה לראות את החוק מאושר בכנסת על אפו וחמתו של אלי ישי - היה דוחה את האולטימטום ליום שלמחרת ההצבעה על התקציב .
 בערבו של יום פרלמנטרי מתיש כולם יתיישרו ויצביעו בעד ויאושר תקציב לשנתיים ,  והכל במחיר מדיני וכספי מיותר .
 
סערה מיותרת
nan
