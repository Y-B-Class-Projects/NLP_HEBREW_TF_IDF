גרירת רגליים וחרב פיפיות :  הדרך המייגעת לאישור חוק ההשעיה
היוזמה של ראש הממשלה בעקבות מפגש הח"כים של בל"ד עם משפחות מחבלים נתקלת בשביתה איטלקית מצד הבית היהודי .  וגם :  הפלגנות באופוזיציה תוביל למחזה סוריאליסטי ,  ו"הפוליטיקה החדשה "  של לפיד כאן כדי להישאר
 ( נתניהו על אישור הצעת החוק להשעיית חברי כנסת ,  השבוע )  
ביום ראשון השבוע ,  על רקע פגישתם של חברי בל"ד עם משפחות המחבלים ,  הודיע ראש הממשלה בנימין נתניהו כי יקדם חוק שיאפשר השעיה לצמיתות של חברי כנסת  " בגלל התנהגות שאינה הולמת ".  לכאורה ,  בממשלת ימין ,  ועם התמיכה הצפויה של ישראל ביתנו ,  אין כל סיבה שהצעת חוק שכזו לא תתקדם במהרה ותצלח את שלבי החקיקה .  
בישיבת ראשי מפלגות הקואליציה שהתקיימה ביום ראשון עלה לדיון גם עניין החוק .  נפתלי בנט ,  מספרים אנשים שנכחו בדיון ,  דווקא תמך .  גם יעקב ליצמן .  אבל מאוחר יותר הם שינו את דעתם ,  והסבירו כי הנוסח של נתניהו עוד עלול להתגלות כחרב פיפיות .  אנשים שנכחו בישיבת ועדת החוקה ,  שאליה הובאה בבהילות ההצעה השנויה במחלוקת שהציע נתניהו וניסח השר זאב אלקין ,  הופתעו לגלות כי מקץ שעתיים של דיון ,  היא ננעלה ללא כל שורה תחתונה .
 לטורים הקודמים של  " סיעת יחיד "  
בליכוד התבוננו על ההתנהלות של יו"ר הוועדה ,  ניסן סלומיאנסקי ,  ותהו בינם ובין עצמם אם מריחת הדיון נובעת מאופיו של האחרון ,  הידוע בקושי שלו להשתלט על דיונים סוערים ומורכבים ולתעל אותם לכדי החלטה ,  או שמא מדובר בגרירת רגליים מכוונת .
 התחושה בקרב חברים בליכוד המעורבים בתהליך היא כי לבית היהודי אין עניין מיוחד לקדם את החוק .  ראשית ,  בגלל הקרב בימין בין הבית היהודי והליכוד .  נתניהו היה הראשון לזהות את הפוטנציאל הטמון בחוק זה ,  ובליכוד מרגישים כי חוסר החשק בבית היהודי לקדם אותו קשור ברצון להימנע מהקרדיט שהוא עשוי להניב לנתניהו .  בנוסף לכך ,  חברי כנסת דוגמת בצלאל סמוטריץ' סבורים כי בעתיד ,  אותו חוק ממש יופנה כלפיהם .  

בינתיים נקבעה ישיבה נוספת בעניין ליום שלישי הקרוב .  גורמים בבית היהודי מודים כי הם לא מתכוונים  " להטיס "  את החוק בוועדת החוקה . " החוק יקודם ,  אבל לאט ",  אמרו ,  ורמזו כי הם לא משוכנעים שנתניהו עצמו באמת מתכוון ללכת עם החוק הזה עד הסוף ,  וכי למיטב התרשמותם מדובר בהצעה לצורכי יחסי ציבור .
 אנשים ששוחחו עם נתניהו ,  טענו מנגד כי הוא בהחלט רציני בכוונה שלו לאשר את החוק בשלוש קריאות ,  כמה שיותר מהר .  כך או אחרת ,  ההצהרות של ח"כים במחנה הציוני וביש עתיד נגד ההצעה ,  יחד עם חברי מרצ והרשימה המשותפת ,  הופכים את משימת ההשעיה של הח"כים הערבים לעניין תיאורטי בלבד .  מה גם שהחוק ,  אם יעבור ,  לא יוכל לחול על מקרים שאירעו בעבר .  
מי שהסתכל על לוח ההצבעה האלקטרוני במליאה ביום רביעי האחרון ,  עת הצביעה הכנסת על הודעת ראש הממשלה בתום נאומו המדיני ,  יכול היה לשים לב לפרט מעניין :  חברי ישראל ביתנו הצביעו בעד נאום נתניהו ונגד עמדת האופוזיציה ,  שכינסה את הדיון תחת הכותרת  " שתי מדינות לשני עמים ".  
רק שעתיים קודם לכן ,  הצטרפה הקואליציה להצעה של חבר הכנסת עודד פורר ,  חבר כנסת מסיעת ישראל ביתנו ,  שביקש לאפשר לשלול מחברי כנסת להתמודד לכנסת גם על בסיס התבטאויות ,  ולא רק על בסיס מעשים .  זה לא היה שיתוף הפעולה היחיד בין הסיעות ,  כאשר גם בשבוע שעבר הצביעו חברי ישראל ביתנו יחד עם הקואליציה בהצבעה אי-אמון שעסקה בחוק העמותות של איילת שקד .  
בליכוד היו מי שניסו לרמוז כי היה כאן דיל :  תמיכת הקואליציה בחוק של פורר תמורת תמיכת ישראל ביתנו בכמה הצבעות עם הקואליציה .  בישראל ביתנו דחו את ההסבר הזה ואמרו כי הם נוהגים להצביע באופן ענייני ,  לגופה של הצעה .  לכאורה ,  לא מדובר בהפתעה גדולה .  אין הבדלים בין השקפת ליברמן להשקפת נתניהו או בנט במרבית הנושאים שעולים על סדר היום הפרלמנטרי .
 אבל רצף מחוות זה מעניין ,  בעיקר לאור האיבה שרוחשים נתניהו וליברמן האחד לשני .  העובדה שאפילו שני אלה מצליחים לשתף פעולה באופן נקודתי כאשר זה משרת את האינטרסים שלהם ,  מציגה באור לא מחמיא במיוחד את האופוזיציה תחת הנהגת הרצוג ,  שלא מצליח לרתום את 59 הח"כים שנותרו מחוץ לממשלה אפילו סביב מאבק פרלמנטרי אחד .  
סיפור נוסף שממחיש עד כמה האופוזיציה מפולגת ומסוכסכת קשור ברפורמה המתוכננת בהצעות אי-אמון .  עד כדי כך מסוכסכת ומפולגת ,  עד שהקואליציה עומדת לכפות עליה פשרה שחבריה לקחו חלק בניסוחה .  זה שבועות ארוכים נמרחים נציגי המחנה הציוני ,  יש עתיד ,  מרצ ,  הרשימה המשותפת וישראל ביתנו מבלי להצליח לגבש תשובה ליוזמה שרקחו יו"ר הקואליציה צחי הנגבי ויו"ר סיעת המחנה הציוני ,  מרב מיכאלי ,  באשר למתכונת החדשה של הצבעות אי-אמון .  
בקדנציה הקודמת ,  במסגרת חוק המשילות ,  נקבע הלכה למעשה כי הריטואל השבועי שבו חברי כנסת נואמים עצמם לדעת מול מליאה ריקה תחת הכותרת  " אי-אמון "  יבוטל ,  וכי ועדת הכנסת תקבע את התקנות המדויקות שבמסגרתן ניתן יהיה להציע אי-אמון בממשלה .  

לפי הפשרה של הנגבי ומיכאלי ,  ניתן יהיה לקיים עשר הצבעות כאלה בשנה ,  ובנוסף לכך ניתן יהיה להזמין פעם בשנה עשרה שרים ,  כולל ראש הממשלה ,  כל אחד לשעת שאלות במליאה שבמסגרתה המשיבים  " יותקלו "  בשאלות מחברי הכנסת על תפקודם ויצטרכו להשיב עליהן - מאורע פרלמנטרי שלפחות על הנייר נראה אטרקטיבי יותר מהמתכונת הנוכחית . " זה יהפוך למופע ",  אומר הנגבי . " הם ינצלו את זה להביך .  אבל בסדר .  שר מתוחכם ייתן להם בחזרה תשובות מקנטרות ". 
אלא שחברי כנסת שונים במרצ ,  ישראל ביתנו והרשימה המשותפת רחוקים מלהתלהב מפשרה זו .  חברת הכנסת מיכל רוזין ממרצ ,  למשל ,  הסבירה כי אי-אמון הוא כלי פרלמנטרי שאסור לוותר עליו בזמן שמליאת הכנסת הולכת ומתרוקנת ממילא מהשפעה ורלוונטיות ,  וימי שלישי במליאה הם ימים קצרים בהם לא באמת נערכים דיונים והצבעות .
 חוסר הסכמה זה נמשך ונמשך ,  עד שיו"ר ועדת הכנסת ,  דוד ביטן ,  החליט שהוא מיצה את ההמתנה ,  והודיע כי ביום שני הוא יעלה את הפשרה להצבעה ,  ואם האופוזיציה לא תתמוך בה ,  הוא יכפה אותה מכוח הרוב שיש לקואליציה בוועדה .  מיכאלי ,  שצפויה להיות יחד עם הנגבי במשלחת פרלמנטרית לאיחוד האירופי באותו הזמן ,  פנתה לביטן בבקשה שיאפשר דחייה אחרונה ,  על מנת לאפשר לאופוזיציה להתכנס ולהידבר ,  אולם הוא סירב .  
כך נוצר המצב הסוריאליסטי ,  שדווקא הליכוד עומד להעביר מתוקף הרוב שלו הצעה שתגרור את נתניהו לביקור שנתי של שאלות ותשובות במליאה ,  עם פוטנציאל מבוכה לא מבוטל ,  בזמן שלפחות חלק מחברי האופוזיציה יצביעו נגד - כלומר בעד המצב הקיים שבו לא ניתן להפנות שאלות כאלה באופן ישיר לראש הממשלה והשרים .  
בחודש שעבר ביקרנו כאן ,  ובצדק ,  את הפארסה המביכה סביב הבחירות לראשות הליכוד ,  כאשר נתניהו התלבט אם להתמודד מול פתקי בעד ונגד או מול פתק לבן .  בסופו של דבר הוחלט כי בכלל אין צורך לקיים בחירות ,  והוא ניצח מכוח החלטה של בית הדין של התנועה .  
השבוע גילינו כי הפארסה הזו מחווירה לעומת הדרך שבה מתמנה יושב הראש של מפלגת הפוליטיקה החדשה ,  יש עתיד .  אם בליכוד יש לפחות לכל חבר את הזכות להתמודד מול נתניהו ,  והבחירה בו כיו"ר ללא פריימריז נעשתה בהתאם לתקנון שמאפשר התמודדות שכזו ,  הרי שבמפלגתו של לפיד הדברים פשוטים הרבה יותר .  
מתברר כי לפיד האריך לעצמו את הכהונה לא פעם אחת ,  אלא פעמיים .  ביום חמישי דיווח רביב דרוקר כי לפני שנה וחצי הוא האריך לעצמו את הקדנציה עד סוף הכסת ה-21  ( במקום עד סוף הכנסת ה-20 )  .  מאוחר יותר ,  לאחר שהדברים פורסמו ,  הודו במפלגתו של לפיד כי למעשה הייתה הארכה נוספת ,  כאשר לפני שלושה חודשים לפיד האריך לעצמו את הכהונה שוב ,  וכעת לא ניתן יהיה להדיח אותו עד סוף הכנסת ה-22 .  
זכותו של לפיד לשנות את דעתו ולהחליט שבא לו למלוך לנצח ,  באופן לא דמוקרטי שבו הוא קובע את הרשימה ואת הכללים ,  למרות שהתחייב מפורשות כי יאפשר להתמודד מולו בסוף הכנסת ה-20 .  אבל מה שבאמת תמוה בסיפור זה העובדה שהכול נעשה בהיחבא ,  בלי אפילו להוציא על כך הודעה מסודרת לתקשורת .  אם זו הבשורה של הפוליטיקה החדשה ,  לא נותר אלא להתבונן במעט יותר הערכה על ההליך המושמץ של הפוליטיקה הישנה .  שם ,  לפחות ,  הכול נעשה בשקיפות .  

גרירת רגליים וחרב פיפיות :  הדרך המייגעת לאישור חוק ההשעיה
היוזמה של ראש הממשלה בעקבות מפגש הח"כים של בל"ד עם משפחות מחבלים נתקלת בשביתה איטלקית מצד הבית היהודי .  וגם :  הפלגנות באופוזיציה תוביל למחזה סוריאליסטי ,  ו"הפוליטיקה החדשה "  של לפיד כאן כדי להישאר

