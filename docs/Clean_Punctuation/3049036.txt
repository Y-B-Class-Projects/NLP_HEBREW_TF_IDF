סידורי ישיבה ,  השמצות והתאגיד :  כך הפך גיבושון הקואליציה לזירת קרב
כחלון סירב לשבת בשולחן הכבוד והתעלם מראש הממשלה ,  בנט בעקיצה לנתניהו ,  דרעי בתפקיד המבוגר האחראי וגם אורן חזן הצטרף לקלחת .  רק דוד ביטן ,  שלא קרא ספר כבר עשור ,  זכה לפרגונים .  אחוות גדולה לא הייתה בערב החגיגי בחדרה
הגיבושון של הקואליציה הפך אמש  ( רביעי )  לזירת קרב פוליטית .  ראש הממשלה ,  בנימין נתניהו ,  שהופיע באיחור אופנתי כשהוא מוקף בעשרות מאבטחים ,  התקבל על ידי חבריו לקואליציה בשירת  " אנחנו מאמינים בני מאמינים ואין לנו על מי להישען אלא על אבינו שבשמיים ",  אך קטע מהר את השמחה של חלק משותפיו ,  ובהם של שר האוצר משה כחלון .  
נתניהו יצא בנאומו למתקפה נוספת נגד תאגיד השידור ,  כשביקש לדחות את סגירת רשות השידור בחצי שנה נוספת .  כחלון עצמו לא נכח באולם ,  אך הדברים הגיעו לאוזניו מהר משניתן היה לדמיין וגם גררו מסביבתו תגובה חריפה .  המתיחות בין השניים הייתה ניכרת עוד קודם :  שר האוצר עזב את האירוע קודם לתחילת נאום נתניהו ,  ויתר על המקום שנשמר לו בשולחן הכבוד ,  ובדברי הברכה שנשא חלק שבחים למארגן האירוע ,  יו"ר הקואליציה דוד ביטן ,  אך לא הזכיר את ראש הממשלה .  
עוד בוואלה !  NEWS:עם כוסות בירה באוויר ,  תומכי ר"מ הולנד חגגו ניצחון על הפופוליזם"המלכה שלנו לא חזרה ":  ישראלית בת 23 מתה בהודו כתוצאה מחנקמזג אוויר סגרירי :  ירידה בטמפרטורות וגשם ברוב חלקי הארץ  
" אני שמח שאתה חלק מהקואליציה שיודע לקבל החלטות ולא מפחד ",  אמר כחלון לביטן רגע לפני ששיגר עקיצה לעבר נתניהו : " זו תכונה שלא נמצאת אצל הרבה .  כשאתה מקבל החלטה אתה הולך איתה עד הסוף ולא שולח לאחרים ". 
זירת העימות הזו לא הייתה היחידה :  לצד ישיבה מפתיעה אך קצרה של נתניהו ויו"ר הבית היהודי ,  שר החינוך נפתלי בנט ,  סביב שולחן אחד ,  גם היו ח"כים מאוכזבים מכך שהאירוע הפך לערב הצדעה לביטן  " על מפעל חייו הקואליציוני ".  
עוד נגיע לח"כים הממורמרים בהמשך אך קודם להתחלה :  סמוך לשעה 19:00 ,  שעה לפני מועד ההזמנה הרשמי ,  החלו השרים ,  חברי הכנסת ,  עוזריהם וכמה מוזמנים לא בהכרח קשורים ,  בהם מאמן נבחרת ישראל לשעבר בכדורגל שלמה שרף ,  לפקוד את מלון רמדה בחדרה .  היו כמה שהחרימו או תכננו להחרים ,  וחרף המסורת ,  ראש העיר המארח צבי גנדלמן - איש מפלגת יש עתיד - לא הוזמן .  הבולט בהיעדרו היה שר הביטחון אביגדור ליברמן .  
עשרות המאבטחים בכניסה הכניסו את המוזמנים רק אחרי בדיקה קפדנית ,  ואילו עובדי רשות השידור ותושבי עמונה שהפגינו מחוץ למלון נדחקו הרחק משם .  האחרונים לפחות קיבלו זריקת הרגעה מנתניהו ,  ששב והכריז  " הבטחתי יישוב חדש ואקיים את ההבטחה ".  
סידור המקומות באולם משך את תשומת לבם של הנוכחים יותר מבר הקינוחים .  לפי התכנון המקורי ,  היו אמורים לשבת זה לצד זה ליברמן ובנט ,  שהתעמתו על רקע יציאת שר הביטחון נגד הרב לוינשטיין והמכינה בעלי .  מישהו עשה להם טובה והקפיד להחליף את השלטים רגע לפני תחילת האירוע ,  אף שליברמן כלל לא הגיע וחסך ממילא את המבוכה .  
כך היה גם במקרה של גילה גמליאל ומירי רגב ,  אך היו מקרים שלא סוכלו ,  כמו הושבת השר יואב גלנט בשולחן שהיה כמעט כולו מלא בחברי כנסת מהליכוד ,  במה שאולי היווה רמז לבאות .  אפילו המוזיקה נבחרה בקפידה .  השיר  " החיים שלנו תותים "  של חנן בן ארי התנגן לו ברקע ,  וכשהגיע למילים : " המדינה גוזלת ,  והממשלה פוזלת ?  ",  היו מי שהשלימו אותו והשיבו : " קשה ".  
בחזרה לערב ההצדעה .  ביטן ,  שבשעות הבוקר התמודד עם משבר בתוך הקואליציה ,  פיזר כינויי גנאי לעבר חברו לסיעה יואב קיש והספיק לעשות איתו סולחה ,  זכה באירוע המושקע למחמאות מכל ראשי הסיעות . " דוד מילא את החלל ",  פרגן לו ראש הממשלה . " חתן האירוע ",  כינה אותו כחלון והשר בנט לא שכח את הכותרות באירועי שבתרבות : " בכל מוצאי שבת אני לובש שכפ"ץ ".  אפילו העוזר של השרה איילת שקד גיל ברינגר ,  נציג העוזרים ,  שהספיק לאחרונה לעמוד במרכז סכסוך קואליציוני שבו היה מעורב ביטן הודה ליו"ר הקואליציה , " שהחליט לוותר לי ולא לפטר אותי ".   השר אריה דרעי שתפס לאחרונה את תדמית  " המבוגר האחראי "  בקואליציה הפציר בחבריו להירגע : " המנגינות שאני שומע לאחרונה גורמות להתרופפות ,  וחלומות כאלו עשויים להגשים את עצמם .  קואליציה לא נופלת על דברים גדולים אלא על דברים קטנים ,  יחסים בין אישיים ,  הדלפות והשמצות .  חבל .  לא תהיה ממשלה יותר טובה מזו ,  לא תהיה קואליציה יותר טובה ".  בנט כבר היה פחות רשמי : " בפעם האחרונה שעמדנו אני ואתה  ( נתניהו )  זה ליד זה ,  נתתי לך שישה מנדטים ,  בפעם הבאה זה לא יקרה ".  ביטן לא נותר חייב : " אתה מרגיש טוב ?  כבר שעתיים לא הזכרת את עמונה ".  
גם יו"ר הכנסת יולי אדלשטיין לא פספס הזדמנות להזכיר את  " תרומתי לקואליציה ",  כשציין את מרפסת העישון מחוץ למזנון הח"כים בכנסת .  בסוף נאומו שעסק באחדות הקואליציונית ,  צעק לעברו היריב ח"כ אורן חזן : " נאה דורש ,  נאה מקיים ".  אותו חזן הפריע לנאום נוסף עם קריאות ביניים ובתגובה קיבל אזהרה : " שלוש קריאות ומוציאים אותך החוצה ". 
ביטן עצמו חזר על כך שנתניהו  " יכהן עוד שנים רבות ",  אך הפתיע כשציטט בחצי שיבוש את הסופר אלבר קאמי והתנצל כי  " זה הדובר שלי כתב את זה ,  כן ?  הפעם האחרונה שקראתי ספר הייתה אולי לפני עשר שנים ".  
אחרי שנתניהו עזב ,  הח"כים נותרו לפזז ,  לשיר ולרקוד מעט ברחבה .  טוב מכולם סיכם גורם בקואליציה את ה"גיבושון ":   " באו לפה כדי לצאת ידי חובה ,  אחווה גדולה לא הייתה ".  

סידורי ישיבה ,  השמצות והתאגיד :  כך הפך גיבושון הקואליציה לזירת קרב
כחלון סירב לשבת בשולחן הכבוד והתעלם מראש הממשלה ,  בנט בעקיצה לנתניהו ,  דרעי בתפקיד המבוגר האחראי וגם אורן חזן הצטרף לקלחת .  רק דוד ביטן ,  שלא קרא ספר כבר עשור ,  זכה לפרגונים .  אחוות גדולה לא הייתה בערב החגיגי בחדרה

