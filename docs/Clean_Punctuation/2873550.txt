פירוק השותפות עם לבני ופיצול הסיעה :  מחיר הצטרפות הרצוג לממשלה
למרות דיבורי האחדות ,  הסיכוי שהמחנה הציוני תיכנס לממשלה לא גבוה .  וגם :  ברק מתחמם על הקווים אבל לא בטוח שסימן את העבודה כיעד ,  שימו לב לקולות הלא מרוצים בתקומה ומה הפתרון המסתמן לגיבוש התקציב ?  הגדלת הגירעון כמובן
נתחיל מהסוף :  גם אחרי כל המגעים ,  הגישושים ,  חילופי הקריצות וההכחשות המגומגמות מאוד של יו"ר האופוזיציה יצחק הרצוג ,  סיכויי הכניסה של המחנה הציוני לממשלת נתניהו עדיין נמוכים לפי שעה .  זה לא שאין רצון בשני הצדדים למהלך ,  להיפך .  נתניהו הבהיר השבוע פומבית ובצורה שלא משתמעת לשתי פנים שהוא רוצה בכניסת המחנה הציוני לממשלה .  הרצוג עצמו יכול להמשיך ולהכחיש כלפי חוץ ,  אבל ברור לחלוטין שהנושא נמצא על שולחנו .
 השאלה היא שאלת המחיר ,  ועל כך ,  שני הצדדים לא מצליחים להסכים מזה חודשים .  הרצוג היה רוצה להיות ראש ממשלה ברוטציה ,  כאשר מפלגתו תקבל כמה תיקים בכירים ,  וכל זאת בתנאי שבנט ומפלגתו אינם בקואליציה .  עבור נתניהו מדובר בתנאי פתיחה בלתי אפשריים .  הוא מעוניין שבכל מצב יהיו לו 61 חברים בקואליציה לפני הצירוף של הרצוג .  אחרת ,  יהיו בידיו של יו"ר המחנה הציוני המפתחות לפירוק הממשלה .  בנוסף ,  מהלך כזה יפגע מאוד בבסיס התומכים ,  ה"בייס "  של נתניהו ,  ועלול להתנקם בו בבחירות לאחר מכן ולהביא להתחזקות הבית היהודי .  כל עוד אין שינוי במשוואה הזו ,  הדיבורים על ממשלת האחדות ימשיכו ללוות אותנו אבל ספק אם יתממשו בשטח .  
נוסף על כל אלה ,  להרצוג יש גם שורה של מכשולים מבית .  מילא הקרבות בוועידת המפלגה ,  נניח שאותם הוא יצלח בקלות יחסית .  במפלגת העבודה יש לא מעט חברים כמו מיקי רוזנטל ,  מרב מיכאלי ,  סתיו שפיר ,  יוסי יונה ואחרים ,  שלא צפויים להתיישר עם הסיעה במקרה שכזה ,  ויגרמו לכך שיהיו לו פחות אצבעות במליאה ממה שהוא יבטיח לנתניהו .  
אבל המכשול הגדול באמת הוא התנגדותה המוצהרת של לבני .  בהינתן שהשניים סיכמו שהם יקבלו כל החלטה במשותף ,  בחירה של הרצוג להצטרף לממשלה עלולה לפרק את השותפות בין השניים .  המחיר המצטבר של פתיחת כל כך הרבה חזיתות פנים מפלגתיות - וזה עוד לפני שדיברנו על חלוקת השלל בין הח"כים שיסכימו למהלך - והמחיר הפוליטי שישלם בדעת הקהל ,  יגרמו לו לחשוב היטב לפני צעד שכזה .  בקואליציה יש מי שמעריכים שהסיכויים יגדלו אחרי שיעבור תקציב הממשלה .  אולי כאשר הממשלה תבטיח לעצמה עוד שנה של פעילות ,  המחיר של הרצוג ,  וגם של ליברמן ,  ירד .  
אחד הסימפטומים של ההתכתשות הפנים מפלגתית במחנה הציוני הוא שובו של אהוד ברק למרקע .  לא צריך להיות גאון כדי להבין שהופעותיו בעת האחרונה אינן מקריות ,  אבל מפה ועד חזרה לפוליטיקה עדיין יש דרך ארוכה .  ברק ,  כך מנתחים מי שמכירים אותו היטב ,  למעשה מבקש לאותת למערכת שהוא נמצא על המדף .  שהוא אופציה .  הוא מפציע אחת לכמה שבועות ,  בתדירות מבוקרת ,  כדי להזכיר שהוא בעל משקל בזירה המדינית והביטחונית .  עם זאת ,  מקורבים אליו מעריכים כי הוא לא ישוב לפני שיידע מתי הבחירות הכלליות ,  בטח שלא עכשיו .  וגם אם יחליט לשוב ,  כלל לא בטוח שזה יהיה למפלגת העבודה .  
בינתיים ,  ועידת המפלגה השסועה שעסוקה באופן תמידי בזהות היו"ר הבא שלה ,  תתכנס ביום ראשון הקרוב בתל אביב .  שם ,  צפוי הרצוג לשאת נאום חריף נגד נתניהו .  גורמים בעבודה אומרים כי בוועידה גם יוחלט שבתוך שלושה חודשים יוכרע מה הוא תאריך הפריימריז .  שעון החול לקראת עוד התנגשות במפלגה ,  יתהפך רשמית .  
למרות כל ההסתייגויות ,  אם יש דבר אחד שיכול להביא את נתניהו והרצוג לשלב זרועות בקרוב ,  הרי שמדובר בפרישה של שני חברי תקומה ,  שר החקלאות אורי אריאל וחבר הכנסת בצלאל סמוטריץ' ,  מסיעת הבית היהודי ומהקואליציה .  הסיכויים לכך נמוכים מאוד ,  אבל אין לזלזל בכלל במשבר שמתהווה בגזרה הזו .  השניים ,  ששייכים לסיעה עצמאית שאינה כפופה ישירות לבנט ,  החליטו שקצה נפשם בהקפאת הבניה מעבר לקו הירוק .  בממשלה אמנם יש מי שטוענים כי השניים מגזימים ,  וכי ישנה בנייה בשטח והבעיה היא אך ורק עם קידום של תכניות חדשות ,  אבל את חברי תקומה זה רחוק מאוד מלשכנע .
 בסביבת אריאל מספרים כי אפילו מכרזים אשר קיבלו אישור בעבר ,  וכעת מנסים להוציא אותם מחדש בשל בעיות טכניות כאלה ואחרות ,  נתקעים בצנרת . " יש הקפאה והיא לא מוכחשת ",  הם אומרים , " זו ממשלה לאומית ,  והיא לא מצליחה לגבש שום אמירה מדינית בצד הימני .  לא בניה ,  לא תכנון .  הקפאה מוחלטת .  אי אפשר להמשיך ככה ".  בנוסף ,  בתקומה מאוד לא אהבו את התגובה של הממשלה לגל הפיגועים בתקופה האחרונה .  
בשבוע הבא יתכנס מרכז המפלגה ויקבל החלטות .  אז נכון ,  עוד מוקדם מדי לדבר על פרישה מהקואליציה .  עם זאת ,  בליכוד יש מי שמתייחסים בשיא הרצינות לתרחיש ביניים .  למשל ,  לכך שהשניים  " יהיו חולים בכל ההצבעות בימי שני ,  או גרוע מכך ,  בימי רביעי שבהם עולה חקיקה פרטית של האופוזיציה ",  ובשל מחלות מסתוריות שכאלה קואליציית ה-61 תפסיד בהצבעות באופן תדיר .  גורם בכיר מאוד במפלגת השלטון אמר אתמול כי  " אם יש סיפור פוליטי אחד שצריך לעקוב אחריו ולשים אליו לב בתקופה הקרובה ,  זה הסיפור הזה ".  
ואם כבר מכשולים ,  גם גיבוש התקציב רחוק מלהיראות כמו פיקניק .  גם פגישה מרתונית שנערכה אתמול בין נתניהו וראשי האוצר לא הובילה להתקדמות ,  והצגת התקציב בממשלה ביום ראשון שוב עומדת בספק גדול .  גורם באוצר אמר כי המגעים שיאפשרו לכל סיעות הקואליציה להסכים על מסגרת תקציבית יימשכו בסוף השבוע , " אבל לא הייתי מהמר שזה יגיע ביום ראשון לממשלה ",  אמר .
 הזמן חולף ,  והצדדים מתחילים לשקול את החלופות .  החלופה שזוכה לפופולריות הגדולה ביותר ,  כמה מפתיע ,  היא הגדלת הגירעון ל-3.3% מהתוצר במקום 2.9% .  המשמעות של עמידה ביעד הגרעון המקורי היא קיצוץ של כארבעה מיליארד שקל בתקציבים שעליהם הוחלט בהסכמים הקואליציוניים ,  דבר שיביא לעימות בלתי נמנע בין הסיעות .  
הגדלת הגירעון היא הפתרון הקל :  הצדדים יחליטו שלא להחליט ,  יגדילו את האוברדראפט הממשלתי וכך כולם יישארו מרוצים .  באוצר העריכו כי נתניהו יבקש גם תוספת תקציבית משמעותית בהמשך עבור מערכת הביטחון ,  ובינתיים הפנו אצבע מאשימה כלפי בנט .  לדברי גורמים המעורבים בגיבוש התקציב , " הוא חומק מתחת לרדאר בכל הסיפור הזה ומשאיר את החרדים לספוג את כל הביקורת שלא בצדק .  הם מושכים אש בזמן שהם נאבקים על דברים כמו קצבאות ילדים וטיפולי שיניים שיחולו על כל ילד בישראל ,  בזמן שבנט לקח את התקציבים הכי סקטוריאליים שיש ,  להנצחת גוש קטיף וכספים למיגון רכבים ביו"ש ומסרב לקצץ ".  מלשכת בנט נמסר בתגובה : " ההיפך הוא הנכון .  השר בנט מסיים בימים אלה מהלך היסטורי של סייעת שניה לגני הילדים בישראל ,  ומהפיכה בלימודי מתמטיקה ומדעים ,  ומשאיר רכילויות מוזרות למי שיש לו זמן פנוי לכך ". 
לפניות לכתב עמרי נחמיאס :  omri_n@walla.net.il 

פירוק השותפות עם לבני ופיצול הסיעה :  מחיר הצטרפות הרצוג לממשלה
למרות דיבורי האחדות ,  הסיכוי שהמחנה הציוני תיכנס לממשלה לא גבוה .  וגם :  ברק מתחמם על הקווים אבל לא בטוח שסימן את העבודה כיעד ,  שימו לב לקולות הלא מרוצים בתקומה ומה הפתרון המסתמן לגיבוש התקציב ?  הגדלת הגירעון כמובן

