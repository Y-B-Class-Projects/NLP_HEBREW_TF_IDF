באג בנתב"ג :  כשמשטרת המחשבות של השב"כ עובדת שעות נוספות
עיכוב העיתונאי היהודי-אמריקני בשדה התעופה הזכיר פעם נוספת את הרוח הרעה במסדרונות החטיבה היהודית ,  שמרכיבה רשימות של פסולי חיתון עם ישראל .  מי מרכיב את הרשימות ?  מי נכלל בהן ומדוע ?  מי מפקח על הדרג המקצועי ?  השאלות הקשות
סליחה ,  תקלה ,  התנצל השב"כ בעקבות עיכובו של העיתונאי פיטר ביינרט לתשאול רעיוני בנתב"ג . " גורם מקצועי בשטח ",  להלן גמ"ב ,  הפגין להיטות יתר .  באג בנתב"ג .  מודה ועוזב ?  לא בדיוק .  השב"כ ,  כנימוקו השגור ,  ימשיך לפרש את ייעודו בכיוון מחודש ומסוכן :  משטרת מחשבות .  לא כל המחשבות ,  רק אלה שאינן מקובלות על הממונה הפוליטי על ראש השב"כ ,  ורק מאגף אחד ,  אם כי בנימין נתניהו היה שמח בוודאי לדעת מה אומרים עליו סביב נפתלי בנט .  
דוד בן גוריון ,  בעצמו צרכן רעבתן של ריגול פוליטי באדיבות איסר הראל ,  היה נעצר גם הוא כיום בנמל התעופה המנציח אותו ,  כי בן גוריון תמך בנסיגה מהשטחים תמורת שלום .
 רוח רעה נושבת במסדרונות החטיבה היהודית - לא במקרה אינה מתקראת  " יהודית ודמוקרטית "  - בשב"כ .  מחברים שם רשימות של פסולי חיתון עם ישראל .  זה לב הבעיה ,  ולא מימוש ההנחיות בידי הגמ"ב .  מי מרכיב את הרשימות ?  מי נכלל בהן ?  מדוע ?  מי קובע את אמות המידה ?  איך אפשר לערער על ההכללה ?  מי מפקח על הדרג המקצועי ? 
נשיאת בית המשפט העליון לשעבר ,  מרים נאור ,  סיפרה באחד מפסקי הדין האחרונים שלה ,  לתפארת המליצה ,  על שדון קטן ,  שכמעט פיתה אותה לעשות משהו .  השדון נמצא עכשיו בכביש 1 ,  בין מחלף האוניברסיטה של נתיבי איילון לנתב"ג ,  עם שלוחה במעבר טאבה  ( ולא לשכוח את נמל חיפה ,  הממזרים עלולים להגיע בספינת תענוגות ,  ואת המרינה בהרצליה ,  אולי יש להם יאכטה )  .  כינויו של השדון :  דל"ג .  הוריו העניקו לו את השם המסורבל דה-לגיטימציה ,  אבל החבר'ה חיפשו קיצור חביב וקליט .  
הלגיטימציה ,  במובן של הכשר ,  חדרה למילון הישראלי לקראת סוף שנות ה-90' ,  עם גבור ההתעניינות בהליכים משפטיים בהאג ,  בהקשרי הדין הבינלאומי  ( הוראות פתיחה באש ,  מידתיות ,  יחס לאוכלוסייה בלתי-מעורבת )  ובמיוחד סביב השלמת הנסיגה מלבנון .  אחד מטיעוניו המוצדקים של אהוד ברק אז היה שהקפדה על חזרה לגבול הבין-לאומי תבצר את הלגיטימציה של ישראל ותשמוט את הקרקע הלבנונית הכבושה מתחת לרגלי תעמולת חיזבאללה .  תמיד אפשר לייצר אמתלה להתקפה ,  אך יש חשיבות להכשר ,  ויש הבדל בין לגיטימי ללגאלי .  
החשוד בשוחד נתניהו מושל כחוק ,  עד להודעה חדשה של היועץ המשפטי לממשלה ,  אביחי מנדלבליט ,  אך ללא הכשר מוסרי .  הבעת הצער שלו על עיכוב ביינרט תכסיסית ולא אמיתית :  הוא חושש מהניכור הגובר של היהדות האמריקאית ,  מהתחזקות הארגון המתון ג'יי סטריט לעומת איפא"ק ומהשפעת חוגים המתנגדים למדיניות נתניהו על המפלגה הדמוקרטית ,  העשויה לחזור לשליטה בקונגרס בנובמבר ובבית הלבן בבחירות 2020 .  
אחותה המרשעת של הלגיטימציה היא הדה-לגיטימציה ,  אבל כאן פשה בלבול גדול במערכת הישראלית ,  בשגגה ממושכת עד כדי כך שהכרח לראות בה זדון .  שלילת הכשר מהמדיניות הישראלית המסוימת של ממשלה ישראלית מסוימת אינה שלילת זכות קיומה של מדינת ישראל .  כל העמדות המיוצגות בכנסת ואינן בבחינת הפרת חוק - כשרות .  אין לשום משרד ממשלתי או שירות ביטחון סמכות לחלוק על החופש להשמיע אותן ,  או כל דעה אחרת שלא נפסלה בערכאה משפטית מטעמי הסתה ,  ליבוי שנאה או סיכון שלום הציבור .  מותר לחשוב שההתנחלויות רעות לישראל  ( או שפינויין מעזה היה ומהגדה יהיה אסון לישראל )  .  מותר לומר שנתניהו רע לישראל ושהרוצה ברווחת ישראל ובשגשוגה מייחל להקמת ממשלה אחרת ,  שתאמץ מדיניות אחרת .  זו אינה דה-לגיטימציה לישראל .  להיפך ,  זו הבעת תקווה לשיקום הלגיטימציה .
 ומותר גם להבחין בין מדינת ישראל גופא לבין השטחים שצה"ל כבש במלחמת המגן של 1967 והמוחזקים בידי המדינה ,  לכאורה לצורך המרה בשלום .  לשיטת אבירי הדל"ג ,  מי שקרא להחזרת סיני תמורת שלום עם מצרים ,  לפני ביקור סאדאת ,  היה עבריין דל"ג .  זוז ,  בן גוריון ,  פנה בתא מקום למנחם בגין .  
מקצת הבעיה היא התאווה לזוהר ביטחוניסטי .  שר הביטחון הוא החבר החשוב והמצטלם ביותר בממשלה ,  במיוחד כאשר ראש הממשלה מסרב להיפרד מתיק החוץ והמסעות הדיפלומטיים .  על כן מתחרים ביניהם שרים על משרדים ותארים המשדרים נגיעה ביטחונית - מודיעין ,  אסטרטגיה והשיא ,  הגנת  ( במקום איכות )  הסביבה .  לא די לגלעד ארדן בביטחון פנים - הוא זקוק גם לעניינים אסטרטגיים ובמסגרתם לדל"ג ,  כולל  " מחלקת השחרה ". 
זה מתכון בדוק לחיכוך עם משרד החוץ מכאן ועם השב"כ מכאן ,  אבל את המעוכבים בנתב"ג לא מעניין איזו זרוע של התמנון נכרכה סביבם וקדימה ,  לתשאול ,  שאין להצדיקו כסיכול טרור ,  ריגול ,  חתרנות מדינית או התנקשות בסמלי שלטון ,  אלא רק ,  לפי הנוחות שסידר חוק השב"כ ,  תחת סעיף שונות .  
אילו התעורר חשד ביטחוני ,  היה נכון ונבון יותר לעקוב מאשר לעכב ,  אבל אז לא הייתה מושגת ההרתעה שבפרסום .  הרי הכוונה היא להפחיד ,  לאותת שאיש ,  גם לא אזרח אמריקני ,  גם לא יהודי שלכבודו מתקיים פסטיבל חוק הלאום ,  אינו חסין .  אוספים עליו מודיעין ,  וכשיגיש את דרכונו לבקר ,  יצוץ רכז חסוי-שם ויציק לו .  איזה מין שם הוא בכלל  " פיטר "?  זה קרוב מדי לעיד-אל-פיטר .
 כמובן שפעולה זו עצמה גורמת ליותר דל"ג לישראל מאשר כל הגיג שהמתושאל השמיע או הפגנה בהשתתפותו ,  אבל זה מעבר לרמת השכר של הגמ"ב ,  וגם של נדב ארגמן ,  ראש השב"כ ,  המצטנע בתנוחת מקבל הוראות .  
בקלפי מספר 1 ,  היחידה שהוצבה בבית התרבות בחמדיה ,  קיבוץ המוצא של ארגמן ,  הצביעו בבחירות האחרונות שלושה מכל חמישה בעד המחנה הציוני או מרצ .  לא סומכים שם על נתניהו .  זה מצבור מדאיג של דל"ג .  כדאי להתקין שם מלשינון .  המשנה לראש השב"כ לשעבר ,  ראובן חזק ,  סיפר פעם שביום עלייתו של בגין לשלטון הורה ראש השב"כ אברהם אחיטוב לאנשי האגף למעקב אחר  " פורשים "  ויורשים למיניהם להשמיד את תיקיהם .  בחצר השירות הוצתה מדורה קטנה והגנזך הפוליטי הועלה על המוקד .  ל"ג בעומר ,  או אולי דל"ג בעומר ,  של השב"כ .
 יום יבוא וגם רשימות הדל"ג יידונו לשריפה ,  הפעם לנוכח הקידמה וכמנהג המקום - לפחות במשרד הביטחון - בתוספת ריסוק רכיבי מחשב עד-דלא-ידע .  ובינתיים הלשנת חינם :  חבר יש לנתניהו ,  ולדימיר פוטין שמו .  נתניהו מרבה לטוס אליו ולהסתודד איתו .  השבוע פרסם משרד החוץ של פוטין הודעה הכופרת בעיקרי מדיניותו של נתניהו וקוראת להמרצת תהליך השלום-תמורת-שטחים ,  בהתבסס על החלטות מועצת הביטחון 242 ו-338 ויוזמת השלום הסעודית .  עם דעות כאלה ,  ברור מדוע פוטין נמנע מלהגיע לביקורת הדרכונים בנתב"ג .  

באג בנתב"ג :  כשמשטרת המחשבות של השב"כ עובדת שעות נוספות
עיכוב העיתונאי היהודי-אמריקני בשדה התעופה הזכיר פעם נוספת את הרוח הרעה במסדרונות החטיבה היהודית ,  שמרכיבה רשימות של פסולי חיתון עם ישראל .  מי מרכיב את הרשימות ?  מי נכלל בהן ומדוע ?  מי מפקח על הדרג המקצועי ?  השאלות הקשות

