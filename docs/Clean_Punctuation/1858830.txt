נתניהו על הפריצה לשגרירות : " הקומנדו המצרי מנע אסון "
 ראש הממשלה כינס מסיבת עיתונאים בה התייחס לאירוע הפריצה ההמונית לשגרירות ישראל בקהיר ,  והודה לנשיא ארה"ב אובמה ולממשלת מצרים על הטיפול במצב . " נמשיך לדבוק בשלום עם מצרים "
 ראש הממשלה ,  בנימין נתניהו ,  כינס אמש  ( שישי )  מסיבת עיתונאים בשל אירועי הפריצה ההמונית לשגרירות ישראל בקהיר ביום שישי .  בדבריו ביקש ראש הממשלה להודות לנשיא ארצות הברית ,  ברק אובמה ,  על המאמצים האמריקאים לסייע באירוע המורכב בקהיר . " הדבר מעיד על הברית האמיצה של ישראל עם ארצות הברית ,  הנחוצה כל כך בייחוד בימים אלה ".  עוד ביקש נתניהו להודות למצרים על התערבות הקומנדו המצרי ,  שמנסה אסון . " הגנה על שגרירות היא חלק מתפקידה של מדינה ריבונית ",  הבהיר ראש הממשלה .  הוא ציין עוד שישראל תמשיך לדבוק בשלום עם מצרים ,  וכי ירושלים פועלים בתיאום עם הממשלה המצרית כדי להשיב את אנשי השגרירות .  
בישראל ראו בחומרה את אירועי הפריצה ,  במסגרתם ריסק ההמון המשולהב את חומת המגן של מתחם השגרירות ,  פרץ למתחם והסיר את דגל ישראל .  שני אזרחים נהרגו ,  וכאלף בני אדם נפצעו במהומות .  במבצע חשאי של חיל האוויר פונה השגריר יצחק לבנון וכל הסגל הדיפלומטי מהמדינה ,  ובהמשך נחתו בישראל גם שישה מאבטחים ,  שנלכדו במבנה השגרירות ופונו על ידי הקומנדו המצרי .  כוחות הביטחון המצרים עצרו היום 11 אזרחיםשהיו מעורבים בהתפרעויות אתמול ,  זאת בנוסף ל-19 שנעצרו כבר אתמול .  כל 30 העצורים יועמדו לדין בהליך מזורז .
 עוד על הפריצה לשגרירות בקהירשקט מתוח :  צפו במראות ההרס ביום שאחרי הפריצה לשגרירותבעולם מגנים :  על מצרים להגן על השגרירות הישראליתמצרים :  נעמיד לדין המעורבים בפריצה לשגרירות ישראל
בתגובתו הראשונה לאירועים ביום שישי ,  אמר ראש הממשלה כי  " תקיפת שגרירות ישראל במצרים הינה מקרה חמור מאוד ,  אך היה עשוי להיות אף חמור יותר אם היו מצליחים לעבור את הדלת האחרונה ,  ולפגוע באנשינו שהיו נצורים בשגרירות .  אני שמח שהצלחנו למנוע אסון ".  נתניהו הוסיף כי  " העובדה שבסופו של דבר השלטונות המצרים פעלו בנחישות והביאו לשחרור אנשינו ראויה לציון ולתודה .  עם זאת ,  אסור שבמצרים יעברו לסדר היום על הפגיעה הקשה במרקם השלום עם ישראל ,  ועל הפרה כה בוטה של הנורמות הבינלאומיות .  בהמשך נקיים התייעצויות בהתאם לפעולות הנדרשות ". 
גם שר החוץ ,  אביגדור ליברמן ,  התייחס לאירועים האלימים בקהיר .  ליברמן אמר בראיון לערוץ 10 כי  " מגיעה פה תודה אדירה לאותם שישה מאבטחים ששמרו על קור רוח והתנהגו בגבורה .  הייתי נפעם מהתפקוד של אנשינו ".  ליברמן אמר כי הוא מרוצה מתפקודה של ממשלת ישראל וכי ארצות הברית סייעה רבות בחילוץ המאבטחים הלכודים . " ממשלת ישראל תפקדה כקבוצה מגובשת ומסונכרנת .  אני רוצה להביע תודה לנשיא ארה"ב .  אחרי השיחה של ראש הממשלה עם אובמה ,  הרגשנו מיד שינוי .  נציגי ארצות הברית עשו עבודה יוצאת מן הכלל ".  באשר להשפעה על יחסי ישראל עם מצרים אמר ליברמן כי  " אני לא חושב שהאירוע ישפיע על היחסים עם מצרים .  השלום עם מצרים חשוב גם למצרים ולישראל .  אנחנו רוצים לחזור ולהפעיל את השגרירות בקהיר ,  אבל בלי לסכן את אנשינו .  אנחנו רוצים לוודא שלא נחזור לאותו מחזה ". 
למרות דבריו המפייסים יחסית של ליברמן ,  ח"כ עמיר פרץ קרא לראש הממשלה לפטר את שר החוץ שלו . " האחריות להידרדרות היחסים עם מצרים וטורקיה מוטלת ראשית על גורמים קיצוניים במדינות אלו .  אבל שר החוץ מוסיף שמן למדורה בצורה חסרת אחריות ,  במקום לפעול להרגעת הרוחות .  מאחר ומדובר בשתי מדינות שהיחסים איתן בעלי חשיבות אסטרטגית אדירה ,  צריך באופן חריג לבקש את התערבותם של נשיא המדינה שמעון פרס וח"כ בנימין בן אליעזר ,  לשמש כצוות שיפעל להרגעת הרוחות ". 
בהכנת הידיעה השתתף פנחס וולף
 ( עדכון ראשון :  21:30 ) 

נתניהו על הפריצה לשגרירות : " הקומנדו המצרי מנע אסון "
 ראש הממשלה כינס מסיבת עיתונאים בה התייחס לאירוע הפריצה ההמונית לשגרירות ישראל בקהיר ,  והודה לנשיא ארה"ב אובמה ולממשלת מצרים על הטיפול במצב . " נמשיך לדבוק בשלום עם מצרים "
 
