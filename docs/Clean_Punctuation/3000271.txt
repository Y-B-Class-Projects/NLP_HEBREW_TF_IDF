העימות הראשון והפגישה עם נתניהו :  השבוע הגורלי של טראמפ וקלינטון
שני המועמדים ייפגשו היום עם ראש הממשלה ,  רגע לפני שיעמדו על במה אחת ויתווכחו זה עם זה באחד מרגעי השיא של המרוץ .  הקרב הצמוד בסקרים מוכיח כי כל דבר שיגידו ,  או לא יגידו ,  יכול להשפיע על התוצאות בנובמבר
השבוע הקרוב עומד להיות השבוע הפוליטי הגורלי והמסקרן ביותר במערכת הבחירות לנשיאות ארצות הברית :  מחר בלילה ייפגשו שני המועמדים ,  דונלד טראמפ והילרי קלינטון ,  על הבמה באולם הכנסים של אוניברסיטת הופסטרה שבניו יורק ,  לעימות הראשון מבין סדרה של שלושה עימותים נשיאותיים ועוד עימות נוסף בין שני סגני הנשיא המיועדים .  ההערכות בארצות הברית מדברות על קהל עצום של מאה מיליון איש שצפויים לצפות בשרת החוץ לשעבר ובמיליארד הניו יורקי מתווכחים זה עם זה על ענייני היום הבוערים .  
נכון להיום  ( ראשון )  ,  הסקרים הארציים מעידים על יתרון דחוק בלבד לטובת קלינטון .  לפי אתר Real Clear Politics מדובר בממוצע של 2.3% לטובת המועמדת הדמוקרטית - יתרון הנמצא בתוך טווח טעות הדגימה הסטטיסטית .  כשההבחירות כל כך קרובות והסקרים כל כך צמודים ,  במיוחד בכמה ממדינות המפתח כמו פלורידה ואוהיו - שבהן מוביל טראמפ ,  להופעתם של המועמדים עשוי להיות משקל משמעותי על המשך הדרך .  
בסיקור שנערך לקראת העימותים בתקשורת האמריקנית ,  בלט מחקר של אוניברסיטת שיקגו שבחן את בחירות 2012 ,  והעלה כי העימותים שינו את התמונה בכמה עשיריות האחוז לכל היותר .  במערכת בחירות רגילה ,  המשמעות היא שהשפעת העימותים מוגבלת .  אולם במערכת בחירות כל כך צמודה ,  כמה עשיריות אחוז לכאן או לכאן יכולות לקבוע את זהות הנשיא או הנשיאה ה-45 של ארצות הברית .  
דבר נוסף הממחיש את המשמעות של העימותים הוא נתוני הוועדה העל-מפלגתית המארגנת את העימותים הנשיאותיים .  לפי הוועדה ,  במדגמים של שנים קודמות ציינו המצביעים כי העימות הוא הגורם שהכי השפיע עליהם בהחלטתם הסופית לגבי הצבעתם .  
את העימות הראשון ינחה מגיש רשת NBC לסטר הולט .  בשבוע שעבר הוא הודיע מה יהיו הנושאים שבהם בחר למקד את העימות הקרוב : " הכיוון של אמריקה ",   " השגת שגשוג "  ו"ביטחונה של אמריקה "  - שלושה נושאים די מקיפים וכלליים ,  כאלה שיאפשרו למנחה מרחב גמישות ותמרון בנוגע לשאלות .  לפי הכללים שסוכמו בוועדה העל-מפלגתית ,  העימות ייערך במשך 90 דקות ברצף ולכל אחד משלושת הנושאים יוקדשו 30 דקות .  הולט יפתח כל נושא בשאלה לאחד המועמדים ,  ולרשותו יעמדו שתי דקות להשיב .  לאחר מכן ,  יוכלו המועמדים להגיב זה לזו .  
בימים האחרונים השניים מתכוננים במרץ לעימותים ,  ולפי כמה כלי תקשורת בארצות הברית ,  המסתמכים על מקורות המקורבים לשניים ,  כל מועמד עושה זאת בדרך שונה לחלוטין ,  המאפיינת אותו .  ברשת  " פוקס ניוז "  דיווחו כי לא פחות מ-25 אנשים עזרו לקלינטון עם מחקר על טראמפ .  ברשת CNN סיפרו כי שרת החוץ לשעבר צופה בעימותי העבר של יריבה מעונת הפריימריז הרפובליקנים ,  ועורכת לעצמה רשימות בנוגע למקרים שבהם חילופי דברים גרמו לו להיות נסער ,  במיוחד מול טד קרוז .  בנוסף ,  היא לומדת אילו דברים זיכו אותו במחיאות כפיים ,  ומקדישה זמן רב ללימוד העמדות שלו בסוגיות השונות .
 ובעוד שקלינטון לומדת פרטי מידע ועוברת על אסטרטגיות ,  נראה כי טראמפ עצמו מקדיש יותר זמן להתייעצויות כלליות עם מקורביו מאשר להכנות מדוקדקות על פרטי פרטים ,  ומסתמך יותר על הכריזמה הטלוויזיונית וכושר האלתור שלו .  כשנשאל על הנושא השיב בכמה הזדמנויות כי הוא בטוח ביכולתו לנצח בעימותים הנשיאותיים ,  כפי שניצח ב-11 העימותים שערכה המפלגה הרפובליקנית .  לפי דיווח בוושינגטון פוסט ,  בין האנשים שאיתם טראמפ מתייעץ נמצאים ראש עיריית ניו יורק לשעבר ,  רודי ג'וליאני ,  מנחת תכניות הרדיו לורה אינגרהם ,  ויו"ר רשת פוקס ניוז לשעבר ,  רוג'ר איילס .  
בראיון לניו יורק טיימס הסביר טראמפ כי בעיניו הכנת יתר לעימות עלולה להשיג את האפקט ההפוך . " אתה עלול להישמע מתוסרט ,  או מזויף ",  אמר המועמד הרפובליקני . " זה יכול להיות מסוכן .  אתה יכול להישמע כאילו אתה מנסה להיות משהו שאינו אתה .  אני יודע כיצד להתמודד עם הילרי ". 
אבל לא רק לשאלות ולתשובות מתכוננים המועמדים .  חלק לא מבוטל מזמנם מוקדש גם ללוחמה פסיכולוגית :  הקמפיין של קלינטון בישר בסוף השבוע האחרון על החלטה לתת את אחד הכרטיסים בשורה הראשונה למארק קיובן ,  הבעלים של קבוצת ה-NBA דאלאס מאבריקס ,  מיליארדר ואחד המשתתפים הקבועים בתכנית הטלוויזיה הפופולרית  " הכרישים ".  קיובן ,  שהודיע על תמיכה בקלינטון ,  הרבה לתקוף את טראמפ ולעקוץ אותו פומבית ,  ומערכת היחסים בין השניים עכורה זו תקופה ארוכה .  
בתגובה למהלך ,  צייץ אתמול טראמפ בטוויטר כי אם קיובן יופיע לעימות , " אולי אני אשים לצידו את ג'ניפר פלאוורס "  - מי שהייתה המאהבת של ביל קלינטון במשך שנים ארוכות .  מאוחר יותר ,  דווח במספר כלי תקשורת כי פלאוורס החליטה להתייצב באולם ולשבת בקהל ,  אולם לפי שעה לא ברור אם טראמפ אכן התכוון להזמין אותה והיא תנכח באירוע או שמא היה מדובר בהלצה .  
ובעיתוי הדרמטי הזה ,  כשהכול מונח על הכף ,  ייפגשו היום שני המועמדים עם ראש הממשלה ,  בנימין נתניהו .  על פגישות מסוג זה נהוג לומר שחשיבותן בעצם קיומן :  העובדה ששני המועמדים מוכנים לפנות את לוח הזמנים שלהם יממה לפני היום הגורלי ביותר בקמפיין הבחירות שלהם ,  לטובת פגישה עם ראש הממשלה ,  מראה על החשיבות שהשניים רואים בקשר עם ישראל .  עבור נתניהו ,  זו הזדמנות לפגישה ידידותית שתבטיח כי מי מבין השניים שייכנס לבית הלבן יתחיל עימו את היחסים ברגל ימין .  בריאיון לוואלה !  NEWS אמש אמר ראש הממשלה כי  " מי שלא ייבחר לכהן בבית הלבן - יהיו לנו שם ידיד או ידידה ".  
לאור הביקורת שספג על התנהלותו בקמפיין 2012 ,  שנתפסה אז כתמיכה במועמד הרפובליקני דאז ,  מיט רומני ,  הקפיד הפעם נתניהו לנהוג בממלכתיות ובאחריות ,  תוך הימנעות ולו ממראית עין של מעורבות בבחירות בארצות הברית .  אפילו על עצם קיום הפגישות ,  יצאה הודעה רק לאחר שלשכתו וידאה כי יוכל לפגוש את שני המועמדים .  הפגישות צפויות להתקיים בניו יורק בנוכחות צלמים רשמיים .  הפגישה עם טראמפ תתקיים בשעה 17:00  ( שעון ישראל )  ,  ואילו הפגישה עם קלינטון בשעות הערב המאוחרות .  
מטבע הדברים ,  הפגישה גם תשרת את המועמדים עצמם ,  אשר נאבקים ,  בין היתר ,  גם על קולות היהודים .  אחת הקהילות החשובות מהבחינה הזו היא הקהילה היהודית בפלורידה המתנדנדת ,  המדינה השלישית בגודלה ,  שמשקלה בחבר האלקטורים הוא 29 צירים - מספר שיכול להכריע את הבחירות .  משקל הקהילה היהודית הוא אמנם רק שלושה אחוז מכלל האוכלוסיה בפלורידה ,  אבל כשממוצע הסקרים מראה על יתרון של פחות מאחוז לטראמפ במדינה זו ,  כל קול קובע .  

העימות הראשון והפגישה עם נתניהו :  השבוע הגורלי של טראמפ וקלינטון
שני המועמדים ייפגשו היום עם ראש הממשלה ,  רגע לפני שיעמדו על במה אחת ויתווכחו זה עם זה באחד מרגעי השיא של המרוץ .  הקרב הצמוד בסקרים מוכיח כי כל דבר שיגידו ,  או לא יגידו ,  יכול להשפיע על התוצאות בנובמבר

