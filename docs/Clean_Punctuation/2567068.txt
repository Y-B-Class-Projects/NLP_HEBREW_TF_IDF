ברק : " את המחלוקת מול ארה"ב יש ללבן בחדרים סגורים "
 ברקע המחלוקת בין וושינגטון לירושלים ,  ימריא ראש הממשלה לארה"ב בסוף החודש ,  אך לא ייפגש עם הנשיא אובמה בשל אילוצי לוח זמנים .  השר ברק : " לא לשכוח שארה"ב היא בעלת ברית "
 ברק נגד נתניהו ?  שר הביטחון ,  אהוד ברק ,  התייחס הערב  ( שלישי )  לחילופי הדברים בין וושינגטון וירושלים בימים האחרונים בעניין הצבת קו אדום לאירן בטרם תקיפה .  בשיחות סגורות אמר ברק כי  " האתגר האיראני הוא אתגר מורכב לישראל וגם לעולם .  ישראל שומרת לעצמה את הזכות והאחריות לקבל החלטות ככל שתידרשנה בהקשר לביטחונה ולעתידה ,  וארה"ב מכבדת זאת .  חרף המטרה המשותפת ,  ישנן בין ארה"ב לישראל הבדלים מסוימים בעמדות .  הבדלים אלה יש ללבן בינינו בפתיחות בחדרים סגורים .  אין לשכוח כי ארה"ב היא בעלת הברית העיקרית של ישראל ,  קיימים בינינו קשרי מודיעין אינטימיים וארה"ב היא מקור הגיבוי החשוב ביותר לישראל בתחום הביטחון ".  ברק ציין עוד כי  " יחסים אלה מושתתים על יסודות של ידידות ארוכת שנים וערכים שמשותפים לישראל ולכל העם האמריקאי .  חרף ההבדלים וחשיבות השמירה על עצמאות הפעולה של ישראל ,  יש לזכור גם את חשיבות השותפות עם ארה"ב וככל הניתן לא לפגוע בה ". 
גורמים מדיניים בירושלים הבהירו הערב כי ראש הממשלה ,  בנימין נתניהו ,  לא ייפגש עם נשיא ארצות הברית ,  ברק אובמה ,  במהלך ביקורו של נתניהו בארצות הברית לרגל עצרת האו"ם שתתקיים בסוף החודש בניו יורק .  בלשכת נתניהו העבירו מסר לבית הלבן לפיו ראש הממשלה מעוניין להיפגש עם הנשיא ,  ואף מוכן להגיע לוושינגטון לצורך הפגישה ,  אך הבית הלבן מנגד הודיע שבשל אילוצי לוח זמנים הפגישה לא תתקיים .  יצוין כי נתניהו מגיע לארצות הברית לביקור בן שלושה ימים בלבד ,  בשל חגי תשרי .  עם זאת ,  נתניהו כן צפוי להיוועד במסגרת ביקורו עם שורה של מנהיגים .  
לפני כשבוע הודיע ראש הממשלה כי החליט לנאום בפני העצרת הכללית .  על החלטתו הודיע נתניהו ברקע כינוס המדינות הבלתי מזדהות בטהרן . " בטהרן שמעו נציגיהם של 120 מדינות עלילת דם נגד מדינת ישראל ושתקו ,  שתיקה זאת צריכה להיפסק ",  הבהיר נתניהו ,  שימריא לביקור בן שלושה ימים בארה"ב במוצאי יום הכיפורים . " אסע לעצרת הכללית של האו"ם ואומר בפני אומות העולם בקול צלול וברור את האמת על משטר הטרור של אירן ,  שמהווה את האיום הגדול ביותר על שלום העולם ",  הוסיף .
 בשבועות האחרונים גוברת ההערכה כי בין ראש הממשלה ובין שר הביטחון  " עבר חתול שחור "  בנושא האירני .  לאחר שבמשך חודשים הובילו השניים יחדיו את הקו התוקפני הישראלי ,  התבטאויותיו של ברק בשבועות האחרונים מאותתים כי הכיר בכך שללא לגיטימציה בינלאומית ,  אין מקום לתקיפה ישראלית עצמאית של מתקני הגרעין באירן .  כמו כן ,  לעומת הטחות הביקורת של נתניהו בממשל אובמה ,  ברק שב ומדגיש כי אובמה מחויב יותר מכל נשיא אמריקאי בעבר לביטחונה של ישראל ואת חשיבות היחסים האסטרטגיים המיוחדים בין המדינות .  לפי ההערכה ,  עם הכניסה לשנת בחירות ,  ברק גם מעונין למצב עצמו פוליטית מחדש ולכן ינסה לבדל עצמו מנתניהו בסוגיות מדיניות ,  ביטחוניות וכלכליות ,  ובין היתר הורה ברק לסיעת העצמאות להתנגד לקיצוץ במשרדי הממשלה בסוף יולי ,  וגם השבוע התנגד לאישור הממשלה את שדרוג מעמד אוניברסיטת אריאל .  
בימים האחרונים נרשמו חילופי דעות בין וושינגטון וירושלים על רקע הרצון בירושלים להציב קו אדום לאירן ,  בטרם יחליטו בארצות הברית ובישראל לתקוף את מתקני הגרעין של אירן .  היום אמר ראש הממשלה כי  " מי שבקהילה הבינלאומית מסרב להציב קווים אדומים לאירן - אין לו זכות מוסרית לשים אור אדום בפני ישראל ".  במסיבת עיתונאים משותפת עם ראש ממשלת בולגריה ,  בויקו בוריסוב ,  נשאל נתניהו לגבי ההתבטאויות האחרונות בנושא ,  וזה השיב כי  " העולם אומר לישראל - תמתינו יש עוד זמן .  אני שואל - לחכות למה ?  לחכות למתי ?  "
 מזכירת המדינה של ארה"ב ,  הילרי קלינטון ,  הודיעה אתמול כי חרף הלחצים המגיעים מכיוון ירושלים ,  ארצות הברית  " לא מציבה דד-ליין לאירן ",  וכי הממשל האמריקאי סבור עדיין שמשא ומתן הוא  " הגישה הנכונה בהרבה "  במטרה למנוע מטהרן מלהשיג נשק גרעיני .
 לפניות לכתבת :  tal_sh@walla.net.il

ברק : " את המחלוקת מול ארה"ב יש ללבן בחדרים סגורים "
 ברקע המחלוקת בין וושינגטון לירושלים ,  ימריא ראש הממשלה לארה"ב בסוף החודש ,  אך לא ייפגש עם הנשיא אובמה בשל אילוצי לוח זמנים .  השר ברק : " לא לשכוח שארה"ב היא בעלת ברית "
 
