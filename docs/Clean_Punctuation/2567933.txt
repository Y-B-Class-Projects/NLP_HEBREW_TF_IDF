 " נתניהו מוכן לספוג הביקורת - למען לחץ על אירן "
 גורמים בסביבת ראש הממשלה אמרו כי  " אם נתניהו לא היה מעז לדבר בפומבי ,  לא היה נוצר לחץ בינלאומי על אירן ".  לדבריהם , " הוא ימשיך לדרוש קו אדום ברור נגד גרעין אירני "
 ראש הממשלה אינו נרתע מהביקורת המושמעת עליו בסוגיית הקווים האדומים בנושא האירני :  גורמים בסביבתו של ראש הממשלה ,  בנימין נתניהו ,  אמרו הערב  ( חמישי )  כי  " ראש הממשלה מוכן לספוג את הביקורת ,  כי הניסיון מוכיח שאם נתניהו לא היה מעז מעת לעת לומר בפומבי דברים ,  לא היה נוצר לחץ בינלאומי חסר תקדים על אירן ".  
בימים האחרונים נשמעה ביקורת הן מצדו של שר הביטחון אהוד ברק ,  והן מצדו של שר החוץ אביגדור ליברמן ,  כמו גם ביקורת קשה בעיתונות האמריקאית ,  על התבטאויותיו של נתניהו בשבוע האחרון ועל עימותיו המתוקשרים עם בכירי ממשל אובמה בסוגיית  " הקווים האדומים "  על אירן . " נתניהו מאמין שהצבת קו אדום נגד התחמשות אירן בנשק גרעיני היא אינטרס חיוני של מדינת ישראל ",  אמר הגורמים בסביבת ראש הממשלה . " לכן ,  הוא ימשיך לדרוש בקול צלול מהקהילה הבינלאומית להציב את הקו הזה ".  
שר החוץ ליברמן אמר היום כי  " כל הוויכוחים צריכים להתנהל מחוץ לתקשורת ,  מחוץ לדיונים פומביים "  וכי  " יש מספיק צינורות להעביר מידע ואין צורך בדיאלוגים פומביים ".  בהרמת כוסית לשנה החדשה לעובדי משרדו ,  אמר ליברמן כי  " לפעמים יש ויכוחים ,  אבל בסיס היחסים שלנו עם ארצות הברית הוא איתן ומושתת על ערכים משותפים וחברות ,  גם ביחסי כלכלה .  ארה"ב הייתה הראשונה להתייצב לצדנו בכל פורום בינלאומי ואסור לשכוח זאת .  למרות המצב הכלכלי הלא-פשוט ,  היא הגדילה את התמיכה שלה בכיפת ברזל .  היחסים תמיד יהיו אבן היסוד של מדיניות החוץ שלנו ".  
הלילה גם תקפה הסנאטורית הדמוקרטית הבכירה ,  ברברה בוקסר ,  את ראש הממשלה נתניהו .  במכתב ששלחה לו ,  כתבה הסנטורית ,  הידועה כמחוקקת פרו-ישראלית ,  כי היא  " מאוכזבת עמוקות מההערות שלך ,  שמציבות סימני שאלה על תמיכת ארצות הברית בישראל ומחויבותה למניעת נשק גרעיני מאירן ".  לדבריה , " ההתבטאויות שלך מנוגדות לחלוטין לברית יוצאת הדופן בין ישראל לארצות הברית ,  שבאה לידי ביטוי בפועלו של אובמה ובפועלו של הקונגרס ",  נכתב .  
במקביל ,  אמש פרסם העורך הראשי של המגזין האמריקאי הנחשב  " ניו יורקר ",  דיוויד רמניק ,  מאמר חריף בו תקף את נתניהו תחת הכותרת  " הימורים נאו שמרניים ".  רמניק כתב כי  " קשה להגזים בתיאור הסיכונים שבנימין נתניהו מטיל על עתיד מדינתו שלו ".  הוא האשים אותו כי גרם לבידודה של ישראל בזירה הדיפלומטית ,  בסיכול האפשרות להסדר צודק עם הפלסטינים וכי כעת  " הוא נראה נחוש יותר מתמיד להרחיק ממנו את נשיא ארצות הברית - וכבן ברית לקמפיין של רומני ,  להפוך את עצמו לפקטור מכריע בבחירות 2012 ".  
הדברים הללו מגיעות על רקע חילופי הדברים הקשים בין נתניהו לבכירי הממשל בעניין הגרעין האירני ,  שהגיעו לשפל הכולל חילופי התבטאויות ,  הדלפות והצהרות משני הצדדים ,  לאחר שנתניהו תקף בחריפות את מזכירת המדינה ,  הילרי קלינטון ,  סביב הסוגיה האירנית .  נתניהו שב והדגיש כי הוא דורש שאובמה יבהיר את הקווים האדומים כדי להרתיע את האירנים ולגרום להם להפסיק את העשרת האורניום .
 בממשל אובמה זועמים על נתניהו ומאשימים אותו שהוא מפר כל כלל נהוג ביחסים המיוחדים בין המדינות .  נכון לעכשיו ,  אובמה ונתניהו לא ייפגשו במהלך ביקורו של נתניהו בארה"ב בעוד כשבועיים בשולי העצרת הכללית של האו"ם ,  אך עם זאת בבית הלבן הדגישו כי הדבר נובע משיקולי לוח זמנים בלבד . 

" נתניהו מוכן לספוג הביקורת - למען לחץ על אירן "
 גורמים בסביבת ראש הממשלה אמרו כי  " אם נתניהו לא היה מעז לדבר בפומבי ,  לא היה נוצר לחץ בינלאומי על אירן ".  לדבריהם , " הוא ימשיך לדרוש קו אדום ברור נגד גרעין אירני "
 
