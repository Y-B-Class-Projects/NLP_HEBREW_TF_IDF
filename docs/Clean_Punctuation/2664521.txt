 " כדי לקבל החלטות פופולריות לא צריך ראשי ממשלה "
 לקראת ישיבת הממשלה היום ,  שתדון בשחרור אסירים פלסטינים במסגרת חידוש המשא ומתן ,  אמר ראש הממשלה נתניהו : " ראשי ממשלה נדרשים להחלטות קשות כשהדבר חשוב למדינה "
 ראש הממשלה בנימין נתניהו התייחס אמש  ( שבת )  במכתב לאזרחי ישראל לסוגיית שחרור האסירים הפלסטינים ,  הצפוי במסגרת חידוש המשא ומתן . " זוהי החלטה קשה מאין כמוה .  היא מכאיבה למשפחות השכולות ,  היא מכאיבה לעם ישראל כולו והיא מכאיבה לי מאוד ",  כתב נתניהו . " היא מתנגשת עם ערך חשוב מאין כמוהו ,  ערך הצדק .  זהו אי צדק ברור שבני עוולה ,  גם אם רובם המוחלט ישבו בכלא למעלה מ-20 שנה כמו במקרה זה ,  ישתחררו לפני שסיימו לרצות את מלוא תקופת מאסרם ".  
" כדי לקבל החלטות שנתמכות בדעת הקהל אין צורך בראשי ממשלה .  ראשי ממשלה נדרשים מעת לעת לקבל החלטות בניגוד לדעת הקהל - כשהדבר חשוב למדינה .  בתשעת החודשים הקרובים נבחן אם יש מולנו גורם פלסטיני הרוצה כמונו בסיום אמיתי של הסכסוך בינינו .  סיום זה יתאפשר רק בתנאי שיובטח ביטחון אזרחי ישראל ויובטחו האינטרסים הלאומיים החיוניים שלנו ",  הוסיף ראש הממשלה . 
" התשובה הטובה ביותר שאנו נותנים לאותם רוצחים שפלים שביקשו להכריע אותנו בדרך הטרור היא שבעשרות השנים שבהן ישבו בכלא - בנינו מדינה לתפארת והפכנו אותה לאחת המדינות המשגשגות ,  המתקדמות והאיתנות בעולם ",  סיכם נתניהו .
 היום תדון הממשלה בישיבתה על הסמכת צוות שרים שידון בסוגיית שחרור האסירים .  כפי שפורסם בוואלה !  חדשות הצוות צפוי לכלול את השרים יעלון ,  לבני ואהרונוביץ' .  בנוסף תדון הממשלה בשחרור הקבוצה הראשונה מבין כמאה אסירים המיועדים לשחרור .  זהותם של האסירים תיקבע בצוות השרים המצומצם .  כמו כן מתכוון ראש הממשלה להציג מחר את טיוטת חוג יסוד משאל עם ,  הקובעת כי כל העברת שטחים מריבונותה של ישראל תחייב עריכת משאל עם .  
מוקדם יותר אתמול אמר גורם פלסטיני לוואלה !  חדשות כי ישראל הסכימה לשחרר לאורך המשא ומתן 24 אסירים ערבים-ישראלים שנידונו למאסרי עולם וכלואים בישראל עוד לפני הסכמי אוסלו ,  וזאת לצד 82 אסירים פלסטינים הכלואים משך זמן דומה .  אם הדבר נכון ,  הרי שמדובר בשינוי בעמדה הישראלית בנושא ,  ובהישג ליו"ר הרשות הפלסטינית אבו מאזן .  
ישראל הודיעה כבר בתחילת השבוע על הסכמתה לשחרר כ-80 אסירים פלסטינים ותיקים שיושבים בבתי הכלא יותר מ-20 שנה .  עם זאת ,  הפלסטינים דרשו לשחרר גם 24 אסירים ערבים-ישראלים ,  שנשפטו על עבירות ביטחוניות וכלואים גם הם יותר משני עשורים .  רשימת האסירים המלאה שדרשו הפלסטינים ,  ושפורסמה לראשונה לפני כחודש בוואלה !  חדשות ,  כללה ערבים-ישראלים שהורשעו ברצח ובחטיפת חיילים ונידונו למאסרי עולם כפולים .
 בשלב זה מסתמן כי ישראל אמנם תשחרר כ-100 אסירים ובהם גם ערבים-ישראלים ,  אך גורם מדיני בירושלים אמר אתמול לוואלה !  חדשות כי זהותם של האסירים תיקבע לאורך המשא ומתן .  הגורם הדגיש כי בכל מקרה האסירים ישוחררו בכמה פעימות ובהתאם להתקדמות בתהליך המדיני .
 הכוונה לשחרר אסירים נתקלת בהתנגדות גם בתוך מפלגתו של ראש הממשלה ,  הליכוד .  סגן שר הביטחון ,  דני דנון ,  כתב לשרי הליכוד לקראת ההצבעה כי ההחלטה מגדירה  " בעתיד לישראל סטנדרטים של פשרות מרחיקות לכת אל מול דרישות מגוחכות מהצד השני .  אני קורא לכם להצביע נגד שחרור האסירים ,  אך בעד המשא ומתן ללא תנאים מקדימים ".  
" אני בטוח כי כל אחד מכם יודע כי יש קונצנזוס בליכוד להתנגדות לשחרור מטורף של עשרות מחבלים עם דם של מאות ישראליים על ידיהם .  כל שכן שהשחרור מהווה פרס לפלסטינים רק על עצם הסכמתם לשבת עמנו סביב שולחן המשא ומתן ".  
עוד סוגיית שחרור האסיריםהמכשול לחידוש המו"מ :  שחרור אסירים רוצחיםגורם פלסטיני :  ישראל הסכימה לשחרר אסירים ערבים-ישראלים
 ( עדכון ראשון :  19:47 )   

" כדי לקבל החלטות פופולריות לא צריך ראשי ממשלה "
 לקראת ישיבת הממשלה היום ,  שתדון בשחרור אסירים פלסטינים במסגרת חידוש המשא ומתן ,  אמר ראש הממשלה נתניהו : " ראשי ממשלה נדרשים להחלטות קשות כשהדבר חשוב למדינה "
 
