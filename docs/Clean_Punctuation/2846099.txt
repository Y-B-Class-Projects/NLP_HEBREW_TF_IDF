נתניהו לפוטין :  מכירת מערכות S-300 לאיראן פוגעת בביטחון האזור
ראש הממשלה שוחח עם נשיא רוסיה ,  בעקבות החלטת מוסקבה למכור את מערכות טילי הקרקע-אוויר לטהראן .  בשיחה הבהיר נתניהו כי המהלך יגביר את תוקפנותה של איראן ויערער את המזרח התיכון : " העסקה היא תוצאה של הסכם הגרעין המסוכן שמתגבש ".  פוטין : " זה לא יסכן את ישראל "
  ( השר יעלון : " עסקת ה-S-300 - תוצאה של ההסכם בלוזאן ")  
ראש הממשלה בנימין נתניהו שוחח הערב  ( שלישי )  עם נשיא רוסיה ,  ולדימיר פוטין ,  והביע את מורת רוחה של ישראל מהחלטת מוסקבה למכור מערכות טילי S-300 לאיראן .  ראש הממשלה אמר לפוטין כי מהלך זה רק יגביר את תוקפנותה של איראן באזור ויערער את הביטחון במזרח התיכון .
" עסקת מכירת הנשק המתקדם לאיראן היא תוצאה של ההסכם המסוכן המתגבש בין טהראן למעצמות ",  אמר נתניהו . " האם גם אחרי עסקת הנשק הזאת יש עוד מי שטוען ברצינות שההסכם עם איראן יגביר את הביטחון במזרח התיכון ?  ".  פוטין ,  מנגד ,  אמר לנתניהו כי מערכת ה-s-300 נועדה להגנה בלבד וכי היא לא מהווה כל איום על ישראל - כך לפי הודעת הקרמלין .  
הדברים של נתניהו מגיעים אחרי שאתמול חתם פוטין על צו המסיר את האיסור על מכירת מערכת טילי הקרקע-אוויר המשוכללת לאיראן .  רוסיה ביטלה בשנת 2010 חוזה בין שתי המדינות למכירת מערכת הטילים המתקדמת בשל לחץ שהוטל עליה מהמערב ,  ואחרי שהאו"ם הטיל על איראן סנקציות בשל תכניתה הגרעינית .  כעת ,  לאחר שהצדדים הגיעו להבנות בלוזאן שבשוויץ ,  החליטה רוסיה להסיר את האמברגו .  סוכנות הידיעות הרוסית  " אינטרפקס "  ציטטה אתמול גורם רשמי ממשרד ההגנה הרוסי ,  אשר אמר כי משלוחי ה-S-300 יועברו לאיראן במהרה ,  במידה וההסכם בין שתי המדינות ייחתם מחדש .
 ה-S-300 היא מערכת טילי קרקע-אוויר לטווח רחוק מתוצרת חברת  " אלמאז "  הרוסית .  הטיל פותח בשנות ה-70 כטיל נגד מטוסים וטילי שיוט ,  ובדגמים מתקדמים הותאם ליירוט טילים בליסטיים .  הטיל לא שוגר מעולם בפעילות מבצעית ,  אך נחשב לטיל מוצלח בעקבות ניסויים רבים שבוצעו בו .
 
נתניהו לפוטין :  מכירת מערכות S-300 לאיראן פוגעת בביטחון האזור
ראש הממשלה שוחח עם נשיא רוסיה ,  בעקבות החלטת מוסקבה למכור את מערכות טילי הקרקע-אוויר לטהראן .  בשיחה הבהיר נתניהו כי המהלך יגביר את תוקפנותה של איראן ויערער את המזרח התיכון : " העסקה היא תוצאה של הסכם הגרעין המסוכן שמתגבש ".  פוטין : " זה לא יסכן את ישראל "
 
