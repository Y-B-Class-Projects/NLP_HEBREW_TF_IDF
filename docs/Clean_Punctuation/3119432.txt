התנקשות היא לא רק אקדח :  צל רוסי מאיים על הבחירות בישראל
קו אחד מפותל מחבר בין חקירות ראש הממשלה ,  קרש ההצלה של טראמפ והחברות לכאורה עם פוטין :  אמיר אורן מסכם את 2018 עוד לפני שהתחילה ,  וממליץ לפוליטיקאים עם שלדים - לא לענות לטלפון בלילה

עוד לא נכנסה ,  עדיין מתחממת על הקווים ,  אבל כבר אפשר לתלוש את דפי 2018 מלוח השנה .  זאת תהיה שנה אבודה .  התקדמות לשלום ?  מה פתאום .  לכל היותר ,  וזה הרבה ,  לא תהיה מלחמה .
 זאת השנה הרביעית והאחרונה של רב-אלוף גדי איזנקוט בתפקיד הרמטכ"ל .  מה שלא ישיג השנה ,  מה שלא יבנה ,  מי שלא ימנה ,  יושארו ליורשו ,  ככל הנראה סגנו ,  האלוף אביב כוכבי .  זאת גם עשויה להיות השנה השלישית והאחרונה של המפכ"ל ,  רב-ניצב רוני אלשיך ,  אם הממשלה לא תעניק לו ארכה .  בהרכב הנוכחי של השרים ,  לא מסתמנת נטייה לגמול לאלשיך על הגיבוי לחוקרי בנימין נתניהו בתוספת שליש .  אחרי שהתאכזבו משחקן החיזוק  כלומר ההחלשה ,  של המשטרה  מהשב"כ ,  וטוב שכך ,  צפויים הפוליטיקאים לקדם למפכ"ל ניצב מבפנים ,  מפקד מחוז ירושלים יורם הלוי .
 לפני כשלושה חודשים ,  ערב ראש השנה העברית ,  דיבר אחד מבכירי המשטרה על תשכ"א  תהיה שנת כתבי אישום .  הוא התכוון לתיקי נתניהו וגם בין השאר ,  למה שהיה אז חסוי  תיק דוד ביטן .  בין השאר ,  כי יש עוד ,  בשלבי הבשלה שונים .  על פוליטיקאים החוששים מהפללה ,  בהכירם היטב מדי את עצמם ואת עברם ,  חולפים לאחרונה ימים ולילות קשים .  הטלפון הבא עלול להיות לא מאראלה ממפעל הפיס ,  אלא מכורש ממפעל החקירות .  
פרשת ביטן היא מכת מוות ליומרת הליכוד לטעון שהסתבכויות הזוג נתניהו מתמקדות באדם אחד וברעייתו ומשקפות מזימה פוליטית ואישית .  אחד החשדות כלפי ביטן דומה ביסודו לתיק 2000 נגד נתניהו  ( וגם לחוק ההמלצות )   השחתת תהליך החקיקה לצרכים אישיים .  השיטה פשוטה :  מקימים ממשלה וקואליציה ,  בעזרת קרובו ,  מקורבו ופרקליטו של נתניהו ,  דוד שימרון ,  הלא הוא הדוד השלישי בצמד ביטן-אמסלם ;  נועלים את השותפים במחויבות להצביע לפי תכתיב נתניהו או ביטן ;  ומביאים הצעות חוק משיקולים זרים ולעתים נסתרים ,  כדי להטיב עם גביר מלאס וגאס או בריון מראשון לציון .  מעולם לא היה המונח  " הצעת חוק פרטית "  טעון כל כך .  
רקב השחיתות דבק במפלגת השלטון .  בהיעדר מחלוקות גדולות בנושאי חוץ וביטחון ,  חברה וכלכלה ואף דת ומדינה ,  הבחירות הבאות תתמקדנה בשחיתות .  הליכוד יידחק למגננה .  מאותיות הפתק שלו ,  מחל ,  תהדהד הסיסמה  " מושחתים חייבים לעוף ".  

יומרת נתניהו להצלחות בזירה העולמית לא תציל אותו ,  גם כשיצטלם בהודו עם נרנדה מודי ושרה תתקשט בעין שלישית .  גיחתו לפריז ולבריסל רק הבליטה את בידודו הדיפלומטי .  אמנם השלטים הירוקים שהוצבו לאחרונה ברחובות יפו ותל אביב ,  מחוף הים ועד ככר רבין ,  מכוונים את ההמון המבוהל לבריחה מזרחה מפני צונאמי אמיתי ,  לא מדיני ,  אבל שום ממשלה חשובה ושום אירגון בין-לאומי אינם מוכנים להושיט לו קרש הצלה .
 חוץ מממשל אחד ,  כמובן ,  המסובך בצרות לא פחות ממנו .  זאת הבלדה על דונלד וביבי ,  ברווזים חיגרים המדדים זה בעזרת זה אך שדבקותם זה בזה מזיקה לשניהם .  טראמפ ,  שההבטחה היחידה שקיים היא להוביל את טבלת הנשיאים הכושלים ביותר אי-פעם ,  נשען בקושי על שליש מהאמריקאים .  בתוך שליש זה יש ליבה ,  או לבה ,  של גזענים משיחיים ,  ספוגי אהבה תועלתנית לישראל כמארחת המונדיאל של גוג ומגוג ,  חורבן כמבוא לאחרית הימים ותחיית המתים .  למעלה ממחצית האמריקאים מנוכרים למיעוט זה .  הסקרים משקפים קיטוב גובר ,  גם ביחסם לישראל ,  בין המצביעים לרפובליקאים לבין הבוחרים בדמוקרטים .  
נתניהו מזדהה עם הצד המגונה והמפסיד בציבור האמריקאי ,  זה ששליטתו בבית הלבן ובקונגרס ארעית וסותרת את המגמות הדמוגרפיות ארוכות הטווח .  כמה מחבריהם הטובים ביותר של חבריו הטובים ביותר הם אנטישמים .
 ברור ששבחי נתניהו לטראמפ על ההכרה בירושלים כבירת ישראל נועדו לסייע לשניהם  לעזור לנשיא במצוקה ,  בקרב יהודי אמריקה ואחרים הקשובים לראש ממשלת ישראל ,  תהיה זהותו אשר תהיה ,  ולאותת שמדינאותו של נתניהו חוללה את ההצלחה הכבירה .  ההתפארות לא הצליחה להסתיר את המהות :  בעקבות הצהרת טראמפ מצבה של ישראל לא השתפר .  להיפך .  
הרגיעה שהושגה בעמל רב מול חמאס הופרה ועלולה לגרור הסלמה למערכה מיותרת ,  בעת שצה"ל זקוק לשנה נוספת של שקט כדי להשלים את המכשול לאורך הקו ,  לשכלל את שיטת גילוי המנהרות ולשדרג את מערכת החיישנים המפעילים את  " כיפת ברזל ". 
הפיגוע בניו יורק הוצמד בפי מבצעו לתקיפות צה"ל בעזה ,  שהיו תגובה על שיגור הרקטות ,  שהגיב על הכרזת ירושלים .  אכן ,  ההשראה הכללית היתה של דאעש וההכנות לפיגוע התפרסו על פני חודשים רבים ,  אך מה לעשות והנימוק נלקח מהזירה הישראלית-פלסטינית .  אין זו הפעם הראשונה :  סירחאן בישארה סירחאן ,  רוצחו של הסנאטור והמועמד לנשיאות בבחירות 1968 ,  רוברט קנדי ,  בחר להתנקשות את יום השנה הראשון למלחמת ששת הימים והסביר שזעם על תמיכת קנדי במכירת פאנטומים לישראל .
 משטרת ניו יורק נחשבת במערכת המודיעין והאבטחה בישראל לסוכנות אכיפת החוק האמריקאית המקצועית ביותר ,  טובה מהסוכנויות הפדראליות העסוקות באיסוף ראיות לכתבי אישום לאחר הפשע יותר מאשר בסיכול פיגועים מתהווים  ( רוב מתנדבי דאעש ודומיהם הנעצרים והנשפטים בקול תרועה רמה לא תיכננו פיגועים ,  אלא התפתו לסוכנים-מדיחים לאחר שהביעו עניין בפעילות .  דממת אלחוט מונעת יירוט )  .  הדמוקרטים בקונגרס אומרים שטראמפ ,  בניגוד להצהרותיו ,  מפריע ללחימה בטרור ,  כי הוא מקצץ במימון יחידות הגילוי ,  הסיכול והתגובה ,  בתקציב המשרד לביטחון המולדת ,  לטובת החומה האהובה שלו בגבול מקסיקו .  
הודות לטראמפ ספג מעמדה השנוי במחלוקת של ירושלים מהלומה מפי רוסיה ,  האיחוד האירופי ומדינות ערב והאסלאם ,  כולל אלה המקיימות עם ישראל קשרים מדיניים וביטחוניים .  שום תועלת מעשית לא צמחה למדינה ולבירתה .  אם שר החוץ רקס טילרסון יודע שהשגרירות לא תועתק בשלוש השנים הבאות ,  המשמעות היא שאין סכנה לבניין ברחוב הירקון 71 בתל אביב .  שלוש שנים ,  כלומר לאחר הבחירות הבאות לנשיאות ,  שגם אם טראמפ ישתתף בהן  ( כרגע סביר יותר שלגמר יגיעו מתמודדים מסוגם של מיט רומני הרפובליקאי וג'ו ביידן הדמוקרט ,  למרות גילם  רומני צעיר בשנה מטראמפ ,  ביידן יתקרב ל-78 )  יתקשה למחזר את ההבטחה להעביר את השגרירות .
 חמור מכך :  הטענה המרכזית של טראמפ ,  שזכתה לתשואות סוערות וקצרות-ראות מספסלי הימין הישראלי ,  היא חובת ההכרה במציאות .  אם זהו ההגיון הקר והמפוכח ,  כי אז היום ירושלים ,  מחר עזה ,  מחרתיים חיזבאללה והרקטות שלו ובעצם גם איראן גרעינית .  המציאות ,  פנים רבות לה .  המתנחלים אוהבים אותה ,  בדמות עובדות בלתי-הפיכות בשטח .  אלא שריאל-פוליטיק מתגלה במהרה כנכונות להשלים גם עם מצבים שאותם שואפת ישראל לשנות .  
סיפור ירושלים נתן לרג'פ ארדואן הזדמנות נוספת להתקרב אל ולדימיר פוטין ולהתרחק מטראמפ .  ההתפתחות המדאיגה ביותר בטורקיה ,  בעיניים ישראליות ,  היא ההצטיידות במערכת הטילים קרקע-אוויר הרוסית אס-400 ,  בעוד טורקיה עומדת לקנות מהאביב הבא ואילך גם מטוסי אף-35 .  אחת התכונות החשובות ביותר של אף-35 היא החמקנות .  אולי חשוב ממנה היותו מחשב מעופף ,  אשף היתוך מידע ואיסוף מודיעין חזותי ואחר למרחקים ,  אך מובן שיכולת החדירה שלו למערכים מוגנים תלויה בעיוורונו של המכ"ם הניצב מולו .  החמקנות ,  שלהשגתה בתצורה הנקייה והמיוחדת של המטוס משלמים בהפחתת כושר הנשיאה החיצוני של חימוש ודלק ,  גבוהה מאד ,  אך אינה מושלמת .  בזוויות מסויימות של תימרון עלול המכ"ם המתקדם של אס-400 לחשוף את אף-35 .  דו-קיום של מטוס-הקרב והמכ"ם המתקדמים ביותר יאפשר לרוסים ,  שיתפעלו את המערכת בטורקיה ויפיקו ממנה נתונים ,  ללמוד את סודות הלחימה נגד המטוס המוביל של חיל-האוויר הישראלי בעשורים הבאים .  

השגת הכשירות המבצעית הראשונית של האף-35 בחיל האוויר הישראלי ,  שנה לאחר נחיתת הצמד הראשון בבסיס נבטים ,  הייתה מהירה להפליא ,  יותר מזו של חילות האוויר והנחתים האמריקאים .  כ-20 טייסים הוכשרו ;  אין עדיין טייסת ביניהם  ( אצל האמריקאים יש אחת ,  מתוך מאות )  .  ה"אדיר "  מוכן להפעלה בגיחות תקיפה במבצעים ,  אך מוקדם מדי לראותו משתתף במלחמה במלוא כושרו ,  להבדיל ממשימות נקודתיות :  הזנב הלוגיסטי טרם הדביק את החרטום הקרבי .
 החוזים המוצקים של חיל-האוויר עם חברת לוקהיד מרטין ,  באמצעות משרד הביטחון והפנטגון ,  יספקו לישראל 50  " אדירים ",  שתי טייסות .  על הטייסת השלישית ניטש עדיין ויכוח פנימי .  נתניהו רוצה אף-35 בגירסת המארינס  ( "בי ")  ,  להמראה ונחיתה אנכיות ,  לשמירת הרציפות התיפקודית של חיל האוויר כשבסיסיו יוכו במטחי רקטות וטילים .  אביגדור ליברמן ,  וחיבותיו עמו ,  עשוי להעדיף אף-15 נוספים של בואינג ,  המסוגלים להגיע רחוק יותר עם יותר חימוש ויעילים במטסים שלאחר הפתיחה המוחצת של אף-35 ,  על עוד אף-35 של לוקהיד .  בהתלבטות כזו עשויה להכריע עמדת הרמטכ"ל ,  שתגובש בעקבות ההמלצות שיגישו מפקד חיל האוויר אלוף עמיקם נורקין וראש אגף התיכנון אלוף אמיר אבולעפיה  קצין יבשה ,  ראש אג"ת הראשון זה עשור שאינו טייס-קרב שהגיע מחיל-האוויר וקיווה לחזור אליו כמפקדו .
 ויכוח כזה כרוך כמובן גם בכסף .  חלק ממנו מקווים להשיג ממכירת טייסת שלמה של אף-16 ,  טייסת 110 מבסיס רמת דוד ,  לחיל האוויר של קרואטיה .  זאת הטייסת שביקרה בעיראק במלחמת ששת הימים ושוב ,  לא לבדה ,  בהשמדת הכור ליד בגדאד .  העיסקה אושרה בירושלים ובוושינגטון .  קרואטיה עדיין שוקלת את יתרונות ה"ברק "  האמריקאי-ישראלי לעומת ה"גריפן "  השוודי .
 התחום הצבאי הוא כמעט היחיד הניתן עדיין להשפעה הרת גורל ,  הרת אסון ,  של הנשיא האמריקאי וראש ממשלת ישראל ,  שלכל תכלית מעשית אחרת אינם שליטים בארצותיהם ,  לנוכח חקירות ,  חקיקות וחריקות .  קל מאד ,  קל מדי ,  לגלגל שרשרת גירויים ותגובות שתביא לעימות קרבי .  די בהכנסת הצהרה רהבתנית או פעולה ראוותנית לצד אחד של המטחנה כדי לקבל נקניק מלחמתי בצד האחר .  כדי לבלום גלישה במידרון ,  תידרש עמידה איתנה ,  ערכית ומקצועית ,  של המנגנונים הביטחוניים .  
אלה דימדומי שלטונו של נתניהו .  ערב הגשת המלצות המשטרה נגדו ,  הניראות בטוחות ממש כמו מניות  " טבע "  עד לאחרונה ,  החלופה הסבירה ביותר להתפתחות הפוליטית בשנה הקרובה היא ממשלה בהרכב דומה אך עם ראש שונה ,  בכנסת הנוכחית שתתמהמה להתפזר .  
אם ,  בכל זאת ,  בעקבות התפטרות נתניהו  או סירובו להתפטר בעוד היועץ המשפטי דוגר על תיקיו ,  או אף לאחר הגשת כתבי אישום  יוקדמו הבחירות ,  תהיה לשב"כ דאגה חדשה :  התערבות רוסית בבחירות .  התופעה ,  שהגיחה לעולם עם נצחון טראמפ וגלשה למדינות נוספות ,  מעסיקה עתה את המופקדים על אבטחת המשטר הדמוקרטי בישראל ומוסדותיו .  
הפרשנות הצרה של משימה זו מתמקדת ,  בוודאי בשני העשורים האחרונים ,  באבטחת ראשי הממשלה .  כל מופע ציבורי גדול בהשתתפות נתניהו עודנו מיבצע אבטחה המובא לאישור ראש השב"כ .  כל התבטאות חריפה ,  מאיימת ,  ולו גם ברגע של רתיחה חולפת ,  מזמנת את המשמיע לשיחת ניעור ואזהרה .  אבל יש גם חשש מפני התנקשות בדמוקרטיה ,  באמצעות השפעה זרה ותחבולנית בעת מערכת הבחירות לכנסת ,  ואולי גם בבחירות המקדימות ,  הפחות ממוחשבות ,  לראשות המפלגות ולרשימותיהן .  נתניהו אולי רואה בעצמו חבר של פוטין ,  אבל המומחים המזהים עשרות סוכני מודיעין והשפעה זרים בישראל והעוקבים אחר הפירסומים האמריקאים אודות קשרי טראמפ-רוסיה מזהירים שמה שקרה בוושינגטון יגיע גם לירושלים .  

התנקשות היא לא רק אקדח :  צל רוסי מאיים על הבחירות בישראל
קו אחד מפותל מחבר בין חקירות ראש הממשלה ,  קרש ההצלה של טראמפ והחברות לכאורה עם פוטין :  אמיר אורן מסכם את 2018 עוד לפני שהתחילה ,  וממליץ לפוליטיקאים עם שלדים - לא לענות לטלפון בלילה

