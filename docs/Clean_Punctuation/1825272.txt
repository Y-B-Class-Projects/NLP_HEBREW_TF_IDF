נתניהו לאובמה : " שלום שקרי - גורלו להתנפץ "
 בסיום פגישתו של ראש הממשלה עם נשיא ארצות הברית אובמה בבית הלבן ,  הדגיש נתניהו כי ישראל לא תשוב לקווי 67 ,  לא תקלוט פליטים פלסטיניים בשטחה - ולא תנהל מו"מ עם חמאס
 ( באדיבות הערוץ הראשון ) 
ראש הממשלה בנימין נתניהו נפגש הערב  ( שישי )  עם נשיא ארצות הברית ברק אובמה בבית הלבן בוושינגטון .  לפגישה ,  שנמשכה למעלה משעה - יותר מהזמן שהוקצב לה - הצטרפה גם מזכירת המדינה ,  הילרי קלינטון .
 בסיום הפגישה אמר אובמה כי  " השאיפה הסופית חייבת להיות מדינה יהודית בישראל ,  בטוחה - ולצדה מדינה פלסטינית שלווה ,  בעלת רצף טריטוריאלי אפקטיבי .  יש כמה הבדלים בין ניסוחי הדברים ,  אך כך זה בין ידידים .  עם זאת ,  יש הסכמה מוחלטת כי שלום אמיתי יכול להתרחש רק אם ההחלטה הסופית תאפשר לישראל להגן על עצמה מול איומים - והסכמה כי ביטחון ישראל יישמר בראש ובראשונה ".  עוד אמר הנשיא האמריקאי כי הוא מאמין שניתן לגבש הסכם לפיו ישראל תוכל לשמור על בטחונה ולא להיות פגיעה - ובמקביל להביא לפתרון המצב הבעייתי באזור .
 הנשיא אובמה הדגיש בדבריו את היחסים הקרובים בין ישראל לארצות הברית .  הוא אמר כי נאומו הצפוי של ראש הממשלה נתניהו בבית הנבחרים האמריקאי הוא בבחינת  " כבוד השמור לידידים בלבד ".  אובמה אמר כי דן בשיחתו עם ראש הממשלה בתמורות במזרח התיכון ובזיקתן לאינטרסים הישראלים . " הסכמנו כי קיימת הזדמנות שחייבים לאחוז בה כתוצאה משינויים אלה ,  אך כי קיימים גם סיכונים ",  הזהיר . " חשוב לירושלים ולוושינגטון להיוועץ זו בזו ",  הדגיש ,  ואמר : " הבהרתי לנתניהו שלארצות הברית חשוב לתמוך ברפורמות מקיפות בתחום זכויות האדם ,  ודנתי עמו גם במתרחש בסוריה ,  במיוחד בהתחשב בבגבול המשותף שלה עם ישראל .  עדכנתי את ראש הממשלה בפרטים נוספים לגבי הלחץ שאנו מפעילים על משטרו של הנשיא הסורי בשאר אסד ולגבי העיצומים הישירים שהטלנו עליו ".  כמו כן ,  הדגיש הנשיא האמריקאי את דאגתה הגוברת של מדינתו מפיתוח הנשק הגרעיני באירן ,  ועל הלחץ הדיפלומטי שמפעילה וושינגטון על טהרן בנושא .
 ראש הממשלה נתניהו הודה לאובמה על ההזדמנות להיפגש עמו ,  ואמר כי ישראל תומכת בחזונו להפצת שלום במזרח התיכון - ומעריכה את מחויבותו לביטחונה . " אנו שואפים לקדם את השלום .  ישראל חפצה בשלום ,  ואני אישית חפץ בו ".  אמר . " עם זאת יש להשיג שלום שיחזיק מעמד לעידנים .  שלום שמבוסס על אחיזת עיניים - גורלו להתנפץ לרסיסים .  שלום צריך להתבסס על עובדות ".  לדבריו ,  על הפלסטינים להכיר בכך שישראל אמנם  " מוכנה להתפשר בצורה נדיבה "  - אך גם בכך שהיא לעולם לא תשוב לקווי 1967  - " שאינם בני הגנה ",  לטענתו .  על כל הסכם עתידי לכלול נוכחות צבאית של ישראל  " עד נהר הירדן ",  אמר נתניהו ,  והוסיף כי הפלסטינים ,  לדבריו ,  אינם לוקחים בחשבון כי חלו שינויים בגבולות מדינת ישראל ובמימדיה מאז מלחמת ששת הימים . " דנתי בכך עם אובמה ,  ואני סבור שהוא הבין את הדברים ",  אמר .
 אובמה ציין כי  " קשה מאוד לצפות מישראל לשאת ולתת בצורה רצינית עם מי שמסרב להכיר בזכותה להתקיים .  מסיבה זו אני סבור שעל הפלסטינים להשיב על כמה שאלות קשות לגבי הסכם הפיוס בין פתח לחמאס ".  לדבריו , " חמאס היה - ועודנו - ארגון טרור .  חמאס מסרב להכיר בזכותה של ישראל להתקיים ".  לדברי נשיא ארצות הברית , " חמאס אינו יכול להיות שותף לשולחן המשא ומתן בין הצדדים מסיבה זו ".  הוא הוסיף כי  " על הפלסטינים ,  כפי שצויין בנאום אמש ,  לנמק כיצד ייגשו לדיונים בהיעדר הכרה בישראל ".  בסיום דבריו ,  שיבח אובמה בשנית את היחסים בין ארצות הברית לישראל ,  והבטיח כי אלה יישמרו גם בעתיד לקראת  " עידן חדש "  של שלום במזרח התיכון .
 בהתייחס לדבריו של אובמה לגבי חמאס ,  אמר נתניהו כי  " לא נוכל לשאת ולתת עם ממשלה פלסטינית שנתמכת על ידי חמאס .  זהו ארגון טרור שמחויב להרס ישראל - ורק לאחרונה ירה טיל לעבר אוטובוס תלמידים והרג נער ".  הוא ציין כי חמאס גינה את אובמה באופן אישי ,  והביע תקווה כי יו"ר הרשות הפלסטינית ,  אבו מאזן , " יעשה בחירות נכונות "  וישקול שוב אם לצרף את חמאס לממשלתו .  כמו כן ,  הודה נתניהו לאובמה על ה"אירוח האישי "  שמוענק לו ולרעייתו שרה בשהותם בבירה האמריקאית .
 
נתניהו לאובמה : " שלום שקרי - גורלו להתנפץ "
 בסיום פגישתו של ראש הממשלה עם נשיא ארצות הברית אובמה בבית הלבן ,  הדגיש נתניהו כי ישראל לא תשוב לקווי 67 ,  לא תקלוט פליטים פלסטיניים בשטחה - ולא תנהל מו"מ עם חמאס

