סערת מינוי דני דיין לשגריר בברזיל :  נתניהו מכנס דיון מיוחד
אחרי סחבת של שלושה חודשים ,  צפוי ראש הממשלה לנהל עוד היום ישיבה בניסיון לגבש תגובה ישראלית לסירובה של ברזיל לאשר את מינויו של יו"ר מועצת יש"ע לשעבר .  דיין עצמו טרם זומן להשתתף בדיון
 ( ריאיון לאולפן וואלה !  NEWS עם השגריר לשעבר אילן ברוך על מינוי דני דיין לשגריר בברזיל )  
מינויו המיועד של דני דיין לשגריר בברזיל ממשיך לעורר סערה :  אחרי שלושה חודשים של סחבת מכוונת מצד ברזיל ,  שתוקעת את המינוי בגלל עברו של דיין כיו"ר מועצת יש"ע ,  מתכוון ראש הממשלה ,  בנימין נתניהו ,  לכנס השבוע דיון מיוחד בנושא ,  כדי לגבש תגובה ישראלית .  הדיון עשוי להתקיים עוד היום  ( ראשון )  ,  אולם דיין עצמו לא זומן להשתתף בו ,  נכון לאמש .  עם זאת ,  דיין עשוי לקבל זימון לשיחה אישית עם נתניהו בימים הקרובים .  דיין העניק בסוף השבוע ריאיונות לתקשורת בהם תקף את התגובה הרפה ,  לטענתו ,  של ממשלת ישראל כלפי ברזיל .  
במהלך הדיון שיתקיים בלשכת ראש הממשלה תציג סגנית שר החוץ ,  ציפי חוטובלי ,  תכנית שהכין משרד החוץ ביוזמתה ,  המציגה שורת צעדי תגובה אפשריים של ישראל לסחבת הברזילאית .  גורם במשרד החוץ אמר לוואלה !  NEWS כי  " התכנית הזו מתבססת על שורת צעדי תגובה בסדר עולה ,  שיבהירו לברזיל שאנחנו לא מתכוונים לעבור בשתיקה על ההתנהלות שלה .  ברזיל מדינה חשובה וחזקה שאנחנו רוצים מאוד ביחסים טובים איתה ,  אבל אל מול התנהלות כזו יש לנו מנופים להפעיל ".  
סערת מינוי דני דיין לשגריר בברזיל - עוד כתבות:ברזיל מעכבת את מינוי דני דיין לשגריר - אך ישראל יושבת על הגדרעריקאת על השגריר המיועד בברזיל : " מייצג פשעי מלחמה ואפרטהייד"דני דיין על עיכוב מינויו לשגריר : " זה סימון אנשים ,  עליית מדרגה "  
כפי שדווח בשבוע שעבר בוואלה !  NEWS ,  ראש הממשלה נתון בהתלבטות בנושא מינויו של דיין :  האם להגיב בחומרה לסחבת היזומה של ברזיל ,  ולהוביל למשבר בין ישראל לבין המדינה החשובה ביותר באמריקה הלטינית ,  או שמא להמתין בסבלנות ,  מתוך תקווה שנשיאת ברזיל ,  דילמה רוסף ,  תודח בקרוב מהשלטון - ומי שיחליף אותה יאשר כבר את המינוי של דיין .  עד כה העדיף נתניהו להמתין ,  אולם בשבועיים האחרונים פחתו הסיכויים שרוסף אכן תודח מהשלטון בברזיל ,  וכעת גובר הלחץ מתוך המערכת המדינית והפוליטית להגיב בתקיפות .  
חוטובלי נפגשה עם נתניהו כבר בשבוע שעבר כדי לדון בנושא המינוי התקוע של דיין ,  ועידכנה אותו בתשובות המתחמקות של הברזילאים לגבי המינוי .  כזכור ,  ישראל העבירה לברזיל בקשה רשמית לאשר את דיין כשגריר כבר לפני יותר משלושה חודשים .  הברזילאים סירבו להגיב במשך זמן רב ,  ובכיר בממשלת ברזיל אמר לפני כשבוע וחצי לאתר החדשות Times of Israel שלמעשה ,  אין בכוונת ברזיל להשיב כלל לבקשה הישראלית - אלא  " פשוט לחכות שהישראלים יבינו את הרמז לבד "  ויסיגו את מועמדותו של דיין .  
הסיבה לסחבת הברזילאית היא עברו של דיין כיו"ר מועצת יש"ע ,  פעילותו לאורך השנים למען ההתנחלויות ,  כולל כ"שר החוץ "  של המתנחלים בזירה הבינלאומית ,  כמו גם כעס על כך שהמינוי נודע לממשלת ברזיל דרך התקשורת ולא בתיאום מוקדם .  ברקע נמצא גם משבר קודם בין המדינות ,  מתקופת מבצע  " צוק איתן ",  שבמהלכו ברזיל החזירה את השגריר שלה מישראל כמחאה ,  ואילו דובר משרד החוץ באותה תקופה ,  יגאל פלמור ,  פרסם הודעה עוקצנית שקשרה בין מדיניות החוץ של ברזיל לבין התבוסה שנחלה נבחרת הכדורגל הברזילאית בחצי גמר המונדיאל מול גרמניה .  
ההתלבטות בירושלים כיצד לפעול ,  נובעת מהחשיבות הרבה שישראל מייחסת לברזיל - המדינה הגדולה והחשובה ביותר באמריקה הלטינית ,  שאירחה לפני שנה וחצי את המונדיאל ותארח בעוד כמה חודשים את אולימפיאדת 2016 .  לשתי המדינות שיתופי פעולה נרחבים בתחומי הביטחון ,  הכלכלה ,  החקלאות ,  התיירות ועוד .  משבר דיפלומטי רציני מול ברזיל יגבה מחירים גם מישראל .  
מצד שני ,  במשרד החוץ בירושלים חוששים מאוד מהתקדים השלילי שייקבע ,  אם ישראל תקבל בהכנעה את סירובה של ברזיל למינוי דיין לשגריר ,  אך ורק בשל העובדה שהוא מתנחל ופעיל למען ההתנחלויות .  הדבר יהווה תקדים בעייתי ,  ויקשה על ישראל להיאבק ביוזמות נרחבות יותר נגד ההתנחלויות ,  כגון סימון המוצרים של האיחוד האירופי .  הפלסטינים ,  אגב ,  פועלים כבר כמה שבועות כדי להרחיב את סימון המוצרים גם לאמריקה הלטינית ,  מה שהופך את העניין העקרוני שמאחורי מינויו של דיין ,  לחשוב עוד יותר .
  ( עדכון ראשון :  22:17 )  

סערת מינוי דני דיין לשגריר בברזיל :  נתניהו מכנס דיון מיוחד
אחרי סחבת של שלושה חודשים ,  צפוי ראש הממשלה לנהל עוד היום ישיבה בניסיון לגבש תגובה ישראלית לסירובה של ברזיל לאשר את מינויו של יו"ר מועצת יש"ע לשעבר .  דיין עצמו טרם זומן להשתתף בדיון

