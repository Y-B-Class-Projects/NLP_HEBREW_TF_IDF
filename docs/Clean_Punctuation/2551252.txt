המלכוד של נתניהו :  פוליטיקה או כלכלה
קדימה פרשה מהקואליציה והבחירות כבר נראות באופק .  מצב זה מציב את ראש הממשלה במלכוד :  האם לגבש תקציב לשנה הבאה - שעתיד לכלול גזירות או להסתכן בהגדלת הגירעון
במשרד האוצר הריחו לאחרונה כי ראש הממשלה ,  בנימין נתניהו ,  נערך לאפשרות שקדימה תפרוש מהממשלה והבחירות יוקדמו .  מסיבה זו הדיונים בין לשכת ראש הממשלה למשרד האוצר על תקציב 2013 הוקפאו בשבועות האחרונים ,  שכן אף ראש ממשלה מכהן לא יסתכן ללכת לבחירות עם תקציב של גזירות קשות בצד ההוצאות ומסים חדשים בצד ההכנסות - כפי שתקציב 2013 צפוי להיות .
 ואכן ,  במערכת הפוליטית מעריכים כי בשל פרישתה של קדימה מהקואליציה שלשום ,  גברו מאוד הסיכויים להקדמת הבחירות .  המועד ששולט בבורסת ההימורים הפוליטית הוא פברואר 2013 .  הקדמת הבחירות לחודש זה תביא לכך שישראל תתנהל במחצית הראשונה של השנה הבאה עם תקציב המדינה ל-2012 - תקציב לא מעודכן בצד ההוצאות - וגירעון ענק שרק גדל .
 אם הכנסת לא תאשר עד סוף דצמבר 2012 את תקציב 2013 ,  כפי שמסתמן כעת ,  המדינה תיאלץ לעבור את 2013 עם תקציב צנע .  בפועל ,  האוצר יהיה רשאי להוציא כל חודש רק אחד חלקי שניים עשר מתקציב המדינה ל-2012 - כל עוד הכנסת לא תאשר תקציב חדש ל-2013 .  תיאורטית ,  מצב זה יכול להימשך כל השנה .
 המשמעות קשה :  כל התוספות המתוכננות לתקציב 2013 ,  שעליהן החליטו הממשלה והכנסת ב-2012 - לא יבוצעו .  תוספות אלה כוללות ,  בין היתר ,  הגדלה אוטומטית של צד ההוצאות בתקציב ב-2.7% ,  ההחלטות בנושא דו"ח טרכטנברג  ( ובהן תקצוב חוק חינוך חינם לילדים בגילי 3-4 )  תוספות השכר לשורה של מגזרים במשק שעליהם סוכם בשנה האחרונה אחרי סכסוכים קשים  ( ובהם רופאים ,  אחיות ,  פרקליטים ועובדי קבלן )  ,  החלטות על סלילת כבישים ופיתוח מערכת הרכבות ותוספות למערכת הביטחון .
 עם ,  זאת ,  בתקציב 2012 שיופעל ב-2013 ,  משרדים יוכלו לבצע העברות פנים תקציביות מסעיף לסעיף ,  כדי להתמודד עם מצוקת התקציב .  כך ניתן יהיה להעביר תקציבים המיועדים למחצית השנייה של השנה לטובת סעיפים הפעילים בעיקר במחצית הראשונה של השנה .
 מה שעוד לא יבוא לידי ביטוי הן הגזירות שתוכננו לתקציבי הממשלה בתקציב 2013 - וכן לא יועלו מסים .  בתקציב זה קודם כל ישולמו חובות ומשכורות ורק אחרי כן יבוצעו פרויקטים מתוכננים .  משרדי הממשלה לא יוכלו לקבל התחייבויות ארוכות טווח וההתנהלות תהיה מהיד לפה .
 בהיעדר תקציב שנתי ,  שר האוצר ואנשי משרדו נהפכים במידה רבה ללא רלוונטיים - ואילו נגיד בנק ישראל ,  סטנלי פישר ,  ייהפך לרגולטור הגדול של המשק .  לכל אמירה שלו תהיה חשיבות רבה ,  שכן יחד עם הוועדה המוניטרית והכלים המוניטריים שעומדים לרשותה ,  הוא ינסה להתגבר על הקפאת היכולות הפיסקאליות של הממשלה .  יהיה לו גם תפקיד חשוב בזירה הבינלאומית :  הרגעת חברות דירוג האשראי הבינלאומיות ,  בנקים ומשקיעים זרים .  
לפי כל הסימנים ,  גם השר המקורב ביותר לנתניהו ,  שר הביטחון אהוד ברק ,  ידע על הערכות נתניהו בעניין הקדמת הבחירות .  עובדה :  שלא כמו בשנים קודמות ,  מערכת הביטחון לא חשפה עד כה את דרישותיה הכספיות לתקציב 2013 .  
נתניהו יודע כי מצבו האלקטורלי כיום הרבה פחות טוב מכפי שהיה לפני כחודשיים וחצי ,  לפני שקדימה הצטרפה לקואליציה .  העמדות הפרו-חרדיות של ראש הממשלה בנושא גיוס החרדים לצה"ל ,  התגברות המחאה החברתית ,  ירידה בצמיחה ועלייה באבטלה - כל אלה יעמדו במוקד מערכת הבחירות הקרובות .  נתניהו היה מעדיף כי הנושא האיראני והסכסוך הישראלי-פלסטיני הנצחי יעמדו במרכז מערכת הבחירות .
 בנוסף ,  בחירות בתחילת 2013 ייערכו לאחר מערכת הבחירות בארה"ב .  אם הנשיא המכהן ,  ברק אובמה ,  ייבחר לקדנציה שנייה ,  מרבית הסיכויים הם כי גישתו תהיה פחות אוהדת כלפי נתניהו .
 כך ,  כחצי שנה לפני הבחירות ,  נתניהו נמצא במלכוד .  אם לא יוטלו מסים חדשים בהקדם - ומי מטיל מסים חדשים לפני בחירות - הגירעון בתקציב המדינה ל-2012 יעבור את ה-4% ויפגע קשות במעמדה הבינלאומי של ישראל בשווקים הבינלאומיים והמקומיים ,  עד כדי סיכון הדירוג הגבוה של ישראל בחברת דירוג האשראי הבינלאומית A ,S & P ; + .
 זאת ועוד ,  בלי הטלת מסים לפני סוף 2012 ,  הגירעון בתקציב 2013 יעבור את ה-5% ויתקרב לגבול המפחיד של 6% .  מבחינה זו ,  עדיף לנתניהו - אם הוא סבור כי יחזור לראשות הממשלה אחרי הבחירות - להקדים את הבחירות לרבעון האחרון של 2012 ולא לרבעון הראשון של 2013 .  הסיבה לכך היא כי כל יום של דחייה בהקמת ממשלה חדשה ,  כל דחייה באישור תקציב 2013 בכנסת ,  רק יפגע בכלכלת ישראל .
 אבל נתניהו חושש .  אם לפני חודשיים וחצי תוצאות הבחירות היו ברורות ,  היום התמונה הרבה פחות ברורה ,  ואם הוא יבחר להעלות את המסים - התמונה מבחינתו תהיה אף גרועה יותר .  
במשרד האוצר יש את הדרג המקצועי ויש את השר .  הדרג המקצועי המשיך בשבועות האחרונים לעבוד בשקדנות על תקציב 2013 ,  אבל בהיעדר פגישות עם ראש הממשלה - שר העל הכלכלי - הוא לא יכול היה לסכם נושאים מרכזיים ,  כמו היקף הקיצוצים בתקציב ,  המסים החדשים שיוטלו  ( לאוצר יש אפשרות לשחק ,  בהתאם לסדרי העדיפויות של הדרג המדיני ,  בין קיצוצים בהוצאות להעלאת מסים )  ,  התוספת לתקציב הביטחון ושאלות מרכזיות בחוק ההסדרים .
 שר האוצר של תקציב 2013 נראה הרבה יותר חלש והרבה פחות עצמאי וקובע משר האוצר של תקציב 2011-2012 .  שר העל הכלכלי ,  יחד עם מנכ"ל משרדו ,  הראל לוקר ,  מטילים עליו צל כבד ,  שעם הזמן גדל .  בתקציב 2013 חסרים כ-10 מיליארד שקל בצד ההוצאות ועוד כ-8 מיליארד שקל בצד ההכנסות - זאת ,  לאחר שהממשלה כבר הוסיפה לתקציב לאחרונה באופן מלאכותי יותר מ-14 מיליארד שקל על ידי הכפלת יעד הגירעון בתקציב מ-1.5% מהתוצר ל-3% מהתוצר .
 מקורות ממשלתיים אמרו שלשום גם כי אין זה מוסרי שממשלה שיוצאת תכין את תקציב המדינה ל-2013 לממשלה חדשה .  לדבריהם ,  רק הממשלה החדשה שתקום לאחר הבחירות צריכה לגבש את תקציב 2013 .
 ההערכה היא כי לממשלה חדשה יהיה קל יותר להעביר בממשלה ,  בכנסת ובציבור תקציב של גזירות ומסים חדשים .  
קיום בחירות רע באופן זמני לתקציב המדינה .  כל המערכת הפוליטית נערכת להתמודדות בבחירות ,  כשהמטרה הפוליטית מקדשת את המטרה הכלכלית .  בחירות משתקות את יכולות השלטון להגיב בצורה ממשית ואחראית לסכנות כלכליות מבית ומבחוץ .
 בחירות רעות לישראל בתקופה זו של משבר כלכלי עולמי ,  האטה וחוסר בהירות במשק המקומי .  אחד הקורבנות המובהקים של הקדמת הבחירות תהיה דחיית הרפורמה המתוכננת במינהל הציבורי בישראל ,  שעליה שוקדים בחודשים האחרונים בנציבות שירות המדינה ,  ורבים רואים בה רפורמה חשובה ביותר ומרכזית לעתיד הכלכלה והחברה בישראל .
 יש באוצר אנשים מאמינים ,  ניתן לקרוא להם נאיבים ,  הסבורים כי חרף הקדמת הבחירות ,  הממשלה הזאת כן תעלה מסים בקרוב - גם את המע"מ ב-1% וגם את מס ההכנסה לכל מדרגות המס ב-1% .  הם מאמינים כי נתניהו ושטייניץ מבינים כי אי אפשר להתחיל את 2013 עם בור ענק בגביית המסים .
 הפעם האחרונה שבה ממשלה התנהלה ללא תקציב היתה ב-2008 ,  אז אישרה ממשלת אהוד אולמרט כראש הממשלה ורוני בר-און כשר אוצר את תקציב 2009 ,  אך לא הצליחה לאשרר אותו בכנסת ,  בשל הקדמת הבחירות למחצית הראשונה של 2009 .  כך ,  במחצית הראשונה של 2009 עבדה ממשלת אולמרט ובהמשך ממשלת נתניהו ,  שהחליפה אותה ,  עם תקציב 2008 .  גם באותה שנה בכל חודש הוציא משרד האוצר ,  כפי שהחוק קובע ,  רק אחד חלקי שניים עשר מתקציב השנה הקודמת .  הטייס האוטומטי ,  התחייבויות חדשות ל-2009 וכן פיזור כספים על רקע הבחירות הקרובות ,  לא עבדו - מה שהקטין את הוצאות הממשלה ב-2009  .  אלא שאז ,  צריך להזכיר ,  מצבה של כלכלת ישראל היה אחר לחלוטין ,  מהצד החיובי .
 ממשלה חדשה ,  שתיבחר ככל הנראה בתחילת 2013 ,  תצטרך כבר בתחילת הדרך שלה להתמודד עם תקציב 2013 .  זו תהיה ההחלטה החשובה הראשונה שלה ,  שכאמור ,  לא צפויה להיות פשוטה .  ייתכן גם שיהיה שר אוצר חדש ,  שלא יוכל ליהנות מ-100 ימים של חסד .  גם לא 20 .  אבל לממשלה חדשה ,  בניגוד לממשלה שמסיימת את דרכה ,  יהיה את הכוח לבצע מהלכים כואבים .  

המלכוד של נתניהו :  פוליטיקה או כלכלה
קדימה פרשה מהקואליציה והבחירות כבר נראות באופק .  מצב זה מציב את ראש הממשלה במלכוד :  האם לגבש תקציב לשנה הבאה - שעתיד לכלול גזירות או להסתכן בהגדלת הגירעון

