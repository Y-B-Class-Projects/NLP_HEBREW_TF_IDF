התקציב האחרון של ממשלת נתניהו ? 
התקציב כנראה יעבור ,  אבל הוא מגלה שנגמר עידן הצ'ופרים בין ה"אחים "  לשעבר לפיד ובנט ,  ושהמחלוקת עם נתניהו רק נדחתה .  וגם :  מה הדיל החדש בליכוד ?  הטור השבועי של כתבנו הפוליטי
הפשרה בין ראש הממשלה בנימין נתניהו ושר האוצר יאיר לפיד בנוגע לתקציב 2015 מבטיחה ,  הלכה למעשה ,  את המשך קיומה של הקואליציה בשנה הקרובה .  אין עוד משבר בסדר הגודל הזה באופק ,  שיכול להביא להתפוררות הקואליציה .  אבל העובדה שאיום הבחירות הוסר ,  לא אומרת שהקואליציה תצליח לתפקד .  יו"ר הקואליציה ,  יריב לוין ,  זוכר היטב איך המחלוקות בין לפיד ולבני לבין בנט שיתקו כל יכולת של הממשלה לקדם חקיקה במושב הקודם .  כל הצעה שמישהו מהם העלה ,  מיד נחסמה על ידי האחרים .  מושב החורף שייפתח בעוד שלושה שבועות נראה נפיץ אפילו יותר :  בהיעדר תהליך מדיני ,  נראה כי הקואליציה הולכת למושב של התנגשויות על נושאי דת ומדינה .  אם לפיד ולבני יפסידו לבנט ונתניהו בקרב על קידום חקיקה אזרחית ,  הם יאבדו את שארית הלגיטמציה שלהם לשבת בממשלה .  
סיעת יחיד - לכל הטורים של עמרי נחמיאס
את הפגרה בחר לוין לנצל כדי להקדים תרופה למכה .  בימים האחרונים הוא כבר מנהל שיחות עם נציגי כל הסיעות כדי להגיע להבנה לפיה לא כל מחלוקת תהווה עילה למשבר ,  ולא על כל הצבעה שלא עברה במליאת הממשלה תפורק הקואליציה .  המשימה של לוין שאפתנית :  להגיע בתוך שבוע ,  עוד לפני פתיחת מושב החורף ,  לסיטואציה שבה כל סיעה מבהירה מה הקווים האדומים שלה ועם מה היא תוכל לחיות ,  כדי למנוע סיטואציה שבה מיד אחרי העברת התקציב הממשלה תתפרק .  לא ברור אם כמו בפעם הקודמת ,  גם כעת יידרשו ראשי הסיעות לחתום על מסמך שיחייב אותם להצהיר כיצד יצביעו ,  אבל אין ספק שנתניהו ולוין שליחו יודעים שעוד מושב אחד כמו המושב הקודם ,  ואבדנו .  
אז תקציב אמנם יש ,  אבל בכירים במערכת הפוליטית כבר מעריכים שזהו התקציב האחרון שתעביר ממשלת נתניהו השלישית .  הממשלה קבעה מתווה ,  לפיו יצטמצם הגירעון בכל שנה .  כיוון שבשנה הבאה הוא יעמוד על 3.4% מן התוצר ,  יהיה צורך לבצע קיצוץ חד בתקציבים ,  כולל גזירות והעלאות מסים כדי לעמוד ביעד 2016 שעומד על 2.75% .  נתניהו לא ירצה להיות חתום על תקציב כזה .  בטח שלא לפיד .  העברת התקציב הנוכחי נראית כמו הסכמה בין ראש הממשלה ושר האוצר לדחות את ההתמודדות האמיתית עם הגירעון ,  תקציב הביטחון ויתר האתגרים התקציביים של ישראל לשנה הבאה .  לכן ,  לא מן הנמנע שאחרי שהתקציב הזה יעבור ,  תתחיל להיווצר דה פקטו דינאמיקה של בחירות .  
כבר בתקציב הנוכחי ,  ניתן לראות מהלכים של לפיד ,  שהם בעלי משמעות פוליטית יותר מאשר בעלי משמעות כלכלית .  כך ,  למשל ,  ההחלטה לקצץ 3.6 מיליון שקל מהמענקים הקבועים ליו"ש ,  ההחלטה לקצץ במשרדי השיכון ,  הגמלאים וירושלים והתפוצות - כולם מוחזקים בידי הבית היהודי ,  ועיכוב בניה של מוסדות דת ,  נושא נוסף הקרוב ללבו של בנט .  כל אלה יחסכו ביחד כמה עשרות מליוני שקלים .  כסף קטן במונחי התקציב ,  אבל נראה כי ההחלטות האלה תפקידן אחר .
 לפיד אמנם מבהיר בשיחות סגורות כי השיקולים הם ענייניים ולא פוליטיים ,  אבל קשה להתעלם מהמגמה :  תום הברית בין לפיד ובנט היא גם תום עידן הצ'ופרים למפלגתו של האח .  למעשה ,  המשרד היחיד מלבד משרדי יש עתיד ומשרד הביטחון שצפוי להשתדרג כלכלית בתקציב הבא הוא המשרד לביטחון פנים ,  השייך לישראל ביתנו .  בתקציב הקרוב יקבל משרדו של אהרונוביץ' תוספת של מיליארד שקל כדי להכשיר 1,100 שוטרים חדשים .  כידוע ,  בין לפיד וליברמן שוררת מזה מספר חודשים מערכת יחסים קרובה מאוד .  
אז נכון ,  התקציב יעבור עוד מאה שינויים ,  ואפשר לסמוך על יו"ר ועדת הכספים ,  ניסן סלומיאנסקי מהבית היהודי ,  שיידע להוציא את העזים של לפיד החוצה אחרת יעכב את ההצבעות לנצח .  אבל נכון לכתיבת שורות אלה ,  תקציב 2015 משקף את התמורות שחלו בקואליציה בשנה החולפת .  דא ליברמן ,  נייט בנט .  
בחודש דצמבר תתכנס ועידת הליכוד לדון בשינויי החוקה .  לכאורה ,  נושא משמים בצורה יוצאת דופן .  בפועל ,  שם ייקבע במידה רבה כיצד תיראה רשימת המפלגה לכנסת ה-20 .  גורמים בכירים בליכוד מספרים כי נתניהו החל לגלגל בשבועות האחרונים פנטזיה ישנה ,  לפיה יתאפשר לו לשריין מספר אנשים ברשימת המפלגה לכנסת .  כמו ביש עתיד ,  ישראל ביתנו והבית היהודי .  
נתניהו יודע שהסיכוי להעביר דבר כזה במרכז המפלגה הוא אפסי ,  ולכן התחילו להישמע בימים האחרונים הערכות ,  לפיהן נתניהו יציע לדני דנון ,  יו"ר המרכז ,  מעין  " דיל ",  במסגרתו למרכז המפלגה ינתן משקל רב יותר בגיבוש הרשימה  ( למשל ,  בחירות המקומות 20 ואילך )  ,  ובתמורה יתאפשר לנתניהו לשריין כמה אנשים שהוא חפץ בייקרם .  קל זה לא יהיה .  
בשעה טובה ומוצלחת גייסה יוזמת ההד סטארט  " מאה ימים של שקיפות "  הון מרשים מאוד של 159 אלף שקל  ( 59 אלף יותר מהסכום המבוקש )  ,  לצורך בדיקה יסודית שתימשך מאה ימים ,  במטרה לחשוף על מה באמת ועבור מי באמת עובדים חברי הכנסת שלנו .  העובדה שיש צורך ביוזמה כל כך קיצונית ,  במסגרתה יישלחו חוקרים פרטיים לבדוק בשמחות של איזה לוביסטים רוקדים חברי הכנסת ,  ועם מי נפגשים פוליטיקאים בבתי קפה במקום להיות במליאת הכנסת ,  היא מצערת .  מוטב היה שחברי הכנסת עצמם היו מתנהלים בשקיפות גדולה יותר .  אבל העובדה שהצעות לפרסום הצהרות ההון של הח"כים ,  פרסום הלו"ז או יומן הפגישות ,  או אפילו דבר אלמנטרי ושולי כמו אופן ההצבעה של השרים בוועדת השרים לענייני חקיקה ,  שלא לדבר על תגובות בסיסיות לשאלות מהתקשורת - כל אלה נותרים בצל ,  וללא מענה ,  הופכים את היוזמה להכרחית .  ניפגש כאן בעוד מאה ימים לצפייה בתוצאות .  
 * גילוי נאות - הכותב משתתף באופן פעיל ביוזמה  " מאה ימים של שקיפות ". 
לפניות לכתב עמרי נחמיאס :  omri_n@walla.net.il 

התקציב האחרון של ממשלת נתניהו ? 
התקציב כנראה יעבור ,  אבל הוא מגלה שנגמר עידן הצ'ופרים בין ה"אחים "  לשעבר לפיד ובנט ,  ושהמחלוקת עם נתניהו רק נדחתה .  וגם :  מה הדיל החדש בליכוד ?  הטור השבועי של כתבנו הפוליטי

