הבנקים לא ייעלמו בגלל הביטקוין - הם יתכווצו
טכנולוגיית הבלוקצ'יין ,  עליה מבוסס המטבע הווירטואלי הפופולרי ,  מהווה איום רציני על תפקידם של הבנקים .  כיצד נערכת המערכת הבנקאית לעולם שבו כבר לא תהיה סיבה אמיתית להחזיק חשבון עובר ושב ?  ניתוח וואלה !  עסקים
 ( בווידאו :  אלדד תמיר ,  מנכ"ל בית ההשקעות תמיר פישמן מדווח במהדורה המרכזית של וואלה !  NEWS על המסחר בבורסה והדאגות מהתחזקות הביטקוין ) 
במהלך החודשים האחרונים משגע הביטקוין - המטבע הווירטואלי - את העולם .  שערו מזנק בקצב מסחרר ובשבוע שעבר הוא כבר נשק ל-20 אלף דולר .  השבוע המטבע דווקא צונח במהירות ושערו ירד אל מתחת ל-12 אלף דולר .  עדיין לא ברור עם מדובר בשינוי מגמה זמני או בקריסה אמיתית - בכל מקרה לטכנולוגיה אותה מייצג המטבע צפויה להיות השפעה מהותית על הכלכלה .
 בשיחת אגב שנערכה במזנון הכנסת ,  העריך השבוע ראש הממשלה ,  בנימין נתניהו ,  כי הבנקים עתידים להיעלם בעתיד .  לדבריו ,  הדבר ייגרם כתוצאה מהביטקוין או טכנולוגיה חדשה אחרת .  ספק אם השואל ,  שבסך רצה לדעת מה דעתו של ראש הממשלה על השקעה בביטקוין ,  הבין למה התכוון נתניהו .
 אולם נראה כי ראש הממשלה דווקא מעודכן היטב בהתפתחויות .  אלפי חברות סטארט אפ ,  מחלקות פיתוח של חברות ענק ובנקים מגייסים את מיטב המוחות כדי לפתח טכנולוגיה שתייתר ,  כנראה ,  חלק ניכר מהפעילות הבנקאית כפי שהיא מוכרת לנו .
 הטכנולוגיה הזו מכונה  " בלוקצ'יין "  - בתרגום מאולץ משהו ,  שרשרת של בלוקים .  הבלוקים המדוברים הם בלוקים של מידע ,  המחוברים ביניהם בשרשרת שמחברת ומקשרת בין המידע החדש שנוצר ,  מצפינה אותו ומאחסנת אותו באופן מאובטח .  גם כסף ,  כשחושבים על זה ,  הוא סוג של מידע ;  והשימוש העיקרי של הבלוקצ'יין יהיה ,  כפי הנראה ,  שמירה והעברת כסף בין אנשים .  
לקריאה נוספת:הביטקוין ממריא :  האם מדובר בבועה או בעתיד המטבעות ? מחזורי המסחר מזנקים :  האם הביטקוין על סף פיצוץ ? מטבע העתיד ?  הביטקוין לא יצליח לעמוד בהבטחותיו 

הביטקוין הוא הדוגמה המוכרת לשימוש בבלוקצ'יין ולפוטנציאל של הטכנולוגיה לשנות את העולם .  מפתחי הביטקוין ,  שזהותם אינה ידועה בוודאות ,  המציאו מטבע שניתן לשמור אותו ולהצפין אותו באופן בטוח ברשת האינטרנט .  
הביטקוין מאפשר לבעליו להעביר אותו מהר וללא עלויות תיווך מיותרות מהאחד לשני ,  מכל מקום לכל מקום על פני הגלובוס .  הקלות בשימוש מפתה רבים להמיר את כספם למטבע הווירטואלי הנוח .  בהמשך התפתח גם סחר בביטקוין ,  והביקוש העצום הקפיץ את שערו למחירים אסטרונומיים .
 המסחר במטבע היה אמור להיות תופעת לוואי של השימוש המסחרי בו ,  אבל בינתיים זהו השימוש העיקרי .  למרות התלהבות המשקיעים והגישה הליברלית שנוקטות חלק מהמדינות המתייחסות לביטקוין כמטבע לגיטימי ,  קמה במרבית העולם המערבי התנגדות עזה למטבע הווירטואלי והסחר בו .
 אין כמעט בנקאי או נגיד בנק מרכזי שאינו מזהיר כי הביקוש העצום לביטקוין אינו אלא בועה ספקולטיבית ,  שסופה להתפוצץ ולקבור את כספי המשקיעים .  רשות ניירות ערך בישראל פתחה במלחמת חורמה נגד הביטקוין ,  ואף הטילה הגבלות על מסחר במניות של חברות שינסו לשלב מטבעות וירטואליים בעסקיהן .
 יש סיבה לבהלה הזו :  בניגוד למטבעות הרגילים ,  אין מאחורי הביטקוין בנק מרכזי שיכול לכוון את השימוש בו ולפקח על יציבותו ;  ואין שוק סחורות ושירותים המאפשר להעריך את שוויו ואת כוח הקנייה שלו .  חלק גדול מהסחורות והשירותים המוצעים למכירה תמורת ביטקוין ,  מבטא רק את נכונות המוכרים להשתמש בו כאמצעי להעברת הכסף :  ברגע ביצוע העסקה הם ממירים את הביטקוין שקיבלו מהלקוח למטבע רגיל ,  בדרך כלל לדולרים .  

הביטקוין ומטבעות וירטואליים רבים כמותו המסתובבים בשוק ,  אינם אלא דוגמאות לכוחה העצום של הטכנולוגיה הפיננסית החדשה לשנות את העולם .  טכנולוגיית ההצפנה והעברה ברשת יכולה לשמש יישומים רבים בכל מקום שבו נדרשים שמירה והעברה של אינפורמציה מאובטחת .
 בחברת הייעוץ בייקר טילי מציינים שימושים אפשריים של שמירה והעברת מסמכים ,  או וידוא מקוריות של מסמכים או מסמכי זיהוי .  לא קשה לדמיין איך יראה עולמנו ,  כאשר תפותח הטכנולוגיה ויוסרו חסמים רבים על פעילותה - ולכך רמז ראש הממשלה בשיחה בכנסת .  
היכולת להחזיק ולהעביר כסף בצורה דיגיטלית ומאובטחת ,  יכולה לפטור אותנו מהשימוש בחשבון בנק .  אין סיבה לקבל את המשכורת לחשבון ולשלם עמלות - אם המשכורת יכולה להיכנס ישירות לחשבון הדיגיטלי .  מהחשבון הדיגיטלי אפשר יהיה לשלם בכל מקום בעולם ,  ללא צורך בשערי המרות מטבע ועמלות .
 החשבון הדיגיטלי יוכל לערוך מכרזי בזק בין בעלי חשבונות אחרים המוכנים לשלם לנו ריבית על יתרת הזכות שלנו ,  או לממן תמורת ריבית את יתרת החובה שלנו .  יתכן שגם נוכל לגייס הלוואה לרכישת דירה או מכונית באמצעות מימון המונים ,  שייערך באמצעות הרשת בין בעלי חשבון אחרים המעוניינים להשקיע בנו .  

לא רק לבנקים יש סיבה לחשוש ממה שהם מכנים  " חשבון אגרגטיבי "  ממוחשב - גם הממשלות חוששות .  ממשלות נעזרות בבנקים לצורך דיווח ומעקב אחר תנועות כספים ,  ולעתים אף לצורך החרמת כסף מגורמים עברייניים או יירוט העברות של ארגוני טרור .  זו הסיבה שממשלות שונאות העברות כספים במזומן - ופועלות בשנים האחרונות לצמצם בכל דרך אפשרית את השימוש בו .  
מערכות הבלוקצ'יין שיפעלו ללא תיווך הבנקים ,  עלולות לפגוע ביכולתן של הממשלות למנוע העברות כספים בלתי חוקיות ;  או לעקוב אחר הכנסות שלא שולם עליהם מס כחוק .  נראה שמפתחי המערכות החדשות יצטרכו למצוא דרך לספק לממשלות אפשרות למעקב אחרי העברות הכספים ,  כתנאי לשיתוף פעולה מצדן .
 בשנים האחרונות משקיעים בנקאים ברחבי העולם מיליארדי דולרים בניסיון להשתלב בטכנולוגיה החדשה ,  לנסות להשתמש בה לטובתם ולנטרל את האיומים שהיא צופנת .  האפשרות שאנשים ועסקים יפסיקו לנהל חשבונות עובר ושב בבנקים ,  עלולה להיות מהלומה קשה ביותר .  לבנקים יש את כל הסיבות להניח שבעתיד הנראה לעין הם יצטרכו להתכווץ מאוד .  כבר היום יש במערכת הבנקאית הישראלית אלפי עובדים מיותרים ,  שהבנקים מתכוונים לצמצם את מספרם בשנים הקרובות .
 אבל הבנקאות לא תיעלם מהר כל כך - כמו פירמות רואי החשבון הגדולות שכמעט נעלמו בעידן המחשב ,  צפויים הבנקים להפוך לחברות ייעוץ פיננסי ,  שיסייעו לאנשים פרטיים ולעסקים לקבל החלטות מורכבות ולנהל סיכונים בהשקעות ובאשראי .  

המסחר בביטקוין בישראל מבוצע בעיקר במזומן .  מי שינסה לקנות מטבעות וירטואליים באמצעות תשלומים בצ'קים או בהעברות בנקאיות עלול להיתקל בקשיים לא מבוטלים .  לפחות לשניים מהבנקים ,  הבנק הבינלאומי ודיסקונט ,  יש מדיניות ברורה וקשוחה שלא לספק שירותים ללקוחות לצורך מסחר בביטקוין .
 הסיבה :  על פי תקנות בנק ישראל ,  צריכים הבנקים למנוע שיתוף פעולה עם פעולות שעשויות לשמש להלבנת הון או עבירות אחרות .  מכיוון שהביטקוין משמש ,  לעתים קרובות ,  לצרכי הלבנות הון והעברות כספים למטרות לא חוקיות - חוששים חלק מהבנקים מהאפשרות שיואשמו בסיועי לפעולות כאלה .
 המדיניות של שני הבנקים הגדולים גמישה יותר .  בנק לאומי נתקל בתביעה משפטית ,  לאחר שסירב לספק שירותים לחברת  " ביטס אוף גולד "  העוסקת בסחר בביטקוין .  החברה עתרה לבית המשפט ,  שהוציא צו מניעה זמני אשר חייב את הבנק להמשיך לספק לחברה שירותים ,  אך המחלוקת טרם הוכרעה .  בנק הפועלים מאפשר לבצע פעולות באמצעותו ,  אבל הלקוחות נדרשים לחתום על הצהרות שהקנייה לא תשמש לצרכי הלבנת הון .  
בבנק מזרחי טפחות לא מגבילים לקוחות פרטיים בהעברת כספים לצורך קנייה או מכירה של מטבעות וירטואליים .  עם זאת ,  נמנעים ממתן שירותים בעסקים למסחר בביטקוין ,  ככל הנראה בגלל החשש לסיכון העסקי שבהשקעות במטבע .  
ההגבלות הבנקאיות נחשבות לאחד הגורמים לכך שהמסחר בביטקוין בישראל מצומצם מאוד ,  וישראלים אינם יכולים להשתמש בחשבונות בנק מקומיים לצורך מסחר מקוון בבורסות הביטקוין ברחבי העולם .  עם זאת ,  נראה שלא יהיו מגבלות חוקיות על פעילות של ישראלים בזירות בהן נסחרות אופציות על הביטקוין .  בבורסות אלה יכולים המשקיעים להמר על תנודות המטבע - מבלי להשקיע ישירות בביטקוין .  
גורמים שפנו למפקחת על הבנקים בבנק ישראל ,  בבקשה למתן הנחיות ברורות ,  הופנו לתקנה המחייבת את הבנקים להימנע משירותים העשויים לשמש לפעולות בלתי חוקיות .  אבל התקנה אינה מתייחסת באופן ישיר לסחר מטבעות וירטואליים ,  והפעילים בשוק טוענים שהבנקים אינם פועלים כשורה - כשהם מחשידים כל סוחר בביטקוין כעבריין מס בפועל או בפוטנציה .
 עדכון ראשון 21.12 17:00 

הבנקים לא ייעלמו בגלל הביטקוין - הם יתכווצו
טכנולוגיית הבלוקצ'יין ,  עליה מבוסס המטבע הווירטואלי הפופולרי ,  מהווה איום רציני על תפקידם של הבנקים .  כיצד נערכת המערכת הבנקאית לעולם שבו כבר לא תהיה סיבה אמיתית להחזיק חשבון עובר ושב ?  ניתוח וואלה !  עסקים

