סוהר ושמו נתניהו :  הסיבה המרכזית שהותירה את חפץ ואלוביץ' במעצר 
" בואו עכשיו ,  פיניתי הכול ,  אני לרשותכם "  - לו היה נתניהו אומר מילים אלה לחוקרים ,  היה עוזר לשני חבריו להשתחרר ממעצר לסוף השבוע .  אלא שמי שטוען שביכולתו לתפקד כראש ממשלה וכחשוד ב-3 תיקים ,  אילץ את חוקריו להמתין ליום החול האחרון בשבוע ,  והותיר את חבריו להישאר שבת
הסוהר של שאול אלוביץ' ושל ניר חפץ ,  אינו שייך לשב"ס ואף אינו איש משטרה או אשת פרקליטות .  הוא מתגורר בירושלים ,  נוסע לסופי שבוע בקיסריה ובשבוע הבא יבלה באמריקה .  סניגורי אלוביץ' וחפץ ,  עורכי הדין ז'ק חן וירון קוסטליץ ,  נאבקו ככל יכולתם בסירובה של התביעה לשחרר את לקוחותיהם ממעצרם ,  שהוארך עד לאחר שבת .  נימוקיהם וערעוריהם לא הועילו להם ,  מפני שהכתובת לתלונות אינה השופטת רונית  " המסרונית "  פוזננסקי-כץ ,  אלא דמות המוכרת להם היטב ,  כי חן ייצג אותה עד לשבוע שעבר וקוסטליץ היה שותפו של ותיק פרקליטיה ,  יעקב וינרוט .
 המפתח לתאי המעצר של אלוביץ' וחפץ נמצא בכיסו של בנימין נתניהו .  רק ישלוף אותו משם - והם בחוץ .  חופשיים ,  לפחות עד להודעה - או הודאה - חדשה .  יוצאים שבת .  כה קל ,  כה פשוט .  
כשהתביעה מדברת על  " פעולות חקירה "  החייבות להתבצע בעוד אלוביץ' וחפץ במעצר ,  כוונתה שקופה :  חקירת נתניהו .  גביית גרסתו לפני שעוף השמיים יוליך את הקול ויצייץ לו מה אמרו אלוביץ'  ( על בזק-וואלה )  וחפץ  ( גם על הצעת הנכונות לסגירת תיק מעונות נתניהו תמורת מינוי ליועץ המשפטי לממשלה )  .  נציגת הפרקליטות העלתה את פרשת בזק לגבהים חדשים ,  כשדיברה על טובות הנאה מנתניהו בסך כמיליארד שקל .  
התביעה הולכת על כל הקופה - קופת המדינה .  אלה אינן מלים שניתן לקפל לאחור כתפארת המליצה .  אם אין מאחוריהן הוכחות מוצקות ,  הפרקליטות תובך קשות .  יהיה קרב מר ,  בלי ויתורים והנחות .  נתניהו מוכרח להישאר בעמימות מרבית ,  לקראת תשאולו ,  ולכן אלוביץ' וחפץ מוכרחים להישאר במעצר .  
נתניהו הוא ,  או היה ,  חבר של אלוביץ' .  הוא גם היה מעסיקו של חפץ ,  שדברר אותו ולא פחות מכך את רעייתו .  מה לא ניסה לרכך ?  את פדיון הבקבוקים שלקחה ;  את התואר הכוזב  " פסיכולוגית קלינית "  שהופיע איכשהו ,  בטעות מצערת וממקור עלום ,  בדף שלה באתר משרדו של בעלה ;  את הארוחות שהוזמנו לקיבתו העדינה של בנם יאיר ,  כשרותק בהיותו חייל לבסיס פיקוד המרכז .  אינספור משברונים ,  כולל הסתכנות בהפסד בתביעת הדיבה שהגיש נגדו מני נפתלי .
 איך לא נכמרו רחמי נתניהו על אלוביץ' בן ה-70 ועל חפץ עקוץ הפשפשים ?  היכן החברות ,  הנאמנות ,  ההדדיות ,  ההזדהות עם הסבל ?  שתיים עד שש מלים שלו לצוות החקירה , " בואו עכשיו ,  פיניתי הכל ,  אני לרשותכם "  - והעצורים בדרכם הביתה .  
אבל לא איש כנתניהו יתחשב בזולת .  מכל ימי החול השבוע ,  בחר במקרה באחרון ,  לחקירתו .  הוא עסוק מאד .  אבו מאזן שלו חשוב מאבו כביר שלהם .  אמנם זה סותר את טענתו שביכולתו לתפקד בו-זמנית כראש ממשלה ,  שר החוץ ושר הבריאות וגם כחשוד בשלושה תיקים וכעד ברביעי .  לא נורא ;  יימצא תירוץ חדש .  
אילו התייצב לחקירתו בתחילת השבוע ,  לא היה צורך בהארכת המעצר שחוללה את תכתובת פוזננסקי-כץ-שחם-שביט  ( נשמע כמו משרד עורכי-הדין המשותף שיפתחו )  ,  שעוררה לרגע צהלת שוטים מצד כנופיית אנטי שלטון החוק .  חלף חצי שבוע מבוזבז ומפושפש ,  אך עדיין לא מאוחר מדי .  היתה אי-הבנה קלה :  אולי נתניהו לחש  " שלישי "  ובגלל צפירות האבטחה ,  או הניידות ,  שמעו במשטרה  " שישי ".  אז שיהיה ברביעי ,  ובלבד שהחברים יקדימו להתאושש מהמעצר .  

סוהר ושמו נתניהו :  הסיבה המרכזית שהותירה את חפץ ואלוביץ' במעצר 
" בואו עכשיו ,  פיניתי הכול ,  אני לרשותכם "  - לו היה נתניהו אומר מילים אלה לחוקרים ,  היה עוזר לשני חבריו להשתחרר ממעצר לסוף השבוע .  אלא שמי שטוען שביכולתו לתפקד כראש ממשלה וכחשוד ב-3 תיקים ,  אילץ את חוקריו להמתין ליום החול האחרון בשבוע ,  והותיר את חבריו להישאר שבת

