היוצרים :  נתניהו האחראי הבלעדי למצב הרשות
בהודעה חריפה מסרו היוצרים : " אם ראש הממשלה יבחר להוליך את הרשות לאבדון ,  יתייצבו מולו אלפי יוצרים עצמאיים שיעשו כל שניתן כדי לשמור את השידור הציבורי בחיים "
 מטה מאבק היוצרים טוען כי ראש הממשלה בנימין נתניהו הוא האחראי הבלעדי למצבה הקשה של רשות השידור .  בהודעה חריפה שמפרסמים היום  ( ראשון )  איגודי היוצרים נכתב כי בידיו של נתניהו הבחירה אם הרשות תשרוד או תסגר ,  אולם  " התנהלותו של נתניהו בשנה האחרונה מאז שנבחר לתפקידו מעלה בלבנו חשד כבד ,  שראש הממשלה החליט לבחור באופציה השנייה ,  מטעמים השמורים עמו .  אם הרשות אכן תיסגר ,  יהיה זה אך ורק באשמתו של נתניהו ,  והוא לעד ייזכר כראש הממשלה שבקדנציה שלו התמוטט השידור הציבורי ". 
הודעת היוצרים נמסרה על רקע כניסת צעדי החירום ברשות השידור לשבוע השמיני לצד עיצומי עובדי הרשות בשבועיים האחרונים ובמקביל להתגייסות ועדות הכנסת לפתרון המשבר ברשות .  היוצרים מציינים כי עם כניסת נתניהו לתפקידו הייתה הרפורמה ברשות קרובה לסיום והוא אף נפגש עם נציגי האיגודים והבהיר להם את חשיבות השידור הציבורי .  למרות זאת ,  טוענים היוצרים ,  בחר נתניהו שלא לגבות את יושב הראש הקודם של הרשות משה גביש בדיוני הרפורמה ולא למנות יושב ראש חדש במקומו אף שעברו שמונה חודשים מאז התפטרותו .
 בהודעה היוצרים נכתב : " מר נתניהו ,  האם ערוץ שמשדר במשך שעות ארוכות ביממה שקופית שאומרת 'אין שידור בשל עיצומי הטכנאים' ,  הוא הוא החזון המפואר שלך לשידור ציבורי בר קיימא ?  !  אם נתניהו יבחר להמשיך ולנהוג ברשות השידור כפי שנהג בשנה האחרונה ,  התוצאה הבלתי נמנעת תהיה התמוטטות השידור הציבורי .  אין מה להכביר מילים על התוצאות ההרסניות של התפתחות כזו ,  ובראשן הפגיעה הקשה בדמוקרטיה ובפלורליזם התקשורתי .  לתוצאות האלה יהיה אחראי אדם אחד באופן בלעדי :  ראש הממשלה נתניהו .  לא ניתן לזה לקרות .  אם ראש הממשלה יבחר להוליך את הרשות לאבדון ,  יתייצבו מולו אלפי יוצרים עצמאיים שיעשו כל שניתן ,  במסגרת החוק כמובן ,  כדי לשמור את השידור הציבורי בחיים לתפארת מדינת ישראל ". 
להודעת היוצרים מהיום מצטרפים דבריו של השר הממונה על יישום חוק רשות השידור יצחק הרצוג  ( העבודה )  שקרא לנתניהו וליושב ראש ההסתדרות עופר עיני להתערב אישית ליישום הרפורמה ברשות השידור .  לדבריו , " מדינת ישראל לא יכולה להישאר בלי שידור ציבורי .  שליטה בלעדית של תקשורת מסחרית-רייטינגית בשיח הציבורי בישראל ,  משמעותה החלשות דרמטית של הכלי שמפקח ומבקר את פעולות השלטון ".  
מוקדם יותר היום התקיימה ישיבה של ועדת החינוך של הכנסת שדנה פעם נוספת בצעדי החירום ברשות ובעיצומי העובדים שהחלו בעקבותיהם .  יושב ראש הועדה חבר הכנסת זבולון אורלב  ( הבית היהודי )  הזכיר לנוכחים שרק לאחרונה התגייסה ממשלת ישראל לסייע לערוץ 10 על אף שלא עמד בחובותיו במהלך שנות זיכיונו וקרא לצדדים להמשיך ולהידבר כדי לצמצם את המשבר ברשות .  אורלב קרא לנציגי הרשות להציג בפניו בישיבה נוספת שתתקיים ביום חמישי הקרוב מתווה של צעדי החירום והחיסכון שינבע מהם והוסיף כי בכוונתו לפעול לשם הקדמת הישיבה הגדולה עם עופר עיני שמתוכננת ל-18 במרץ

היוצרים :  נתניהו האחראי הבלעדי למצב הרשות
בהודעה חריפה מסרו היוצרים : " אם ראש הממשלה יבחר להוליך את הרשות לאבדון ,  יתייצבו מולו אלפי יוצרים עצמאיים שיעשו כל שניתן כדי לשמור את השידור הציבורי בחיים "
 
