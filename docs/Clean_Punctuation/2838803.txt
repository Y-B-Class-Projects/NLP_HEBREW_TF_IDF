הנכבה של התקשורת
אם תפקידה של העיתונות היא לספר אמת  הרי ששיקרנו לציבור באופן סיסטמטי בבחירות האלה .  אם יש עייפות בעם הזה מנתניהו ,  הרי שהיא כאין וכאפס לעומת המיאוס של העם מעיתונאיו ,  ובצדק .  דעה
שרה נתניהו פותחת הבוקר בקבוק אחר בקבוק וגומעת מלוא המשקה .  ובכל לגימה היא נזכרת שאולי ,  רק אולי ,  זה בגלל הפיקדון הקטן ההוא .  אינני מכיר הרבה מצביעי ליכוד .  אולי הם סביבי ,  אנשים שאומרים שהם  " מתלבטים בין בנט לכחלון ללפיד "  ובשקט בשקט ,  הרחק מעיננו השופטות ,  הביקורתיות והיהירות משחילים מח"ל לחריץ ,  ובדרך דוחפים גם אותנו ,  ציבור העיתונאים המנותק בתולדות ההיסטוריה ,  ישר אל חריץ ישבנם ,  לא פחות .  
אינני יודע מיהם מצביעי הליכוד ,  אבל אני בחברה טובה מאד .  בפיד שלי בפייסבוק כ- 1,000 ומשהו אנשים ,  מאות מתוכם עיתונאים ,  ולדעתי כמעט אף אחד מהם לא מכיר מצביעי ליכוד .  על פי הפיד שלי הרצוג כבר היה אמור לחגוג בכיכר ,  ציפי להתרחץ בבריכה ושרה להתמרח בזפת .  על פי הפיד שלי אלדד יניב היה אמור לקבל 7 מנדטים בבחירות הקודמות .  על פי הפיד שלי יש  " מיאוס "  אדיר מנתניהו בעם הזה .  ולא רק מיאוס :  בחילה ,  קבס ,  גועל ומיחושים .  נתניהו גורם לעם להקיא ואז לשוב אל קיאו ולשלוף ממנו 30 מנדטים .  
אבל אם יש עייפות בעם הזה מנתניהו ,  אשר הצליח לקבל הפעם בלי ליברמן כמעט את אותו מספר מנדטים כפי שהביא ביחד עם ליברמן בפעם הקודמת ,  הרי שהיא כאין וכאפס לעומת המיאוס של העם מעיתונאיו .  נוכל לקרקש בבקבוקינו כמה שנרצה בשבועות הקרובים על גזענות ובערות ,  אבל בליבנו אנחנו יודעים שהם שונאים אותנו בגלל שאנחנו מתנשאים עליהם ובגלל שאיכזבנו אותם .  

אם תפקידה של העיתונות היא לספר אמת  הרי ששיקרנו לציבור באופן סיסטמטי בבחירות האלה .  שיקרנו לו כשדיווחנו עם שובלי הריר על שפתותינו שהשטח של הליכוד מת ואילו סוסי המירוץ של המחנה הציוני דוהרים בחדווה ;  שיקרנו לו שנתניהו הוא המושחת בראשי הממשלה בגלל סיפור  ( סקסי ,  נהדר ,  אך שולי )  על 4,000 שקל ;  שיקרנו לו כשהצגנו סיפור על עימות  ( מרתק )  עם נשיא ארה"ב באופן חד-צדדי לחלוטין ;  שיקרנו לו כשהצגנו את נתניהו בתור מנהיג שוחר מלחמה וצמא-דם ושבסך הכל אנחנו מנסים למנוע את המלחמה הבאה .  שיקרנו לו כשלא הצלחנו לבור את התפל מן העיקר ,  כשלא הצלחנו לשים לרגע את רגשותנו הפועים בצד ,  כשאיבדנו כל חוש של מידה וטעם .  
שיקרנו לו כשהזדעזענו כמו פולניות חמוצות מכל סרטון בחירות מטופש ,  כאילו הציונות בסכנה בגלל שביבי העז לבקר עובד נמל ;  שיקרנו לו כשסירבנו לחשוף ,  כמעט עד הרגע האחרון ,  כיצד שר האוצר מספר על הישגים שמעולם לא היו לו ;  שיקרנו לו כשהתעלמנו מעוצמת הגיחוך  ( בליבנו ידענו שזה מגוחך )  של הסכם הרוטציה עם ליבני ,  ופעם נוספת כשסימנו את ההתקפלות הפאניקיסטית מאותה הרוטציה כאומץ לב ;  שיקרנו גם כאשר הסתרנו את הספקות שלנו לגבי יכולתו של הרצוג לנצח .  ידענו שהוא איש נחמד וראוי וידענו שהקמפיין הנוראי שניהל מעיד על חוסר בשלות .  ידענו שהוא עונה על שאלות קשות בתשובות של קומביה , " נעשה ונחשוב "  ו"יהיה בסדר "  ובכל זאת החלקנו לו את זה .  
אז שיקרנו לציבור ומעלנו בתפקידנו ובכדי לכסות על השקרים הללו כעסנו על נתניהו עוד יותר ותיעבנו אותו חזק חזק .  על מה כעסנו יותר מכל ?  בעיקר על כך שהוא רוצה לנצח .  הכבד בער לנו והטחול שלנו השתולל מזעם על כי ביבי לא ויתר .  בטשנו ברגלינו בחוסר סבלנות על כל ראיון שהעניק בימים האחרונים  ( אחרי ששנתיים בטשנו בכעס על סירובו להעניק ראיונות )  ותיארנו בחימה כיצד הוא  " נראה גדול מדי על המסך ",   " מבוהל ",   " לא משיב על השאלות ",   " מודה באשמה ",   " לוקח אחריות ",   " בפאניקה "  ועוד תארים שבינם לבין המציאות לא היה בעצם דבר .  לנתניהו היתה אסטרטגיה מצוינת בשבוע האחרון להחזיר אליו את המצביעים הימניים הביתה אבל אנחנו העדפנו להתעלם  כי הכרה בכך שהיתה לו אסטרטגיה טובה ,  רק מחדדת כמה לצד השני לא הייתה אסטרטגיה בגרוש .  
וכמובן ,  התעלמנו פומבית מההופעות האחרונות של הרצוג בטלויזיה .  אלו היו כל כך גרועות שלפעמים היה כואב להתבונן בהם .  אבל לא רצינו להפריע לו ,  כי בוז'י חמודי וביבי מגעילי .  אז נתנו לו  " פאס "  על ראיונות איומים בהם ליעלע ,  התווכח ,  התפתל ,  נלחץ ואיבד לחלוטין את הפיץ' של קולו .  כי הרי אנחנו מתעסקים רק  " בדברים חשובים "  נכון ?  למשל ,  בעלבון על  " התאורה הנפלאה "  שסידרו לראש הממשלה ובהבדלים בגודל המסכים בין שני המנהיגים .  כי ברור שלו רק היו מסדרים לבוז'י מסך ענק  הוא פתאום היה הופך מנער מקהלה מבולבל לצ'רצ'יל .  

במהלך היום שלפני הבחירות פירסמתי סטטוס בפייסבוק עם ביקורת על השירות המחפיר שמעניק ynet להרצוג רגע לפני שאזרחי ישראל הולכים לקלפי .  האתר של המדינה הפך ל"ישראל היום "  בתמונת מראה והכתיר את ראש הממשלה הבא ,  באמצעים הזולים והעלובים ביותר .  סיפרו על סבא שלו ואבא שלו ,  הראו אותו מתפייט על הכותל ,  ו"חשפו "  איך תיראה ממשלתו הראשונה .  פתאום כמה ליכודניקים שאיני מכיר עשו לי  " שייר ",  וזאת על אף שהצהרתי שאיני מצביע לנתניהו .  האם מוגזם להעריך ש- ynet הוציא כמה ימנים מביתם ושלח אותם לקלפי להפסיק את הפארסה הזו ?  
אין לי הוכחות סטטיסטיות לכך ,  אבל אני מאמין שהיה רגע אחד בלבד בבחירות האלה שבו הרצוג  ( כלומר ,  בוא נודה באמת ,  רוב העיתונות )  היה בדרך לנצחון .  זה היה באותה צומת מבודדת שבה עשינו את עבודתנו כמו שצריך :  אחרי פרסום דו"ח הדיור .  דו"ח הדיור היה יכול להיות כתב האישום על שלטונו של נתניהו ,  והוא חשף מנהיג מבולבל ולחוץ מול ממצאים אמפיריים קשים .  במשך יומיים נדמה היה שסוף סוף עוסקים בעיקר .  נתניהו אינו מנהיג בטחוני מזעזע המוביל את המזרח התיכון למלחמת עולם והמיטה הזוגית שלו ושל רעייתו על המטוס היא אמנם ענין מרגיז ,  אבל לא בדיוק סכנה לאומית לישראל .  אבל הפערים החברתיים והזלזול שלו באנשים רעבים ובקשיי הקיום לטובת  " החיים "  עצמם הם אכן ביזיון .  כמה זמן לקח לנו לחזור לשאלות הרות-הגורל על העוזרת והשואב אבק והדיש-וושר והפיש-וושר ?  24 שעות ? 
זהבה גלאון ,  אחת הפוליטיקאיות הכנות ביותר בזירה ,  היא היחידה שלקחה בינתיים אחריות על ההפסד .  אבל העם עדיין ממתין לפרישתה של מינה צמח ,  שבחדשות ערוץ 2 הפכו לאורקל בקמפיין חסר תקדים של חשיבות עצמית .  אל תעצרו את נשימתכם  אני משוכנע שהיא תסביר לנו עוד מעט איך הכשלון-העובדתי הוא בעצם הצלחה-סטטיסטית-מעל-למצופה-בעידן-אחוז-החסימה או שקר כלשהו אחר .  
העם גם מצפה ,  במסגרת ההטפות ל"לקיחת אחריות ",  לחרקירי של כמה עורכי טלויזיה וסוקרים שבחרו להפוך את ערב השידורים החדשותי להשתוללות צבעונית וילדותית - מעין מצעד גאווה בשידור חי ,  עם אולפנים פשיסטיים בגודלם ופרומואים המציגים את  " ערב טוב ,  איל "  וסיפורי בדים וקרבות על התנסויות פוליטיות מרטיטות - בתור ליבת החדשות .  אם בקמפיינים עסקינן ,  נדמה לי שהקמפיין הטלויזיוני כשל אפילו יותר מזה של אלי ישי .  מי באמת צריך את המדגמים האלה שאינם מנבאים דבר במדויק ,  מלבד את מדד הקשקשת של הסוקרים ?  למה אי אפשר להעביר לילה אחד בהמתנה לתוצאות אמת שמגיעות בתוך שעות ספורות בסך הכל ?  לא ראיתי שבאמריקה הגדולה ,  אותה אמריקה שאנו עורגים אליה ,  מישהו מעז לפרסם  " מדגם "  עם סגירת הקלפיות .  יושבים ומחכים מול מפה גדולה של האומה ,  ומסמנים מדינה אחרי מדינה בשקדנות .  
חיים יבין ,  המגיש המיתולוגי של משדרי הבחירות ,  ישב אתמול באולפנים האקסטרווגנטיים ונראה מרוחק מהם מאד .  שריד עתיק לימים שבהם עיתונות נחשבה לדבר הזה שבו אשכרה מנסים לשקף לציבור את המציאות .  סמנו את ה- 18.3 ביומנים .  לא ,  זה לא  " יום הכיפורים של התקשורת ".  מדובר בנכבה ,  יונית .  

הנכבה של התקשורת
אם תפקידה של העיתונות היא לספר אמת  הרי ששיקרנו לציבור באופן סיסטמטי בבחירות האלה .  אם יש עייפות בעם הזה מנתניהו ,  הרי שהיא כאין וכאפס לעומת המיאוס של העם מעיתונאיו ,  ובצדק .  דעה

