אחרי הסערה :  נתניהו ממנה את רן ברץ לתפקיד שהממשלה לא תוכל להתנגד לו
חודשים אחרי הסאגה שהביאה לעיכוב מינוי ברץ לתפקיד ראש מטה ההסברה הלאומי בעקבות התבטאויותיו נגד אובמה וריבלין ,  ימונה ליועץ לענייני נאומים .  שר הרווחה כץ : " מי שמזלזל בסמלי מדינה לא ראוי להיות נציגה "
  ( ביידן מגיב בחריפות לדברי ברץ ,  נובמבר 2015 )  
רן ברץ ,  איש התקשורת שאותו ביקש ראש הממשלה נתניהו למנות לתפקיד ראש מטה ההסברה הלאומי ,  החל לאחרונה בהליכי קליטה בלשכת ראש הממשלה ,  אך לא לתפקיד אליו ייעד אותו נתניהו ,  אלא ליועץ לענייני נאומים .  מינויו של ברץ לתפקיד ראש מטה ההסברה הלאומי נתקל בקשיים לאחר שהתברר כי ברץ כינה את נשיא ארצות הברית אנטישמי בחשבון הפייסבוק שלו ,  ובנוסף פרסם דברים פוגעניים על נשיא המדינה ,  ראובן ריבלין .
 נתניהו הודיע על כוונתו למנות את ברץ לתפקיד הדוברות החשוב ביותר במדינת ישראל בנובמבר 2015 ,  ימים אחדים לפני טיסה חשובה לוושינגטון שבמהלכה נפגש עם הנשיא אובמה ודן עמו בסיוע הביטחוני של ארצות הברית לישראל .  כאשר נחשפה העובדה שרן ברץ התבטא בצורה החריפה כלפי אובמה ,  הודיע נתניהו על הקפאת המינוי ,  תוך שהוא מבטיח בעמימות  " לטפל בנושא "  עם שובו ארצה מהביקור בוושינגטון .  סגן נשיא ארצות הברית ,  ג'ו ביידן ,  הבהיר כי הממשל האמריקני לא יסכים לעבור בשתיקה על מינוי אדם שהתבטא בצורה כל כך חמורה כנגד הנשיא .  
ואולם ,  לאחר שנתניהו חזר מוושינגטון ,  הנושא לא טופל במשך חודשים ארוכים .  נתניהו למעשה לא פעל כלל לקדם את מינויו של ברץ - עד לחודש מרץ השנה ,  אז הודיע במפתיע ראש הממשלה כי בכוונתו להוציא לפועל את המינוי .  ההערכות במערכת הפוליטית היו כי נתניהו עשה זאת בגלל הביקורת הקשה שנמתחה עליו בשורות הימין ,  בעקבות פרשת הירי בחברון שבתחילתה גיבה את המפקדים על כך שהחליטו להעמיד לדין את החייל אלאור אזריה ,  שחרג מפקודות צה"ל וירה למוות במחבל מנוטרל .  
בימים שלאחר התקרית ,  הודיע נתניהו לפתע על מספר צעדים שהמכנה המשותף לכולם הוא ניסיון לרצות את קהל התומכים שלו בימין .  ראשית ,  הוא הודיע על מינוי דני דיין ,  לשעבר יו"ר מועצת יש"ע ,  לקונסול הישראלי בניו יורק - תפקיד שרק כמה שבועות קודם לכן אמר לדיין שאין באפשרותו למנות אותו אליו .  דיין אמר כי ההודעה על המינוי הגיעה אליו רק שעות אחדות לפני שיצאה לתקשורת .  
בהמשך הודיע נתניהו על כך שהוא מתכוון לקדם את מינויו של ברץ ,  למרות ההתנגדות של הממשל האמריקני ,  הנשיא ריבלין וגם של נציבות שירות המדינה ,  שהודיעה כי ברץ אינו עומד בניסיון הניהולי הנדרש כדי לשאת בתפקיד הדובר הבכיר ביותר במדינה .  ברץ ,  בעל תואר דוקטור בפילוסופיה ,  שימש בשנים האחרונות כעורך של אתר האינטרנט הימני  " מידה ".  באותו השבוע הודיע נתניהו גם על כך שהוא התקשר לאביו של החייל אזריה והביע תמיכה בחייל ובמשפחתו .  
המינוי של ברץ ירד מהכותרות מיד לאחר מכן ,  בין השאר מכיוון שההתנגדות של נציבות שירות המדינה למינוי נותרה בעינה .  גם שרים בממשלה ,  ובהם ח"כים בליכוד ,  הודיעו כי אם המינוי יעלה להצבעה בממשלה הם יתנגדו לו .  כעת נראה כי על רקע כל הקשיים הללו ,  נתניהו למעשה ממנה את ברץ לתפקיד יועץ בלשכתו ,  כפי שפורסם לראשונה במעריב .  בניגוד לראש מטה ההסברה הלאומי ,  התפקיד הנוכחי לא דורש את אישור הממשלה .  
ואולם ,  שר הרווחה חיים כץ דבק בעמדתו והודיע כי הוא ממשיך להתנגד נחרצות למינויו של ברץ בלשכת ראש המשלה . " מי שמזלזל בסמלי מדינה לא ראוי להיות נציגה ",  אמר .
 סביר להניח שגם הממשל האמריקני יגיב פחות בחריפות ,  אם בכלל ,  למינוי הזה ,  בניגוד לתסריט שבו ברץ היה הופך לדובר הראשי בפועל של ראש ממשלת ישראל .  בתפקידו כיועץ ,  ברץ לא צפוי לנהל את המגעים השוטפים של ראש הממשלה מול התקשורת הישראלית .  טרם ברור אם ימונה אדם אחר לתפקיד ראש מטה ההסברה הלאומי ,  שאינו מאויש זה שנה וחצי .  

אחרי הסערה :  נתניהו ממנה את רן ברץ לתפקיד שהממשלה לא תוכל להתנגד לו
חודשים אחרי הסאגה שהביאה לעיכוב מינוי ברץ לתפקיד ראש מטה ההסברה הלאומי בעקבות התבטאויותיו נגד אובמה וריבלין ,  ימונה ליועץ לענייני נאומים .  שר הרווחה כץ : " מי שמזלזל בסמלי מדינה לא ראוי להיות נציגה "
 
