אין מי שינקה אחרי ביבי
ראש הממשלה גורס ששיפור כלכלי בשכבות העליונות מביא לשיפור גם בשכבות התחתונות - אז איך זה שעוזרת הבית שלו הרוויחה שכר רעב ? 
ראש הממשלה בנימין נתניהו נהג באבירות מרשימה כשביקש להפנות את אש העיתונאים אליו ולא אל אשתו שרה .  עורו כעור הפיל ,  הוא רגיל להתקפות הנבזיות ויודע כיצד להסיט אותן בקלות ולחזור מחויך לסדר היום המדיני .  לולא ביקש זאת נתניהו לא היינו נענים למלא את משאלתו .
 זה באמת לא הוגן לתקוף את שרה נתניהו ,  היא הרי לא ביקשה דבר עבורה ,  אלא לעמוד לצד בעלה ,  לנהל את הבית ביד רמה ולאפשר לו לנהל את ענייני המדינה בשקט ובלי שיטריד את ראשו בעניינים פעוטים שכאלו .
 בימים האחרונים מתברר שצריך היה לנהל את העניינים הללו קצת אחרת ,  עם פרסום התביעה שהגישה עובדת משק הבית ליליאן פרץ ועמה חיצי הביקורת שהופנו כלפי נתניהו ובעלה .  אם ראש הממשלה לא ידע מהם תנאי העסקתה של מי שאמון על ניהול ביתו וניקיון מגוריו ,  הוא קיבל את כל הפרטים מעל דפי העיתון .
 עיתון הארץ פרסם ביום שלישי כי בתקופה בה העסיקו בני הזוג נתניהו את ליליאן פרץ  " נע שכר היסוד שלה בין 2,550 ל-3,060 שקלים .  בתלושים הללו אין תשלום בעבור נסיעות ,  שעות נוספות או שעות עבודה בשבת .  לאחר שעברה לחברת כוח אדם זינק שכרה ל-5,000 שקלים ". 
זה אולי אחד המקרים היחידים ששכיר שעובר לידי חברת קבלן זוכה לשיפור בתנאיו .  אינני טוען חלילה כי עוזרת בית צריכה להרוויח כמו קטרי ההיי-טק שמהם שואב בנימין נתניהו נחת בכל אחד מנאומיו ,  אבל ברור ששכר נמוך ממה שמעניקות חברות הקבלן הוא שכר רעב .  
נתניהו טוען כי שיפור כלכלי בשכבות העליונות יוביל בהכרח לשיפור בתנאי השכבות התחתונות ,  והראייה הניצחת לכך היא עוזרת הבית שלו .  כשנבחר נתניהו לראשות הממשלה הועברה ליליאן לידי חברת כוח אדם וראה זה פלא אכן שופרו תנאי העסקתה .
 כשם שחברו לממשלה השר אהוד ברק ספג ביקורת על שהעסיק עוזרת פיליפינית לא חוקית ,  כך צריך נתניהו לספוג ביקורת על תנאי העסקתה ,  לכאורה ,  של העוזרת שלו - והפעם אולי החוק יעמוד לצדה .  אחרי הביקורת הקשה שספג ברק על טיסות הרהב שלו והלינה במלונות פאר הוא למד את הלקח - בטיוליו האחרונים למחוזות רחוקים הוא חיפש אכסניית נוער זולה שהולמת את צרכיו וגם את צורכי הביטחון .  
יש לקוות שגם ראש הממשלה ילמד מהפרשה הזו לקח  עדיף להעניק תנאים מופלגים לעוזרת הבית ולא למצוא את פרטי החוזה המבישים פרושים על העמוד הראשון .  
ראש הממשלה מתגאה כיצד ניקה חדרי מדרגות במהלך לימודיו באוניברסיטה כשסלל את דרכו לראשות הממשלה ,  מעניין האם בזמנו היה מסכים לקבל את אותם תנאים שהוענקו לעוזרת הבית שלו .  אין עבודה שמביישת את בעליה ,  אך מהפרשה האחרונה מתברר שיש עבודה שמביישת את מעבידיה .
 
אין מי שינקה אחרי ביבי
ראש הממשלה גורס ששיפור כלכלי בשכבות העליונות מביא לשיפור גם בשכבות התחתונות - אז איך זה שעוזרת הבית שלו הרוויחה שכר רעב ? 

