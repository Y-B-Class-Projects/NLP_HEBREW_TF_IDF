נתניהו הורה להשהות את עבודות הרכבת בשבת - ותקף את השר כץ
לאחר הודעתה של רכבת ישראל כי לא קיבלה הנחיה לדחות את עבודות התשתית שתוכננו ליום המנוחה ,  הוציאה לשכת ראש הממשלה הודעה כי הן יושהו עד לקבלת החלטה בנושא תוך 72 שעות .  בהודעה האשים נתניהו את כץ בערעור יציבות הממשלה : " ניסה לגרום משבר עם החרדים "
  ( בווידאו :  תיעוד עבודות הרחבת תחנת רכבת השלום בתל אביב בדקה וחצי )  
ראש הממשלה בנימין נתניהו הנחה הערב  ( שישי )  להשהות את העבודות ברכבת בשבת הקרובה ואמר כי תוך 72 שעות יש להביא את המחלוקת בנושא להכרעה .  מלשכת ראש הממשלה נמסר כי נתניהו קיבל את ההחלטה  " לאחר שהתקבלו דיווחים סותרים ממשרד התחבורה על נחיצות העבודות בשבת ,  שיצרו משבר אמון חריף עם שר התחבורה ישראל כץ ".   
" רק לפני חודש נפגש כץ עם ראשי הסיעות החרדיות והבטיח להם שלא יבוצעו עבודות כלשהן בשבת .  זמן קצר לאחר מכן ,  לאחר שנכשל בניסיונו להשתלט על מוסדות הליכוד ,  הדהים שר התחבורה את ראשי הסיעות החרדיות כשנתן הנחיות לבצע עשרות עבודות בשבת ",  נמסר מלשכת נתניהו .
 עוד נמסר כי  " כץ טען שהכרחי לבצע את העבודות בשבת ולא בימי חול כדי לא להפריע לתנועה ,  אך טענה זו נסתרת על ידי עובדה שהוא הסתיר ממשרד ראש הממשלה ,  לפיה הוא עומד להשבית בקרוב את תנועת הרכבות לשמונה ימים רצופים ,  לרבות בימי חול .  השבתה זו צפויה ליצור עומסי תנועה רבים ולפגוע קשות בציבור הנוסעים ,  לרבות בנסיעות החיילים ".  
עוד כתבות בנושא :  בעקבות הסערה הציבורית :  הרכבת הודיעה כי העבודות בשבת יתקיימו כסדרןהתגובה של כץ לחרדים :  נזף במנכ"ל הרכבת על צילום הרחפן בשבתהחרדים רוצים פגישה דחופה עם נתניהו : " נדרוש את פיטורי כץ "  
לדברי נתניהו ,  ביום רביעי האחרון הודיע מנכ"ל הרכבת בעז צפריר כי 17 מתוך 20 העבודות ניתנות לדחייה ,  אך  " במשרד ראש הממשלה ובסיעות החרדיות נדהמו היום לגלות כי השר כץ הורה לבצע את כל 20 העבודות דווקא בשבת ".   " אין דרך להבין את פעולותיו של כץ אלא כניסיון מכוון להביא למשבר מיותר עם החרדים כדי לערער את יציבות הממשלה .  ככל הנראה ,  כץ מנסה לצבור נקודות בקרב הציבור הרחב שאינו מצוי בפרטים על ידי חילול שבת שייצור משבר עם החרדים .  השר כץ מעצים את המשבר שהוא יצר במו ידיו ". 
לפני זמן קצר ,  למרות הסיכום העקרוני שאליו הגיעו נציגי משרד ראש הממשלה והחרדים ,  שבמסגרתו הוחלט לדחות את רוב עבודות התשתית שהיו אמורות להתבצע השבת ,  רכבת ישראל מסרה כי כלל העבודות ושדרוג המסילות שתוכננו למהלך השבת ברחבי הארץ יתקיימו כסדרן .  עוד נמסר מהרכבת כי לא הגיעה שום הנחיה אחרת מלשכת ראש הממשלה ,  ובעקבות דיווח זה הוציאה לשכת נתניהו את הודעתה הסופית המורה על דחיית העבודות ל-72 שעות .  
על פי החלטת לשכת ראש הממשלה ,  17 מתוך 20 העבודות היו אמורות להידחות ,  אך חרף ההחלטה דרשו ראשי הסיעות החרדיות לבטל גם את שלוש העבודות שסוכם שיבוצעו ביום המנוחה ,  בשל היות דחייתן ליום חול מסכנת חיים .  ראשי הסיעות שלחו היום לראש הסגל בלשכת ראש הממשלה ,  יואב הורביץ ,  חוות דעת שנוסחה בידי מהנדסים וגורמי מקצוע נוספים ,  ובה טענות על כך שגם שלוש העבודות המתוכננות אינן בגדר  " פיקוח נפש ".  
הסיכום בין החרדים ומשרד ראש הממשלה מבוסס על עקרון הסטטוס קוו ,  שלפיו יש לקיים בשבת רק עבודות שמסכנות חיים ,  ולאחר קבלת חוות הדעת המקצועית של רכבת ישראל ,  שלפיה דחיית 17 מתוך 20 העבודות לא תהווה כל סכנה .  גורמים בלשכת ראש הממשלה אישרו שמתקיימים מגעים עם הסיעות החרדיות גם בשעות אלה .
 גם הרבנים הראשיים הצטרפו לדרישה לבטל את כל עבודות הרכבת בשבת הקרובה ,  זאת בהתאם לחוות הדעת שהציגו החרדים ולפיה לא ברור אם שלוש העבודות שתוכננו לשבת הקרובה הן בגדר פיקוח נפש .  נציג הרבנים הראשיים בוועדה הדנה בנושא ,  מנכ"ל הרבנות משה דגן ,  מסר בהודעה ללשכת ראש הממשלה כי  " לא ניתן לבצע את העבודות במהלך השבת היות ואין בהן היבטי פיקוח נפש ". 
ראש הסגל בלשכת ראש הממשלה הורביץ פנה אמש למנכ"ל הרכבת צפריר וביקש ממנו לפעול לכך שלא ייגרם נזק לציבור הנוסעים כתוצאה מדחיית עבודות הרכבת .  בהודעה מלשכת ראש הממשלה נמסר כי צפריר השיב שהוא ייערך כך שהנזק יהיה מינימלי - אם בכלל .  
באופוזיציה הגיבו בזעם על ההחלטה לדחות את העבודות ,  וטענו כי הדבר יוביל לשיבושים ברכבת לפני ואחרי כניסת השבת .  ממפלגת יש עתיד נמסר כי  " ממשלת ישראל ממשיכה לעשות פוליטיקה על גבם של החיילים ".  
לפי הודעת המפלגה , " אותה ממשלה שביטלה את השוויון בנטל עכשיו גם מבטלת קווי נסיעה ברכבת ,  ומי שייפגע מכך הם חיילי צה"ל והאזרחים שלא יהיה להם איך להגיע הביתה .  הדבר היחיד שמעסיק את הממשלה הזאת ,  היא הכסאות של עצמם ,  גם במחיר שלחיילי צה"ל לא יהיה כסא לשבת בו כדי להגיע הביתה .  אנחנו קוראים לחברי הממשלה ,  אם נשארה בכם עוד טיפת אכפתיות ודאגה לחיילים ,  אל תתנו יד להחלטה האיומה הזאת ". 
גם במחנה הציוני מיהרו לגנות וטענו כי ציבור החיילים ייפגע מההחלטה על דחיית העבודות .  חברי הכנסת יצחק הרצוג וציפי לבני הודיעו כי  " המפלגה תסייע בארגון הסעות לאחר צאת השבת לחיילים שיפגעו משיבוש תנועת הרכבות בסופי השבוע בגלל המשבר בממשלה ".  לדבריהם , " חיילי ישראל ששומרים על ביטחוננו הפכו כלי ניגוח במשחקי האגו של שרי הממשלה הזו ". 
ח"כ מרב מיכאלי אמרה כי  " נתניהו מוכן למכור כל דבר ,  גם את החיילות והחיילים ושאר ציבור משתמשות ומשתמשי התחבורה הציבורית .  היה ברור שהוא נבהל מאיומי החרדים בשבוע שעבר ,  אבל אפילו בסטנדרטים שלו זו התקפלות מבישה .  הדבר היחיד שמדריך אותו בקבלת החלטות הוא ההישרדות שלו בתפקיד ". 
ח"כ אראל מרגלית ממפלגתה הוסיף כי ראש הממשלה מנסה ליצור התנגשות בין החיילים לבין המגזר החרדי . " ראש ממשלת ההסתה הולם שוב .  ההחלטה לקצץ בשירותי הרכבת בשבת על רקע 'איומי' המפלגות החרדיות ,  נועדה לייצר התנגשות מכוונת בין החיילים הצעירים למגזר החרדי ,  ושוב נתניהו בוחר להבעיר עוד אש בין אזרחי ישראל במקום לקחת אחריות ולפתור את הבעיה .  זוהי שיטת נתניהו :  כשאין הישגים ,  תמיד אפשר לתדלק איזו הסתה בעם "  
ח"כ תמר זנדברג  ( מרצ )  אמרה כי  " במקום להתקדם למאה ה-21 ולהפעיל תחבורה ציבורית בשבת ,  נתניהו בוחר ללכת כמה מאות שנים אחורה ,  הכל בשם פוליטיקה צינית ועלובה חסרת גבולות ".  
היא הוסיפה כי  " רק מי שלא ראה את העומס על רציף הרכבת בימי שישי ובמוצאי שבת יכול היה להעלות על הדעת כניעה הזויה שכזאת ,  שמהווה יריקה בפרצוף של עשרות אלפי ישראלים - בהם שומרי שבת שנוסעים לפני ואחרי צאתה - תמורת הליכה עוד צעד לקראת מדינת הלכה שנכנעת לגחמות רבנים במקום לצרכי אזרחי המדינה ". 
 ( עדכון ראשון :  12:23 )  

נתניהו הורה להשהות את עבודות הרכבת בשבת - ותקף את השר כץ
לאחר הודעתה של רכבת ישראל כי לא קיבלה הנחיה לדחות את עבודות התשתית שתוכננו ליום המנוחה ,  הוציאה לשכת ראש הממשלה הודעה כי הן יושהו עד לקבלת החלטה בנושא תוך 72 שעות .  בהודעה האשים נתניהו את כץ בערעור יציבות הממשלה : " ניסה לגרום משבר עם החרדים "
 
