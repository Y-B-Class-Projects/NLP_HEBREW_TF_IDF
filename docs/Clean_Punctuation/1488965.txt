סגלגל כהה
זה לא שאנחנו לא יודעים מה הפתרון לסכסוך ,  אנחנו פשוט לא רוצים בו .  דרור רפאל יודע בדיוק מה הלך בין ביבי לאובמה בחדר הסגלגל
שלום ,  כאן הכלב לאקי .  בתקופה האחרונה אני מציץ ומגיח מכל חור .  לא עוזב אתכם .  דווקא עכשיו כשהמיתון גואה ויש יותר מובטלים ,  דווקא בימים אלה ,  כשעל כל משרה פנויה יש 14 מועמדים פוטנציאלים ,  אני קורא לכם להוציא כסף על הימורים .  תחת מעטה של נחמדות ומבטא צרפתי ,  המדינה שלחה אותי לשאוב מכם כסף .
 הפעם אני מבטיח לכם משכורת חודשית של 5000 שקל .  כמובן שאין סיכוי שתזכו .  אמנם הכלב הוא ידידו הטוב של האדם ,  אבל לא אני .  אני הכלב לאקי ,  כלב תחמן וחמדן .  ממש להקיא ממני ,  ומכאן שמי .  עם לאקי ,  כל ,  אבל כל המשפחה בוכה .  
מה היה שם בחדר הסגלגל ,  בשיחה בארבע עיניים ?  איך אובמה נזף בביבי שישב כילד מבויש .  החדר הסגלגל אינו סגול וגם לא סגלגל כלל וכלל .  סגלגל הוא עגלגל ואילו החדר אובלי ,  ביצתי .  יושב לו נשיא ארצות הברית בחדר הביצתי המפואר שלו ,  וגורם לביצתיים של ראש הממשלה שלנו לשקשק ולנקוש אחת בשנייה ,  ואת הדהודי נקישותיהן שמענו עד כאן .  
ומה ביקש אובמה מביבי ?  שיפסיק את ההתנחלויות ושיקדם שלום עם הפלשתינים .  זה לא שאנחנו לא יודעים מה צריך לעשות ,  אנחנו לא רוצים .  מעדיפים להישאר בשטחים ולא לפרק התנחלויות .  אדרבא ,  ממשיכים לבנות בשטחים ומסכלים את האפשרות הנורמאלית המקובלת היחידה - שתי מדינות לשני עמים .  
הכי קל לבכות שעוד מעט לאירנים הרחוקים תהייה פצצה מפחידה  הכי קשה לראות שפה קרוב ,  יש פצצה מפחידה לא פחות ,  שאין לנו האומץ לנטרל אותה .  
האמבטיה של דליה איציק עלתה לנו 20 אלף שקל .  במסגרת שיפוצים שעשתה איציק לביתה הפרטי כשהייתה יו"ר הכנסת ,  ויתרה על דירת השרד שלה  ( תודה )  ,  והעדיפה לשפץ את ביתה הפרטי .  רמונט כללי :  ווילונות ,  רצפות ,  קרמיקה ,  ספות ,  אמבטיה ועוד .  סעיף האמבטיה הוא המעניין ביותר ,  גם מכיוון שזו אמבטיה ציבורית ,  הרי כולנו השתתפנו במימונה ,  ולכן נוכל לשכשך עם דליה במי האפסיים של האמבט החדש שלה ,  שלא לדבר על זה שהבחירה של איציק היא באמבט אקרילי ולא כזה העשוי אמייל .  היתרון של האקרילי ,  הוא שלא מחליקים בו .  וכך נמנעה מאיתנו הבושה ,  שחלילה ,  יושבת ראש הכנסת תחליק ותשבור את עצמותיה העדינות .  
בהינתן המצב הביטחוני ,  הכישלון בחינוך המשבר בכלכלה והאיום האירני ,  את הצרה הזאת חסכנו לעצמנו .  מנחם בגין היה האחרון שהחליק באמבטיה .  זו הייתה טעותו ההיסטורית  אמנם ראש ממשלה דגול ,  שאחראי על השלום עם מצרים ,  אבל בעל אמבטיית אמייל פשוטה ,  שגרמה להחלקתו וליציאתו מהחיים הציבוריים .  לדליה איציק זה לא יקרה .  
השבוע נפל בשדרות קסאם ,  אחרי חודשים של הפסקה .  למרבה ההפתעה ,  בדיוק כשהטיל התפוצץ בשדרות וזרע הרס ,  ביקר בעיירה הדרומית ראש ממשלת רומא ,  ג'יאני אלמנו .  אם לא הקסאם ,  לא היינו יודעים על ביקורו של ראש העיר המכובד .  ומה יש לג'יאני לחפש בשדרות ?  האם הוא רוצה להעתיק את התכנון העירוני המופתי של העיר ?  מה עניין אותו ?  התרבות בשדרות ,  הבתים העתיקים ,  הגנים ,  בניין העירייה היפהפה ?  או שמא ביקר ראש העיר האירופי כדי לעמוד על יופיין של הפיאצות המפורסמות של שדרות ,  או להתפעל מעדינותן של נשות העיירה הקורנות .  האם לגם המכובד האיטלקי מהאספרסו הידוע ונגס בפיצה המקומית ?  מה חיפש הזרזיר האיטלקי אצל העורב השדרותי ?  



סגלגל כהה
זה לא שאנחנו לא יודעים מה הפתרון לסכסוך ,  אנחנו פשוט לא רוצים בו .  דרור רפאל יודע בדיוק מה הלך בין ביבי לאובמה בחדר הסגלגל

