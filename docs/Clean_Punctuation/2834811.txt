המשדר יעבור להשתק :  כל כך הרבה מילים על נאום שאי אפשר לשמוע
שלושה אולפני טלוויזיה ישבו הערב במבוכה במשך חמש דקות ,  כשמאחוריהם מתרחש הנאום הכי מדובר בתולדות הפוליטיקה הישראלית .  אלה היו דקות יחידות של דממה בערב ארוך של רטוריקת סיסמאות מירושלים ועד וושינגטון
התמונה העצובה ביותר מתוך סיקור הנאום של ראש הממשלה בפני בית הקונגרס הערב  ( רביעי )  לא הייתה אי הקימה של חלק מהסנאטורים הדמוקרטים לגל התשואות ,  היא אפילו לא הייתה החדרון הקטן ,  הצפוף והעצוב ,  שממנו ביקש מי שסימן את עצמו כאלטרנטיבה לראשות הממשלה בישראל ,  להגיב לדברים שנאמרו .  התמונה העצובה ביותר מן הנאום הזה התרחשה בשעה 18:10 ,  כשבנימין נתניהו עלה לדוכן הנואמים .  זה היה הרגע שבו הציבו אותנו שלושת ערוצי הטלוויזיה הישראלית על מיוט למשך חמש דקות ,  והמשיכו לדבר על יתרונות וחסרונות הנאום כשהוא כבר מתקיים בפועל מאחוריהם .
 ההחלטה של יו"ר ועדת הבחירות המרכזית ,  סלים ג'ובראן ,  לשדר את הנאום בעיכוב של חמש דקות בשל חשש לתעמולת בחירות ,  היתה שגויה מיסודה .  כשרשתות כמו CNN מציבות קאונטר שסופר לאחור לקראת נאומו של ראש הממשלה ,  ובעידן שבו ניתן לצפות בכל דבר ברשת ,  אי אפשר לצפות ברצינות לאכיפה של איסור התעמולה .  ג'ובראן היה יכול להחליט לאסור את משדר הנאום ,  ולהכריח את כל מי שמעוניין לצפות בו בכל זאת לעשות זאת בערוצים הזרים .  הוא יכול היה גם להחליט שממילא אי אפשר לשלוט בתפוצת הראיון ,  וכבר עדיף שאם ישודר ,  זה יקרה תחת הפילטר של פרשנים ומומחים .  פתרון הביניים יצר אבסורד כפול :  קיבלנו את דבריו של נתניהו מבעוד מועד מצד אנשים שצפו בנאום בערוצים זרים ,  ודיווחו על כך ברשתות החברתיות ,  ומנגד קיבלנו אולפנים נבוכים ונטולי סאונד שממשיכים לדבר על אירוע שכבר החל מזמן .  דבריו של הרצוג ,  אגב ,  שהיו במקרה הטוב תעמולתיים באותה מידה של נתניהו ,  הועברו בשידור חי מהשנייה הראשונה .  לכו תבינו .  
קל מאוד היה לבחור את הפרספקטיבה שדרכה יכול היה הצופה הממוצע לבחור את המתווך שיעביר עבורו את הנאום הזה .  בערוץ 10 הצטיידו כבר לפני מספר ימים בסלוגן  " נאום במחלוקת ",  והביאו לאולפן פאנל פרשנים מורחב ,  מחוזק בד"ר יעל שטרנהל המצוינת .  מי שצפה במשדר הזה קיבל הסבר מפורט על האופן שבו אמריקה רואה את הניסיון לפלג את הקונגרס ,  את הסיבה שבגללה דווקא סנאטורים שחורים החרימו את הדיון  ( חשו שנתניהו עושה יד אחת עם ג'ון ביינר ,  האיש שמתעב את הנשיא שלהם בגלל מה שהוא מייצג )  ,  ואת העובדה שהראיון של אובמה אתמול חייב אותו לעמוד מאחורי העקרונות שהציג  ( כמו פיקוח של עשור )  .  
באותו הזמן בערוץ 2 המשיכו את הקו הישיר של העימות הטלוויזיוני מהשבוע שעבר .  שלי יחימוביץ' ,  גלעד ארדן ומייקל אורן המשיכו להמטיר קלישאות זה על זה  ( "ראש הממשלה הוזמן ",   " נתניהו פוגע ביחסים עם ארה"ב ",   " למה הנאום לא נעשה בעוד שבועיים ?  ")  ,  בעוד זמנם של הפרשנים מצומצם משמעותית .  קונטקסט רחב ?  פרשנות מקיפה ?  עזבו אתכם שטויות .  חבל רק שאריה מכלוף דרעי ואלי ישי לא היו יכולים לבוא לעוד סיבוב של  " מי אמר יותר פעמים מרן ".  ומה קרה באותו הזמן בערוץ הראשון ?  ובכן עד 17:57 בכלל שידרו שם את המהדורה לילדים .  כשיעקב אילון התחיל סוף סוף את המשדר ,  הסתבר שנתן גוטמן  ( "אתם עוברים אלי ?  ")  ,  כתבנו בוושינגטון  ( "אני לא שומע ")  ,  לא ממש מחובר  ( "נתן ,  אנחנו איתך ")  ,  גם אחרי ניסיונות חוזרים ונשנים  ( "נתן ?  ")  .  ואז הוא סוף סוף חזר לשידור  ( "כן ,  אני שומע שידור !  ")  אחרי דקות ארוכות ,  רק כדי לשמוע  " תודה נתן ,  אנחנו חייבים להפסיק כי ראש הממשלה נכנס ".  בסיום הנאום ינסה יעקב לחזור אליו שוב לסיכומים  ( "נתניהו אמר שהסכם הגרעין גרוע כי "  )  ,  רק כדי להתייאש סופית  ( "כנראה שלא נדע למה הוא גרוע ")  .  אבל היי ,  הם באמת חמודים .  
ערב הרטוריקה הבלתי נגמרת הזאת התחיל ,  אגב ,  עוד הרבה קודם לנאום של נתניהו .  משדרי הבחירות ,  שאף אחד לא באמת מבין על מי הם אמורים להשפיע ב-2015 ,  כללו את כל רפרטואר הסיסמאות והגימיקים שכל כך נוח  ( גם אם מוצדק )  לייחס בנתניהו . " ישראל ביתנו "  קנתה דקות ארוכות של תשדירים רפטטיביים על  " חיסול מחבלים "  ואפס שחרורים  ( למרות שחבריה הצביעו בעדם )  ,  יאיר לפיד הראה ישראלים עם דמעות בעיניים ורינה בלב על  " ההזדמנות הגדולה "  שניתנה עם תוכנית מע"מ אפס ,  וש"ס כמובן הזכירה לנו שהכל שטויות ,  כי  " אבא מסתכל עלינו מלמעלה ".  בסיכומו של הערב אף אחד לא הבריק במיוחד ,  לא על הבמה ולא באולפנים .  ערוץ 10 הוכיח שוב שיש לנו נבחרת חדשות איכותית ,  בחדשות 2 עשו עוד קצת פופוליטיקה ורק נתן גוטמן מחכה עדיין שמישהו יחזיר אליו את השידור .  

המשדר יעבור להשתק :  כל כך הרבה מילים על נאום שאי אפשר לשמוע
שלושה אולפני טלוויזיה ישבו הערב במבוכה במשך חמש דקות ,  כשמאחוריהם מתרחש הנאום הכי מדובר בתולדות הפוליטיקה הישראלית .  אלה היו דקות יחידות של דממה בערב ארוך של רטוריקת סיסמאות מירושלים ועד וושינגטון

