הזמנדלבליט :  כששום דבר לא בוער חוץ מהמדינה
המפקד ,  הבודל והעו"דיני :  חוקרי ראש הממשלה ,  ואלשיך בראשם ,  שלחו ליועץ המשפטי תוצרת ראויה ,  אך החודשים חולפים ,  ישראל מתפוררת - והחלטות אין

משאב טבע חדש התגלה בישראל בשנתיים האחרונות .  הוא יקר יותר מהגז בים התיכון ,  מאור השמש המושך תיירים וממיס כל ברד חולף ,  מכוח המוח של אשפי ההיי-טק .  זהו זמנדלבליט ,  הפנאי המצוי בשפע של היועץ המשפטי לממשלה .  אביחי מנדלבליט לוקח את זמנו המתוק ,  מתענג עליו ,  בעוד המדינה מתפוררת .  שמונה חודשים ,  עוד רגע תשעה ,  זלגו להם מאז החליט להעמיד לדין את שרה נתניהו ,  בכפוף לשימוע ,  והכיפוף טרם התיישר ;  והיא רק אשתו של ,  זוטה מאלפת אך לא מכרעת .  האיטיות בקבלת החלטות בעניין בעלה היא כבר שערורייה גורלית .
 משהו מטורף במערכת האמורה לתפקד כשהאונה השמאלית של ראש התביעה הכללית והאונה הימנית של ראש ספקי העצות המשפטיות לממשלה שוכנות באותה גולגולת ,  בעוד בכיר החשודים במערכת הוא העומד בראשה .  אבל למנדלבליט יש זמן .  הוא הקובע מה מוקדם ומה מאוחר ,  כי מה בוער ,  חוץ מהמדינה .
 היועץ נמצא בסוף פס הייצור של אכיפת החוק .  בקצה האחר ,  באולם ההפקה וההרכבה של מפעל הצדק ,  עובדת המשטרה ,  והיא - על כל פגמיה הרבים מספור - שלחה למדף של מנדלבליט תוצרת ראויה .  על כל מעשה טוב בא עונש ,  והגיע תורו של רוני אלשיך .  
השגיאה הגדולה של בנימין נתניהו וגלעד ארדן ,  כשבחרו באלשיך למפכ"ל המשטרה ,  נבעה משטחיות גישתם למנגנון שהפעיל אותו .  מה שהיה נכון ,  לכאורה ,  ברובד החיצוני ,  התברר כהיפוכו בעומק נוסף .
 נתניהו וארדן ,  שעליו נכפה המשרד לביטחון הפנים ,  כי היה חלש מכדי להמשיך ולסרב לקבלו ,  חיפשו לאחר בחירות 2015 מועמד מחוץ למשטרה ,  משוחרר ממחויבות כלפי דרגי החוק שמעליו - היועץ המשפטי ופרקליט המדינה - והמערכת שמתחתיו .  כפוליטיקאים החיים לפי הכלל המעצמתי הנושן ,  כל הבריתות ארעיות ורק האינטרסים ניצחיים ,  הם גם האמינו שלכל אדם יש מחיר ולכל תפקיד יימצא האיש המשתוקק לו ,  כפסגה או כמקפצה .
 אלשיך ,  לאחר יותר מרבע מאה בשירות הביטחון הכללי ,  שאף להתמנות לראש השב"כ .  הוא עבר את כל המסלול המחייב ,  כולל סגנות ,  ונחשב למקצוען מוערך יותר מאשר אהוד - לא שזה משנה באירגון הפועל במידרג נוקשה ,  ללא משאלי דעת קהל .  הוא אמד כעדיפים את סיכוייו מול המתמודד הנוסף ,  נדב ארגמן ,  בדיוק כפי שלקראת סיום כהונתו של יובל דיסקין ב-2011 קלע בחשבונו שלראש השב"כ יתמנה יורם כהן ולא יצחק אילן .  

המפכ"ל אינו זוטר מראש השב"כ .  שניהם שווי מעמד ,  למפכ"ל יתרון ציבורי ,  לראש השב"כ יתרון ביטחוני .  שכר שניהם מקביל לזה של הרמטכ"ל .  סגן ראש שב"כ המתבשר שזולתו הועדף על פניו יכול להתנחם במינוי למפכ"ל ,  לפחות בצד הכספי ,  הגורר גם גימלה מוגדלת .  מסיבה דומה הסכימו ניצבים במשטרה ,  מאוכזבי אי-קידום למפכ"ל ,  להתמנות לנציב שירות בתי הסוהר ,  כי רב-גונדר כמוהו כרב-אלוף וכרב-ניצב .  כתמריץ נוסף ,  ראשות אירגון כשב"ס משאירה את הניצב בדימוס בתמונת המועמדים למפכ"ל הבא ,  כפי שאכן אירע ליעקב גנות ,  אף שהחלטת השר אבי דיכטר למנותו בוטלה .
 שלא כגנות ,  או כסמפכ"ל לשעבר בני קניאק ,  שהתמנה תחתיו לנציב שב"ס כשדיכטר לא רצה בו למפכ"ל ,  אלשיך לא היה מאוכזב אי-מינוי ,  שהועמד בפני ברירה חדה - ראשות אירגון אחר ,  סמוך ,  או לא-כלום .  דלת לשכת ראש השב"כ לא נטרקה בפניו .  גם כשסירב להפצרות שיואיל להתמנות למפכ"ל ,  בסיבוב הראשון של הפניות אליו ,  לא הוטח בו איום שתשובה שלילית תגרום לממנה ,  ראש הממשלה ,  לנקום ולהימנע ממינויו לראשות השירות .
 בסיבוב השני ,  לאחר שעלתה וגם נפלה מועמדותו של גל הירש ,  הבטיח נתניהו לאלשיך שלאחר כהונתו כמפכ"ל יהיה המועמד המתבקש לראשות השב"כ .  אלשיך יצא ושתי ציפורים בידיו ,  הכחולה עכשיו ,  החשאית בהמשך .
 אלא שבמרוצת אותו סוף שבוע התחוור לו שהונח לפניו פח יקוש .  הוא קרא בעיון רב את פקודת המשטרה וקלט שלא אמור להיות לו אדון ,  למעט החוק .  כדי לחמוק ממראית עין של תלות בנתניהו ,  שיחרר אותו מנידרו ויצא ,  בראייתו העצמית ,  לחופשי ,  אף שנדרשה לו שנה ויותר להיפטר ממיקצת השגיונות שליוו את כניסתו לתפקיד ,  כדוגמת הזילזול בחשיבות של המאבק בשחיתות הציבורית .  

נתניהו וארדן שגו באיבחון אופיו של אלשיך ,  בין משום שכזה הוא מנעוריו ובין משום שנוסף לכך עיצובו בשב"כ .  הוא פיקח ,  מפולפל ,  משדר ביטחה ביכולתו השיכלית ואינו שש להאציל אותה ,  או סמכות כלשהי המשיקה אליה ,  לדרגים שמתחתיו ,  טובים ככל שיהיו .  אילו התמנה למנכ"ל משרד הבריאות ,  בתוך חודשים היה עוטה חלוק ומשתתף בניתוחי השתלה .
 אלשיך ,  קצין צנחנים עד לתפקיד סמג"ד ,  רואה בעצמו מפקד .  התואר  " המפקח הכללי ",  מורשת הבריטים ,  רך מדי בעיניו .  לא בפיקוח עיסוקו ,  אלא בפיקוד .  הד לגישה זו אפשר למצוא גם אצל האלוף הרצי הלוי ,  שהיה עד לאחרונה ראש אגף המודיעין .  בצה"ל ,  ראש אמ"ן הוא למעשה מפקד זרוע ,  כמו מפקדי חילות האוויר והים ,  אבל כשמתרגמים את התואר לאנגלית ,  לצורך פגישות עם זרים ,  הוא מקולף מפיקודיותו ונותר מנהל .  אף שכך מתקראים גם ראשי הסי-איי-אי ,  האפ-בי-איי וסוכנויות מודיעין ואכיפה אחרות ,  אין זה די לקציני הערוץ הפיקודי בצה"ל ,  גם כשיצאו לרעות בשדות שב"כ ואמ"ן .  הם מתרפקים על התואר  " מפקד ". 
זה חשוב ,  לעניינו של אלשיך ,  כי מפקד אינו קצין מטה ,  המסייע לסמכות גבוהה ממנו ,  ובודאי אינו בלדר ,  המשנע ניירת בין נקודות .  בתחום שיפוטו ,  אחריותו וסמכותו מלאות ;  ואם אגף החקירות והמודיעין במשטרה מעביר לפרקליטות סיכומי תיקים פליליים ,  לא איש כאלשיך יתנזר ממעורבות בעבודת החוקרים ובחיווי דעתו על תוצריה .  כך ,  במיוחד ,  במלחמת המוחות של חוקרים עם חשודיהם ,  ובין הללו מי רם ומתוחכם מנתניהו ,  רב יכולות ותחבולות .  

אלשיך אינו מפכ"ל-שוטר ,  אבל הוא מפכ"ל-חוקר .  לא מובן מאליו :  אילו ישב בניידת המוזעקת לאירוע ,  לא היה יודע מה לעשות .  מעולם לא פיקד על תחנה ,  מרחב ,  מחוז ,  יחידה מרכזית .  שני קודמיו הישירים ,  דודי כהן ויוחנן דנינו ,  לא רק שירתו במשטרה כ-30 שנה לפני שהועמדו בראשה ,  אלא גם התנסו בחקירות ובמודיעין ,  כהן כמפקד ימ"ר תל אביב ,  דנינו כראש יאחב"ל ,  שניהם כראשי אח"ם .  הייתה להם שפה משותפת עם החוקרים ומפקדיהם .  אלשיך פתח את כהונתו בגרעון חקירתי ,  מה גם שנחפז להיפרד מקצינים עתירי ניסיון כאבי נוימן וגדי אשד .
 ההצלחה הגדולה ביותר של המשטרה ,  בעשורים האחרונים ,  היא הקמת מסגרת-העל לחקירות להב 433 .  הצלחה מהותית ,  למרות כשלונות מסויימים באיוש מישרות מפתח ,  ועוד יותר מכך במוניטין .  החלטה מינהלית ,  לחבר ארבע יחידות ארציות  ( יחידת ההונאה יאח"ה ,  היחידה הבינלאומית יאחב"ל ,  היחידה הכלכלית יאל"כ ויחידת גניבות הרכב אתגר )  עם היחידה המיוחדת גדעונים/33 ולכנות את התרכובת  " להב 433 ",  יצרה למשטרה יש מאין מותג יוקרתי .  לראשונה צץ מספר משטרתי המפיק יראת כבוד המתחרה בזו של 8200 או יחידות צבאיות מיוחדות .  במקום 100 ,  כדאי למשטרה לאלף את המטלפנים למוקד להתקשר 433 .  אלשיך התקבל ביחידות להב ,  כמו גם בימ"רים של המחוזות והמרחבים ,  כתלמיד ולא כמורה .
 מה שנותן לאלשיך את היומרה ,  אולי החוצפה ,  להבין בחקירות משטרה הוא נסיונו השונה כל כך בחקירות שב"כ .  לא הרי פיצוח פרשיה ביטחונית כפיענוח פשע ולא דומה סיכול פיגוע לגילוי זהותו של עבריין ברמת טיוטה לכתב אישום .  בהפללת מחבל ,  היד קלה על המקלדת ;  הסיכון לביטחון המדינה ולחיי אדם מצדיק לדעת המדינה הריגת חשוד בטרור שלא עבר מסננת של גביית גירסתו ,  היוועצות בסניגור וקבלת יומו בבית המשפט .  הדומה גובר על השונה בממד גורלי אחד :  בשני התחומים יש חתירה להשגת מידע ויש מיתרס המפריד בין מי שרוצה להסתיר ולטשטש לבין מי שפועל לחשוף ולהוכיח .  אם נתניהו ציפה שאלשיך יתייצב בצד המתגונן של המיתרס ,  הוא לא הבין מה מפעיל אותו ,  בנוסף לדחף להיטהר מרבב שיתוף הפעולה עם מי שמינה אותו - האתגר השכלתני .  נתניהו חושב שהוא גדול החכמים ?  אלשיך חולק עליו .  יש לו מועמד אחר לתואר .  
ייתכן מאד שעד להגעתו למשטרה נטה גם אלשיך לזלזל ברמת אנשיה ,  מהניידת ועד לבולשת .  במיפגשיו עם אנשי מטה אח"ם ויחידות להב ,  הנאבקים בפשיעה המאורגנת ובשחיתות בצמרת ,  התגלה לו מן הסתם שלפחות לגבי יחידות העלית טעה .  החוקרים יודעים את מלאכתם ואף שאינם חפים ממחדלים ומתקלות ,  הם פועלים לפי מצפן מקצועי בהתגוששות השיכלית עם החשודים וסניגוריהם .
 בתחרות כזו ,  עם חשוד שהוא ראש ממשלה ,  תיקו הוא הפסד - אלוף העולם באיגרוף שומר על התואר אם הטוען לכתר אינו מנצח אותו .  החוקרים מוכרחים להציג לפרקליטות תיק אפוי ,  סגור והדוק .  כל סדק ,  כל ספק ,  יפעלו לטובת סיכוי לזיכוי ולכן גם להימנעות מלכתחילה מהגשת כתב אישום .  השאלה המכרעת היא האם החוקרים יצליחו להפוך את יתרונו של החשוד לחסרונו .
 יתרון-חסרון כזה הוא הבודל ,  איש-הביניים הממלא שליחויות וחוסך מאדונו מגעים מפלילים .  בשיגרה ,  הוא חיץ נוח ,  המאפשר להיתמם ולהכחיש .  בחירום ,  או כאשר החירום של שולחו נעשה לחירום הפרטי שלו ומאלץ אותו להרהר בגבולות הנאמנות ,  הוא עלול להפוך לעד מדינה .  זה מה שמאיים בחודשים האחרונים על דונלד טראמפ ,  במיוחד מאז שהחרב החלה לדגדג את צווארו של פרקליטו ,  עו"ד מייקל כהן ,  ששילם דמי לא יחרץ לנשים ששכבו עם טראמפ ,  כדי שסיפוריהן ייגנזו ולא ישפיעו על תוצאות הבחירות .   ( כן ,  גם לטראמפ ,  כמו לשרה ובנימין נתניהו ,  היה עו"ד כהן )  .
 תומכי נתניהו ,  שניסו להשפיל ולהפחיד את עדי המדינה שגוייסו נגדו בתיקיו השונים ,  מבינים את יכולת הנזק שלהם ,  אך לא את מקומם האמיתי בשרשרת המזון .  הטענה שתיקים חזקים נשענים על ראיות שאינן זקוקות לעדי מדינה מגוחכת .  תפקידם של הבודלים - ארי הרו ,  שלמה פילבר ,  ניר חפץ - אינו להלשין ,  אלא להשלים ;  לא להוכיח את האישומים ,  אלא להוכיח ששום סיפור אחר שתציע ההגנה אינו מעוגן במציאות .  כשחוקרי להב משחקים בשיטת 4-3-3 ,  הם שלושת שחקני הקישור .  
בבוא היום ,  כשמנדלבליט יתעורר מתנומת חוני המעגל וההליכים יואצו וימוצו ,  יוכלו ותיקי חקירות נתניהו להרצות בהשתלמויות בינלאומיות של חוקרים .  בחמישה שקפים קליטים ,  ייראה השיעור בערך כך :  
תמונת בראשית של החקירה .  נתונים רבים ,  שהגיעו מתלונות או ממודיעין ,  פזורים על פני היקום .  כסף ,  כוח ,  קשרים ,  אינטרסים ,  השפעה - מישהו חייב להכניס כאן סדר ולבדוק אם עולה חשד לעבירות פליליות 
החוקרים אירגנו לעצמם את קו הסיפור ושירטטו את זיקות הגומלין בין המעורבים .  השמפניות מסתדרות לצד הסיגרים והתכשיטים .  האפסים מתחברים עם ספרות אחרות .  בניפוי זוטות ,  המסקנה היא שאכן התרחשה כאן התנהגות עבריינית .  מודיעינית ,  ובניתוח הגיוני של העובדות המאומתות עד כה ,  ברור שהחשודים נמצאים בדרכם למצב צבירה של נאשמים ,  אך בכך אין די .  ניסוח כתב אישום מוצק ועמיד יחייב שלילת כל הסבר חלופי שהחשודים  ( או סניגוריהם המלומדים )  יציעו .  אם יימצא הסבר כזה ,  מופרך ודמיוני ככל שיישמע להדיוטות ,  הוא יציל את ההגנה ,  כי השופטים מטילים על התביעה את כובד השיכנוע שמעשה שהיה בדיוק כך היה ואין בילתו 
נתניהו מצטיין בחשדנות עילאית ,  מהולה בתחושת רדיפה .  הוא גם התחכך שנים ארוכות במודיעין - קצין בסיירת מטכ"ל ,  ציר בוושינגטון ,  שגריר באו"ם ,  ראש הממשלה היודע מה אמ"ן ,  המוסד והשב"כ יכולים לאסוף .  איך המשטרה עובדת למד על בשרו כחשוד וכמומלץ להעמדה לדין בפרשת עמדי ,  1999-2000 ,  כשתיקו נסגר לבסוף מחוסר ראיות .  כלומר ,  הפרקליטות האמינה באשמתו אך לא דילגה מעל למשוכה הראייתית .  נתניהו אינו משתמש בטלפון נייד ,  הניתן לאיכון ,  לציתות ולמחקרי תקשורת .  חתימתו הדיגיטלית אפסית .  יש לו חסינות ממעצר ומצווי חיפוש בבתיו ובמשרדיו .  הוא אינו פועל כבורג מרכזי בחישוק ,  המקיים מגע עם רבים הסובבים אותו ,  אלא כראש טור ,  המעביר את רצונותיו באמצעות מקורבים מעטים וממודרים זה מזה .  גם אם יוכח שלמטה התבצעה עבירה ,  ארוכה הדרך להוכחת המעורבות הכי למעלה 
החוקרים אוספים ראיות הנערמות זו על זו וזו לצד זו וחוסמות את נתיבי ההסברים החלופיים שיכול החשוד לספק .  כמו במצוד משטרתי אחר רכב שנהגו פגע וברח ,  המחסומים מוקמים גם לרוחב כבישים ושבילים המרוחקים מנקודת המוצא ,  שמא הנרדף ירד לשדות ,  או פשט צורה ולבש צורה .  החוקרים מתקדמים ,  אך עדיין לא הגיעו ליעד .  מולם ניצב האיש החזק ביותר במדינה ,  האומר  " כלום "  לנוכח גוש ענק ,  בתקווה שייעלם במטה קסם שיניפו עורכי-דינו ,  בנוסח הודיני ,  או עו"דיני .  מה שנראה לחוקרים כמו ברווז ,  מהדס כמו ברווז ומגעגע כמו ברווז הוא הרי רק חיקוי של ברווז בחצי דולר מעליבאבא אקספרס ,  או לחילופין אפרוח ענוג שנאסף למלונה המיותמת של קאיה .  
הבודל הוא ידידו הטוב ביותר של החשוד ,  כל עוד אינו חשוד בעצמו .  זאת עוצמת מרחב ההכחשה של החשוד ,  אך גם נקודת התורפה שלו .  כשהוא במלוא חושיו ,  יש לו שליטה מלאה במה שהוא מוסר לבודל ומידע רב על מה שיצא מצידו השני של המשפך .  הפירצה בהגנת החשוד ,  מחוץ לשליטתו ,  היא התנהגותו הכללית של הבודל ,  העלולה לסבך גם אותו עם המשטרה ,  עם או בלי קשר ליחסיו עם החשוד ,  ולהביא לחשיפת הסודות מאגף מפתיע ,  כי לצינור חיים משלו .  למשל ,  ארי הרו ,  שחקירתו בעניין אחר הסגירה למשטרה את הקלטת השיחות בין נתניהו לבין מו"ל  " ידיעות אחרונות "  ארנון מוזס .  חשוב מאד תיזמון העדויות וחסיונן :  החוקרים מדובבים את הבודלים ,  שהיו לעדי מדינה ,  לפני גביית גירסתו של החשוד .  החומר שמוסרים עדי המדינה ,  בתמורה להסדרים המקלים איתם ,  הוא הגיבוי הנוסף לראיות שבידי החוקרים .  נתיבי ההסברים החלופיים נחסמים ,  עוד לפני שהחשוד מוסר את גירסתו .  כשהוא ננעל בגירסה ,  שוב אינו יכול לנתק מגע ,  אחורה או הצידה .  כאן לא מועילה שיירת ראש הממשלה ,  צופרת ומהבהבת וצולחת רמזורים סמוקים מבושה 

יש יסוד לשער שבמרוצת חקירות נתניהו התוודע גם אלשיך לשיטתיות שבעבודת צוותי אח"ם ,  יאח"ה והיחידה הכלכלית .  בינו לבינם לא היה בודל .  בהכרח גברה בהדרגה הזדהותו איתם .
 המחלוקת על הארכת כהונתו אינה עניינית .  בתחומים אחרים של עבודת המשטרה אלשיך אינו מפכ"ל בולט .  שאול רוזוליו ,  המפכ"ל המעולה של שנות ה-70' ,  הוא לא  ( גם מפני שארדן רחוק מרמת שר המשטרה שלמה הלל )  .  הרי מלכתחילה הובא כדי להכניע את המשטרה ולהכפיף אותה לשלטון ,  לא לחוק ,  וכשהתעשת והבין את מקומו בכוח ,  סומן כאויב .  זה סוג של צל"ש ,  בתקופת החשוד העליון .  לרוב ,  שנה רביעית אינה מועילה למפכ"ל ולשוטריו .  די בשלוש שנים ,  מה גם שאלשיך לא חולל מהפכה העלולה להיגדע באיבה .  מוטב לו להיזכר כלוחם אמיץ בשחיתות ,  תפקיד שלא עלה בדעתו שימלא ;  מי שנאבק עד כלות ונפל על שפמו .  
השבוע ,  לאחר השתהות ארוכה והעלאת עיתונאיות ,  עסקה מזכירות הממשלה בהרכבת ועדת המינויים הבכירים בשירות הממשלתי ,  לשעבר ועדת השופט בדימוס יעקב טירקל ,  שבלעדיה לא יהיה מפכ"ל חדש .  לוועדה החדשה צפויים בקרוב עוד שני לקוחות חשובים ,  או שלושה אם לא תוארך כהונתה של נציבת שירות בתי הסוהר ,  עפרה קלינגר :  נגיד בנק ישראל והרמטכ"ל .  שלושה-ארבעה מינויים בצמרת בתוך קיץ אחד .
 הנה עוד אבסורד מקומם :  החשוד ממנה את האנשים שיאשרו את האנשים שהוא ימנה ;  אישור בשירשור .  מי ,  אם כך ,  יבדוק את מניעיו במינוי המאשרים ,  את זיקתם אליו ,  את הבנתם בעולמות התוכן של בנק ישראל ,  צה"ל ,  המשטרה ?  איך למנוע מהוועדה החדשה כשלונות כמו אלה של ועדת טירקל ,  שלא ידעה לתומה להציג את השאלות הנכונות ,  למשל בעניין דרישת הנאמנות האישית של נתניהו מהמועמדים לראשות המוסד ? 
כמו במועמדים לשיפוט ,  יש לפתוח את רשימת החברים להשגות ציבוריות .  הסוגייה משוועת לעתירה לבג"ץ ,  אף שהשופטים אינם להוטים לפסול או להגביל את עמיתיהם שבגימלאות ,  ולאחר שיופגו החששות מן הדין לקיים שימועים פומביים ,  משודרים ,  כשיידונו מינויי הבכירים ,  למניעת עיסקה מושחתת - גם כשרגע לאחר המינוי אחד הצדדים קולט את משמעותה ,  מתנער ממנה ויוצא לדרך חדשה ,  שהדין נוקב בה גם את מי שמינה אותו ,  כשהיועץ המשפטי מתרומם ממרבצו המפוהק .  

הזמנדלבליט :  כששום דבר לא בוער חוץ מהמדינה
המפקד ,  הבודל והעו"דיני :  חוקרי ראש הממשלה ,  ואלשיך בראשם ,  שלחו ליועץ המשפטי תוצרת ראויה ,  אך החודשים חולפים ,  ישראל מתפוררת - והחלטות אין

