ייאוש בראש :  השטנץ של ערוצי הטלוויזיה ביום הזיכרון הוא השטנץ של חיינו
לא היה שום דבר מנחם בטיפול של ערוצי הטלוויזיה השונים בערב יום הזיכרון  והאמת ,  גם לא יכול להיות .  זה ייקרה רק אחרי שהמציאות תשתנה .  לילך וולך שרה בכיכר
כמו בכל שנה איפשהו באביב ,  הערוצים הממלכתיים עוצרים את הקשקשת הרגילה ,  עוברים לדום ומנסים להזדקף ולהיות ממלכתיים .  המסר המובלע הוא זהה   " אנחנו כאן בשבילכם ,  לא בשבילנו .  באנו לנחם ".  ראשון הגיע המופע הרשמי מרחבת הכותל שכל הערוצים שידרו .  ואז ,  בערוץ 10 עברו למופע  " שרים בכיכר ",  בערוץ 2 הלכו על  " זוכרים ,  שרים ומספרים ",  ערוץ 1 היה עם  " שירים לזכרם ",  ושאר הערוצים הקדישו עצמם לסרטים תיעודיים או העלו שקופית מנומסת עם פרח אדום כזה או אחר .  כולם מלהקים את השירים הכי יפים ואת המנגינות הכי עצובות ,  את הפוליטיקאים הכי מעונבים ואת המילים הכי נכונות ,  וכלום לא באמת עוזר ושום דבר לא באמת משתנה  או משנה .
 אם יום הזיכרון אמור לנחם ,  הוא נכשל .  לא הנאום הרהוט של שמעון פרס ,  לא המילים הסמכותיות של בני גנץ ,  לא הווידאו המוקלט מלא האזכורים ליוני נתניהו ז"ל של ראש הממשלה .  אף לא אחד מהם יכול לומר משהו שישנה את מה שכבר קרה ,  ואפילו לא נראה שהם מתכוונים לשנות משהו כדי שיחדל מלקרות .
 את כל הנאומים האלו שמענו ,  אין בהם תו אחד חדש ,  כמו ב"לקום אתמול בבוקר "  רק בלי הקומדיה . " היום הזה עוסק בהמשכיות .  כבן למשפחה שכולה אני יודע שאין מזור לכאב .  זכירת סוד הגאולה זו תפיסת עולם שגורסת שהמשך הדורות יכול להתקיים רק בשאיפה לבנות כאן את חיינו בארצנו ",  אומר נתניהו . " יבוא היום ויהיה שלום ,  ונחיה כשכנים בין שכנים ",  אומר פרס .  עודד בן עמי ויאיר לפיד מהמהמים בקולות רדיופוניים מילים מוטעמות היטב של משוררים ישראלים ,  וכל שנה באביב בדיוק אותו הדבר . 
" כל בוקר אני קם לסיוט חדש ",  אומר אביו של ניר לקריף ,  בנו היחיד ,  שנספה באסון המסוקים ברומניה .  אז יאיר לפיד בכיכר רבין יכול לומר משהו שיעזור לו ?  השכול האישי של נתניהו כבר גוהץ ונפרש כל כך הרבה פעמים בציבור ,  גם הוא כבר נראה כלא יותר מאליבי קבוע .  וגם הטקסט הזה כבר כתב את עצמו קודם .  אף אחד מאיתנו לא מצליח לייצר ולו תו אחד רענן או מקורי ,  כי כולנו בוחשים באותה קדרה עבשה בתקווה שהשנה יהיה זה קצת אחרת .  זה לא .  הדבר היחיד שמתעדכן זה ש"הילדים של חורף 73 "  כבר גידלו מפרצים וכרס קטנה ,  והתייאשו .
 מי שחומקים לכאורה ממכבש השטנץ הם הסרטים התיעודיים . " שורה וחצי "  ששודר ב-yes דוקו מספר את סיפורן של שמונה אימהות שכולות בפינת ההנצחה של בית העלמין בחולון ,  כל אחת וסיפורה האישי וכולן על סיפורן הזהה בעצם . " ניר ,  יש לך בת ",  ששודר בערוץ 10 ,  עוקב אחר אלמנתו הצעירה של אותו ניר לקריף ז"ל שהוזכר לעיל וששכלה את בעלה כשהיתה בהריון .  שני הסרטים מרגשים ומרסקים את הלב ,  וכולם מזכירים שכבר ראינו את כל זה בעבר - שכול מתערבב בשכול ,  כל סיפור נורא יותר ממשנהו ,  כל הנספים יפים וצעירים מדי ,  לכולם היה עתיד מבטיח ,  או לפחות עתיד כלשהו .  
אין פה באמת מה לבחון בראי היצירה הטלוויזיונית  היצירה הזו משנית הפעם .  למי אכפת מזוויות הצילום ,  מה משנה העריכה המוזיקלית .  כן מניפולטיבי ,  לא מניפולטיבי  שטויות ,  זה הרי בכלל לא העניין .  העניין הוא בייאוש הנורא שכל השידורים האלו משרים .  כמעט 25,000 חללים במלחמות ובאירועי הטרור ,  ועדיין חוזר אותו  " נעשה הכל כדי שגלעד יחזור הביתה בשלום "  ואותו  " נשיר ברון "  של בועז שרעבי .  כמו לרוץ על אותו גלגל בכלוב העכברים בלי לדעת בכלל שיש דרך יציאה .  עזבו אתכם מטלוויזיה ,  לאן תזפזפו מהייאוש ? 
מחר יפנה היום הזה את מקומו ליום העצמאות ,  בחיבור המחריד שגדלנו עליו בין שכול לעצמאות ,  בהחלטה ממשלתית מחושבת היטב שסיפרה לכולנו את אותו הסיפור וכולנו אימצנו אותו כי לא היה סיפור אחר להיאחז בו .  והיום הוא כבר נראה הגיוני לגמרי ,  אפילו טבעי .  אנחנו הרי מגש הכסף ,  ובדמיך חיי .
 
ייאוש בראש :  השטנץ של ערוצי הטלוויזיה ביום הזיכרון הוא השטנץ של חיינו
לא היה שום דבר מנחם בטיפול של ערוצי הטלוויזיה השונים בערב יום הזיכרון  והאמת ,  גם לא יכול להיות .  זה ייקרה רק אחרי שהמציאות תשתנה .  לילך וולך שרה בכיכר

