אב הבית סיפק לחוקרים הקלטות ומסמכים נגד הזוג נתניהו
מני נפתלי הגיע למשרדי להב 433 והציג בפני החוקרים ראיות לכאורה למעשים בלתי חוקיים במעון ראש הממשלה .  מוקדם יותר קיבל חסינות מהפללה עצמה בתמורה להמשך עדותו
אב הבית לשעבר במעון ראש הממשלה הגיע הערב  ( רביעי )  למשרדי להב 433 לאחר שהובטחה לו חסינות מהפללה עצמית בתמורה להמשך עדותו .  טענותיו בחקירה נתמכו בראיות לכאורה שסיפק ,  בדמות הקלטות ומסמכים שהביא עמו .  לדבריו ,  חשף פרשות שבהן יש חשד אפשרי לפלילים ,  שטרם דובר בהן בתצהיריו הקודמים לבית הדין לעבודה במסגרת התביעה שהוא מנהל נגד מעון ראש הממשלה ,  ונגד ראש הממשלה בנימין נתניהו ,  אשתו שרה וסמנכ"ל משרד ראש הממשלה ,  עזרא סיידוף .
 בשעות אחר הצהריים שמע היועץ המשפטי לממשלה סקירה של הפרקליטות על כל מה שבחומרים שנבחנו עד כה לגבי התנהלות בני הזוג נתניהו .  מעבר לפרשיות המוכרות - הבקבוקים ורהיטי הגן ,  הטענות בתצהיריו של מני נפתלי על פברוק חשבוניות ,  פרשת החשמלאי וכן הלאה - עברו חומרים נוספים שהגיעו למשרד המבקר אולם לא נבחנו עד הסוף .  למשל ,  טענה כי עובדת נקיון במעון ראש הממשלה ובמעון הפרטי הוסבה למטפלת עבור אביה של שרה נתניהו .  רוב הטענות מדברות על הסבת כספי ציבור לכיסוי שימושים פרטיים .  וינשטיין החליט כי מני נפתלי לא יופלל בדברים שימסור על הזוג נתניהו בהם הוא עצמו היה מעורב .  
לא ברור עד כמה כל עבירה בנפרד היא עבירה שמצדיקה חקירה פלילית ,  אולם במקרים האלה ייתכן שהתמונה הכוללת אכן תראה שיש מקום לחקירה .  ישנן טענות רבות שהעלה נפתלי בתצהיריו ובפני המבקר ,  אולם אלה לא פותחו .  לדוגמה ,  הטענה לגבי קבלת מתנות - שאף הופיעה בצורה מינורית בתצהיר - פרשה שבה כבר הסתבכו בני הזוג בעבר ,  אשר לא טופלה בדוח המבקר .  חומרים אלה למשל עברו לפרקליטות .  
ביום שלישי כינס נפתלי מסיבת עיתונאים ,  שבה התייחס לטענות מצד הליכוד ,  שם בחרו להאשים אותו בבזבוזים החריגים שנחשפו בדוח מבקר המדינה . " מר נתניהו ,  האם אתה מאשים את מני נפתלי ברכישת מאות בקבוקי אלכוהול ואינספור נרות ?  האם המטרה הפוליטית שלך מקדשת את כל האמצעים .  אדון וגברת נתניהו :  תתביישו לכם ",  אמרה עורכת דינו ,  נעמי לנדאו .
 נפתלי עצמו אמר כי הוא נחשף להאשמות הקשות נגדו רק אחרי שאשתו התקשרה אליו וסיפרה לו : " ראש הממשלה מכפיש אותך ".   " לא הייתי מוכן לדוח ,  לפוליטיקה ולכל הדברים האלה שמכניסים אותי  ( אליהם )  כל הזמן ",  אמר והוסיף : " אני ממש-ממש פגוע ,  אני לא מאמין שהגעתי למצב הזה ".  
דוח המבקר יוסף שפירא שפורסם השבוע הציג נתונים המעידים לכאורה על בזבוז כספי ציבור במעונות ראש הממשלה בירושלים ובקיסריה .  בין היתר נטען שם שהוצאו 162 אלף שקלים בשנתיים להלבשה ואיפור מעבר לתקציב הקיים ,  שתקציב הניקיון עמד ב-2011 על יותר ממיליון שקלים ושהוזמן מזון ממסעדות בסך עשרות אלפי שקלים במקביל להעסקת מבשלת .  
אלא שבהודעת הליכוד מטעמו של ראש הממשלה בחרו להסיט את האש לעבר אב הבית לשעבר בן ה-36 ,  אשר תבע את בני הזוג נתניהו אשתקד על ההתנהלות המקוממת שחווה ,  לדבריו . " ההוצאות גדלו משמעותית בתקופה מסוימת ,  שבה ניהל את המעון הרשמי מני נפתלי - עובד ממורמר לשעבר ,  המוביל מסע השמצות והכפשות נגד ראש הממשלה ,  על מנת להוציא כספים שלא כדין מקופת המדינה ולפגוע בראש הממשלה ובליכוד בתקופת בחירות ",  נמסר מהליכוד . " הוצאות המעון הרשמי ירדו ופחתו משמעותית לאחר עזיבתו של נפתלי את התפקיד ". 
נפתלי היה אב הבית במעון ראש הממשלה במשך כמעט שנתיים ,  עד חודש נובמבר 2012 .  הוא התפטר אז אחרי שלטענתו לא קודם לתפקיד שהובטח לו .  באוקטובר האחרון הגיש נפתלי תצהיר לבית הדין האזורי לעבודה בירושלים שבו חשף את ההתנהלות הבעייתית לכאורה מצד בני הזוג נתניהו שלדבריו  " עשו ככל העולה על רוחם ".  
בתצהיר סיפר : " כאחראי על תפעול מעון ראש הממשלה נקלעתי ,  שלא בטובתי ,  לחיכוכים בלתי פוסקים עם הגברת נתניהו בשל החובה המוטלת עליי לשמור על מסגרת ההוצאות הביתיות שהוקצבה למעון ראש הממשלה מחדש ,  ובשל הצורך להתעמת עם דרישות בלתי פוסקות של גברת נתניהו להוציא כספים בניגוד לנהלים המחייבים מאידך ".  נפתלי ,  המיוצג על ידי עורכות הדין נעמי לנדאו ונאוה פינצ'וק אלכסנדר ,  תבע את מעון ראש הממשלה על סך 650 אלף שקלים .  

אב הבית סיפק לחוקרים הקלטות ומסמכים נגד הזוג נתניהו
מני נפתלי הגיע למשרדי להב 433 והציג בפני החוקרים ראיות לכאורה למעשים בלתי חוקיים במעון ראש הממשלה .  מוקדם יותר קיבל חסינות מהפללה עצמה בתמורה להמשך עדותו

