הביקורת על הוצאות נתניהו - פופוליזם חזירי
יורם דורי אמנם אינו מחסידיו של רה"מ ,  אבל מסרב להצטרף לתרעומת הקטנונית והקנטרנית על הוצאות ביתו .  מה עדיף ,  שלפני ישיבה חשובה הוא יקיים התייעצויות - או יתלה כביסה ? 
למען הגילוי הנאות - מעולם לא הצבעתי עבור ראש הממשלה בנימין נתניהו .  אני סוציאל-דמוקרט בנשמתי ,  רוצה בביטחון ורודף שלום .  משהו כמו המפאיני"ק של פעם .  כאשר שמעתי על החשיפה המדהימה של הוצאות מעונות ראש הממשלה ,  גובה התשלום לבזק ,  חשבון המים ,  עלות הניקיון וההוצאות על הסעדה - הבטן אמרה לי להתקומם ,  אבל הראש חשב אחרת .  שיחה עם ידיד קרוב ,  גם הוא ממבקריו המדיניים והחברתיים הגדולים של ראש הממשלה ,  הוכיחה לי כי איני היחיד בדעתי זו ,  בכל הקשור לעיסוק המיותר והקנטרני בהוצאות ביתו של ראש ממשלת ישראל .
 לכל ראש ממשלה בעולם ,  ובוודאי לזה של ישראל ,  עשרות אם לא מאות סוגיות המונחות על סדר יומו .  חלקן שאלות של חיים ומוות וחלקן נוגעות באיכות החיים של כל אחת ואחד מאיתנו .  אני ,  למשל ,  רוצה ראש ממשלה נקי מדאגות יום-יום .  אינני רוצה בראש ממשלה שלפני ארוחת ערב עם נשיא ארצות הברית במשכנו או ארוחת בקר עם נשיא רוסיה יעמוד במטבח ,  יקצוץ סלט או יטגן חביתות  ( השוביניסטים בטח יעירו שזו מלאכה ראויה לרעיית ראש הממשלה )  .  הזמנת קייטרינג לאורחים הוא מעשה הגיוני .  גם אני מעדיף שראש הממשלה יתייעץ עם ראש המטה לביטחון לאומי לפני ישיבות כאלו ולא ייקח סמרטוט ודלי לשטוף את הרצפה .  כך שגם הוצאות ניקיון אינן נושא לעסוק בו .  כשראיתי את הביקורת על ההוצאות לכביסה ,  הבנתי שיש מי שחושבים שרצוי שלפני ישיבות ,  ראש הממשלה יתלה כביסה ויגהץ .  לי יש סדר עדיפויות אחר בשבילו .  
ואז חשבתי על הוצאות הטלפון .  שומו שמים .  ראש הממשלה משוחח בטלפון גם בסופי שבוע .  האמת ,  אילו המבקרים היו יריביו מהמחנה החרדי ,  הייתי מבין .  ראש ממשלה של מדינת היהודים מחלל שבת ומשוחח בטלפון .  אבל החילונים ,  מה יש להם להלין .  אמנם ייתכן שהשימוש ביוני דואר הוא זול טוב יותר .  גם אין שיבושים בקו .  אבל המרחק לברלין או ללונדון גדול ופגעי מזג האוויר עלולים לפגוע באיכות המשלוח ,  ומכתבו של ראש הממשלה עלול להירטב בדרך .  אם כך ,  שיחות טלפון ,  גם הן בתחום ההיגיון - ואין זה ראוי שראש הממשלה יחשוב לפני כל שיחה למנהיג בעולם האם כדאי להתקשר או עדיף לחסוך בהוצאות .
 ומכאן לפרשת המים .  הסכום ,  80 אלף שקלים בשנה ,  אכן ענקי .  טוענת לשכת ראש הממשלה כי מדובר בחשבונות של יותר משנה אחת .  הואיל ובקרב עמי אני יושב ,  אני מודע לניסיון המרומז לייחס את הוצאות המים הגדולות לשיגעון הניקיון של סביבת ראש הממשלה .  ערכתי מספר בדיקות ומצאתי כי גם אם ראש הממשלה ורעייתו היו מתקלחים 24 שעות ביממה ,  שבעה ימים בשבוע ,  ההוצאה לא הייתה מגיעה לסכום זה .  הואיל ואין מדובר במילוי מים בבריכת עינוגים  ( כך טוענת לשכת רה"מ )  הרי שהבעיה נמצאת במקום אחר .  אולי דליפה גדולה או טעות בחשבון .  בככל מקרה ,  לדעתי ראש הממשלה לא צריך עכשיו לגייס את כישורי השרברבות שלו ולנסות ולחפש פיצוצים בצינורות .  יש לו נושאים אחרים לעסוק בהם .  במשרד ראש הממשלה צוות גדול שייעודו לעסוק בכגון אלו ,  ורצוי שיעשה זאת .
 אילו שכרו של ראש ממשלה היה מרקיע שחקים ודומה לזה של ראשי מערכת הבנקאות או הקהילה העסקית בישראל ,  הייתי מבין אילו הוצאות אחזקת הבית היו מוטלות עליו .  אך במצב הנוכחי  ( אני הייתי מוכן להתחלף בשכר ,  אבל זה אינו קריטריון )  - עדיף שלא יבקש משכנתא לצורך כיסוי הוצאותיו .  
רבים מאזרחי ישראל אינם מסכימים עם מדיניותו של נתניהו ;  חולקים על העימות הפומבי עם ארצות הברית בשאלת איראן ,  רוצים יתר אסרטיביות במו"מ עם הפלסטינים ,  זועמים על יוקר המחיה ועל מחירי הדיור .  זה השדה בו יש לבקר את ראש הממשלה  ( גם לי יש לא מעט ביקורת )  .  ולא בגובה חשבון שיחות הטלפון .  בראותי מקצת מהביקורת ,  אני מגלה שבנוסף לקפיטליזם חזירי יש ,  כנראה ,  גם פופוליזם חזירי .
 יורם דורי הוא יועץ אסטרטגי ;  שימש בעבר כדובר מפלגת העבודה
עוד דעה :  נתניהו ,  נעלבת ?  אנחנו נעלבנו יותר / דפני ליף
מעוניינים לפרסם מאמר במדור הדעות ?  כתבו לנו למייל op-ed@walla.net.il 

הביקורת על הוצאות נתניהו - פופוליזם חזירי
יורם דורי אמנם אינו מחסידיו של רה"מ ,  אבל מסרב להצטרף לתרעומת הקטנונית והקנטרנית על הוצאות ביתו .  מה עדיף ,  שלפני ישיבה חשובה הוא יקיים התייעצויות - או יתלה כביסה ? 

