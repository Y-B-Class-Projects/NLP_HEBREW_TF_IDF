הממשלה אישרה את תקציב המדינה
26 שרים הצביעו בעד התקציב ואילו 4 שרי ש"ס הצביעו נגדו .
 שר החינוך החליט לתמוך ברגע האחרון לאחר שנחתם הסכם בין האוצר לבין משרדו בהתערבות ראש הממשלה
בתום דיון שארך 21 שעות ,  אישרה הבוקר  ( רביעי )  הממשלה את תקציב המדינה לשנים 2009 ו-2010 .  26 שרים הצביעו בעד התקציב ואילו ארבעת שרי ש"ס הצביעו נגד .
 לפי ההחלטה ,  תקציב המדינה לשנת 2009 יעמוד על כ- 316.5 מיליארד שקלים ,  כאשר הגירעון התקציבי יוגבל ל-6% מהתוצר .  בשנת 2010 יעמוד התקציב על כ-321.5 מיליארד שקלים והגירעון יוגבל ל-5.5% מהתוצר .  מעבר לגידול השנתי הקבוע על פי חוק בתקציב המדינה  ( בשיעור של 1.7% )  ,  יגדל התקציב בכל אחת מן השנים 2009 ו-2010 באופן זמני בשיעור נוסף של 1.35% ויעמוד 3.05% .  יעד ההוצאה ישוב לעמוד על 1.7% בשנת 2011 .
 הסעיף העיקרי בתקציב שבגינו הצביעה ש"ס נגד אישורו הוא זה המורה על העלאת המע"מ ב-1% .  בנוסף ,  יו"ר ש"ס השר אלי ישי התייחס הבוקר לכוונה לגבות מע"מ גם על פירות וירקות ואמר כי  " האישור לכך יהווה מבחינתי הפרה ברורה של ההסכמים הקואליציוניים ". 
מוקדם יותר הבוקר ,  נחתם הסכם בין נציגי האוצר לנציגי משרד החינוך לאחר שראש הממשלה בנימין נתניהו הורה להגדיל את תקציב המשרד .  בעקבות ההסכם שגובש ,  שר החינוך גדעון סער תמך בתקציב בעת ההצבעה בממשלה .  בין סעיפי ההסכם הוחלט כי הקיצוץ הרוחבי בכל משרדי הממשלה לא יחול על משרד החינוך .  עוד הוחלט כי שכר הלימוד של הסטודנטים באוניברסיטאות יוקפא ולא יועלה בשנה הבאה .  גורמים בלשכתו של שר החינוך אמרו לוואלה !  חדשות כי  " מבחינתנו זהו הישג אדיר :  הסכם שנחתם אחרון אחרי כולם ,  10 דקות לפני הצבעת הממשלה ,  ומבשר שלא יהיה קיצוץ בתקציב החינוך ".  בארגוני הסטודנטים בירכו על ההסכם .
 במסגרת 'עסקת החבילה' עם ההסתדרות והמעסיקים הוחלט כי הרפורמות בנמלי ישראל ,  משק החשמל ומינהל מקרקעי ישראל יקודמו בתמיכת ההסתדרות והמעסיקים .  כמו כן הוחלט על הרחבת זכויות עובדים ועבודה מאורגנת במסגרת סדרת תיקוני חקיקה שיקדמו הגנת עובדים ועל עידוד תעסוקה ויצירת מקומות עבודה באמצעות הגדלת תקציבי המדען הראשי בכ-900 מיליון שקלים ,  שיפוץ מוסדות לימוד בכ-400 מיליון שקלים ,  תקצוב חוק עידוד השקעות הון ב-900 מיליון שקלים לשנתיים .  
עוד הוחלט לאשר רפורמה למניעת הוצאת חשבוניות פיקטיביות במטרה להלחם בהעלמות מס בהיקף של כ-6 מיליארד שקל בשנה .  כמו כן סוכם על הקפאת תשלום מחצית מדמי ההבראה אשר משולמים לעובדי המדינה למשך שנתיים  יפנו למדינה כ-1.7 מיליארד שקלים ועל הקמת קרן סיוע למפעלים בפריפריה .  
מבחינת המיסים ,  הוחלט על צעדי מיסוי המוגבלים לתקופת זמן :  העלאת המע"מ ב-1% למשך שנה וחצי  ( מ-15.5% ל-16.5% )  ,  ביטול הפטור ממע"מ על ירקות ופירות ,  העלאת תקרות המס לתשלום דמי ביטוח לאומי למי שמשתכר בין 38,415 שקל עד 61,342 שקל ,  העלאת שיעורי המס לכלי רכב גדולים ,  יקרים ומזהמים  ( במסגרת מיסוי ירוק )  .
 כמו כן ,  כולל התקציב שורה של רפורמות מבניות ביניהן מאבק בתופעת העובדים הזרים במטרה לייצר מקומות עבודה עבור עשרות אלפי ישראלים ,  רפורמה בשידורי הטלוויזיה שתוזיל את השירות לצרכן ותשפר את איכות התכנים ,  כינון רגולציה לטובת חיזוק הספורט בישראל והרחבת היצע יחידות הדיור באמצעות קיצור הליכים ביורוקראטיים לאישור פרויקטי פינוי - בינוי .  כמו כן הוחלט על הגברת התחרות בין קופות החולים ועידוד תעסוקת נשים על ידי הרחבת סבסוד מעונות יום .
 שר האוצר יובל שטייניץ בירך על אישור התקציב והודה לכלל עובדי משרד האוצר על העבודה המסורה שעשו בשבועות האחרונים .  לדברי שטייניץ  " הממשלה אישרה היום את התכנית הכלכלית 'בלימה ותנופה' .  מטרת התוכנית היא למנוע מעשרות אלפי עובדים נוספים לאבד את מקום עבודתם וכן ליצור מנועי צמיחה עבור המשק הישראלי ,  במטרה לצאת מהמשבר מחוזקים לצמיחה בת-קיימא ".  שטייניץ הוסיף כי  " אני שמח על כך שהשגנו את מטרותינו וגיבשנו 'עיסקת חבילה' עם התעשיינים וההסתדרות ".  
שר הביטחון אהוד ברק הגיב בראיון לקול ישראל לתקציב שאושר בממשלה ואמר כי  " מדובר בתקציב טוב שמשקף איזון נכון בין הצרכים של החברה ,  בין הצרכים של המשק .  זוהי הפעם הראשונה אחרי הרבה שנים שעושים עסקת חבילה ומאזנים אותה עם צרכי הביטחון החיוניים ועם המגבלות של המשק הישראלי שניצב מול משבר קשה מאוד ".  ברק הוסיף כי  " זוהי התוכנית הכי טובה שניתן לעשות בתנאים הקיימים ".  
ברק טען כי  " הייתי שמח מאוד אם היה אפשר לא לפגוע בירקות ובפירות ,  ואני בטוח שכאשר יהיה אפשר הדבר יישקל במלוא הרצינות .  בסופו של דבר מדובר במבחן לא פשוט ,  ואנחנו לא יישנו כמעט ב-72 השעות האחרונות .  היו פה גילויים של אחריות ושל מנהיגות מצד הצדדים ". 
שר הרווחה יצחק הרצוג אמר כי  " הוסרה חרב הקיצוצים על השירותים החברתיים ובוטלו גזירות קשות מאוד ".  לדבריו , " משרד הרווחה הצליח לקבל תוספות משמעותיות לחיזוק אוכלוסיות חלשות ובהן נכים ,  אוטיסטים ,  ילדים בסיכון ,  אנשים עם פיגור שכלי ומגבלות אחרות .  זה הישג משמעותי נוכח הצעת התקציב המקורית שיישומה היה בבחינת פגיעה אנושה בשכבות החלשות ". 
על אף האיומים של שרי ישראל ביתנו כי לא יתמכו בתקציב ,  לבסוף הם החליטו דווקא לתמוך בו .  זאת לאחר ששר התיירות סטס מסז'ניקוב נועד עם ראש הממשלה והשניים הגיעו להתקדמות בנושא .  התנגדות העלתה ישראל ביתנו לתקציב היא נגעה לסוגיית הקיצוץ הרוחבי במשרדי הממשלה ,  שלפי ההצעה עומד על כ-5% .  
בתום ישיבה שנערכה הלילה בהשתתפות ראש הממשלה ,  שר הביטחון אהוד ברק ,  יו"ר ההסתדרות עופר עיני ונשיא התאחדות התעשיינים שרגא ברוש ,  הוסכם על עסקת החבילה במשק בין האוצר ,  ההסתדרות והתעשיינים .  בעקבות ההסכם שהושג ,  תמכו שרי מפלגת העבודה בתקציב .
 
הממשלה אישרה את תקציב המדינה
26 שרים הצביעו בעד התקציב ואילו 4 שרי ש"ס הצביעו נגדו .
 שר החינוך החליט לתמוך ברגע האחרון לאחר שנחתם הסכם בין האוצר לבין משרדו בהתערבות ראש הממשלה

