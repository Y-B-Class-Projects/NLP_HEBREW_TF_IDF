עתידו  " לא מזהיר ":  כך התנהל המרדף להשגת הרוב לחוק ההסדרה
בכירים בקואליציה סבורים שהחוק המכשיר מאחזים לא חוקיים ועבר בקריאה טרומית לא יקודם .  עם זאת ,  שעות לפני ההצבעה התחוללה דרמה של ממש מאחורי הקלעים ,  כשבין היתר הודלפה החלטת כחלון והאשמה לכך הוטלה על יו"ר הקואליציה
חוק ההסדרה אמנם אושר אתמול  ( רביעי )  בקריאה טרומית בכנסת והחגיגות בבית היהודי כבר החלו אך הדרך להסדרת המאחזים הלא חוקיים עוד ארוכה .  בכירים בקואליציה סבורים שהחוק ,  המכשיר מאחזים לא חוקיים ,  לא יקודם והגדירו את עתידו  " לא מזהיר ".  עם זאת ,  קשה להתעלם מהדרמה שהתנהלה מאחורי הקלעים בשעות שלפני ההצבעה .  
את היממה האחרונה הקדיש יו"ר הקואליציה ,  ח"כ דוד ביטן ,  לשיחות עם ראשי סיעות כולנו והבית היהודי .  את הקושי האמתי בהשגת רוב להצבעה הבין ח"כ ביטן אחרי דבריו של שר האוצר משה כחלון בכנס העיתונות באילת ,  שלפיהם לא יתמוך בחוק אם הוא פוגע בבית המשפט העליון .  ביטן החל לספור אצבעות והסתבר לו כי אם לא יתחיל לעבוד הוא נמצא בפתחו של משבר רציני בקואליציה .  
בשיחות שהתקיימו אתמול ושלשום עיקר המחלוקת בין הצדדים התמקד באחד מסעיפי החוק  ( סעיף 7 )  המחיל את חוק ההסדרה על המאחז עמונה ועל פסקי דין נוספים של בג"ץ .  לפי הסעיף , " ממועד תחילתו של חוק זה ועד להשלמת הליכי התכנון במקרקעין הטעונים הסדרה יותלו כל הליכי האכיפה ,  הצווים המנהליים והשיפוטיים ופסקי דין בדבר מימושם של צווים אלו ,  העומדים נגד מבנים במקרקעין אלו ביום תחילתו של חוק זה ". 
לקריאה נוספת:לאחר הסערה בקואליציה :  חוק ההסדרה עבר בכנסת בקריאה טרומיתבליכוד תוקפים את בנט בחריפות : " ממשיך לירות בנגמ"ש "" הישג משמעותי "  או  " חלום בלהות ":  הח"כים מגיבים לחוק ההסדרה 
בכולנו פירשו שהסעיף הספציפי פוגע בבית המשפט העליון ובפסיקותיו ,  אך בבית היהודי לא הסכימו להתחייב על אף שינוי .  יתרה מכך ,  בתדרוכים רשמיים טענו כי  " אין מגעים ואין פשרה ".  גם יו"ר המפלגה ,  שר החינוך נפתלי בנט ,  שיתף פעולה עם האסטרטגיה הזו וכשנתקל במסדרון בהפצרות של ח"כ ביטן לשוחח עמו ,  הגביר את קולו וחזר שוב : " אין מגעים ",  תוך שהוא מספיק להציץ שהעיתונאים בצדי הדרך לא מפספסים את המאורע .  בחדרי חדרים אף אחד לא רצה שזה יבשיל למשבר רציני ,  גם לא הבית היהודי ,  ששלח את ח"כ שולי מועלם-רפאלי לשיחות בחדרו של ביטן ,  חרף ההצהרה ש"אין מגעים ".  
מה שהאיץ את כחלון לקבל החלטה סופית היה התרגיל של האופוזיציה .  סמוך לשעה 12:00 משכה האופוזיציה את כל הצעות החוק הפרטיות כך שההצבעה על חוק ההסדרה תתפוס את הקואליציה לא מוכנה .  כחלון יצא בדיוק מלשכתו של ראש הממשלה בנימין נתניהו ומיהר לכנס את סיעתו כדי לקבל את ההחלטה .  
ח"כ ביטן הצטרף לישיבה של כולנו שהתנהלה סביב נוסח ההצהרה שלו על כך שהחוק לא יפגע בבית המשפט העליון .  ביטן הציע כי ייאמר שמן הראוי לא לפגוע או כי יעשה מאמץ והתעקש שההודעה תהיה כללית ולא בכפוף לסיכום עם המפלגה .  כחלון התנגד וביטן ניסה לומר להם כי  " הולכים לו על הראש ".  שר האוצר הסביר לו שיקבל את הקרדיט על המהלך .  ביטן נעתר ,  יצא מהחדר וכחלון נשאר להכריע עם הח"כים אם לקבל את ההצעה .  
עוד בטרם סיים כחלון את הישיבה ,  הודלף על החלטתו להצביע בעד החוק .  עם זאת ,  כשיצא מהסיעה נתקל בעיתונאים ששאלו אותו על כך ,  והשיב : " לא קיבלנו החלטה ".  דקות בודדות אחרי הישיבה ,  כשבמליאה כבר הציגו את החוק ,  הופיע שוב כחלון בלשכת ראש הממשלה .  הוא בא לסגור סיכומים אחרונים ,  אך גם האשים את ח"כ ביטן בהדלפה לתקשורת .  נתניהו דרש מיד לזמן אליו את ח"כ ביטן והשר יריב לוין .  מלבד ההחלטה על כך שביטן יצהיר שהחוק אינו פוגע בבית המשפט העליון ,  קשה לדעת מה קרה בתוך לשכת נתניהו בשיחה הזו ,  אבל כשביטן יצא ממנה הוא כעס ,  וסינן לעברו של השר לוין : " הם חשבו שאני הוצאתי את זה .  זה שטויות ".  
מה שר האוצר הרוויח כתוצאה מתמיכתו בחוק ההסדרה ?  ייתכן שלעולם לא נדע ,  אבל במליאת הכנסת היה ניתן להבחין בפניו המחויכות של בנט לעומת פניו העצובות של נתניהו .  אלה הבעות פנים שסיפרו את הסיפור כולו :  בנט ניצח בסיבוב הזה ,  אך מבחן התוצאה יהיה בסוף הדרך וזו עוד ארוכה .  
אחרי אישור החוק בקריאה טרומית אמר ביטן בריאיון לאולפן וואלה !  NEWS שהממשלה תצליח לפתור את בעיית פינוי המאחז הלא חוקי עמונה ללא חוק באמצעות פתרון אחר ,  שעליו סירב להרחיב . " אנחנו עובדים עליו כמה חודשים מסביב לשעון ",  אמר והוסיף : " הפתרון הזה לא קשור לעמונה .  מדובר ב-2,500 יחידות דיור שנמצאות באותו מצב משפטי ואין לגביהן פסק דין .  את אלה נפתור ללא חוק ההסדרה .  אם נצליח תוך כמה ימים לרבע את המעגל בעניין הזה ,  נהיה מסוכמים עם המערכת המשפטית ". 
בשבוע הבא יעבור חוק ההסדרה לוועדת הכנסת אחרי שבקואליציה נמנעו להעביר אותו לוועדת חוקה של ח"כ ניסן סלומיאנסקי כפי שתוכנן בתחילה .  הסיבה לכך נובעת בשל חברותו של ח"כ בני בגין בוועדת חוקה .  בגין ידוע כמתנגד נלהב של החוק ,  התבטא והצביע נגדו .  החשש היה כי התנגדותו תקנה לאופוזיציה רוב בוועדה .  
בוועדת הכנסת יוחלט על הקמת ועדה מיוחדת עם חברים מהקואליציה והאופוזיציה שתכין אותו לקריאה ראשונה .  יהיו שיאמרו שהמהלכים הפרלמנטריים האלה הם חסרי משמעות לנוכח הניסיונות הלא רשמיים לתקוע את החוק בדרך .  על דבר אחד אין חולק ,  על ההבנה של הממשלה כולה שאת המשבר בעמונה צריך לפתור ויפה שעה אחת קודם .
  ( עדכון ראשון :  21:33 )  

עתידו  " לא מזהיר ":  כך התנהל המרדף להשגת הרוב לחוק ההסדרה
בכירים בקואליציה סבורים שהחוק המכשיר מאחזים לא חוקיים ועבר בקריאה טרומית לא יקודם .  עם זאת ,  שעות לפני ההצבעה התחוללה דרמה של ממש מאחורי הקלעים ,  כשבין היתר הודלפה החלטת כחלון והאשמה לכך הוטלה על יו"ר הקואליציה

