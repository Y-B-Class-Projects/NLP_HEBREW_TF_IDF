אקדח האיומים כבר מונח על השולחן :  האם נתניהו יפטר את כץ ? 
המתיחות בין ראש הממשלה לשר התחבורה אינה חדשה  אך בסוף השבוע היא הגיעה לרמות חדשות .  אם כץ היה יכול להיות בטוח במקומו עד הימים האחרונים ,  כעת האופציה שיישלח לביתו כבר לא נראית מופרכת
 ( בווידאו :  מאות הפגינו בתל אביב ובחיפה נגד השבתת הרכבת )  
בצאת השבת בשבוע שעבר עמד שר התחבורה ישראל כץ על גשר השלום בתל אביב וחגג עם התקשורת את סיום העבודות שנערכו ברכבת בשבת .  שבוע לאחר מכן ,  שומר כץ מרחק גם מהרכבת וגם מעיני המצלמות :  הוא משקיף מהצד על הכאוס הפוליטי והתחבורתי שיצרה הודעת ראש הממשלה על ביטול העבודות שתוכננו סוף השבוע האחרון ובמקביל ,  תוהה מה יהיה גורלו .  
מחד ,  נוסעים זועמים ,  אופוזיציה מזדעקת ומחאה המופנית כלפי נתניהו ,  מה שוודאי מעורר אצלו מידת נחת .  מאידך ,  איום הפיטורים שלו חריף מתמיד כפי שהבהירו אנשי נתניהו במצרר ההודעות שהוציאו בסופ"ש בו הדגישו את משבר האמון והאשימו את כץ בחתירה להפלת הקואליציה .  
לכל אחד מהצדדים גרסה הפוכה למתרחש בחסות הרכבת והסיעות החרדיות בשבועיים האחרונים .  האם היה זה ,  כטענת נתניהו ,  מהלך יזום של כץ ,  שהפר התחייבות לחרדים לא לעבוד בשבת במטרה לערער את הקואליציה ?  או שמא היה זה נתניהו לנקום בכץ על מהלכיו במזכירות הליכוד ?  האמת היא שהמשבר לא היה נולד בלא המתיחות הגואה בעוצמות משתנות מאז הבחירות .  וכמו ביחסי דת ומדינה  גם ביחסי נתניהו וכץ מתרחשת הפרה של הסטטוס קוו .  
עוד על משבר הרכבת בוואלה !  NEWS:מחיר המשבר :  הרכבות בין תל אביב לחיפה ולנתב"ג יושבתו עד מחרחיילי צה"ל מתוסכלים מהשבתת הרכבות : " נעזוב מוקדם יותר את המשפחה "" מוכרים אותנו לחרדים ":  מאות הפגינו במחאה על השבתת הרכבת 
איום הפיטורים של כץ נולד לראשונה בחודש שעבר ,  לפני כינוס מזכירות הליכוד .  כץ ,  העומד בראש המזכירות ,  הגוף המנהל של התנועה ,  הוביל מהלך להגברת הסמכויות של המזכירות על הוצאת כספים ומינויים ,  שגם מכרסמת משמעותית בסמכויותיו של יו"ר התנועה נתניהו .  
ברקע הדברים סאגה שמעסיקה את הליכוד מאז הבחירות ותחושת מרירות בקרב בכירים ופעילים בליכוד ,  שטוענים כי מודרו מהקמפיין לטובת אנשי המקצוע שמינה נתניהו .  איום הפיטורין הוצף במטרה להזהיר את כץ מהמשך המהלך ,  אך כץ לא הורתע ,  והשיג רוב גורף במזכירות לאישור ההחלטה .  נתניהו ,  כמצופה ,  זעם ,  ואיום הפיטורים חזר לשולחן באותו לילה .  בתיווך יו"ר הקואליציה ,  דוד ביטן ,  הושגה פשרה .  כץ לא פוטר ,  אך הודיע על ביטול ההחלטות .  
ימים ספורים חלפו עד שאקדח הפיטורין נכנס שוב לזירה .  השולף היה ח"כ משה גפני  ( יהדות התורה )  ,  שהעלה דרישה לפטר את כץ במסגרת המגעים עם לשכת רה"מ על העבודות ברכבת .  
בקריצה לכץ ובמטרה לפייס את כעס החרדים ,  נתניהו הפקיע מכץ את הטיפול בנושא ,  והקים ועדה בראשות ראש הסגל החדש שלו ,  יואב הורביץ ,  שניסה במהלך השבוע להגיע להסכמות בין החרדים והגורמים המקצועיים .  כשהניסיון לפשר נגמר בכישלון ,  שלפה לשכת ראש הממשלה את נשק הפיטורים ,  בניסיון להסית את האש מהמהומה שמייצרת ההחלטה על העבודות .  
לא הייתה ברירה ,  אומרים בסביבת נתניהו ,  כי כץ יזם עבודות בשבת שלא לצורך ,  ובכך הפר את הסטטוס קוו . " עכשיו צריך להחזיר את הסטטוס קוו למסילה ",  אמר אחד מאנשי נתניהו במהלך סוף השבוע בניסיון להדוף את הביקורת על הכניעה לחרדים .  ההחלטה בלתי נמנעת ,  אמר אחר ,  בשל ההתנהלות הלא אחראית של כץ ,  שלטענתו  " יזם את המשבר אחרי שנכשל בפוטש בליכוד ".  
כץ לא עשה הרבה להרגעת המהומה ,  והמשיך במהלכים שעוררו את חשדנות נתניהו .  בלשכת רה"מ בוודאי לא אהבו לראות את תמונתו של כץ אוחז בכתפיו של גדעון סער בחתונת פעיל בכיר בליכוד לפני כשבועיים ,  ואהבו פחות את הראיון לתוכנית  " אנשים "  בערוץ 2 ,  בה הצהיר כי הוא רואה עצמו מועמד לראשות הממשלה ,  מתח ביקורת על שנתניהו מחזיק בתיק התקשורת והעיר בנוגע לחוסר פרגון לשריו : " אם הייתי רה"מ והיו לי שרים שדוהרים ומזיזים הייתי מגבה אותם ".  
ברקע ,  כדאי לשים לב להסכמה שבשתיקה שנותן יו"ר ישראל ביתנו אביגדור ליברמן למהלכים שפוגעים במרקם העדין שבין דת ומדינה ,  החשובים עבור הציבור הרוסי .  ליברמן לא התבטא על ביטול העבודות ,  ואף נחלץ לסייע בארגון הסעות לחיילים .  ליברמן ישמח לראות את כץ הולך הביתה ,  אומרים גורמים בקואליציה ,  כי כץ עשוי לחסום ניסיונות של ליברמן לחבור לליכוד .  
בסביבת ליברמן הכחישו כל קשר ואמרו כי מדובר במאבק פנים ליכודי שאין לו בו כל סיבה לקחת חלק ,  אך בליכוד מדברים בשבועות האחרונים על הציר החזק בין ליברמן לשר זאב אלקין ,  שעמד מאחורי צירופו לקואליציה .  הצעד הבא ,  אומרים גורמים בליכוד ,  הוא לבשל את צירופו לליכוד .
 כץ טרם הגיב ,  ופחות או יותר ירד למחתרת .  בשבוע שעבר גיחך למשמע הדרישה לפיטוריו ,  בטוח בכוחו ובסברה שנתניהו לא יממש את האיום ,  בטח לא על נושא רגיש כמו עבודות בשבת .  בפיטוריו טמון סיכון פוליטי כבד ,  כי הוא יוסיף עוד שר ביצועיסט לרשימת החיסול של נתניהו של בני דור הביניים בליכוד ,  הכוללת את משה כחלון ,  גדעון סער ומשה יעלון .  מכתב הפיטורים מעולם לא הונח בפני כץ ,  אך בהחלט היה בכיס של נתניהו ,  לכן רצף ההודעות המתריסות מלשכת נתניהו והרטוריקה הקשה מחזק את ההערכה של בכירים בליכוד כי זה אכן עשוי לקרות .  
ראש הסגל בלשכת רה"מ ,  יואב הורביץ ,  האשים אמש בחדשות 2 את כץ ב"פוטש ".  הפעם הקודמת שהוא השתמש במילה הזו הייתה ב-2014 ,  כשפיטר את יאיר לפיד וציפי לבני והוביל להקדמת הבחירות .  כשאקדח הפיטורים נשלף בפומבי ,  כפי שאמר צ'כוב ,  הוא כנראה יירה לבסוף .
  ( עדכון ראשון :  22:57 )  

אקדח האיומים כבר מונח על השולחן :  האם נתניהו יפטר את כץ ? 
המתיחות בין ראש הממשלה לשר התחבורה אינה חדשה  אך בסוף השבוע היא הגיעה לרמות חדשות .  אם כץ היה יכול להיות בטוח במקומו עד הימים האחרונים ,  כעת האופציה שיישלח לביתו כבר לא נראית מופרכת

