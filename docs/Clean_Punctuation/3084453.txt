גבאי על הלוויית המחבלים באום אל-פחם : " תופעה מסוכנת שיש לחסל "
 יו"ר העבודה גינה בריאיון לאולפן וואלה !  NEWS את טקס הקבורה של השלושה שביצעו את פיגוע הירי בהר הבית ,  ותקף גם את התנהלות נתניהו בנושא הצבת המגנומטרים . " היינו צריכים להתייעץ עם השכנים שלנו "
 יו"ר מפלגת העבודה אבי גבאי תקף את התנהלות הממשלה במשבר הר הבית ואמר כי היה צריך להתייעץ עם ירדן ועם מצרים בטרם ההחלטה להציב מגנומטרים בכניסה למתחם אל-אקצא  שבוטלה בעקבות לחץ בינלאומי ואזהרות של מערכת הביטחון מפני הסלמה באלימות .  בריאיון לאולפן וואלה !  NEWS גינה גבאי גם את התמיכה שהופגנה כלפי שלושת המחבלים שביצעו את הפיגוע בהר הבית ועל תפקידו החדש . 
" המצב אמנם נפתר ,  אך כששדים יוצאים מבקבוק הם חוזרים לאט לאט ולא ביום אחד ",  אמר גבאי על כך שהמשטרה הסירה את כל האמצעים שהותקנו בהר הבית בעקבות הפיגוע שבו נהרגו שני שוטרים וקריאתו של המופתי לשוב ולהתפלל .  עם זאת ,  יו"ר העבודה אמר כי בעיניו ,  הדבר החמור יותר אירע הלילה ,  במהלך קבורתם של שלושת תושבי אום אל-פחם ,  שביצעו את הפיגוע . " אני חושב שמדינת ישראל וממשלת ישראל צריכים לעשות כל מה שאפשר ,  כולל שינויי חקיקה ,  כדי לחסל את התופעה הזאת ,  מבחינתי זה איום משמעותי ".  
על אף הביקורת נגד הממשלה ,  הוא אמר כי אין מדובר באשמתה . " זו תופעה חברתית ,  פוליטית וביטחונית שאנחנו צריכים לטפל בה .  גם חברי הכנסת הערבים יכלו יותר לעסוק בלהרגיע את הרוחות ,  חלקם לפחות ,  ולא בלחמם את הרוחות  .  עם זאת ,  אני מזכיר לכולנו - רוב הציבור הערבי בישראל בסופו של דבר רוצה לחיות בשלום ,  להשתלב בחברה הישראלית ואלה החריגים ".  
גבאי אמר כי לא היה מציב את המגנומטרים ללא הידברות עם המדינות השכנות . " אני חושב שאנחנו לא צריכים לאפשר לשלושה מחבלים לשנות מדיניות של מדינה במזרח התיכון ",  אמר יו"ר העבודה . " אנחנו לא חיים לבד .  יש לנו את הגבול המזרחי ,  הכי חשוב לנו ,  ויושב שם מלך ירדן ,  שאותו אנחנו לא יכולים להכניס לתסבוכת פנימית כזו .  אנחנו לא יכולים להכניס את א-סיסי ,  שהוא שותף שלנו מול הציר השיעי-איראני ,  לתסבוכת כתוצאה מדבר כזה .  הר הבית זה מקום מאוד רגיש ,  שצריך לקבל שם החלטות בשום שכל ,  כשמבינים את כל השיקולים של השותפים שלנו ".  
לדבריו ,  ראש הממשלה בנימין נתניהו לא הפגין שיקול דעת רציני בניהול המשבר . " היה רצון פוליטי להגיד הוריתי ,  הנחיתי ,  להראות לציבור כאילו אנחנו עושים משהו .  אנחנו מדינת ישראל ,  צריך פרופורציות .  זה שיקול דעת שראש ממשלה צריך לקבל .  אם אני הייתי מקבל את ההחלטות אז הייתי קודם מכנס את הקבינט ,  שומע ומקשיב לכל הגורמים אחרי זה מקבל החלטה .  אבל כשיש לך מדינה שאין לה משרד חוץ וכשאנחנו יודעים שמי שמוביל את העניינים זה שני עורכי דין פרטיים שראש הממשלה מפעיל ,  כך נראית מדינת ישראל ".  
מאחר שהוא אינו חבר כנסת ,  גבאי אינו משמש בפועל יו"ר האופוזיציה ,  אך לדבריו כל מהלכי המפלגה מתואמים בינו לבין ראשי המחנה הציוני בכנסת ,  ח"כ יצחק הרצוג וח"כ ציפי לבני .  גבאי תקף גם את קידום חוק הלאום במתכונתו הנוכחית . " זה לא באמת מישהו מנסה להעביר חוק ,  נתניהו ראש ממשלה תשע שנים ,  הוא מדבר על זה מתחילת דרכו והוא היה יכול להעביר את זה 20 פעם ,  והוא לא העביר .  כנראה שהוא לא רוצה להעביר את זה .  זה משמש אותו עוד פעם לצרכי בחירות ",  אמר .  
לדבריו ,  יש שתי בעיות בנוסח הנוכחי . " זה חוק שהוא לא יהודי ,  כל הערכים היהודיים לא מופיעים בחוק הזה .  בנוסף לכך ,  זה סותר את מגילת העצמאות שלנו .  אני חושב שמגילת העצמאות היא אבן יסוד בחיים שלנו ".  כשנשאל על פגישתו עם ראש הממשלה ויו"ר המפלגה לשעבר אהוד ברק ,  אמר גבאי כי שוחחו על עניינים פוליטיים - אך  " שיחות כאלה צריכות להישאר כפי שהן ,  להישאר בארבע עיניים ".  

גבאי על הלוויית המחבלים באום אל-פחם : " תופעה מסוכנת שיש לחסל "
 יו"ר העבודה גינה בריאיון לאולפן וואלה !  NEWS את טקס הקבורה של השלושה שביצעו את פיגוע הירי בהר הבית ,  ותקף גם את התנהלות נתניהו בנושא הצבת המגנומטרים . " היינו צריכים להתייעץ עם השכנים שלנו "
 
