נאום של נייר עם שקר גס שמרוח עליו :  אבו מאזן מונהג ,  לא מנהיג
מלבד עוד האשמות נגד ישראל ובלי הסתה פרועה בנוסח יאסר ערפאת ,  נאומו של יו"ר הרשות הפלסטינית היה כמעט ריק מתוכן .  יותר מכל מנסה אבו מאזן שלא לאבד את תמיכת הפלסטינים בו .  את הציבור הישראלי הוא איבד מזמן ,  הרבה לפני השקר הגס ,  שהופרך על ידי לשכת נתניהו
נאומו של יו"ר הרשות הפלסטינית אבו מאזן אתמול  ( חמישי )  בטלוויזיה הפלסטינית היה נאום של אדם מונהג ולא של מנהיג .  אלה היו דברים של איש מיואש שמבין כי השפעתו על המתרחש בימים אלה מוגבלת למדי ,  של פוליטיקאי שמבין שהוא מאבד את התמיכה הציבורית ואולי אפילו מתקרב לסוף דרכו הפוליטית .  ייתכן שהנאום והדברים שנאמרו בו ואלה שלא נאמרו בו סימלו תום עידן בשטחים .  הציבור הפלסטיני שראה אתמול את הדברים קיבל נאום ללא השראה ,  ללא תקווה וללא תוכן ממשי .  היה נדמה כאילו משהו בלתי ברור אילץ את הראיס לומר דבר מה לאומה מבלי שירצה בכך .  מלבד עוד האשמות נגד ישראל ועוד שקר ,  ובמקרה זה שקר גס  - " הוצאתו להורג "  של המחבל בן ה-13 מהפיגוע בירושלים שכלל לא אירעה - לא היה שם דבר שחידש לאוזן פלסטינית או ישראלית .  
אתמול ,  כבר בשעות הצהריים ,  דאגה לשכתו של אבו מאזן להפיץ לכלי התקשורת כי בכוונתו לשאת נאום חשוב בשעה 20:00 .  מיד החלו ספקולציות על גבי ספקולציות - מה פשר הנאום המפתיע .  מקורביו טענו שאפילו הם עצמם אינם יודעים במה מדובר .  שוב עלו ההשערות ,  בהן אחת שגרסה כי ייתכן שאבו מאזן יקרא להפסקת האלימות ולעצירת שפיכות הדמים בניסיון להרגיע את הרוחות .  לפי השערה אחרת ,  אבו מאזן רצה להודיע על פרישתו הקרובה במהלך שיוביל לעוד הסלמה .  בסופו של דבר ,  בדומה לנאום באו"ם ,  הראיס בחר בהמשך ההתרסה מול ישראל ,  כולל אמירה של שקר מפורש .  לדבריו ,  ישראל מוציאה להורג ילדים פלסטינים ,  כמו אחמד מנסארה בן ה-13 ,  אף שגם הוא ידע שהנער ,  שאת תמונתו הציג ,  מאושפז בבית החולים הדסה עין כרם ומצבו אפילו לא אנוש .  אחמד מנסארה הוא אחד משני המחבלים שיצאו ביום שלישי לפיגוע הדקירות בפסגת זאב .  היום פרסמה לשכת ראש הממשלה בנימין נתניהו את תמונותיו של המחבל ,  אחמד מנסארה ,  המטופל בבית החולים הדסה עין כרם .  חי ובריא .  
לקריאה נוספת :  זאב אלקין על נאום יו"ר הרשות : " אבו מאזן הוא טרוריסט ,  חד משמעית"ארה"ב : " ראיות אמינות לשימוש מופרז בכוח נגד פלסטינים "  
למרות האפרוריות והייאוש בדבריו של אבו מאזן ,  לא נשמעה שם הסתה מפורשת בנוסח יאסר ערפאת .  הראיס לא יצא בקריאות בסגנון  " לירושלים צועדים מיליון שהידים ".  הוא נעצר בהאשמות נגד הצד הישראלי .  אך כאן חשוב להדגיש ,  אחת הסיבות המרכזיות לכך ש"אינתיפאדת אל-קודס ",  או אינתיפאדת ירושלים ,  נשארת רק בירושלים ולא נודדת לגדה המערבית היא אבו מאזן עצמו .  הגדה אינה נסחפת לתוך כאוס .  אמנם בכל יום ישנן הפגנות ועימותים נגד ישראל אך היקפן מוגבל מאוד ומצומצם .  בימים האחרונים ,  כולל ביום שלישי שהוכרז כ"יום זעם ",  יצאו בסך הכול כ-2000 בני אדם בממוצע לעימותים בכל רחבי הגדה - מצפון ועד דרום .  אלה מספרים נמוכים ,  הבטלים בשישים בהשוואה לימים הראשונים של שתי האינתיפאדות הקודמות .  
אולם השאלה היא עד מתי יצליח אבו מאזן להחזיק את הרסן בגדה ולא פחות חשוב - עד מתי ירצה בכך .  הנאום של אתמול הבהיר את ההתלבטות שלו לגבי המשך הדרך ובעיקר של הסובבים אותו .  לא מעט בכירים בפתח דורשים להסלים את העימות מול ישראל ,  בעיקר באמצעות ארגון הפגנות המוניות אולם אבו מאזן מסרב לכך .  הם גם דורשים לעצור את התיאום הביטחוני ואילו הראיס שולל זאת .  ואכן ,  עד כה נשמר התיאום הביטחוני בגדה ומנגנוני הביטחון לוקחים חלק בכך בעיקר משום שההפגנות אינן בעלות ממדים המוניים .  
הדבר היחיד שנותר כעת ב"מחסנית "  של הראיס ,  אם אפשר לכנות זאת כך ,  היא המשך הפנייה למוסדות הבינלאומיים ולבית הדין הפלילי הבינלאומי ,  כפי שציין זאת אבו מאזן גם אתמול בנאומו .  אין בכך חדש ואין בכך אלמנט משנה כיוון .  אבו מאזן ימשיך כנראה עם תכניתו של סאיב עריקאת להפוך את הסכסוך לבינלאומי ולהפעיל לחץ בינלאומי גובר על ישראל .  
ייתכן שבדרך הוא יאבד את הציבור הפלסטיני שרוצה לראות נקמה ופיגועים ,  אך זה המשחק המסוכן שלאבו מאזן נוח עכשיו  ורק עכשיו - לשחק .  הוא אולי עוצר בפועל פיגועים והסלמה בגדה אך מנגד הוא מביע תמיכה במה שמתרחש מסביב ואינו מגנה את הטרור .  חוסר האונים שלו לנוכח המתרחש מתווה לו את הדרך הזו ,  היחידה שנותרה פתוחה בפניו ,  בדומה אולי לראש ממשלת ישראל שגם לו אין פתרונות מעשיים למצב הנוכחי ומסתפק באמירות שמבטיחות לנקוט עוד יד קשה נגד  " הטרור ".  
ואולי אבו מאזן בסך הכול ניסה אתמול בנאומו שלא לאבד את הציבור הפלסטיני שכבר נוהה אחר חבורה של צעירים ממזרח ירושלים שיוצאים לפיגועי דקירה .  את הציבור הישראלי ,  הוא כבר איבד ממזמן .  

נאום של נייר עם שקר גס שמרוח עליו :  אבו מאזן מונהג ,  לא מנהיג
מלבד עוד האשמות נגד ישראל ובלי הסתה פרועה בנוסח יאסר ערפאת ,  נאומו של יו"ר הרשות הפלסטינית היה כמעט ריק מתוכן .  יותר מכל מנסה אבו מאזן שלא לאבד את תמיכת הפלסטינים בו .  את הציבור הישראלי הוא איבד מזמן ,  הרבה לפני השקר הגס ,  שהופרך על ידי לשכת נתניהו

