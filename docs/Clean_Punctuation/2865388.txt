ניסיון אחרון לשלום :  האזהרה של צרפת לנתניהו ולאבו מאזן
שר החוץ הצרפתי מגיע לביקור בזק באזור ,  שיתמקד בניסיון אחרון בהחלט לחדש את התהליך .  לראש הממשלה יאמר :  הצג יוזמה ,  או שאאלץ להגיש לאו"ם הצעה להקמת מדינה פלסטינית .  גם אבו מאזן צפוי לקבל איום
שר החוץ של צרפת ,  לורן פביוס ,  יגיע היום  ( ראשון )  לביקור בזק בישראל וברשות הפלסטינית ,  שיתמקד בניסיון אחרון בהחלט מצד צרפת לשכנע את הצדדים לחדש את התהליך המדיני ביניהם .  זאת ,  על מנת למנוע מצרפת להגיש הצעת החלטה למועצת הביטחון של האו"ם שתקרא להקמת מדינה פלסטינית על בסיס גבולות 1967 .
 פביוס יגיע לירושלים ורמאללה אחרי שאמש נפגש בקהיר עם הנשיא המצרי עבד אל-פתח א-סיסי ודן עמו בין היתר גם בנושא הישראלי-פלסטיני .  פביוס אמר בקהיר כי בהיעדר התקדמות מדינית ,  האזור ישוב לבעור כפי שקרה במבצע  " צוק איתן ".  הוא הוסיף כי במהלך הלילה בכוונתו לשוחח עם כמה משרי החוץ של מדינות ערב ,  עוד בטרם הגעתו לירושלים ,  על הצעדים הבאים שצרפת מתכננת מול ישראל והפלסטינים .
 עוד בוואלה ! NEWS :" טוב הלב הביא למותך ":  מאות ליוו למנוחות את ההרוג מפיגוע היריראש מועצת גליל עליון :  עלינו להיערך לקליטת דרוזים מסוריה"מחאת הסרדינים "  מתחדשת :  בתל אביב ובגבעתיים ישבתו היום 
העצירה בקהיר לפני ההגעה לירושלים ורמאללה ,  כמו גם ההודעה על השיחות עם שרי החוץ הערביים ,  אינן מקריות .  צרפת מהדקת בשנה וחצי האחרונות את שיתוף הפעולה המדיני שלה עם מדינות ערב ,  בדגש על ערב הסעודית ובנות-בריתה במפרץ .  שיתוף הפעולה הזה בא לידי ביטוי בשני תחומים עיקריים :  מצד אחד ,  צרפת היא הנוקשה ביותר כלפי איראן מבין קבוצת שש המעצמות שמנהלות את המשא ומתן מולה ,  ובכמה הזדמנויות בשנה האחרונה דיפלומטים צרפתים אף הביעו ביקורת על אופן ניהול המשא ומתן מצד ממשל אובמה .  מצד שני ,  צרפת היא הנוקשה ביותר גם כלפי ההתנחלויות בשטחים ומדיניותו של ראש הממשלה נתניהו בנושא הפלסטיני .  
בשעה ששיתוף הפעולה הצרפתי-ערבי בנושא האיראני מתקבל בברכה בירושלים  ( בנובמבר 2013 ,  נשיא צרפת ,  פרנסואה הולנד ,  התקבל על ידי נתניהו בכבוד מלכים בעקבות הקשחת עמדותיו מול האיראנים )  ,  הרי ששיתוף הפעולה הצרפתי-ערבי בנושא הפלסטיני מדיר שינה מעיניו של ראש הממשלה .  הבעיה המרכזית היא שכעת ,  כאשר הסכם הגרעין עם איראן נראה כמעט כעובדה מוגמרת ,  הצרפתים מורידים הילוך בנושא הראשון ,  ומחממים מנועים דווקא בנושא השני .  נתניהו אמנם ינסה למקד את השיחה עם פביוס בגרעין האיראני ,  אבל מבחינת הצד הצרפתי ,  הנושא הראשון והחשוב ביותר על סדר היום של הביקור הוא המצב בעזה ובגדה המערבית .  
פביוס צפוי להפציר בנתניהו להציג יוזמה מדינית חדשה ואמיצה מצד ישראל ,  ולומר לו כי אם יימנע מלעשות כך ,  לצרפת לא תהיה ברירה אלא לפנות למועצת הביטחון של האו"ם בספטמבר הקרוב עם הצעה להקמת מדינה פלסטינית על בסיס גבולות 1967 .  מקורות דיפלומטיים בכירים אמרו לוואלה ! NEWS כי המהלך הצרפתי בעניין הזה מתואם באופן הדוק עם מדינות ערב המתונות ,  אותן מדינות שנתניהו מעוניין מאוד בשיפור היחסים איתן על רקע התנגדותן לתוקפנות של איראן באזור .  אחת האפשרויות שפביוס יציג לנתניהו בפגישתם תהיה לאמץ את יוזמת השלום הערבית ,  מיוזמתה של ערב הסעודית ,  שבמסגרתה מציעות כל מדינות ערב להכיר בישראל אם תקום מדינה פלסטינית .  
לא רק נתניהו צפוי להרגיש לחץ מכיוונו של פביוס .  גם יו"ר הרשות הפלסטינית ,  אבו מאזן ,  ישמע מהשר הצרפתי שאלמלא יפגין גמישות מסוימת ,  הוא עשוי לאבד שליטה על תוכן ההצעה הצרפתית .  אבו מאזן מודאג מכך שהצרפתים ינסו להשיג את תמיכת ארצות הברית בהצעה ,  על ידי ריכוך השפה הכלולה בה לטובת ישראל .  אם למשל ההצעה הצרפתית לא תכלול התייחסות לישראל כמדינה יהודית ,  ארצות הברית תתקשה מאוד לתמוך בה .  אם לעומת זאת ,  המילים  " מדינת הלאום של העם היהודי "  ייכללו בטקסט הצרפתי ,  יש סיכוי טוב שאובמה יחליט לא להטיל וטו .  את אבו מאזן ,  שמסרב בעקביות לכל הכרה בזהותה היהודית של ישראל ,  האפשרות הזו מטרידה מאוד .  פביוס יציע לו להפגין גמישות ויצירתיות מול ישראל בזמן שנותר עד ספטמבר ,  כדי לא למצוא את עצמו מבודד ,  יחד עם נתניהו ,  מול כל שאר העולם .  
במקביל לדיון על התהליך המדיני בין ירושלים לרמאללה ,  פביוס ישוחח עם שני הצדדים גם על המצב בעזה .  בניגוד לעמיתיו מגרמניה וצ'כיה ,  שביקרו ברצועת עזה ,  לפביוס לא מתוכננת כרגע נסיעה לשם ,  אם כי ייתכן שכמו שר החוץ הגרמני פרנק-ולטר שטיינמאייר ,  הוא יחליט להגיע לעזה ללא הודעה מוקדמת .  בנושא שיקום הרצועה ,  צרפת תציג לשני הצדדים בעיקר את מה שמדינות ערב היו רוצות לראות :  יותר שיתוף פעולה פנים-פלסטיני ,  יותר מעורבות של הרשות הפלסטינית בתהליך השיקום ,  והמשך הגמישות היחסית של ישראל כלפי עזה בתחום הכלכלי ,  אולי לקראת הסכם גדול על הפסקת אש לטווח של חמש שנים .  
בניגוד לאורחים אחרים שהגיעו לאחרונה לאזור ודיברו על חידוש המשא ומתן הישראלי-פלסטיני באופן שעורר גיחוך - בראשם שרת החוץ של האיחוד האירופי ,  פדריקה מוגריני - פביוס מגיע לירושלים ורמאללה עם איום קונקרטי שמטריד את שני המנהיגים .  נתניהו היה רוצה לא לראות כלל את ההצעה הצרפתית עולה באו"ם ,  ואבו מאזן היה רוצה לראות אותה עולה בשפה נחרצת וחד-צדדית ,  שאין סיכוי שתהיה מקובלת על ארצות הברית .  אלא אם הם ישמעו לעצתו של פביוס וימצאו דרך לרבע את המעגל ,  שניהם צפויים למצוא את עצמם הערב מודאגים עוד יותר מכפי שהיו לפני הביקור .  

ניסיון אחרון לשלום :  האזהרה של צרפת לנתניהו ולאבו מאזן
שר החוץ הצרפתי מגיע לביקור בזק באזור ,  שיתמקד בניסיון אחרון בהחלט לחדש את התהליך .  לראש הממשלה יאמר :  הצג יוזמה ,  או שאאלץ להגיש לאו"ם הצעה להקמת מדינה פלסטינית .  גם אבו מאזן צפוי לקבל איום

