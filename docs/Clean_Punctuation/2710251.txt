הזיגזוג של ליברמן :  שר החוץ מתחיל לפזול שמאלה ? 
שר החוץ ששיבח השבוע את הצעת קרי לגבי המו"מ ,  אמר רק לפני חודש שאין סיכוי להסדר .  זה שינוי עמדה או שהוא יודע משהו שאנחנו לא ?  וגם :  איך הסתבך אריה דרעי עם יאיר לפיד ? 
 ( ליברמן נואם בכנסת ,  ביום ראשון )  
תשומת הלב התקשורתית הייתה נתונה השבוע לשני נושאים עיקריים :  שביתת מבקשי המקלט והתהליך המדיני .  לו היה הדבר תלוי בראש הממשלה ,  סביר להניח שהוא היה מעדיף להתמסר כולו לפתרון סוגיית האפריקנים .  שם הכל ברור :  יש גדר ,  יש מתקני שהייה ויש מספר של אנשים שצריך  " להעיף "  מפה .  בלי לבטים ,  בלי גמגומים ובלי התנצלויות .  עם ביצועיסט יעיל בדמותו של שר הפנים ,  גדעון סער ,  שגם מגלה נחישות וגם מסיט אליו את כל האש ,  המצב בגזרה זו מצוין מבחינת נתניהו .  
אלא שבנושא התהליך המדיני המצב מסובך ומורכב הרבה יותר .  ראש הממשלה נתון ללחצים של שר החוץ האמריקני ,  ג'ון קרי ,  שממשיך במאמץ הקדחתני - לתווך ,  לחפור ולנסות לנסח משהו שיהיה מקובל הן על הישראלים והן על הפלסטינים .  
פוסט פוליטי :  לכל הטורים של לירון מרוז 
כל ראשי מפלגות הקואליציה התבטאו השבוע בצורה זו או אחרת בנוגע לתהליך המדיני ,  מלבד נתניהו והשרה הממונה על השיחות עם הפלסטינים ,  ציפי לבני .  הנה ניסיון לנתח היכן עומד בנקודה זו כל אחד מראשי המפלגות מבחינה מדינית ופוליטית .
 נתניהו .  ראש הממשלה יכול לסמן עוד שבוע שבו הצליח לשמור את הקלפים קרוב לחזה .  גם ח"כים וגם בכירים בתנועתו ,  חלקם מקורבים אליו ,  מודים שהם לא יודעים באמת מה קורה .  בישיבת סיעת הליכוד-ביתנו הבהיר נתניהו שלא יתן יד לפינוי של אף יישוב יהודי ביהודה ושומרון .  חייבים להודות שזה קצת מוזר .  אם זה מה שהוא אומר לקרי בתוך החדר ,  על מה בדיוק ממשיכים לדון ?  כך או כך ,  חלק מחברי הליכוד מודאגים .  מילא ההצהרות של נתניהו שאפשר להבין אותן לכאן או לכאן ,  אבל מה עם כל ההדלפות מכיוון האמריקנים  למשל בעניין בקעת הירדן  שלא זוכות להכחשה מכיוון לשכת ראש הממשלה ?  בינתיים ,  ככל שהמו"מ מתארך רף הציפיות עולה ,  מה שמעלה את הסיכוי לדרמה של ממש .  הסכם משמעותו ליקוי מאורות שעשוי להוביל לבחירות .  פיצוץ במו"מ עלול להוביל לחרמות ,  גינויים והשפלות .  אם זה מצב הדברים ,  מה הפלא שראש הממשלה רוצה לדחות את הכל בשנה ?  
לבני .  היחידה ,  חוץ מנתניהו כמובן ,  שיודעת באמת מה קורה .  אז נכון ,  מה ששומעים ממנה שוב ושוב זה כמה התהליך המדיני חשוב .  נכון ,  לעגו על להיטותה להיכנס כבר לחדר .  אבל ממה שהיא רוקחת עם סאיב עריקאת אמור לצאת משהו .  מבחינתה אין דרך חזרה .  מרגע שהאמריקנים בפנים ,  עם לוחות זמנים ,  ניירות והכל ,  משהו צריך לקרות ,  הסכם או פיצוץ .  טוב או רע זה בעיני המתבונן ,  אך מה שבטוח הוא שכמות המייחלים לכישלון מאמציה בליכוד לא נופלת מזו שהייתה כשניהלה את המגעים עם אבו עלא בממשלת אולמרט ,  כשהליכודניקים היו באופוזיציה .
 לפיד .  מבין ראשי המפלגות לפיד הוא היחיד שהתראיין השבוע .  אולי כי הוא קצת פחות מעורב בתהליך ,  בטח כי אין לו מה להסתיר מבחינת עמדותיו המדיניות .  לטענת שר האוצר , " מתקיים כאן תהליך אמיתי ".  מה התהליך ומהי מידת אמינותו לפיד לא מסכים להגיד .  יתכן שנתניהו היה שמח לעיתים שלפיד יתייבש לו באופוזיציה ,  אבל בכל הנוגע לענייני השלום טוב לו עם שר האוצר .  19 אצבעות שתומכות בתהליך מובטחות לו במקרה של הבשלה מדינית .
 בנט .  מוזרות הן דרכי הפוליטיקה .  רק לפני כמה שבועות יצא שר הכלכלה כשידו על העליונה בנוגע לחוקי דת ומדינה .  עכשיו ,  כשכולם מפרפרים סביב הנושא המדיני ,  הבית היהודי נכנס למצב מלחמה .  על הרקע הזה מעניין הנאום שנשא אתמול בנט בכנס מדיני של הבית היהודי .  לא צריך לרדת לפרטים ,  היו בו כל המרכיבים הרגילים : " לא ",   " לא ",   " לא ".   " כן ,  אבל ".  ובכל זאת נעדרה מהנאום הזה אמירות ברורות : " לא ניתן יד לפינוי יישובים ",  ו"במקרה של פינוי נצא מייד מהממשלה ".  
למה בנט נמנע מלומר את מה שהוא תמיד אומר ?  בסביבתו מבהירים שייתכן שהיה צריך להדגיש יותר את העניין ,  ושברור שזו עמדתו .  סביר להניח שהם צודקים ,  אבל הזמן יוכיח אם שר הכלכלה יודע משהו שאנחנו לא יודעים .  
ליברמן .  ההתבטאות המעניינת של השבוע עד כה שייכת לשר החוץ ,  שבכנס השגרירים ביום ראשון אמר שהצעה טובה יותר מזו של קרי ,  מדינת ישראל לא תקבל .  מצדדי ההסדר יכולים לראות בכך בשורה גדולה .  אם ליברמן ,  הסמן הימני שהתקוטט בקדנציה הקודמת עם האמריקנים ,  מחבק את מזכיר המדינה -השמיים הם הגבול .  אפשר לתבל את האמירה הזו בפרשנות ששר החוץ ,  משוחרר מאימת בית המשפט לראשונה זה 17 שנה ,  הבין שאם יום אחד הוא ירצה להיות ראש ממשלה ,  מוטב לו לשבור שמאלה .  
ככה זה אצל ליברמן ,  הכל הולך .  לפני כחודש בלבד הוא עוד אמר בפורום סבן שאינו מאמין בסיכוי להגיע להסדר עם הפלסטינים .  אולם בנאומו השבוע הודיע שיתמוך בהסדר עם חילופי שטחים  ( עניין שלא עומד על הפרק מבחינת לבני והאמריקנים )  .  רק שועל פוליטי כמוהו יכול לבצע את כל הסלטות הללו ,  ואחר כך להתפאר בכך שאצלו 'מילה היא מילה' .  ואנחנו ,  בפרפראזה על אמירתו של אריאל שרון ,  נתהה לאיזו יד של ליברמן אפשר להאמין ,  ליד ימין או ליד שמאל ?  
הבעיה של נתניהו היא שליברמן עשוי להיות איש המפתח במקרה של פרישת הבית היהודי .  אבל רצוי שייזכר ברקורד של של החוץ שכן הוא לא מה'נדבקים לכסא' .  ב-12 השנים האחרונות הוא עזב שלוש ממשלות  ( פעמיים התפטר ופעם פוטר )  .  בכל הפעמים הרקע היה מהלכים מדיניים מול הפלסטינים שנתפסו על ידו ותרניים יתר על המידה .  
יו"ר ש"ס ,  אריה דרעי ,  לא חש בטוב ביום שני השבוע .  ערב לפני כן פורסם סקר לא מחמיא עבורו בחדשות 2 .  50% מתומכי ש"ס אמרו שיישמחו לראות את אלי ישי חוזר לתפקיד היו"ר ,  ורק רבע רצו שהיו"ר הנוכחי ימשיך בהובלה .  ברור שאין קשר בין בריאותו של דרעי לסקר ,  אבל במצב העניינים בש"ס ,  המספרים הללו ודאי לא היוו מזור ונחמה עבור היו"ר ששב לא מכבר לראשות התנועה שהקים .  
ש"ס ממשיכה לחפש את עצמה בימים אלו .  המשוכות שניצבות בפני דרעי גבוהות ,  ואף שחלקן נוצרו מאליהן - חלקן התהוו בגללו ,  יחסיו עם שר האוצר ,  יאיר לפיד ,  למשל .  בעת דיוני התקציב על הקיצוץ במעין החינוך התורני הגיעו לפיד ושר החינוך ,  שי פירון ,  למסקנה שכל עוד אין רשת ממלכתית-חרדית אופציונלית ,  עליהם להשהות חלק מתכניותיהם הקיצוץ .  בש"ס מיהרו להוציא תגובה על כך שהכניעו את לפיד .  שר האוצר רתח .  לא עזרו הסבריהם של אנשי ש"ס .  מאותו רגע דרעי כמעט ונמחק אצל לפיד .  לריב עם מנהיג החילונים יכול לעשות טוב לראש מפלגה חרדית ,  אבל כשמדובר בשר האוצר כדאי לשמור על קשר אישי מתחת לרדאר .  קשר כזה אינו בנמצא בימים אלה .  
בשבוע שעבר דווקא נפגש לפיד עם בכיר בש"ס בנושא הישיבות התיכוניות-חרדיות .  רק שלדאבונו של של דרעי ,  אותו בכיר היה אלי ישי .  לפני שתוקפים את דרעי על חוסר הכימיה בינו לבין ישי צריך להזכיר שישי ,  בהיותו יו"ר ,  לא הקל על חזרתו של דרעי לפוליטיקה .  אבל בכל זאת ,  עכשיו דרעי הוא היו"ר ,  ונטל ההוכחה עליו .  הסקרים אמנם מנבאים שהמפלגה תשמור על כוחה לו היו נערכות הבחירות היום ,  אבל לך תדע מתי יהיו הבחירות ,  וכלל לא בטוח שהזמן משחק לטובת דרעי ואנשיו .
 ובינתיים בש"ס ,  כמו בש"ס ,  הכל קטנוני .  האם מסיבת יום ההולדת של ישי היתה הצלחה או כישלון ?  למה במודעות על ערבי התעוררות לנשים הוצמד הכינוי  " רבנית "  לשמה של ציפי ,  רעייתו של ישי ?  איך ולמה מונה בנו של דרעי ,  ינקי ,  לנציב תלונות הציבור של המפלגה ?  והאם באמת צנזרו את תמונותיו של ישי מביטאון התנועה ,  יום ליום ?  המון קושיות ושאלות ברומו של עולם ,  ותשובות אין .  
אפשר למתוח הרבה ביקורת על הצעת החוק החדשה של ח"כ מירי רגב ,  שמציעה לאפשר לממשלה לנהל מו"מ בנושאים מסוימים רק באישור הכנסת .  מילא העיתוי ,  אבל מה עם הפרדת הרשויות המתבקשת ?  עם זאת ,  בסופו של דבר זכותה של רגב להעלות את ההצעה .  יש הצעות מופרכות לא פחות ,  שמונחות תדיר בפני הכנסת .  
הבעיה האמיתית מתחילה עם הנפח שכלי התקשורת מקדישים להצעת החוק הזו .  היא הרי לא עברה את סף החקיקה הראשון של ועדת שרים לענייני חקיקה ,  אז מה העניין ?  רגב גם לא באמת רוצה להעביר את החוק ,  אחרת הייתה מגישה אותו יחד עם עם חבר אופוזיציה ,  מה שיאפשר לה להעלות אותו להצבעה בכנסת גם אם לא יעבור בוועדת השרים לענייני חקיקה .  אז אפשר להגיד עד מחר שרגב פופוליסטית .  אבל מי שנותן לה במה חסרת פרופורציה לוקה בכך לא פחות .  

הזיגזוג של ליברמן :  שר החוץ מתחיל לפזול שמאלה ? 
שר החוץ ששיבח השבוע את הצעת קרי לגבי המו"מ ,  אמר רק לפני חודש שאין סיכוי להסדר .  זה שינוי עמדה או שהוא יודע משהו שאנחנו לא ?  וגם :  איך הסתבך אריה דרעי עם יאיר לפיד ? 

