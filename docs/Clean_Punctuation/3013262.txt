 " אם חשובה לנתניהו התחרות בתקשורת - למה הוא הורס את התאגיד ?  "
 מנכ"ל חדשות 2 : " תקשורת תפקידה לתקוף את השלטון באשר הוא .  ברק ואולמרט לא לוטפו על ידי התקשורת .  אתם רוצים תקשורת משלכם ".  משרד התקשורת : " מאז שהתברר לחדשות 2 שתקום להם תחרות הם מנסים לשמר את המונופול ע"י כך שהם מהלכים אימים על הציבור "
" אם חשובה לנתניהו התחרות למה הוא הורס את התאגיד ?  ",  כך אמר היום אבי וייס מנכל חדשות 2 בפאנל  " מפץ התקשורת "  בכנס עיתונות באילת .  לדברי וייס , " תקשורת תפקידה לתקוף את השלטון באשר הוא .  ברק ואולמרט לא לוטפו על ידי התקשורת - אולמרט הרי יושב בבית סוהר בזכות תחקירים שפורסמו עליו .  אבל כשאומרים מילה אחת על ביבי ושרה - פתאום זאת התקשורת שצריך להרוס ".  
ח"כ יואב קיש השיב , " אתם כמו מונופול וצריך לפרק את זה .  וייס אמר כי  " אם היינו עושים כתבות מפרגנות על ביבי ורעייתו זה לא היה קורה ".  קיש טען שברגע שיש כוח חזק כזה בשוק ,  לא ייכנסו שחקנים חדשים .  אריה גולן מנחה הפאנל אמר לקיש - אתם מייצגים את  " היד הנעלמה "  - אז למה אתם מתערבים בשוק ?  אתם נגד התערבות .  קיש השיב ש"ככה צריך כשהשוק לא מאוזן ".  
עוד אמר קיש כי  " אני רוצה שתהיה תחרות וכמה שיותר תחרות .  גם את ידיעות אפשר למכור בחינם כמו ישראל היום .  המפץ שמדברים עליו זאת הרפורמה בערוץ 22 כי אין ספק שזה הכוח המשמעותי בשוק .  אני לא רוצה כוח אחד שיקבע מה שבשוק - כמו נתניהו ".  וייס השיב כי  " קיש כבר סימל את המטרה הבאה - פירוק חדשות 2 וערוץ 2 - כי אנחנו חזקים ואולי חזקים מדי .  כל התזה של התחרות מופרכת .  גם היום בתנאים הקיימים מותר לכל קבוצה לקחת רישיון ולהקים ערוץ .  מאחורי הקלעים מה שמאוד דחוף לרה"מ ולאנשים סביבו זה לעשות אדמה חרוכה כדי שהקבוצה שכבר יש להם ,  בראשות דמוי שלדון ,  יהיה יותר קל להתחרות .  המטרה זה ערוץ 2 וערוץ 10 ".  
ח"כ שלי יחימוביץ אמרה כי  " נתניהו רוצה תקשורת שתתרפס בפניו .  זה לא עניין של שמאל או ימין .  ברצותו נוח לו תחרות ברצותו הוא מכשיר מונופול .  זה הכל בידי הגחמות שלו .  כן אנחנו צריכים כלי תקשורת חזקים ,  זה התנאי לחופש הביטוי .  כלי שתלוי בממשלה הוא לא חזק ועובד נגד הדמוקרטיה אלא מעצים אותה ".  קיש אמר בהקשר זה : " שמעתי כבר בפאנל הקודם כמה פעמים שזאת סופה של הדמוקרטיה .  כל פעם משתמשים בביטוי השחוק הזה .  אני מציע לא להשתמש בו בזילות ".  
אוה מדזי'בוז ,  יו"ר הרשות השנייה ,  ציינה כי  " מי שקבע את החוק היה כחלון .  זה לא היה בתקופת ביבי ,  להפך .  חוק הרשיונות הזיכיון של ערוץ 2 הסתיים לפי שנתיים וחצי .  הפיצול מובנה בחוק .  אני אתמוך אם קשת ורשת יחליטו להתמזג ,  אבל החוק כפי שהוא מסיים את הזכיונות שלהם באפיק 22 בעוד שנה ".  רותם אברוצקי מרשות השידור אמר כי  " התכלית של החוק זה שלא יהיה כלי תקשורת שיהיה לו מעל 6-7 אחוז רייטינג ". 
ממשרד התקשורת נמסר בתגובה לדברים : " ראש הממשלה ושר התקשורת הורה למשרד התקשורת לקדם את פתיחת השוק לתחרות על-מנת לאפשר מגוון וחופש בחירה לאזרחי ישראל .  מאז שהתברר לחדשות ערוץ 2 שתקום להם תחרות הם מנסים לשמר את המונופול שלהם על ידי כך שהם מהלכים אימים על הציבור בזעקות על פגיעה בדמוקרטיה ובחופש הביטוי .  ממתי תחרות היא פגיעה בדמוקרטיה ?  להפך .  הוספת תחרות לתקשורת היא הדבר הבריא ביותר לדמוקרטיה ולחופש הביטוי .  אזרחי ישראל מייחלים לזה .  לא סתם פורסם היום מחקר מאונ' חיפה ואונ' בן-גוריון שמראה שאמון הציבור בתקשורת מצוי בשפל של 15 שנים .  התחרות טובה לאזרחים וטובה לתקשורת ".   

" אם חשובה לנתניהו התחרות בתקשורת - למה הוא הורס את התאגיד ?  "
 מנכ"ל חדשות 2 : " תקשורת תפקידה לתקוף את השלטון באשר הוא .  ברק ואולמרט לא לוטפו על ידי התקשורת .  אתם רוצים תקשורת משלכם ".  משרד התקשורת : " מאז שהתברר לחדשות 2 שתקום להם תחרות הם מנסים לשמר את המונופול ע"י כך שהם מהלכים אימים על הציבור "
 
