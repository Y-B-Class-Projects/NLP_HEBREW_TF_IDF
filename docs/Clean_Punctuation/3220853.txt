בדרך לתחנה האחרונה :  עדי המדינה שהפכו את חקירות נתניהו לאישום
ראש הסגל לשעבר שהקליט את השיחות בין ראש הממשלה לנוני מוזס ,  מנכ"ל משרד התקשורת שהוצנח לתפקיד ויועץ התקשורת שחתימתו על ההסכם מול הפרקליטות הייתה רעידת אדמה אמיתית בסביבת בני הזוג נתניהו .  המקורבים לשעבר שעדותם הובילה לכתב החשדות החמור
זימונו של ראש הממשלה בנימין נתניהו לשימוע לפני הגשת כתב אישום מביא את שלוש חקירותיו לתחנה האחרונה ,  לפני שיגיעו - בסבירות הקרובה לוודאות - לבית המשפט .  בחודשים האחרונים ,  ובאלה שצפויים לנו ,  הזרקור הופנה כמעט אך ורק ליועץ המשפטי לממשלה ,  אביחי מנדלבליט ,  ולסביבתו הקרובה .  אולם ,  החקירות כנראה לא היו הופכות לכתבי אישום מבלי שלושה אנשים :  עדי המדינה ארי הרו ,  שלמה פילבר וניר חפץ .
 הראשון ממקורבי נתניהו שחתם הוא הרו - מי שהיה ראש הסגל שלו בסוף העשור הקודם ,  ושוב בין השנים 2014 ו-2015 .  לאחר כהונתו הראשונה באקווריום של נתניהו פנה הרו לעסקים פרטיים ופתח חברת ייעוץ אסטרטגי בשם  " H3 גלובל ".  כשחזר ללשכה ,  מכר הרו את החברה תמורת שלושה מיליון דולר ,  אולם במשטרה סברו כי עסקת המכירה הייתה פיקטיבית .  חשד נוסף שנבדק בחקירה ,  אותו חשפה כתבת וואלה !  NEWS טל שלו ,  היה כי הרו המשיך לעסוק בקידום היחסים עם פרגוואי ,  שנשיאה היה הלקוח המרכזי של החברה אותה התחייב למכור ,  גם ביושבו כראש הסגל של נתניהו .
 לקריאה נוספת בנושאנתניהו הגיב להחלטת היועמ"ש : " מסע ציד להפלת ממשלת הימין"היועמ"ש הכריע :  נתניהו נאשם בשוחד ,  מרמה והפרת אמונים | כתב החשדותשימוע או לא שימוע :  ראש הממשלה צריך להתפטר עוד הלילה 
בפברואר 2017 המליצה המשטרה להעמיד לדין את הרו בגין שוחד ,  קבלת דבר במרמה בנסיבות מחמירות ,  קשירת קשר לפשע והלבנת הון .  נראה היה כי ראש הסגל המוערך נמצא בדרך הבטוחה לכלא מעשיהו ,  אלא שחצי שנה לאחר המלצות המשטרה הצליחו הרו וסנגורו ,  עו"ד רועי בלכר ,  להפוך את הקערה :  בתום חודשים של משא ומתן אינטנסיבי הסכימה הפרקליטות כי הרו ישמש עד מדינה נגד ראש הממשלה .  בתמורה ,  נחתמה איתו עסקת טיעון בפרשת החברה ,  במסגרתה הודה בהפרת אמונים ,  ריצה חצי שנת עבודות שירות ,  ונקנס ב-700 אלף שקלים .
 הרו ,  שהתחתן בשנית בשנה האחרונה ,  היה אמור להעיד בתיקים 1000  ( המתנות )  ו-2000  ( יחסי נוני-ביבי )  .  עם זאת ,  מאז שנחתם איתו ההסכם הפך נתניהו חשוד גם בתיק 4000  ( תיק בזק-וואלה )  - ולא מן הנמנע כי הרו יעיד גם בנוגע אליו .  
הרו זכור בעיקר בהקשר השיחות שהקליט ,  לבקשת נתניהו ,  ובהן נשמע כביכול משא ומתן בין ראש הממשלה לבין מו"ל ידיעות אחרונות ,  נוני מוזס ,  על הטיית הסיקור בקבוצת  " ידיעות אחרונות "  תמורת הטלת מגבלות על  " ישראל היום ".  לא ברור עד כמה עדותו הייתה קריטית לתיקים נגד ראש הממשלה ,  שכן הרו לא מסר את ההקלטות ,  ואלו נתפסו במהלך חקירתו .  עם זאת ,  נראה שבפרקליטות או בלשכת היועץ המשפטי לממשלה לא רצו לקחת את הסיכון ,  ובמקרה שהתיקים ייכשלו ,  להצטייר כמי שוויתרו על עדות של אחד האנשים הקרובים ביותר לחשוד נתניהו .
 שני העדים האחרים גויסו לאחר התפוצצות תיק 4000 .  הראשון בהם היה שלמה פילבר - בעברו מנכ"ל מועצת יש"ע וראש המטה של נתניהו .  פילבר היה מי שנתניהו הצניח לתפקיד מנכ"ל משרד התקשורת במקומו של אבי ברגר ,  לכאורה בשל התנגדותו של האחרון לאשר ללא תנאים את מיזוג בזק-יס .  
את גלגולה הראשון של החקירה ,  זה שנערך ברשות לניירות ערך ,  סיים פילבר עם המלצה לכתב אישום בשל יחסיו הפסולים ,  לכאורה ,  עם בזק .  לפני שנה ,  לאחר שהחקירה עברה ללהב 433 ,  והעבירה שיוחסה לו כבר הייתה חמורה הרבה יותר ,  פילבר עבר גם הוא צד .
 המנכ"ל לשעבר קשר עבור החוקרים את נתניהו באופן ישיר להחלטות שהתקבלו במשרד התקשורת בנוגע לבזק ,  ולפי התביעה היו שוות לשאול אלוביץ' ,  בעל השליטה בבזק ,  מאות מיליוני שקלים .  בנוסף ,  סיפר על פגישות שקיים בעצמו עם ניר חפץ ,  בהן הועברו לו כביכול מסרים מנתניהו בעניין בזק .  סנגוריו של פילבר ,  עורכי הדין דרור ארד אילון ויובל נחמני ,  סיכמו עם הפרקליטות כי הלקוח שלהם ,  שעמד בפני המלצה לכתב אישום ,  לא יעמוד כלל לדין פלילי .
 במסגרת ההסכם שנחתם איתו הורחק פילבר משירות המדינה .  כיום ,  כפי שנחשף לראשונה בוואלה !  NEWS ,  הוא חזר לעסוק בייעוץ פוליטי ,  ועובד כיועץ בכיר בקמפיין הבחירות של מפלגת  " הימין החדש "  של נפתלי בנט ואיילת שקד .  
האחרון שהצטרף לשרשרת עדי המדינה הוא יועץ התקשורת ניר חפץ ,  שחתם על ההסכם מול הפרקליטות שבועיים אחרי פילבר .  חפץ ליווה במשך שנים את בני הזוג נתניהו ,  ונחשב אחד המקורבים ביותר אליהם .  חתימתו על הסכם מול הפרקליטות הייתה רעידת אדמה אמיתית בסביבתם .  סנגורו של יועץ התקשורת הוותיק ,  עו"ד אילן סופר ,  השיג לו הבטחה לחסינות מוחלטת ,  אם רק  " ישפוך "  את כל מה שידוע לו .
 עיקר עדותו של חפץ נגעה ללחצים שהופעלו על אתר וואלה !  NEWS כדי להטות את הסיקור לטובת משפחת נתניהו .  הוא גם חשף הפני החוקרים פגישה בארבע עיניים בין נתניהו לאלוביץ' ,  שנערכה ברגע קריטי מאוד בציר הזמן הפלילי ,  כפי שציירו אותו החוקרים .  קיומה של הפגישה הוצלב על ידי ראיות נוספות .  חפץ עצמו לא נכח בפגישה ,  אולם סיפק ראיות מאירועים שקרו סביבה והעידו על תוכנה .  
עדותו של חפץ חוזקה בראיות נוספות כמו חילופי מסרונים ,  שנותנים לה משקל רב .  לאחרונה פרסם ברוך קרא בחדשות 13 כי חפץ מסר לחוקרי המשטרה גם יומנים שניהל בזמן אמת ,  וחושפים את התנהלות בני הזוג נתניהו .  הקטעים שנחשפו עד כה נוגעים לעניינים שנראים רלוונטיים יותר לפרשת המעונות ,  בה נאשמת אשת ראש הממשלה במרמה .  לוואלה !  NEWS נודע כי היומנים נכתבו בשנים 2009-2010 ,  ולכן חלקם עשויים להיות רלוונטיים גם תיק 1000 .
 עד היום נחשפו רק מעט מאוד מהררי החומרים שמסרו חפץ ושני עדי המדינה האחרים לחוקריהם .  ניתן להניח שבחודשים הקרובים ייחשפו לציבור קטעים נוספים - ויאפשרו להבין טוב יותר על מה מתבסס כתב החשדות החמור שנמסר היום לסנגורי ראש הממשלה .  

בדרך לתחנה האחרונה :  עדי המדינה שהפכו את חקירות נתניהו לאישום
ראש הסגל לשעבר שהקליט את השיחות בין ראש הממשלה לנוני מוזס ,  מנכ"ל משרד התקשורת שהוצנח לתפקיד ויועץ התקשורת שחתימתו על ההסכם מול הפרקליטות הייתה רעידת אדמה אמיתית בסביבת בני הזוג נתניהו .  המקורבים לשעבר שעדותם הובילה לכתב החשדות החמור

