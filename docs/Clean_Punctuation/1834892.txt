אם כחלון עשה רפורמה ,  תארו לכם מה שטייניץ מסוגל
יש המקווים שהדיונים בוועדת הריכוזיות יתמקדו בקוטג' ולא במבנה המשק .  אם כחלון עשה רפורמה אחת חשובה - תארו מה שטייניץ יכול לעשות 
" המונופול הגדול ביותר במדינה הוא המונופול על הכסף .  כל עוד הוא יהיה קיים ,  חופש הבחירה שלנו ,  החופש שלנו והאנרגיה האינדיווידואלית של ההתקדמות ושל הפיתוח - לא באים בחשבון .  המערכת הפיננסית שלנו ריכוזית - ולכן צמיחתה של המדינה וכל פעולות האזרחים נמצאות בידיהם של כמה אנשים .  גם אם הכוונות של האנשים האלה טהורות - הפעולות שלהם מקפיאות ,  בולמות והורסות כל חופש כלכלי אמיתי ".   
" האלמנט המרכזי באוליגרכיה הפיננסית שלנו הוא בנקאי ההשקעות  ( הטייקונים ששלטו במשק האמריקאי בתחילת המאה הקודמת ,  ג"ר )  .  בנקים ,  תאגידי נאמנות וחברות ביטוח הם הכלי שלו לשלוט ברכבות ,  בשירותים ציבוריים ובחברות תעשייתיות .  הם הנתינים שלו ..  .  למעשה ,  שום עסק גדול לא יכול להתקיים במדינה ללא אישור שלו ".  
לואיס דמביץ ברנדייס , " כספם של אנשים אחרים וכיצד משתמשים בו הבנקאים ",  1914 .
 גבירותי ורבותיי ,  מהפך .
 בין חמש לשבע שנים חלפו מאז החל הגל העכור של הריכוזיות במשק לעלות במהירות ולשטוף את חיינו ,  ובחודשים האחרונים מתפשטת ההכרה בשדרות רחבות בציבור בסכנות האורבות למשק ,  לעסקים ,  לצרכנים ולדמוקרטיה .  
כשהקדשנו כאן לפני שנה גיליון מיוחד לסכנות הריכוזיות באמצעות שימוש בלקחי עידן הריכוזיות במשק האמריקאי והמלחמה של השופט ברנדייס בה  ( "או דמוקרטיה ,  או עושר רב בידי מעטים ",  Markerweek ,  1.7.2010 )  ,  הדיון התרכז עדיין בקרב מקבלי החלטות ,  משפטנים ,  כלכלנים ואנשי עסקים ,  שהבינו מקרוב את הסכנות .  
כשהקדשנו כאן לפני שלושה חודשים גיליון מיוחד למחירים הגבוהים  ( "לנו זה עולה יותר ",  Markerweek ,  31.3.2011 )  החלה להתפשט בקרב הצרכנים ההכרה במחירה הכלכלי של הריכוזיות .  ההצלחה של שר התקשורת משה כחלון במאבק נגד טייקוני הסלולר האיצה את התהליך ,  ונטעה לראשונה תקווה בקרב הציבור שאפשר גם אחרת .  
אבל המהפך האמיתי הגיע בשבועיים האחרונים .  מבוהלים מהגל הציבורי ,  משינוי הסנטימנט וממאות אלפי גולשי האינטרנט ומשתמשי הפייסבוק - החלו לפתע כל נתיני ומגני הריכוזיות לסגת במהירות מעמדותיהם ולהצטרף לקולות העולים מהרשת .  
פרשנים ,  ח"כים ומנהלים שכירים - שבשנה שעברה עוד הסבירו שהמשק הישראלי הוא תחרותי ,  שאין בעיית ריכוזיות ,  שמונופולים הם דבר טבעי במשק קטן ,  שריכוז כוח בידי מעטים הוא דבר נפוץ בכל העולם - צורחים לפתע בכל כוחם שיש בעיית ריכוזיות בשורה של ענפים ,  שהמחירים בישראל גבוהים ושהממשלה חייבת לפעול .  כמה מהאנשים שפעלו ללא לאות לטרפוד יוזמת ראש הממשלה להקמת ועדת הריכוזיות והתחרותיות וניסו לציירה כגחמה נהפכו לפתע למומחים לתחרותיות ולריכוזיות ולצורך לטפל בהן .  
בסתר לבם מקווים חלקם שהדיונים בוועדת הריכוזיות והתחרותיות יתמקדו בקוטג' או במחיר הדלק ,  ולא יעסקו בשאלות לגבי מבנה המשק הישראלי .  אבל הם כבר הבינו שהסיכוי לכך קלוש :  קרני השמש החלו לשזוף את המבנה שהתפתח במשק הישראלי בשנים האחרונות ואת הרוורס שהוא עושה לאחר תור הזהב של שנות ה-90 ,  ואנשי אקדמיה ,  אנשי עסקים ,  פוליטיקאים ועיתונאים שעד כה חששו לדבר בקול רם ממורא הריכוזיים - מתחילים לאזור אומץ ולומר את דברם .  
העיתוי לא יכול היה להיות טוב יותר :  אם המגמות של הגברת הריכוזיות במשק היו ממשיכות עוד כמה שנים ,  יכולתו של הציבור להגן על עצמו הייתה נעלמת .  השתלטות הקבוצות הריכוזיות על העיתונות ,  על הרגולציה ועל הפוליטיקאים הייתה מתקדמת - והיכולת לקיים דיון מקצועי בעניין הייתה קטנה מיום ליום .
 ראש הממשלה קרא בתחילת השבוע לשרי ממשלתו להיות  " כחלונים "  - למצוא פתרונות להגברת התחרות ולהורדת המחירים בכל ענפי המשק ,  כפי שעשה השר משה כחלון .  
חבל שנתניהו לא הסביר לשריו ,  לציבור ולחברי ועדת הכספים מה המשמעות של להיות  " כחלונים ":  
 *  להסתכן בכתבות שליליות בעיתונות הנשלטת או תלויה בחסדי הקבוצות הריכוזיות .  
 *  לחייך בסלחנות כשגדודים של כלכלנים מטעם ,  משפטנים ולוביסטים מסבירים לך ישירות או דרך העיתונים שלהם שהרפורמה שאתה מקדם היא  " מיותרת/הזויה/תביא לבריחת משקיעים/קומוניסטית/לא מקצועית ,  ולהמשיך לשרת את הציבור .  
 *  לזכור בקומך ממשכבך ובעלותך על יצועך למי אתה חב חובת נאמנות ,  שאתה הוא הריבון ולא 500 האנשים שנעים כל ערב מקוקטייל לקוקטייל וממסיבה למסיבה וקוראים לעצמם  " ראשי המשק ",  אף על פי שרבים מהם לא בנו מפעל ,  לא הקימו עסק ,  לא שתלו עץ ולא הוסיפו מקום עבודה אחד למשק בענף תחרותי .  
 *  לוותר מראש על האופציה של קבלת ג'ובים עתידיים עם משכורות של עשרות מיליוני שקלים בקרטלים ,  במונופולים ובפירמידות הפיננסיות-ריאליות שלהם .  
מי שיכול להיות יותר כחלון מכחלון הוא שר האוצר יובל שטייניץ ,  שמנכ"ל משרדו חיים שני צפוי להוביל את ועדת התחרותיות והריכוזיות .  בחודשים האחרונים נטשו את הוועדה בזה אחר זה רגולטורים ופקידים .  לכולם היו הסברים מצוינים ,  אבל באוויר עומד גם ריח הפחד מהתייצבות מול האנשים שהשתלטו על המדינה בשנים האחרונות .  האנשים שהעיתונאי נדב אייל המציא להם שם קליט ומעולה : " המובארקים ,  הטייקונים והסקטורים ". 
ועדת ששינסקי הייתה  " כסף קטן "  - רק קריאת כיוון לכך שהממשלה צריכה לחזור לימים שבהם הובילה רפורמות ,  קבעה את סדר היום הציבורי ופקידיה לא היו עסוקים רק במרדף אחר הכסף הגדול שיקבלו בשבע הקבוצות העסקיות הגדולות לאחר פרישתם .  
ועדת ששינסקי הזכירה שהממשלה צריכה לחזור להיות הריבון ,  אבל היא עסקה רק בנושא המיסוי וחלוקת המשאבים ולא טיפלה בעניין החשוב :  מבנה המשק הישראלי .  היא לא בדקה כיצד יכולה הממשלה לשרטט ולייצר מבנה משק חדש שיאפשר לכוחות השוק ,  ליזמות ולכישרון לממש את הפוטנציאל שלהם כדי להעלות את הפריון ואת התוצר ,  להחדיר חדשנות ולהוריד מחירים .  
שטייניץ יכול להיות כחלון בריבוע :  אם כחלון עשה רפורמה אחת חשובה בשוק הסלולר ,  הרי ששר האוצר צריך לתת למנכ"ל משרדו ,  לאנשי אגף התקציבים ולאגף שוק ההון רוח גבית ותמיכה ציבורית כדי להביא תוך חודשיים את אם כל הרפורמות בישראל :  החדרת תחרות לכל ענפי המשק ,  בנייה מחדש של שוק ההון ,  פירוק הפירמידות הפיננסיות-ריאליות המייצרות את חסמי התחרות ויצירת דינמיקה של תחרות ,  חדשנות וכישרון לאחר שבע שנים רעות שבהן המגזר העסקי המקומי ,  זה שמחוץ לעולם ההיי-טק והתעשייה ,  הידרדר במהירות .  
שטייניץ כבר הבין שללא טיפול יסודי בריכוזיות הפיננסית והריאלית ,  כל הרפורמות - בין אם בסלולר או בגז - יתפוגגו במהירות .  שליטת הקבוצות הגדולות בכנסת ,  בממשלה ובעיתונות תאפשר להם למסמס בתחכום ,  באטיות ובשקט את כל  " ההישגים "  שבהם אנחנו מתגאים עכשיו .  
כי המאבק למען שוק חופשי ,  למען תחרות ,  למען מגזר עסקי חזק ומבוזר ,  למען שוויון הזדמנויות ,  למען שלטון הכישרון ,  למען משק דינמי - הוא אינסופי .  התנאים הסביבתיים משתנים ,  האויבים שלהם נהפכים למתוחכמים ולחזקים יותר בכל סיבוב ,  והכלים לטיפול בהם משתנים גם הם .  אם נתניהו ושטייניץ לא ינצלו את הרוח הגבית שנושבת אליהם מהפייסבוק ומהאינטרנט כדי להפוך את ועדת הריכוזיות והתחרותיות לרגע מכונן בכלכלה הישראלית ,  הם עשויים למצוא את הגל הזה עומד מולם - ושוטף אותם .
 
אם כחלון עשה רפורמה ,  תארו לכם מה שטייניץ מסוגל
יש המקווים שהדיונים בוועדת הריכוזיות יתמקדו בקוטג' ולא במבנה המשק .  אם כחלון עשה רפורמה אחת חשובה - תארו מה שטייניץ יכול לעשות

