עם שבע משפחות ,  לפני יום הכיפורים
לא ביקרתי אצל משפחת כץ ולא אצל משפחת ארד .  שתי המשפחות נמנעות מקשר איתי ,  בראותן חלק ממערכת גדולה שלא החזירה את בניהן .  איל בן ראובן מבטיח לפעול לשחרור כל השבויים והנעדרים
לקראת ראש השנה ביקרתי אצל מרים באומל ,  אמו של החייל הנעדר זכריה באומל ,  איחלתי שנה טובה לענת פלדמן ,  אחותו של צביקה ,  ביקרתי את רינה חבר ,  אמו של גיא ,  ואת משפחת חלבי ,  הוריו של מג'די .
 לא ביקרתי אצל משפחת כץ ,  משפחתו של יהודה ,  ולא אצל משפחת ארד ,  משפחתו של רון .  שתי המשפחות היקרות והכאובות הללו ,  הללו נמנעות מקשר איתי ,  כמנכ"ל עמותת לחופש נולד ,  בראותן אותי חלק ממערכת גדולה שלא החזירה את בניהן הביתה .
 צר לי על כך ,  אבל אני לא כועס .  אני מבין .
 כאבן של כל המשפחות לא ניתן לתיאור במילים .  אלו משפחות של חיילים לוחמים ,  שרובם נשלחו לקרב ,  נשלחו אל המלחמה ,  ולא שבו ממנה .
 מצב זה ,  בקוד האתי של החברה הישראלית המגייסת את צעיריה ושולחת אותם לקשה מכל- סיכון החיים - בלחימה - הוא בלתי קביל לחלוטין .  אסור להשלים איתו .
 ואנחנו נדרשים ,  כמדינה ,  לא לחדול מהמאמצים להמשיך ולנסות כל דרך על מנת להביא תשובה למשפחות הדואבות בכאבן המתמשך .  וכן ,  אני מודע לאפשרות שבה לא ניתן עד כה להביא את המענה הנדרש .
 התשובה לכך היא יצירת כיוונים חדשים והמשך חיפושים בלתי נלאה עד להבאת תוצאה מוחלטת .  הבן בבית  חי ,  או חס וחלילה  לא .
 אני ,  המשמש כמנכ"ל עמותת לחופש נולד ,  רואה לנגד עיניי ,  יום יום את פניהם של הבנים .  אני ,  יחד עם עשרות אנשים ,  חלקם מתנדבים ,  וחלקם עובדים ,  מתוך תחושת שליחות עליונה .  כולנו משקיעים ימים כלילות למאמץ הזה .  איננו לבד .  ישנם אנשים נפלאים במערכת הביטחון של מדינת ישראל הפועלים להשבת הבנים .
 כשישבתי בערב ראש השנה מול בני המשפחות ?  ,  שאלתי את עצמי כמה מצעירינו ,  בני הנוער של כאן ועכשיו ,  יודעים מיהו זכריה באומל ,  מיהו יהודה כץ ,  מיהו יהודה פלדמן ?  כן ,  הם טנקיסטים ,  לוחמים שהטנקים שהם נפגעו בסערת הקרב ,  ולא שבו הביתה .  
כשישבתי מול נעם ,  אבא של גלעד ,  לא יכולתי שלא לחשוב כיצד מביאים לכך שלא נצטרך לשאול בעתיד :  מי זוכר את גלעד ?  .
 באותו מעמד חשבתי על משפחתו של רון ארד ,  שיודעת כמונו שרון היה צריך להיות היום איתנו .  כשל נורא בקבלת ההחלטות ,  הביא למקום שבו אנו נמצאים היום ,  ורון איננו איתנו .
 היעלה על הדעת שנאבד בפעם נוספת חייל חי ,  שבוקר בוקר ,  ערב ערב ,  מצפה שנגיע אליו ?  הוא מצפה ,  כמו שרון ציפה ,  מתוך החינוך והערכים שלהם חינכנו אותו ש"איננו משאירים חייל מאחור ". 
אנו ניצבים היום בפתחה של מהפכה חברתית חשובה וצודקת שעניינה חומרי .  אל לנו לאבד פסיק אחד מערכינו העמוקים- ממחויבותנו לבנינו הלוחמים - למאמץ עליון להשבתם הביתה ,  גם במחיר סיכון חיים .
 אומר בזהירות- אנו בעמותת לחופש נולד פועלים יום יום ,  שעה שעה ,  24 שעות ביממה על השגת מידע אודות שבעה חיילים נעדרים ,  ומשקיעים בכולם ,  מאמץ עליון .
 איננו חוסכים במאמצים .  אנחנו מוכרים באירן ,  אנחנו מוכרים בסוריה ,  בעזה ,  בלבנון ,  ובקהילות מוסלמיות ברחבי העולם .
 ייחודנו בכך שאנו גוף אזרחי הומניטרי שכל תכליתו הינה להחזיר את הבנים הביתה .  במציאות הזו ,  היעלה על הדעת שישנם גורמים במדינת ישראל הפועלים לסגירתו ולביטול פעולתו של הגוף המופלא ,  החשוב הזה ,  ובכך ,  חלילה ,  לפגוע בסיכוי כלשהוא להביא מענה למשפחות ?  וכל זאת בשל סוגיה תקציבית בטלה בשישים ? 
אנחנו נמשיך לפעול .  
בערב יום הכיפורים הזה אני קורא לראש הממשלה ,  בנימין נתניהו ,  האיש שיכול לחולל את השינוי המתבקש כל כך ,  להביט על הנושא הערכי הזה כנושא ביטחוני- חברתי- לאומי מן המעלה הראשונה ,  ולמצות את כל האפשרויות אם צבאית ,  ואם אחרת ,  כדי להביא ,  ומהר ,  את גלעד שליט שממתין לנו ,  את צביקה ,  יהודה ,  זכריה ,  רון ,  גיא ,  ומג'די ,  חיילינו שאולי אולי ממתינים אף הם ,  ואולי כבר לא .  
חובתנו היא להביא תשובה ברורה לבני המשפחות .
 הכותב הוא אלוף במיל .  מנכ"ל עמותת לחופש נולד המטפלת בנושא השבויים והנעדרים .
 
עם שבע משפחות ,  לפני יום הכיפורים
לא ביקרתי אצל משפחת כץ ולא אצל משפחת ארד .  שתי המשפחות נמנעות מקשר איתי ,  בראותן חלק ממערכת גדולה שלא החזירה את בניהן .  איל בן ראובן מבטיח לפעול לשחרור כל השבויים והנעדרים

