לחוץ ,  היסטרי ,  מבוהל :  נתניהו הגיע לריאיון בהפתעה - ויצא רע משנכנס
ראש הממשלה הסתבך בסוגיית המידע שבידיו על התוכן שנפרץ אצל גנץ ,  לא הצליח לתעתע בהסבריו בנוגע לגזענות ונכשל בלספק הסבר מניח את הדעת על הצוללות .  26 שנה אחרי מופע האימים הטלוויזיוני בעניין הקלטת הלוהטת ,  ה"אולפניקה "  של נתניהו מעולם לא נראתה ברורה כל כך
זה 26 שנה ,  מאז אותו מופע - שגם אליו הזמין עצמו - בעניין קלטת בגידתו ברעייתו ,  לא היה בנימין נתניהו הטלוויזיוני לחוץ כל כך ,  מבוהל .  נעלם הציבור החכם ,  שמובטח שיחזור הביתה ביום הבחירות .  לפתע ,  ברגע האחרון ,  הציבור עלול שלא להבין עד כמה מתחרי נתניהו אינם מגיעים לשיעור קומתו ;  וכשהוא העיד ,  ''אני יותר חזק'' זה הזכיר לא רק את חברו המפוקפק דונלד טראמפ ,  המתגאה בכפתור הגרעיני שלו ,  אלא גם את אריק שרון ,  אלוף הכזבים ,  המפציר  " האמינו לי ".  חזקים אמיתיים אינם זקוקים לשאת שלטים על חזותיהם .
 נתניהו חש שמצביעים רבים ,  בוחרים מסורתיים בליכוד או בני ארבעת השנתונים שנוספו מאז 2015 ,  עלולים להתבייש בו ולכל הפחות להישאר בבית ,  אם לא להצביע בעד יריביו .  סקרי דעת הקהל אינם מסוגלים לפלח את הרבע המתלבט .  שם יוכרעו הבחירות .  סחף נגד נתניהו מסוף השבוע הראשון של אפריל ואילך יביס אותו .
 לכן ההכרזה החשובה ביותר של נתניהו ,  עוד בטרם פצה את פיו ,  היתה עצם התייצבותו באולפן .  הוא כבר אינו מרחף בשחצנות כגוליבר מעל הננסים .  אם לא יספק תשובות ,  יימחץ מכובד השאלות .
 עוד בוואלה !  NEWS :  גנץ פנה לנתניהו : " מכירת צוללות זו החלטה אישית ?  מחייב בדיקה "  ציד מכשפות או חקירה לגיטימית ?  מדריך לפרשה שמטלטלת את ארה"בדיווח :  שרים בממשלת בריטניה פועלים להדחת מיי 
מהקל אל הכבד ,  היו במופע שלו שלושה נושאים :  הטלפון של בני גנץ ,  ההתנשאות העדתית של הליכוד ושלו אישית ופרשת הצוללות .  מכולם יצא רע כפי שנכנס .
 בסוגיית הטלפון ,  כמי שהודה כי עבר במו גופו על הדיבר השביעי ,  מתברר שנתניהו אינו צבוע .  מצידו ,  שכל מועמד לראשות הממשלה יהיה נואף מוצהר  ( בתנאי שישלם בריתוק ניצחי לנבגדת )  .  מטרידה אותו ההסתרה .  הוא מעודד כל גבר בישראל לרוץ לספר לחבר'ה ,  כי אחרת האיראנים יעשו זאת במקומו .  איך זה יפעל ?  ראש הממשלה גנץ יכנס את הקבינט לדון במבצע  " מרדכי ואסתר "  נגד חמינאי הרשע ,  כשלפתע יאמר לו ראש לשכתו ,  הוד בצר , " יש לך טלפון בהול ,  מישהו במבטא פרסי .  גנץ יקפא .  המבצע יבוטל .  הסחיטה תצליח .  כך פעם ,  פעמיים ,  עשר .  גנץ ישותק והפרסים ינצחו .  
נתניהו הסתבך בסוגיית המידע שבידיו על התוכן שנפרץ אצל גנץ .  אם אינו יודע מה יש שם ,  הוא סתם בודה רכילות .  אם הוא יודע ,  אחד מהכפופים לו במוסד פיטפט ועבר על סעיפי החוק האוסרים גילוי מידע כזה .  במקרה כזה ,  על נתניהו למשמע את המוסד ,  הכפוף לו .  אבל ראש המוסד ,  יוסי כהן ,  השתמש בהיותו ראש המטה לביטחון לאומי בדירתו של המיליארדר האוסטרלי ג'יימס פאקר ,  האם היה שם לבדו ?  מישהו וידא שהדירה אינה ממותקנת לצילום ,  הקלטה וסחיטה של כהן ?  אפשר לסמוך על המודיעין האוסטרלי ,  שלא יביך קולגה ,  אבל מה אם האיראנים פרצו לאוסטרלים ?  נתניהו התרשל אם לא בדק פירצה זו לפני מינוי כהן .  

הלאה :  העדתיות ,  מוצאיות ,  שיבטניות ,  גזענות .  לא חשוב איך יקראו לה - זאת החומצה המאכלת את יומרת הליכוד להניף את הדגל המזרחי .  בהנהגת כחול-לבן יש שלושה אשכנזים ואחד גבי אשכנזי .  הראיון איתו הטיס את נתניהו לאולפן .  אשכנזי היה יעיל במינוף אותה מובאה של המחבר הבריטי מקס הייסטינגס מנתניהו של שנות ה-90' ,  בדבר חיילי גולני ,  מצפון אפריקה ומתימן ,  הזקוקים לקצינים לבנים .  עד כה לא טרח נתניהו לזכות את הציטוט בהכחשה .  כשאשכנזי מגולני ,  שהיה באנטבה יחד עם צנחנים וטייסים ולוחמי קשר ורפואה - לא רק סיירת מטכ"ל - בפיקודם של דן שומרון ,  אורי שגיא ומתן וילנאי ,  200 חיילים אמיצים מכל העדות ,  דיבר על סבתו מסוריה ,  נגמרו תעתועי התמיכה בליכוד בראשות נתניהו מבוסטון ורחביה כנקמה במקפחים השנואים ממפא"י .  ב-2019 ,  ישראלי ממוצא מזרחי המכבד את עצמו ואת מורשת אביו וסבו יכול בהחלט להצביע ליכוד - אבל לא נתניהו .
 והצוללות .  מניהו ,  או שמא נתניהו ,  נדרש להסביר שלושה רכיבים שונים ועוד אחד - אם הוא מודה שהרוויח כמעט 16 מיליון שקלים ,  מדוע לא יתכבד וישתמש בהם למימון הגנתו המישפטית ,  עדיין בלי למכור חדר בארבעת הנכסים שבבעלות הזוג  ( חווילה בקיסריה ,  דירת גג ברחוב עזה ,  חצי-בית ברחוב הפורצים ודירה מעזבון אביה של שרה )  .  
השלושה הם שותפותו בעסקי הדודן הגאון נתן מיליקובסקי ,  החלטתו לקנות צוללת שישית  ( "דרקון ")  בניגוד לעמדת מערכת הביטחון ב-2009 והאישור שנתן לאנגלה מרקל למכור צוללות למצרים ב-2015 .  נושא אחרון זה מצדיק בדיקה של מבקר המדינה ,  יותר מאשר השלמות חקירה בתיק 3000 ,  כי רק לגביו נכונה טענת נתניהו שהיועץ המשפטי לממשלה טיהר אותו מחשד לפלילים .  כאן העובדה המצמררת ,  שנתניהו מודה בה כאילו היא טבעית וחיובית ,  היא שתהליך קבלת ההחלטות היה מוטה ,  ממודר ,  עקום ואישי . " מי שצריך לדעת - ידע ?  "  מה פתאום ?  מי שצריך לדעת לא ידע .  רק נתניהו וסביבתו החנפנית ,  הלהוטה למינויים לראשות המוסד והמל"ל ,  ידעה .  ככה לא מנהלים מדינה ;  אבל אין ראייה לשחיתות כספית מצד נתניהו  ( להבדיל ממקורביו ,  החשודים בתיק )  .
 הגאון לבית מיליקובסקי עוסק בפלדה ובתוספיה .  לאחרונה פורסם שהוא מתמודד על רכישת החברה היוונית  " הלניק סטיל ",  שנקלעה לקשיים .  נתניהו לא הסביר איזו הזדמנות עסקית זיהו מיליקובסקי והוא ב-2007 ,  בעת שנתניהו היה חבר בוועדת החוץ והביטחון של הכנסת .  בראש הוועדה עמד יובל שטייניץ ;  ניהל אותה תת-אלוף במילואים אבריאל בר-יוסף ,  לשעבר ראש מספן ציוד בחיל-הים ;  וגם סא"ל במילואים דוד שרן היה שם סביב שטייניץ .  זאת היתה השדולה הימית ,  שלחצה להגדיל את רכש כלי-השיט .  

צוללות קונים בגרמניה ,  חוץ משתיים - הראשונות - שמקבלים מהגרמנים חינם אין כסף .  השלישית סופקה בחצי חינם .  עד כאן ,  החוזים של שנות ה-90' .  מאז 1982 שלטו בגרמניה ,  תחילה המערבית ובהמשך המאוחדת ,  רק שלושה קנצלרים - הלמוט קוהל ,  גרהרד שרדר ואנגלה מרקל .  היתה ביניהם מידה מסויימת של רציפות .  מרקל עלתה כבת-טיפוחיו של קוהל .  שר החוץ הראשון שלה ,  פרנק-ולטר שטיינמאייר ,  כיום הנשיא ,  היה ראש מטהו של שרדר .  אלה נתונים החשובים להבנת הצלחתה של הדיפלומטיה הישראלית .  
בתחילת העשור שעבר היה האלוף ידידיה  ( דידי )  יערי מפקד חיל-הים .  יערי שאף להכפיל את צי הצוללות . " המשימה ",  אמר לישראלי מקושר היטב בברלין , " היא ארבע-חמש-שש ".  הבעייה היתה כספית ,  לא עקרונית - גודל ההנחה - והמשוכה הגבוהה שבפני יערי הונחה בתל-אביב .  צה"ל לא רצה ביותר מחמש צוללות .  בצדק :  היו עדיפויות גבוהות יותר ,  באוויר וביבשה ובמודיעין וגם בים .  ספינות-הטילים ,  הצוללות והקומנדו הימי הוכנו לפעילות השגרה ,  למבצעים מיוחדים ולמלחמה .  עם כל חשיבותה של ההרתעה האסטרטגית הגלומה בצוללות ,  יקר מדי להשבית אותן לעת מלחמה ממשימות אחרות ,  או לרכוש צוללות נוספות על חשבון הכמות והאיכות ,  בכסף ובאנשים ,  הנחוצים ליחידה 8200 ,  לסייבר ,  לכיפת ברזל .  

ממשה  ( בוגי )  יעלון דרך דני חלוץ ועד לאשכנזי ,  הצבא - למרות יערי ובהסכמת יורשיו - התכנס סביב חמש צוללות .  במקביל ,  בברלין ,  חתם שרדר ביומו האחרון בתפקיד ,  22 בנובמבר 2005 ,  על אופציה לארבע-חמש-שש .  ראש הממשלה אריאל שרון שמח ושיבח .  טוב שתהיה אופציה .  מימושה הוא כבר עניין אחר .  אבל כך או כך ,  כל מי שהיה מעורה בתוכנית ההצטיידות ,  ובכלל זה במשרד האוצר שממנו התפטר נתניהו ערב פינוי עזה ובתת-ועדת החוץ והביטחון להצטיידות צה"ל ,  ידע שתעשיית הצוללות בגרמניה עומדת על סף גאות ,  לאחר שנות שפל .
 כשנתניהו חזר לראשות הממשלה ,  דבק עדיין צה"ל ,  בפיקודו של אשכנזי ,  בחמש צוללות .  בקיץ 2009 יצא נתניהו לפגישה עם מרקל .  בשיחה בחוג מצומצם ,  בנוכחות יועצה לביטחון לאומי כריסטוף הויזגן ,  ראש המל"ל עוזי ארד והמזכיר הצבאי ,  אלוף מאיר כליפי ,  שמעה מרקל שתי אמירות חשובות ,  לכאורה נפרדות אך טובות שתיהן לעסקי  " טיסנקרופ ":  ישראל תקנה את הצוללת השישית והיא נותנת את בירכתה למכירת שתי צוללות גרמניות למצרים .  כליפי השאיר בידי הויזגן מסמך המפרט את המגבלות והנסיבות המאפשרות לישראל להשלים עם - ולמעשה ,  להעדיף את - גרמניה כספקית צוללות .  המסמך נוסח על דעת המטכ"ל ,  כלל מענה טוב לבעיית הצוללות המיושנות יחסית מדגם 209 והתחשב באחריותה של מרקל לסייע בהשגת עסקים לתעשיית ארצה .  הקנצלרית לא היתה חייבת לקבל אישור מירושלים ;  היא רצתה ,  משיקוליה ,  לוודא שאינה מסכנת את ישראל .
 משמעותה של אותה שיחה היא ,  קודם כל כי נתניהו הודיע למרקל על ההחלטה בדבר הצוללת השישית עוד לפני שהמטכ"ל ,  שהתנגד לכך ,  התבשר על ההנחתה .  שנית , " טיסנקרופ "  היתה יכולה להיערך לייצור שלוש צוללות נוספות ,  מהן אחת לישראל ושתיים למצרים ,  אף שהחוזים נחתמו לאחר שהמניות בעסקי מיליקובסקי נמכרו ;  זה דומה להשקעה בחברת נפט או גז שמצאה מרבץ בטוח ,  לפני שהקידוחים יניבו .  שלישית ,  שהיה כדאי ,  ואפילו גאוני ,  להחזיק במניות של חברה המתמרנת לקראת מהלך עיסקי מול  " טיסנקרופ ";  אמנם לא כל כך גאוני כמו מכירת המניות שנה לפני כן ,  בקיץ 2008 ,  כי מאז איבדו מחצית משוויין .  
יתכן שלנתניהו יש הסבר משכנע להשקעותיו ,  לדיווחיו לרשויות השונות ולהסתרת מקצת ממהלכיו מהגורמים האמונים על ביטחון המדינה .  הסבר כזה עדיין לא ניתן ,  בוודאי לא באולפן של ערוץ 12 .  מה שאומרים עליו הרמטכ"לים ושרי הביטחון בשנים 2009-2015 ,  ששלושה מהם עומדים בראש כחול-לבן  ( הרביעי ,  אהוד ברק ,  שותף מהיציע לביקורתם )  ,  אינו מספיק להפללה ,  אך די בו לחייב את מנדלבליט לחקירה .  ההכחשות אינן מייתרות חקירה .  עלילת-דם ,  או עלילת-ים ,  אין כאן .  
נתניהו גם לא הסביר אמש מדוע סירב עד כה לאשר פומבית מה שנטען כלפיו בעניין הברכה הישראלית למנת הצוללות הבאה למצרים .  ההגיון שעמד ביסוד אישור המנה הראשונה - שמוטב שהצוללות תיוצרנה במדינה מאירת פנים ומכניסת אורחים ,  לא ברוסיה או בסין - נסדק במקצת ,  בגלל שיכלול הדגם ,  אך לא התבטל לחלוטין .  מגוחך לטעון שהמידור בסוגייה זו חל גם על שר הביטחון ועל הרמטכ"ל  ( כבר גדי איזנקוט )  .  מי בצה"ל היה אמור לנצל את היתרונות שבהכרת הצוללות המצריות לפני ולפנים ?  גמדים שקופים שיסתננו לכלי-השיט בהיחבא וימתינו שם להוראה אישית מנתניהו ?  ומה יקרה אחריו ,  ברבות הימים ?  מעניין מה יעביר בחפיפה לגנץ .
 נתניהו למד בשבוע האחרון איך מרגישים כשננעץ הקצה החד של התעמולה .  במקום לטעון שזה אינו הוגן ,  הוא יכול לרוות נחת כמורה הדור ,  בלי להתקנא בבנו - טוב ,  אותו הוא אוהב ,  אם כי לפתע הוא ישות נפרדת ,  שהאחריות עליה פגה - ובתלמידיו .
 מי שראו מקרוב את נתניהו מתפקד במשברים ביטחוניים התלבטו אם המונח הנכון הוא  " היסטריה "  או  " פניקה ".  לפי אמש ,  המחלוקת הוכרעה :  זאת אולפניקה .  

לחוץ ,  היסטרי ,  מבוהל :  נתניהו הגיע לריאיון בהפתעה - ויצא רע משנכנס
ראש הממשלה הסתבך בסוגיית המידע שבידיו על התוכן שנפרץ אצל גנץ ,  לא הצליח לתעתע בהסבריו בנוגע לגזענות ונכשל בלספק הסבר מניח את הדעת על הצוללות .  26 שנה אחרי מופע האימים הטלוויזיוני בעניין הקלטת הלוהטת ,  ה"אולפניקה "  של נתניהו מעולם לא נראתה ברורה כל כך

