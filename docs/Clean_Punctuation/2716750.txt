אשתו של בנט : " יאללה ,  אל תהיה ילד ,  רד מזה "
 מה הוביל להתנצלות בפני נתניהו ?  מה הקשר בין שלדון אדלסון לבחירות לנשיאות ?  וכיצד העבירו הח"כים את 24 השעות באושוויץ ?  לכל שאלה תשובה ,  בטור השבועי של כתבנו הפוליטי
לפי שעה ,  ראש הממשלה בנימין נתניהו ושר הכלכלה נפתלי בנט תקועים זה עם זה .  ממש כמו בפרק לא מוצלח של האח הגדול ,  הם לא הולכים לשום מקום .  עבור יו"ר האופוזיציה יצחק  ( בוז'י )  הרצוג ,  טרם בשלה העת להיכנס לממשלת נתניהו ,  בטח לא כשהשיחות עם הפלסטינים רחוקות מאוד מפריצת דרך דרמטית .  אם ייכנס ,  איך יסביר זאת לבוחריו ?  הוא יגיד שנכנס כי ראש הממשלה נעלב מבנט ?  כניסה של ש"ס או של יהדות התורה לממשלה לא באה בחשבון בגלל הווטו שהטיל לפיד בנושא .  אז מה נשאר ?  ממש כמו ישראל והפלסטינים ,  גם בנט ונתניהו עוסקים בניהול הסכסוך ,  ולא בניסיון לפתור את הבעיות ביניהם .  יש שבועות רעים ויש שבועות רעים יותר ,  אבל כל עוד הסוגיה המדינית לא מוכרעת לכאן או לכאן ,  לא בשלה העת לשינויים בממשלת נתניהו השלישית .  
סיעת יחיד :  לכל הטורים של עמרי נחמיאס
ובכל זאת ,  השניים התעלו על עצמם השבוע בסדרה הדדית של תדרוכים ארסיים ,  אפילו כשלוקחים בחשבון את עברם המשותף :  בוס וראש לשכה לשעבר ,  שסיימו את יחסי העבודה שלהם בפיצוץ גדול ומסתורי ,  כאשר ברקע רמז בנט לשבירת כלים עם אשת ראש הממשלה  ( "היינו יחד בקורס טרור ")  .  הטענה כי מערכת היחסים העכורה בין בנט לבין משפחת נתניהו היא הסיבה האמיתית למשבר עלתה השבוע שוב ושוב מצד בכירים בבית היהודי .  
השבוע שחררה לשכת נתניהו בלון ניסוי ,  לפיו מתנחלים יוכלו להישאר בריבונות פלסטינית בהסכם עתידי .  בנט שמע לראשונה על הרעיון כבר ביום ראשון בצהריים ,  עת הגיע לביקור תנחומים בביתו של יו"ר הכנסת יולי אדלשטיין ,  החליט  " לירות בבלון הזה בתותח הוביצר ",  כדבריו ,  ובחר לפרסם הודעה שבה כתב כי מדובר ב"אובדן עשתונות ערכי ".  
במקביל ,  ארבעה סגני שרים מהליכוד התחרו ביניהם בשאלה מי תוקף יותר את נתניהו על הפרסום .  הבולט מכולם היה דווקא מקורבו הגדול ,  אופיר אקוניס ,  שבהודעה לתקשורת כתב : " במילה אחת - הזוי !  ".  ציפי חוטובלי כינתה את ההצעה  " תכנית שתפקיר את ההתיישבות היהודית ולא תזכה לתמיכה פוליטית ".  ככל הידוע ,  איש מאותם ארבעה סגני שרים לא ננזף בתקשורת .  ראש הממשלה גם לא התפנה מעיסוקיו כדי להכריח אותם להתנצל בפניו על הטון ועל הסגנון .  אבל כנראה שלא כל מה שמותר לאקוניס מותר גם לבנט .  
נכון ,  גם יו"ר הבית היהודי לא בדיוק נהג בחוכמה בהתבטאות כלפי ראש הממשלה ,  ובפרץ אימפולסיביות עוד חזר לעשות סיבוב נוסף על אותה אמירה לא מוצלחת ,  בנאום שנשא ביום שלישי בכנס המכון למחקרי ביטחון לאומי .  נתניהו דרש מבנט להתנצל ,  ולראשונה בכנסת ה-19 איים על מישהו משריו בפיטורים .  בנט שמע ,  והוריד פרופיל כדי לחשוב מה לעשות .  אתמול הוא התחמק מעיתונאים שרדפו אחריו בכנסת  ( כאשר במחזה סוריאליסטי נשאל במסדרון שוב ושוב אם הוא מתכוון להתנצל ,  ובתגובה פירט את עמדתו לגבי מאבק היוצרים בנוגע לתמלוגים ,  שעליה מעולם לא נשאל )  ,  ונעל את עצמו בלשכה עם איילת שקד ועם אורי אריאל .  בסוף הוא שוחח עם רעייתו ,  גילת . " יאללה ,  אל תהיה ילד ,  רד מזה ",  היא אמרה לו .  אז הוא החליט ללכת על התנצלות .  בערך . " אם ראש הממשלה נפגע ,  זו לא הייתה הכוונה "   זה היה נוסח ה"התנצלות "  שנתן בנט .  פניות חוזרות ונשנות ללשכת ראש הממשלה בניסיון להבין אם זו הייתה הכוונה בדרישה  " להתנצל באופן חד וברור ",  לא נענו .  
הלקח המרכזי מהסכסוך השבועי הוא כי נתניהו מחפש דרך להיפטר מבנט ,  וברגע שתהיה לו הזדמנות הוא יעשה זאת .  עד אז ,  צפויים לכל הצדדים עוד רגעי מבוכה רבים .  
השבוע פורסם בוואלה !  חדשות כי דוד לוי מחמם מנועים לקראת התמודדות על תפקיד הנשיא הבא .  את הלובי בכנסת הוא מקבל מראש עיריית מודיעין ואחד האנשים החזקים בליכוד ,  חיים ביבס ,  הנחשב גם למקורב מאוד לראש הממשלה .  בקרוב הוא צפוי לקבל החלטה ,  ובסביבת אחד השרים התמוגגו : " לפי הבאזז הוא הנשיא הבא ,  ביבס מריץ אותו חזק ואם הוא יחליט להיכנס הוא יזכה לתמיכת הליכוד ".  
לגבי סילבן שלום ,  ליכודניק אחר ששוקל לרוץ ,  השרים של מפלגת השלטון קצת פחות נדיבים .  אחד מהם מנסה לקדם חוק שיכפה תקופת צינון ממושכת על נשיאים לשעבר ,  מתוך חשש מהתרחיש שהעלה יוסי ורטר ב"הארץ ",  לפיו אם שלום ייבחר ,  הוא עלול להחליט לקטוע את הכהונה באמצע ולהתמודד לתפקיד ראש הממשלה בבחירות הבאות .  
בסביבת שלום גיחכו מהיוזמה ואמרו כי אם אותם שרים היו מבינים דבר או שניים בפוליטיקה ,  הם היו מתנדבים לעמוד בראש המטה שלו . " זה גם מפנה שלושה תיקים שסילבן משאיר אחריו ,  אבל יותר מזה  אם הבחירות יוקדמו ויתקיימו פתאום ב-2015 או ב-2016 ,  ברור שסילבן לא ירוץ אחרי שנה בתפקיד .  יש יותר סיכוי שבזמן כהונת הנשיא הבא נתניהו יפרוש מהתפקיד ,  שכן הוא לא יכהן 13 שנה ברצף .  הוא לא רק מפנה תיק ,  הוא גם מפנה מקום בקרב על הנהגת הליכוד העתידית ".  
בינתיים ,  שלום ,  שעל הנייר נחשב לבעל סיכויים טובים להיבחר לתפקיד ,  מתמהמה ,  ובכל יום שעובר הוא מאבד מהמומנטום שלו .  גורם המעורב גם הוא במרוץ ,  מצא הסבר מקורי לפיו אין סיכוי ששלום יקבל את התפקיד :  לדבריו , " אין סיכוי ששלדון אדלסון ישלים עם זה שנוני מוזס שם רגל בבית הנשיא ".  
" כנראה שסילבן לא יקבל את התמיכה של נתניהו ",  אמר בכיר בימין . " אבל השאלה היא איזה משקל יש למילה שלו בשאלה במי לתמוך בהצבעה חשאית ".  
הכנסת שלחה השבוע לא פחות מ-54 מטובי בניה ובנותיה על מנת לציין את יום השואה הבינלאומי באושוויץ .  כדי להוכיח לציבור שאין כאן בזבוז כספי ציבור ,  יצאה הכנסת מגדרה וארגנה לוח זמנים של 24 שעות רצופות ,  ללא הפסקה וללא לילה במלון ,  ובמהלכו התקיימו ארבעה אירועים בשתי ערים שונות .  
בפועל ,  הנסיעה הזו נראתה כמו פוטואופ אחד גדול ,  עם אווירה של טיול שנתי .  חברי הכנסת היו אמורים לעבור סיור באושוויץ .  את אחת הקבוצות ,  שבה היה חלק כותב שורות אלו ,  הדריכה ח"כ שולי מועלם מהבית היהודי .  ההדרכה הייתה מקצועית ומרתקת ,  אלא שאחרי שעה וחצי שבהן צולמו חברי הכנסת מכל זווית אפשרית ,  הם והכתבים קיבלו הוראה  " להגיע בדחיפות לקרמטוריום ",  והסיור נקטע הרבה לפני שרובם הצליחו לקבל מושג בסיסי על מה שהתרחש בנורא שבמחנות ההשמדה .  
משם עברה המשלחת ,  שמנתה כ-300 אנשים ,  לשני טקסים שונים ,  אחד מהם נמשך כשעה ,  בחוץ ,  בקור של 8- מעלות ,  כאשר בקהל ניצולי שואה בעשור התשיעי לחייהם .  אם לא היה די בכך ,  המשיכו נבחרינו לסשן גב אל גב פרלמנטרי :  נאום של חבר כנסת ונאום של חבר  " סיים "  פולני .  במקום לבחור נציג ,  שניים ,  או אפילו חמישה מכל מדינה ,  אפשרו המארגנים הקראה של כמאה  (  !  )  נאומים ,  עד שהוחלט לעצור את המחזה הביאזרי לטובת ארוחת ערב ביזארית לא פחות ,  שאורגנה על ידי העמותה התורמת .  לארוחת הערב ההמונית הוזמן אנדראה בוצ'לי ,  שעלה סביב חצות לשיר במשך כחצי שעה לקהל של חברי כנסת ,  ניצולי שואה ומוזמנים שונים ,  אחרי שהתרוצצו 20 שעות מאירוע אחד לאירוע אחר .  איך זה תרם לקידום זכר השואה ?  אולי המטרה הייתה בכלל להאדיר את שם התורם ואת שם היוזמים מהכנסת ,  וכך מצאו עצמם הח"כים משמשים ניצבים באירוע עם לוח זמנים צפוף בצורה מופרכת ,  שבפועל לא ברור מה תרומתו לזכר השואה ?  לא יכול להיות .  
אחרי שדאג להעביר בקריאה טרומית את החוק שיאסור על השימוש במילה  " נאצי ",  התפנה ח"כ שמעון אוחיון  ( ישראל ביתנו )  לטפל במילים שצריך כן לומר .  הוא וח"כ רות קלדרון  ( יש עתיד )  ,  דורשים מחברי הכנסת לומר  " יחדה "  במקום קואליציה ו-"נגדה "  במקום אופוזיציה .  ומה לגבי  " חפרה "  במקום חברי כנסת שעסוקים כל היום בדברים איזוטריים ? 
לפניות לכתב עמרי נחמיאס - omri_n@walla.net.il 

אשתו של בנט : " יאללה ,  אל תהיה ילד ,  רד מזה "
 מה הוביל להתנצלות בפני נתניהו ?  מה הקשר בין שלדון אדלסון לבחירות לנשיאות ?  וכיצד העבירו הח"כים את 24 השעות באושוויץ ?  לכל שאלה תשובה ,  בטור השבועי של כתבנו הפוליטי

