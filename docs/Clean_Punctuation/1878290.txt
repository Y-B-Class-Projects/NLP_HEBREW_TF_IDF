ההונים באים
בעוד הצעות החוק השנויות במחלוקת אשר נוסחו בשבועות האחרונים מעוררות הדים ,  מזהיר קניוק מפני פגיעה אנושה בדמוקרטיה , " אם הימין הליברלי לא יתעורר - תימחק מדינת ישראל שאנו מכירים "
 ההונים מנצחים כי למנהיגם יש כוח ;  חברי סיעתו עושים מה שהוא רוצה ,  עבדים ושפחות הם ,  אף כי חלקם דוקטורטים במתימטיקה וגאונים בשח הולכים הם בתלם ועושים את רצון אדונם וכמו בשיר הידוע ,  המפקד נתן פקודה לסגת החיילים הולכים קיבינימט .  
מי פילל שבנו של מנחם בגין ושלי יחימוביץ ישבו יחד תחת קורת גג אחת מתחבאים מהסכנה .  שר החינוך הראשון של ישראל אמר שהוא הולך בעיניים עצומות אחרי בן גוריון אבל מידי פעם הוא פוקח אותן לראות אם גם בן גוריון עוצם עיניים .  נתניהו שרוצה לייבא רופאים הודים ולהעביר את בנות ישראל לאנטרקטיקה כדי שלא תפרענה לחיילי ישראל הקדושים ,  יצר מצב שלראשונה מאז מלחמת העצמאות שמאל וימין נהיו חבר עבדים גם יחד .  ההוני ולגיונות הימין הקיצוני המשיחי יחד אתו שבו את נתניהו שלא פקח עיניים בזמן ,  ומאיימים על שלטונו יותר מצד לכולנו .  ההוני החל בסכירת פיות אוהביו ,  סימם אותם בכוחו העצום ,  שר להם את התקווה בלי אף תו נכון כדי שיתפקעו הנבלים שהם אנחנו והוא עשה יד אחת עם הדתיים שנגדם בבתי המשפט כדי להגדיל את כוחו ,  ואלה שבחרו בו על מנת שישפר את מצבם מול הרבנים נבגדו על ידו יחד עם הרבנים ששרים את שמו בכוסף כי הוא הבוגד בהם אבל גם האבא הגדול שהם רצו .   בניגוד לארצות הברית ,  לנו אין חוקה ומה שיקבעו ההונים הימניים הקיצוניים והמשיחים יישאר .  לראשונה מאז מלחמת העצמאות נכנסו תלמידו של ז'בוטינסקי ובנו של בגין לחדר אטום יחד עם זהבה גלאון .  כמו הטנקים הפרימיטיביים ,  ה-T-34 של הרוסים שהפתיעו וניצחו את הטכנולוגיה הגרמנית במלחמת העולם ,  גם ההונים שלנו יודעים איך מחסלים בגסות לא רק את מה שהווה אלא גם את מה שעשינו כאן במאה שנים .  המלחמה שלהם היא נגד העבר שלנו ,  נגד התרבות שלנו ,  נגד ההיסטוריה שלנו ,  נגד אלפי הלוחמים שנהרגו על הגנת הארץ ,  נגד הציונות בת מאה השנים שגם אם שגתה ,  הקימה מדינה ,  מצאה בית לניצולי השואה שאף מדינה לא רצתה בהם ,  בנתה צבא ,  ניצחה במלחמות ,  הקימה לניצולי השואה צריפים ובתים ובראה חקלאות ותעשייה .  ההונים הורגים עכשיו את מה שהיה כי מה שהיה בלעדי ההוני הגדול צריך למעוך .  הם מנצחים את הציונות הכאובה שלנו כי יש בה תקווה ,  והונים אינם רוצים אנשים מקווים הם רוצים שהמנהיג יחליט וידעו מה לקוות .  הם אומרים ובצדק :  הבאנו לכם מדע ,  תיאטרון נהדר ,  טכנולוגיה ,  אהבת עבודה ,  רפואה ,  הייטק ומאות אלפי שעות לימוד ,  אבל משהו דמוי חופש עם ערבים בארץ היהודים וללא וויכוחים עמוקים על העתיד הוא מסוכן .  חופש הוא מה שמנהיג רב כוח יודע שהוא חופש .  הונים אינם יכולים להיות לא הונים .  הם מבצעים מהפכה נגד המשפט ,  נגד הציונות נגד הדרך הזהירה בה הלכנו אנחנו .  ימין ושמאל רצו מולדת לבנות ובית משפט עליון שיהיה לפיד חירות ולא יהיה משפח .  עם יציקת התשתית של שר המשפטים עם ליברמן לא יהיה לנו עוד היהלום השיפוטי הזה שבכתר .  ההונים יעשו מה שנביאו של ליברמן עושה עכשיו ברוסיה ,  כמה שנות דמוקרטיה לא נחוצות לו עוד ,  וסטלין חוזר ממרתפי האינקוויזיציה הסובייטית כך שלהוני שלנו יש ממי ללמוד .  
בעוד חודשים מספר המילים שאני כותב כאן יעלו לי במאסר .  לא נוכל למתוח ביקורת .  ערוץ 10 ייסגר .  דרוקר האמיץ שבעיתונאים יועף ,  ולא רק קרן נויבך אלא כולנו לא נעבור מסך .  לנסיכי הימין נותרו רק חודשים מעטים לחזור ולהיות תלמידיו של ז'בוטינסקי הליברל הימני ,  אך המאמין בחוק ובדמוקרטיה יען כי הם כן יכולים לשנות ;  יש לכם מעמד בימין ,  אם לא יעירו את נתניהו מחלום שבירת כל הכלים ,  נמחק כמדינת ישראל שהייתה ורצינו שתהיה ושאנחנו מכירים כזרים בהווה המסוכן ביותר בו חיינו אי פעם .
 
ההונים באים
בעוד הצעות החוק השנויות במחלוקת אשר נוסחו בשבועות האחרונים מעוררות הדים ,  מזהיר קניוק מפני פגיעה אנושה בדמוקרטיה , " אם הימין הליברלי לא יתעורר - תימחק מדינת ישראל שאנו מכירים "
 
