נאום רה"מ בקונגרס - פגיעה בבוחר הישראלי
ראש הממשלה הודיע שיישא את נאום  " בר אילן 2 "  בפני הקונגרס האמריקאי .  אמנון הררי תוהה מדוע לא בחר נתניהו לשאת דברים כה חשובים בפני כנסת ישראל ,  המייצגת את רצון בוחריו
בשבוע שעבר הודיע ראש הממשלה ,  בנימין נתניהו ,  כי קיבל הצעה מיושב-ראש בית הנבחרים האמריקאי ,  לשאת נאום מדיני בפני שני בתי הקונגרס .  בכך אישר נתניהו את השמועות שנפוצו לאחרונה ,  לפיהן הוא מתעתד לשאת את נאומו המדיני ,  שזכה לכינוי  " נאום בר-אילן 2 ",  בפני בית הנבחרים האמריקאי - ולא בפני כנסת ישראל .  מדובר בנאום שבו - לפי נתניהו - תוצג דרכו המדינית להשגת הסדר עם הפלסטינים .
 יש להניח שכל דרך פעולה שתוצג בנאום תשא בצדה השלכות מרחיקות לכת עבור כלל הציבור הישראלי ,  ובוודאי עבור ציבור המתנחלים .  ומכאן נשאלת השאלה ,  מדוע בוחר נתניהו להציג את משנתו המדינית דווקא מול פרלמנט זר ,  ולא מול המוסד המייצג את בוחריו - את אלה שמשלמים לו את המשכורת ? 
אין זו הפעם הראשונה ,  כמובן ,  שנתניהו בוחר להימנע מלשאת נאומים מכריעים בפני הכנסת .  את נאומו המדיני הקודם ,  הלא הוא  " נאום בר-אילן "  הראשון ,  נשא באוניברסיטה הרמת-גנית .  אז ,  הייתה לו סיבה פוליטית-פנימית :  ראש הממשלה הציג תוכנית להקמת מדינה פלסטינית ,  דיבר על כך שלא יופשרו קרקעות להתנחלויות חדשות - וסבר שנשיאת הנאום בלבה של אחד מסמליה הגדולים של הציונות הדתית יסייע בוודאי להכשרת לבבותיהם של המתנחלים לתהליך .
 נתניהו לא היה הראשון לצאת מכותלי הפרלמנט הישראלי במטרה להשמיע הכרזות מדיניות חשובות .  ב-2003 היה זה ראש הממשלה דאז ,  אריאל שרון ,  שבחר להכריז על תוכנית ההתנתקות הישראלית מעזה דווקא בכנס הרצליה .  הדבר עורר ביקורת ציבורית עוד בזמנו ,  אך גם בשנים שלאחר מכן המשיכו בכירי הפוליטיקאים הישראלים להעדיף את בימת הכנס היוקרתי  ( והפרטי )  על פני משכן הכנסת בכל הנוגע לנאומים גורליים .
 החלטותיהם של ראשי הממשלה להדיר את נאומיהם מהבימה המרכזית של הדמוקרטיה הישראלית ,  פוגעת במעמדה ופוגעת בזכותו של הציבור לקבל דין וחשבון מנבחריו .  הכנסת היא הגוף הנבחר בישראל - ולא ראש הממשלה .  היא זו שבזכות הרוב שנרשם בה זכה נתניהו בתפקידו .  בפניה הוא צריך להציג את תוכניותיו ,  גם אם יזכה לביקורת ערה במהלך הנאום מנציגי שני צדי המתרס הפוליטי - בניגוד למחיאות הכפיים הסוערות הצפויות מחבריו הטובים בגבעת הקפיטול .  ייתכן שביקורת זו לא תהיה נעימה - אבל היא בהחלט ראויה ואף נדרשת בתהליך הדמוקרטי .  הוויכוח שיתעורר במהלך הנאום ולאחריו יהיה הביטוי השלטוני לרחשי לבו של הציבור ,  שאת דעתו מבקשים רק אחת לארבע שנים - וטוב שכך .
 נתניהו טוען כי הישגי הממשלה לא זוכים לכיסוי הראוי בתקשורת ,  וכפועל יוצא גם לא מקדמים את הערכת הציבור כלפי תפקודו :  איך לדעתו יוכלו הישראלים להעריך את הישגיו או את עמדותיו ,  אם הם מוצגים מעבר לים ,  בנאום שישודר ככל הנראה בשעה שהישראלים עצמם ישנים את שנת הלילה ? 
זלזולו של ראש הממשלה בכנסת הוא בבחינת המשך ישיר לזלזולם של בכירי ממשלתו בסמלי השלטון הישראלים .  שר החוץ שלו מזלזל בקביעת היועץ המשפט לממשלה ,  לפיהן יש ראיות להוכחת אשמתו  ( בכפוף לשימוע )  בהלבנת הון ,  במרמה ובעבירות נוספות ,  ולא מוצא בקביעות אלה פסול בהמשך כהונתו בתפקידו .  שר הביטחון של נתניהו הגדיל לעשות כשזלזל ברצונם של בוחריו ,  והחליט לנצל את קולותיהם כדי להקים מסגרת פוליטית משוחררת מדין הבוחר ומרצונו .  
חברי הכנסת מהשורות האחוריות הפנימו כי אם ראש הממשלה מייחס ערך זעום לכנסת ישראל ,  אין סיבה שהם לא יעשו כן ,  ובשורת הצעות חוק המביישות את אולם המליאה ,  תרמו את חלקם לביזוי הכנסת .  אם אין  " ב ?  ? ל ? ב ?  ? ית ",  הכל מותר .  כבודה וחשיבותה של הכנסת - ולפיכך גם של הבוחר הישראלי - נרמסו עד דק .
 נתניהו רוצה לרתום לצדו את הציבור האמריקאי ואת נשיאו ,  ברק אובמה .  אין להפחית במאום מחשיבות התמיכה האמריקאית בישראל ,  או בלחצים שמופעלים על ראש הממשלה מהבית הלבן ,  ודוחפים אותו לקדם מהלך מדיני משמעותי .  אולם ספק אם העברת הנאום מוושינגטון לירושלים ,  תפגע בשביעות הרצון האמריקאית מתוכנו של הנאום או מהפעולות שיחייב .  האמריקאים כבר שמעו בעבר הבטחות ישראליות ,  וניתן להעריך שמעבר לרטוריקה המשובחת של ראש הממשלה ,  הם יבקשו לראות גם תוצאות .  אלה בכל מקרה לא יצאו לפועל מוושינגטון - אלא מירושלים .  
אם אכן מדובר בנאום המתווה דרך מדינית ,  הרי שמדובר בנושא העומד בראש סדר העדיפויות של הבוחר הישראלי ,  בסיבה שבגללה נבחר נתניהו לתפקידו .  אם אכן יוצג שם מתווה למשא ומתן מול הפלסטינים ,  שישפיע ישירות על חיי כל הישראלים ,  ובוודאי על תושבי יהודה ושומרון - מן הראוי שראש הממשלה יציג אותו קודם כל לישראלים עצמם ,  אלה המשלמים לו את המשכורת .  אלא אם כן ,  כמובן ,  נתניהו מאמין שלא בוחריו מקנים לו את הונו הפוליטי ,  או האחר .
 
נאום רה"מ בקונגרס - פגיעה בבוחר הישראלי
ראש הממשלה הודיע שיישא את נאום  " בר אילן 2 "  בפני הקונגרס האמריקאי .  אמנון הררי תוהה מדוע לא בחר נתניהו לשאת דברים כה חשובים בפני כנסת ישראל ,  המייצגת את רצון בוחריו

