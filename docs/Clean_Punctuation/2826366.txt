 " הנחייה לעבור על טורי הרכילות ?  האוזניים נשרפות כששומעים דבר כזה "
 תחקיר בן שני חלקים שפרסם ברק רביד ב"הארץ "  הצביע על התנהלות בעייתית של לשכת רה"מ בכל הנוגע לעבודת מחלקת התקשוב במערך ההסברה הלאומי .  רביד : " מערך התקשוב לא הוקם כדי לצרוב עשרים או שלושים דיסקים עם כתבות מתכניתו של גיא פינס "
 תחקיר בין שני חלקים שפרסם היום ואתמול כתב  " הארץ "  ברק רביד חשף פרטים מביכים על פעילות מחלקת התקשוב במערך ההסברה הלאומי במשרד ראש הממשלה ,  פרטים ששפכו מעט אור על יחס ראש הממשלה ורעייתו לפרסומים על אודותיהם בתקשורת ,  ועל האופן שבו הופעל מערך ההסברה הלאומי לצרכים אישיים ופוליטיים .  תפסנו את רביד הבוקר לשיחה על ממצאי התחקיר ,  ועל היחסים שלו עם אחד ממושאי הסיקור הקשים בסביבה .  
מה לא בסדר בזה שאנשי התקשוב של לשכת ראש הממשלה עוקבים אחרי פרסומים שנוגעים לראש הממשלה ?   
" אחרי פרסומים שנוגעים לראש הממשלה זה בהחלט יכול להיות סביר ותקין ,  השאלה אילו פרסומים ואיזה פעילות של ראש הממשלה .  הרי יש את מוסד ראש הממשלה ויש את בנימין נתניהו ,  אלה שתי ישויות נפרדות שמקרה ,  בשש השנים האחרונות ,  יש בניהן חיבור .  אבל תפקיד מערך ההסברה הלאומי במשרד ראש הממשלה ומחלקת הקשבות היא לעסוק בעניינים שהם עניינים ממלכתיים שקשורים לעבודת המוסד שנקרא ראש הממשלה ,  ולא לעסוק באיש שנקרא בנימין נתניהו .  כלומר התפקיד של המחלקה הזאת היא לספק לראש הממשלה וליועציו הבכירים מידע על פרסומים בתקשורת שנוגעים לעבודת הממשלה .  על אירועים מדיניים ,  בטחוניים ,  כלכליים חברתיים ויתר אירועים חדשותיים גדולים שראוי שראש הממשלה יכיר בזמן אמת ".  
אילו הוראות בולטות והנחיות חריגות מצאת שניתנו לקשבים ?  על איזו סוג של פרסומים בתקשורת הם הונחו לשים דגש ?  
" לפי ההנחיות של נציבות שירות המדינה חל איסור חמור על פוליטיקאים - שרים ,  חברי כנסת וראש הממשלה ,  להטיל על עובדי מדינה משימות הנוגעות לעניינים פרטיים או לעיסוקים פוליטיים .  אותו איסור ,  אפילו חמור יותר ,  חל על אותם עובדים עצמם שגם אם מנחים אותם לעשות פעולות כאלה הם צריכים לסרב לבצע אותם כיוון שמדובר בעבירה על החוק ועל נהלי נציבות שירת המדינה ".   
" אולם כך למשל ,  מעקב אחר פרסומים בתקשורת על ענייניה האישיים של משפחת נתניהו ,  דיווחים על הגברת שרה נתניהו ,  דיווחים על ילדיו של נתניהו ,  דיווחים על אביה של רעייתו מר שמואל בן ארצחי המנוח .  אלה דברים שהיו ברור לכל שאין בינם לבין מוסד ראש הממשלה דבר והם רק נועדו לספק שירותים לאנשים פרטיים שנקראים בני משפחת נתניהו .  הרי מערך התקשוב בלשכת ראש הממשלה לא הוקם כדי לצרוב עשרים או שלושים דיסקים עם כתבות מתכניתו של גיא פינס שעוסקות בשרה נתניהו .  נעשה פה שימוש במשאבי מדינה לצרכים אישיים של משפחת נתניהו ".  
מה מלמדות אותנו העדויות הללו על יחס ראש הממשלה וסביבתו לפרסומים באמצעי התקשורת ?   
" חשוב לומר ,  מדובר במידע רב שנאסף לצורך התחקיר הזה והוא כולל גם עדויות של מספר גדול של עובדים בהווה ובעבר באותה מחלקת תקשוב ,  גם מסמכים פנימיים של המחלקה וגם הנחיות שנשלחו בדואר האלקטרוני הפנימי ממנהל המחלקה מר אברהם פינקלשטיין לעובדים ,  באופן רשמי בחתימתו ,  דברים שאיש לא יכול לומר עליהם שלא היה ולא נברא .  במסמכים האלה ,  המגובים בעדויות ,  נכתב בבירור שדיווחים ופרסומים על הגברת נתניהו ועל משפחת נתניהו הם נושאים רגישים שיש להם עדיפות עליונה .  עצם זה שנאמר לאנשים לעבור על טורי הרכילות בעיתונות היומית והכלכלית כדי לראות אם יש דיווחים על משפחת נתניהו - האוזניים נשרפות כששומעים דבר כזה ". 
הזכרת קודם את גיא פינס ,  אילו עוד אנשי תקשורת ועיתונאים ספציפיים היו מצויינים בהנחיות ?   " יש במסמכים התייחסות לשורה ארוכה של עיתונאים ותכניות ספציפיות .  הדוגמה הבולטת ביותר היא שני הפרשנים רביב דרוקר מערוץ 10 ואמנון אברמוביץ' מערוץ 2 שגם ידועים בביקורתיות שלהם כלפי מר נתניהו ,  שההנחיה שקיבלו הקשבים היא לתמלל באופן מלא כל דבר פרשנות שהם מוציאים מפיהם ולדווח עליו לראש הממשלה ויועציו .  זה אגב בגדר הלגיטימי ,  אני מניח שלרוב מר דרוקר ומר אברמוביץ' מדווחים על נושאים שהם מדיניים ,  בטחוניים וכלכליים כך שזה סביר - אבל נותן הצצה לסדר העדיפויות של נתניהו ומי הם העיתונאים מהם הוא יותר חושש ".  
קולגה שלך ,  אטילה שומפלבי מ-ynet ,  צייץ אמש שראש מערך ההסברה לשעבר ניר חפץ מכחיש כל קשר לפרסומים .  מה אתה אומר על התגובה הזו ?   
" בכתבה שפרסמנו אתמול ובכתבת המשך שפרסמנו היום לא צוין בשום מקום שיש הנחייה כלשהי שהגיעה מניר חפץ .  זה פשוט לא צוין בכתבה ,  כך שקצת מוזרה לי התגובה של מר חפץ ,  ואולי היא בבחינת על 'ראש הגנב בוער הכובע' .  העובדות הן שמר אברהם פינקלשטיין ,  שמנהל את מחלקת התקשוב - שאגב אין לי אליו שום טענה והוא עובד ציבור מקצועי ומסור - הוא מונה על ידי ניר חפץ ,  כאשר הוא הגיע לתפקיד ראש מערך ההסברה הלאומי מידיעות אחרונות הוא הביא עמו את מר פינקלשטיין שעבד גם הוא בידיעות אחרונות והוא שמינה אותו לתפקיד ".  
" עובדה נוספת היא שבחלק מהתקופה ,  חלק מההנחיות עליהן דיווחנו היום ואתמול למעקב אחרי פרסומים סביב משפחת נתניהו ויריביו - הן ניתנו בין השאר בתקופה בה מר חפץ היה ראש מערך ההסברה הלאומי .  הן אגב ניתנו גם בתקופה שבה גידי שמרלינג היה ראש המערך ההסברה הלאומי וגם בתקפה שבה לירן דן היה ראש מערך ההסברה הלאומי - וזה גורם לי לחשוב שמי שנתן את ההנחיות לא היה ראש המערך אלא כנראה גורמים הרבה הרבה מעליו .  ושוב ,  אין לי שום טענה לניר חפץ ומוזר מדוע הוא טרח לומר שלא היה לו שום קשר לדברים ".  
והכחשה לפיה הפרסום שהייתה הנחיה לעקוב אחר מדורי רכילות היא שקר ?  
" לגבי האם הדברים הם נכונים או לא - מספיק להתסכל בתגובות של משרד ראש הממשלה גם אתמול וגם היום שבהן נכתב שאכן התגלו נהלים פנימיים כפי שאנחנו דיווחנו עליהם וכעת הם יתוקנו וישונו ,  כך שבמידה ומשרד ראש הממשלה מאשר שהנהלים היו לא תקינים וכעת יתקנו - מה יש לומר מעבר לכך ?  "  
ניר חפץ בהתייחס לפרסומים לפיהם הנחה לעקוב אחר מדורי רכילות : " זה שקר ". 
ניר חפץ מתנער מקשר לתקשוב הרכילות של משפחת נתניהו : " ממש אין לי שום קשר לזה שום כלום ולא היה ". 
שוחחנו לפני שנה ,  אז טענת שלשכת ראש הממשלה כמעט אינה משיבה לשאלות של עיתונאים וידוע שהיחסים שלך עמה באופן אישי לא חמים במיוחד .  מה התחדש מאז ?  הקו הזה נשמר ,  או שאתה מבחין בשינוי גישה ?  
" מאז ומתמיד כאשר היה מדובר בכתבות שהיו ביקורתיות למשפחת נתניהו דווקא במקרים האלה היו נמסרות תגובות ארוכות ומפורטות שלרוב היו אומרות שמדובר בהכפשות וכו' .  כך שבכתבות שפרסמנו אתמול והיום התקבלו תגובות מאוד מפורטות .  בגדול אני חושב שהמצב נותר על כנו - שיתוף הפעולה בין לשכת ראש הממשלה לבין הכתבים המדיניים נותר גרוע כפי שהיה ". 
שום שיפור ,  גם לא לקראת הבחירות ?   
" השיפור היחיד התרחש בעקבות הקמת תא הכתבים המדיניים .  אני חושב שההתאגדות של הכתבים המדיניים לגוף יותר חזק שפועל יחדיו מול לשכת ראש הממשלה כדי בעצם לדרוש את הדברים הבסיסיים ביותר בכיסוי עיתונאי - מענה לשאלות ,  קיום מסיבות עיתונאים ,  קיום תדרוכים של ראש הממשלה ,  אני חושב שהדבר הזה הוכיח את עצמו כמאוד אפקטיבי ולראייה אחרי קרוב לחמש וחצי שנים בהן ראש הממשלה נתניהו כמעט ולא קיים תדרוכים לציטוט ולייחוס במהלך נסיעותיו לחו"ל - מאז הקמת התא בכל אחת מהנסיעות לחו"ל התקיים תדרוך און רקורד ".  
" אני שמח שזה קורה ושהלשכה נענתה לבקשה הזאת ואני חושב שגם במקרה הזה ,  מעבר לכך שהציבור הישראלי מקבל שירות יותר טוב - בסוף גם לשכת ראש הממשלה מבינה שזה הדבר הנכון לעשות ושגם מר נתניהו אינו מפסיד מזה שהוא מוכן לשבת ולהשיב לשאלות לציטוט ולייחוס ".  
תגובת משרד ראש הממשלה ,  כפי שנמסרה להארץ במלואה : " בניגוד מוחלט לנטען על מחלקת התקשוב לא מוטלות משימות פוליטיות .  כמו כן מיד אחרי שהוכרז על הקדמת הבחירות הפיץ מנהל מערך התקשוב בתאריך 3.12.2014 הודעת דואר אלקטרוני לכל הקשבים אליה צורף מסמך של היועצת המשפטית של משרד ראש הממשלה בדבר 'הוראות החלות על עובדי המשרד בתקופת הבחירות לכנסת ה-20' ,  הכוללות את הנחיות היועץ המשפטי לממשלה ונציבות שירות המדינה .  בהודעת הדואר האלקטרוני כתב מנהל מערך התקשוב 'זהו מסמך חשוב מאוד - יש לקרוא בעיון ולמלא בקפידה אחר ההוראות ככל שהדברים נוגעים לנו כיחידת התקשוב ולכל עובד בנפרד' .  שבוע לאחר מכן ב-10.12.2014 הובהר שוב בהודעת דואר אלקטרוני שנשלחה לכל הקשבים כי 'יש להקפיד הקפדה מלאה ומוחלטת על האיסור לעסוק בכל הנושאים הפוליטיים' .
 עוד נמסר ממשרד ראש הממשלה כי  " מבדיקה שנערכה היום במערך התקשוב בעקבות הפרסום בעיתון 'הארץ' עולה כי הציטוטים שהובאו בכתבה הם מתוך חוברת הדרכה פנימית של מערך התקשוב ,  שבמקומה יגובש נוהל מעודכן .  כמו כן מבדיקה מדגמית עולה כי בממוצע שיעור החומרים המופקים בנושאים מדיניים ,  ביטחוניים ,  כלכליים ונושאים לאומיים נוספים מהווה סך של יותר מ-95% מהחומר המופק ,  שנאמד במאות אלפי תקשובים בשנים האחרונות ומשקף את הנושאים שעל סדר היום התקשורתי בנושאי פעולות הממשלה ,  משרד ראש הממשלה על יחידותיו השונות וראש הממשלה .  זאת על סמך בדיקה של אלפי ידיעות שתוקשבו בינואר 2014 ונבדקו היום שוב ".   

" הנחייה לעבור על טורי הרכילות ?  האוזניים נשרפות כששומעים דבר כזה "
 תחקיר בן שני חלקים שפרסם ברק רביד ב"הארץ "  הצביע על התנהלות בעייתית של לשכת רה"מ בכל הנוגע לעבודת מחלקת התקשוב במערך ההסברה הלאומי .  רביד : " מערך התקשוב לא הוקם כדי לצרוב עשרים או שלושים דיסקים עם כתבות מתכניתו של גיא פינס "
 
