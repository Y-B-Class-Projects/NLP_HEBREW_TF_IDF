נתניהו ייכנע לחרדים ? 
ב-2003 הפגין נתניהו כושר עמידות ,  כאשר באמצע מיתון כבד ,  קיצת בקצבאות הילדים .  מירב ארלוזורוב תוהה ,  האם לנתניהו גם כושר עמידות מול מוקד הכוח שבזכותו הוא מכהן - החרדים
כושר העמידה שגילה בשבוע שעבר ראש הממשלה ,  מול תנועת המחאה העממית לשחרור גלעד שליט ,  היה משב רוח מרענן .  לראשונה זה זמן רב גילה נתניהו נכונות לשלם מחיר פוליטי ומחיר בפופולריות שלו עבור עקרונות שהוא מאמין בהם .  הפעם האחרונה שבה גילה נתניהו עמידה כזו על עקרונותיו היתה ב-2003 ,  כאשר התעקש ,  באמצע המיתון הכבד ביותר אי פעם ,  לקצץ בקצבאות הילדים .  
זה היה מהלך שנוי במחלוקת ,  שהביא להטחת ביקורת ציבורית נוקבת בנתניהו ולביסוס דמותו כאיש ימין כלכלי קיצוני ,  חסר לב ורגש .  זה היה גם מהלך ציבורי אמיץ מאין כמוהו ,  שאפשר לישראל לצאת מחוזקת מהמיתון ,  ובעיקר הניע בפעם הראשונה תהליכים של יציאת החרדים לשוק העבודה .  כל השינויים לטובה בחברה החרדית בימים אלה הם תוצאה החלטת נתניהו מ-2003 .  בכך ,  ההחלטה על קיצוץ קצבאות הילדים ב-2003 החזירה את נתניהו למרכז הבמה הפוליטית ,  קנתה לו כנראה את כיסא ראש הממשלה ,  ואולי קנתה לו גם כסא על יציע הכבוד של ההיסטוריה .  
רק שהכיסא הזה מתנדנד עכשיו .  שוב מונחת לפתחו של נתניהו הכרעה היסטורית ,  ושוב היא מחייבת אותו להחלטות קשות .  רק שהפעם ההחלטה תחייב אותו לצאת נגד מוקד הכוח שבזכותו הוא מכהן כראש ממשלה - החרדים .  האם נתניהו יצליח שוב לשאת את עיניו להיסטוריה ,  ולא רק לתום הקדנציה הקרובה ?  
לזכותו של ראש הממשלה ייאמר ,  כי במידה רבה הוציאו עבורו את הערמונים מהאש .  בג"ץ עשה זאת עבורו ,  כאשר באיחור אלגנטי של עשר שנים קבע כי קצבת הבטחת הכנסה לחרדים היא לא שוויונית ,  וכי לא ניתן לחוקק חוק כלשהו שיהפוך אותה לשוויונית .  כל שנתניהו צריך לעשות עתה הוא לא להתאמץ לרקוח פטנטים איך לעקוף את ההחלטה הגורפת של בג"ץ .  יותר נכון ,  כל שנתניהו צריך לעשות הוא לסרב להצטרף לכביש עוקף בג"ץ כלשהו שיציעו החרדים - ולהותיר את ההחלטה החשובה הזאת על כנה .  
הקביעה של בג"ץ יכולה להיחשב לברורה מאליה :  חוק הבטחת הכנסה קבע מפורשות כי לא יהיו זכאים לקבלת הקצבה  " תלמיד במוסד להשכלה גבוהה ,  במוסד ללימודים על-תיכוניים ,  בישיבה או במוסד תורני ".  יותר ברור מזה הדברים לא יכלו להיכתב ,  מה שלא מנע מהמדינה לאשר מדי שנה ,  מאז 1982 ,  סעיף בחוק התקציב העוקף את חוק הבטחת הכנסה ומאפשר תשלום של קצבת אבטחת הכנסה לאברכים .  רק לאברכים .  לא לאף תלמיד אחר .  
לפי נתונים שאסף מרכז המחקר של הכנסת ,  ב-2009 קיבלו 11 אלף אברכים קצבת הבטחת הכנסה - גידול של 283% במספר מקבלי הקצבה מאז 1986 .  קצבת הבטחת ההכנסה לאברך בחודש היא 1,040 שקל ,  והתקציב השנתי הכולל של קצבת הבטחת הכנסה לחרדים הוא 132 מיליון שקל .  
מדובר ב-132 מיליון שקל המשרתים מטרות ברוכות במיוחד .  המטרה הראשונה היא עבירה על החוק - כי הרי חוק הבטחת הכנסה אסר מפורשות על תשלום הקצבה לאברכים .  המטרה הנוספת היא הפרת השוויון ,  כי הרי מדוע דין לומדי תורה שונה מדין הלומדים לתואר ראשון בפיסיקה ?  
המטרות הנוספות הן ברוכות לא פחות .  כך ,  קבלת הקצבה מותנית בכך שהאברך לומד באופן מלא בכולל .  משמע ,  כדי לקבל את הקצבה נאסר על הגברים החרדים לעבוד .  תנאי נוסף הוא שיש לחרדי שלושה ילדים לפחות .  כלומר ,  כדי לקבל את הקצבה ,  החרדים מתבקשים ללדת כמה שיותר .  התנאי השלישי הוא שהכנסת המשפחה כולה מעבודה אינה עולה על 1,200 שקל בחודש - הידד ,  עכשיו גם על האשה החרדית נאסר לצאת לעבוד ,  או שמא ניתן לה תמריץ לעבוד באופן לא מדווח כתנאי לקבלת הקצבה .  
על כל המטרות הברוכות האלה צריך להוסיף את המטרה הסופית והחשובה מכל - זו שנתניהו כבר שינן היטב ב-2003 :  אין כמו האילוץ הכלכלי כדי להניע תהליכי שינוי בחברה החרדית ,  ואין קצבה חשובה יותר מזו של הבטחת הכנסה כדי ליצור אילוצים כלכליים כאלה .  חישוב שערכה המועצה הלאומית לכלכלה העלה כי משפחה חרדית עם שישה ילדים ,  כאשר שני ההורים אינם עובדים ,  נהנית מהכנסה חודשית של כ-5,000 שקל בחודש .  די בכך כדי להסביר מדוע הגברים החרדים מרשים לעצמם לא לעבוד - אין להם צורך כלכלי אמיתי לצאת לעבודה ,  הם יכולים להסתדר יפה מאוד בלעדיה .  
אבל אם מסל ההכנסות המשפחתי הזה תיגרע ההכנסה של 1,040 שקל בחודש ,  יכול מאוד להיות שהאיזון הכלכלי המאפשר לחרדים להימנע מעבודה - תוך אפשרות לקיים את המשפחה ,  גם אם בתנאי עוני - יופר .  יש סיכוי רב שההשפעה של קיצוץ קצבאות הילדים ב-2003 על יציאת החרדים לעבודה תתברר כאין וכאפס לעומת ההשפעה של קיצוץ קצבאת הבטחת ההכנסה כעת .  זוהי הזדמנות היסטורית לשינוי פניה של החברה החרדית ולעידוד השתלבותה בעבודה .  
בג"ץ כבר הכריע שכך צריך לקרות .  ההיגיון הכלכלי מחייב שכך יקרה .  גם דרישות הצדק והמוסר תומכות בכך .  כל שצריך זה שנתניהו יגלה עמידות ציבורית ,  ויוכיח כי פניו אל ההיסטוריה - ולא אל הקדנציה הבאה .
 
נתניהו ייכנע לחרדים ? 
ב-2003 הפגין נתניהו כושר עמידות ,  כאשר באמצע מיתון כבד ,  קיצת בקצבאות הילדים .  מירב ארלוזורוב תוהה ,  האם לנתניהו גם כושר עמידות מול מוקד הכוח שבזכותו הוא מכהן - החרדים

