 " רמון דחק בעריקאת :  אל תעברו למו"מ ישיר "
 אדם שהיה עד לשיחה בין יו"ר מועצת קדימה לבין חבר צוות המו"מ הפלסטיני ,  טען כי רמון הפציר בעריקאת להימנע ממעבר לשיחות ישירות בין ישראל לפלסטינים .  העד טוען : " הנשיא שלח את רמון בניסיון לחתור תחת רה"מ "
  ( האזינו לעד בשיחתו בריאיון עם קול ישראל )  
" חיים רמון אמר לסאיב עריקאת :  'אין טעם לעבור לשיחות ישירות'' ",  כך העיד הבוקר  ( חמישי )  אדם הטוען שהיה עד לפגישה בין שר המשפטים לשעבר ויו"ר מועצת קדימה לבין חבר צוות המשא ומתן הפלסטיני .  בראיון לתוכנית  " הכל דיבורים "  עם איילה חסון בקול ישראל ,  טען העד שבחר לשמור על חיסיון וסירב לאשר אם וכיצד תיעד את השיחה כי  " רמון נשלח על ידי הנשיא פרס ,  והוכיח לעריקאת שאין טעם לשיחות ישירות עם נתניהו ,  מפני שלא ייצא מהן שום דבר ". 
לדברי העד ,  במהלך הפגישה שהתקיימה בין רמון לעריקאת בשמונה ביולי במלון  " אמריקן קולוני "  בירושלים ,  דנו השניים בנושא הדרישות הפלסטיניות מישראל בטרם יבוצע המעבר לשיחות ישירות .  לטענת העד ,  בנושא זכות השיבה אמר רמון לעריקאת כי  " אין סיכוי "  שראש הממשלה בנימין נתניהו יסכים לדרישה הפלסטינית ,  לאפשר את חזרתם של בין 100 ל-200 אלף איש .  העד ציין כי רמון השיב לעריקאת ,  ש"אם לא הסכמתם אז להצעת אולמרט ל-50-60 אלף ,  אין מצב שביבי ייתן לכם סכום גבוה יותר ". 
העד טען עוד כי רמון נשלח למפגש על ידי נשיא המדינה שמעון פרס ,  בניסיון לחתור תחת סמכותו של ראש הממשלה בנימין נתניהו .  העד הוסיף כי במהלך השיחה שהתנהלה בשפה האנגלית ,  שוחח עריקאת בטלפון עם חבר הכנסת לשעבר עזמי בשארה ,  המואשם בעבירות נגד בטחון המדינה ושוהה כעת בחו"ל .
 חיים רמון הגיב לפרסום בקול ישראל ואמר כי  " מדובר בעדות שמיעה מסולפת של אדם שטוען שישב לידי במסעדה וחושב ששמע את מה שהוא שמע ".  רמון הוסיף כי  " למען הסר ספק  חלק מן הדברים לא היו ולא נבראו ,  בחלק האחר מדובר בפרשנות של אדם שטוען ששמע את מה שהוא שמע ".  רמון טען כי עמדתו ביחס ליכולתה של ממשלת נתניהו להגיע להסדר שלום עם הפלסטינים היא ברורה וחד משמעית וכבר נאמרה על ידו בפומבי .
" מגוחך לחשוב שבגלל דבריו של אדם אחד ,  חשוב ככל שיהיה ,  מחליטה ישות מדינתית אחרת לקבל החלטות ",  אמר , " הפלסטינים מעריכים את הערכותיהם ביחס לנתניהו בהתבסס על דבריו ופעולותיו ולא בהתבסס על דעות פוליטיות של אדם פרטי ".  רמון גם הכחיש שנשלח כביכול על ידי הנשיא פרס והגדיר את הטענה כמופרכת , " בעיקר נוכח העובדה שהנשיא פרס פועל ככל יכולתו להשגת שלום בין הישראלים והפלסטינים קרוב לשני עשורים ". 
רמון הבהיר כי הנשיא פרס אינו עומד מאחורי הפגישה . " מעולם לא התבקשתי על ידי נשיא המדינה שמעון פרס להיפגש עם סאיב עריקאת .  פגישתנו היתה יוזמה אישית שלי ,  מתוך קשרים שאני מנהל עמו שנים רבות .  כל שרבוב שמו של נשיא המדינה מופרך מיסודו ".  רמון סיכם כי  " הניסיון להטיל בי דופי שכזה בהסתמך על דברים של אדם שחושב ששמע את מה שהוא שמע הוא חמור ". 
בלשכת פרס אישרו את קיום הפגישה בין רמון לעריקאת בשליחת הנשיא ומסרו בתגובה כי  " חיים רמון אכל ארוחת צהריים עם שמעון פרס בשבעה ביולי ,  יום לפני הפגישה בין השניים .  אז עדכן רמון את פרס שהוא מתכוון לפגוש למחרת את עריקאת ".  על פי לשכת פרס ,  הנשיא ביקש מרמון ללחוץ על עריקאת והפלסטינים להיכנס מיד לשיחות הישירות וכי  " פרס לא זקוק לכל מתווך "  בשביל להעביר את מסריו .
 בדיון שנערך בתחילת השבוע בוועדת החוץ והביטחון של הכנסת האשים נתניהו גורמים מחוץ לקואליציה בחבלה בכניסה לשיחות ישירות . " לקהילה הבינלאומית הולך ומתברר שיש נכונות ישראלית רצינית לצעדים ממשיים ולכניסה למשא ומתן ולהשלמתו ",  אמר נתניהו  " השאלה היא אם יש נכונות פלסטינית כזאת או רק ניסיונות להתחמק .  ברור כבר שמי שמחבל באופן שיטתי בכניסה לשיחות הם גורמים בצד הפלסטיני וגם גורמים שאינם נלהבים בעולם ובארץ .  לצערי ,  לא כל הגורמים הללו נמצאים מחוץ לישראל ואני לא מתכוון לעמיתי ממפלגות הימין בקואליציה ". 
מפלגת העבודה הגיבה לדיווח ,  ותקפה את רמון .  בהודעה שנמסרה מטעמה ,  נאמר כי  " הדיווחים על התנהגותו והתנהלותו של יו"ר מועצת קדימה חיים רמון מהווים פגיעה מודעת באינטרסים האסטרטגיים של מדינת ישראל ובתהליך השלום עם הפלסטינים .  דפוס זה של התנהגות מביכה ומבישה ראוי להוקעה מצד תנועתו ומפלגתו ,  ומצד אזרחים הרוצים לראות את ישראל צועדת לשלום .  איננו יכולים להרשות לעצמנו התנהלות ציבורית ירודה של שרים לשעבר ,  הנושאים בתפקידים רשמיים במערכת הפוליטית בישראל .  נקווה שהשכל הישר יגבר על נזקי הפעולות המכוונות של השר לשעבר רמון ,  ודומיו ". 
בליכוד גם כן מיהרו להגיב .  יו"ר צוות התגובות של הליכוד חבר הכנסת אופיר אקוניס ,  אמר כי  " זו כבר צביעות ולא ריקנות פוליטית .  זו חתירה נגד האינטרסים הלאומיים של מדינת ישראל .  אם לבני תמשיך להתחבא ,  היא תיחשב לשותפה מלאה למעשה חתרנות נגד מדינת ישראל ".  

" רמון דחק בעריקאת :  אל תעברו למו"מ ישיר "
 אדם שהיה עד לשיחה בין יו"ר מועצת קדימה לבין חבר צוות המו"מ הפלסטיני ,  טען כי רמון הפציר בעריקאת להימנע ממעבר לשיחות ישירות בין ישראל לפלסטינים .  העד טוען : " הנשיא שלח את רמון בניסיון לחתור תחת רה"מ "
 
