שתי שאלות מנתניהו ,  שאלה אחת מגנץ :  הסקר שפרץ את הסכר
כשהליכוד המבוהל מאשים את יו"ר  " חוסן לישראל "  בחטא הנורא מכולם ,  הוא מזמין חקירה נגדית ,  ומצעד הגנרלים-פוליטיקאים של ישראל יודע את התשובה
הסוקרת הטלפונית שהתקשרה השבוע ,  לאחר נאום בני גנץ ,  ממכון  " גיאוקרטוגרפיה "  הייתה חביבה ,  עניינית וסבלנית כשהקריאה את הרשימה האינסופית של מפלגות שהעמידו דוכנים בשוק הבחירות .  היו לה שאלות על ההעדפה ועוצמתה ,  על חיבורים שונים ,  כגון איך תצביע אם אורלי לוי-אבקסיס תצטרף לגנץ ,  והמפץ הגדול ,  מזעזע המציאות - האם מיזוג בין כולנו בראשות משה כחלון לתנועת ביחד של יום-טוב סמיה ישנה את עמדתך .
 ואז באו שתי השאלות המעסיקות את בנימין נתניהו יותר מכל ,  ערב הכרעתו של היועץ המשפטי לממשלה אביחי מנדלבליט אם להגיש נגדו כתב אישום .  מנדלבליט הוא כעת במצבו של שוטר תנועה שתפס נהג בביצוע עבירה .  הוא מתקרב למכוניתו כדי לרשום לו דו"ח .  הנהג חי באשליה שלא הכל אבוד .  אולי ישכנע את השוטר שטעה - לא רק שהנהג לא חצה צומת באור אדום ,  אלא שאין שם בכלל רמזור .  לחילופין ,  יפציר בו להסתפק באזהרה .  השוטר מתעקש ?  טרם ננעלו שערי שמיים .  בטופס מודפס במפורש שניתן לפנות לתביעה המשטרתית בבקשה מנומקת לבטל את הדו"ח .  אולי זה יצליח .  אלא ,  כמובן ,  אם יושבים שם שמאלנים ,  או כפי שנתניהו כתב בדף התעמולה שהכין בעת חקירתו בפרשת עמדי , " לבדוק את הרקע של החוקרים - מפא"י ."  אז כבר לא היה ראש ממשלה ומן הנמנע היה לטעון שהחקירה היא מזימה להפלתו .  לכן הטיחה החשודה שרה נתניהו בחוקריה שברצונם לסכל את שובו לראשות הממשלה .  
ואלה שתי השאלות שהציגה הסוקרת במצוות שולחיה ,  משמע בהזמנת לקוחותיהם ,  שזהותם נשמרת כסודות גרעיניים בארכיון בטהראן :   ( 1 )   " האם לדעתך מפעילים השמאל והתקשורת לחץ על היועץ המשפטי ,  כדי שיגיש כתב אישום נגד נתניהו ";   ( 2 )   " נתניהו לא קיבל כסף ,  אלא סיקור אוהד .  האם לדעתך זהו שוחד ?  "
 לא קשה לנחש מי מקווה שהתשובות תהיינה ,  בהתאמה ,  כן ולא .  מותר גם לשער שהתוצאות תתפרסמנה אם התוצאות ישביעו את רצון המזמין .  המאבק על הכרעת מנדלבליט - מהותה ,  עיתויה ,  השפעתה על הבחירות ועל הרכבת הממשלה החדשה בכנסת הבאה - גולש לסקרי דעת הקהל .  אם יספקו נתונים שמישים ,  ינופפו בהם .  אם לא ,  יצניעו אותם .  הכל לפי תגובת עם הסקר .  
אבל עוד נתניהו נלחם על חייו בזירה אחת ,  הגיח מאחור הסוס הלבן של הבחירות ועקף אותו בשאלת המחץ , " איזה בנימין את/ה רוצה ".  גנץ ,  כשהתמנה לפני שמונה שנים לרמטכ"ל ,  נזכר שהוא גם בנימין ;  כמו נער בר מצווה גמלוני ,  בקיץ הנצחי של עבודת השדה במושב ,  הלובש באירועים חגיגיים מכנסיים ארוכים .
 הגדולה בהצלחות גנץ ,  המשתקפת בסקרים ,  היא שבירת מחסום הפקפוק .  הוא נראה כמו ראש ממשלה ,  הוא מדבר כמו ראש ממשלה ,  יעלה על הדעת שיהיה ראש ממשלה .  זה מדד הרה"מיות .  אבי גבאי לא נראה/מדבר/יכול להיות רה"מ .  יאיר לפיד נראה ומדבר כמו שחקן המלוהק לתפקיד מועמד לרה"מ - הרי איש אינו טועה לראות בקווין ספייסי או במרטין שין נשיאי-אמת  ( אם כי בהשוואה לדונלד טראמפ ,  זה אינו כה מופרך )  .  ציפי לבני ,  תהיה התמיכה העממית בה אשר תהיה ,  חזקה במדד הרה"מיות .  נתניהו ,  שצלל לתחתיתו במוצאי רצח יצחק רבין ,  הגיע אליו בעימות המשודר עם שמעון פרס ,  ערב בחירות 1996 .  לא משנה מה נאמר שם .  חשוב שנוצר שוויון חזותי בין המתמודדים .  אותה חליפה ,  אותה מכובדות ,  אותו פודיום ,  עם יתרון לפרצוף החדש .
 גנץ הקדים והשיג שוויון-שהוא-יתרון זה חודשיים לפני הבחירות .  עכשיו הוא ,  כמו מובילי הטבלה בענפי ספורט ,  תלוי בעצמו .  אם לא יאבד נקודות ,  ינצח .  עניין של תנופה יותר מאשר של מספרים .  בוז'י הרצוג ,  יחד עם לבני ,  קיבל לפני ארבע שנים בקלפיות מה שהסקרים נותנים כיום לגנץ - והפסיד .  נציגי הסיעות באו לנשיא ריבלין ,  להמליץ על מועמד להרכבת הממשלה ,  והמשחק נגמר ברגע שמשה כחלון אמר , " נתניהו ".  לא עוד .  במשחק החדש ,  לא יפתיע אם גם אחמד טיבי ימליץ על גנץ ,  לפחות לזכות קדימה בניהול המיקוח . 
" פטריוט ",  כינה גנץ השבוע את נתניהו ,  בעקיצה על יחסיו עם  " רב המרצחים יאסר ערפאת ".  לאמור ,  ראש ממשלה עושה מה שראש ממשלה מבין שהוא מוכרח לעשות .  מנחם בגין נאלץ להחזיר את סיני ולהרוס את ימית - הצנחן הטירון גנץ איבטח את ביקור אנואר סאדאת בישראל .  יצחק רבין בלע את רוקו ולחץ את ידו של ערפאת בדשא אצל קלינטון .  אפשר גם להוסיף ,  כשגנץ היה רמטכ"ל ,  הלוחם המהולל בטרור נתניהו ,  סרבן שיחרור המחבלים תמורת בני ערובה ,  הוא ששילח לחופשי אלף טרוריסטים תמורת גלעד שליט .
 פטריוט ,  אמר גם נתניהו על גנץ ,  אדם רציני ,  יוצא מן הכלל .  הציטוט המלא ,  מתוך דברי נתניהו למבקר המדינה מיכה לינדנשטראוס ,  באפריל 2011 ,  התייחס גם לגדי איזנקוט .  ההקשר :  ביטול מועמדותו של יואב גלנט לרמטכ"ל .  עד אז היה נתניהו אדיש עד כדי רשלנות ,  בובה שבחוטיה מחזיק אהוד ברק . " אני מסתכל בתיק ",  הטיח בו ראש חטיבת ביקורת הביטחון ,  האלוף במילואים יעקב  ( מנדי )  אור . " במינוי גלנט היית מעורב במידה נמוכה ".  נתניהו הפיל את התיק על ברק . " הוא הציג לי את האפשרות של המועמדות שלו .  הכרתי את גלנט מהתקופה שהוא היה מפקד השייטת וכשהוא היה המזכיר הצבאי של שרון .  הייתי שר אוצר .  הוא בא אלי לא פעם כדי לקבל כסף לדברים שונים ויצא לי להתרשם ממנו .  התרשמתי ממנו לטובה .  היה לו גם שם ,  שם של מפקד טוב ,  מפקד קרבי .  אני חשבתי שזה חשוב ,  והתכונה הזאת ,  בסופו של דבר ,  בעיני ,  יש לה ערך גדול .  אחרי שהוא בא והציע ,  אמרתי ,  בבקשה ,  תמנה אותו ,  אין שום בעיה ".  מינוי גלנט גרם לפרישת המתמודד המאוכזב ,  האלוף גנץ .  זה קרה שנה וחצי לאחר מינוי גנץ לסגן הרמטכ"ל ,  כפתרון למחלוקת בין ברק לבין הרמטכ"ל גבי אשכנזי .  בעיתונות ידעו ודיווחו ;  נתניהו  " לא זוכר חיכוך גדול ,  לא זוכר מתח ".  נתניהו ,  לרוב חמוש במכ"ם משוכלל לאיתור סכנות פוליטיות ,  לא היה ב-2009 ואף לא ב-2011 הראשון לזהות איום בגנץ .  כשברק עידכן אותו שבכוונתו למנות את גנץ לסרמטכ"ל , " אני חושב שזה נראה לי טוב .  גנץ נראה לי סביר וגם קיבלתי את זה .  אני יכול להביע גם התנגדות ,  אם זה לא נראה לי ,  אבל נראה לי שגנץ היה בסדר גמור ,  היה מינוי טוב ".  
כשנתניהו הבין שאגדת הלוחם בטרור ששיווק התרסקה במפגש עם המציאות ,  סיגל לעצמו מופע חדש - מפציץ הפרסים .  כשהניח לברק לבחור לו רמטכ"ל ,  התעניין רק במידת הלוחמנות שלו ,  בנכונותו להירתם למבצע הגדול .  גלנט ,  איש הקומנדו הימי ,  מפקד  " עופרת יצוקה ",  הלם לכאורה את תנאי המכרז ,  עם טייסת אף-15 בין השיניים .  גנץ נחשב רך יותר :  הנהג שלנו חברה'מן ,  הוא לא כל כך ייקח אותנו לאיראן .  נתניהו סיפר למבקר המדינה שלמרות נטייתו למנות את גנץ ,  בנפול גלנט ,  ניקר לו ספק . " רציתי לראות את איזנקוט בגלל המרכיב שעניין אותי אז גלנט ,  כי הוא נחשב למפקד שטח מאוד טוב .  זאת הסיבה שאני רציתי לראות אותו ולתהות .  אני יודע שזה הולך להיות גנץ ,  אבל אני בכל זאת רוצה לבחון את העניין של איזנקוט ,  בגלל זה ". 
לולא אמר לו איזנקוט ,  לדברי נתניהו , " זה לא אני ,  זה הוא ,  אני לא מתאים עכשיו ",  יתכן ש"הייתי מתלבט עוד 24 שעות "  לפני הבחירה בגנץ ,  אבל כך  " זה נגמר באותו רגע ".  גנץ לא הסתיר את שאיפתו להפסיק את חופשת השיחרור ולחזור לצבא כמפקדו . " בני אמר ,  תחליטו כפי שתחליטו ,  אני מאוד רוצה ".  סיכום הראיון ,  היישר מפי נתניהו לסרטונים של אחת משתי המפלגות המובילות בסקרים  ( רמז מוצפן :  לא הליכוד )  :  גנץ ,  כמוהו כאיזנקוט , " עשה עלי רושם יוצא מהכלל של פטריוט ,  איש רציני ,  מצוין ".  בגלל רגישותו הידועה של נתניהו להפרות חוק ,  קלה כחמורה ,  הוא שאל את גנץ גם  " דברים אתיים .  רציתי לדעת ,  אם יש לך בעיה .. .מרפסת .. .תגיד לי עכשיו ,  אז נדע ,  כי הדברים האלה יכולים תמיד להתפתח .  גנץ סיפר לי מה שהיה ",  בניתוח התוספתן שהזדקר מביתו בראש העין עד שנכרת . " זה היה הסיפור כאן .  לא היה משהו אחר ".  מתפקודו של גנץ כרמטכ"ל רווה נחת : " הרגיע את המערכת ".  
פוליטית ,  נתניהו הסתכל אחורה ,  לאשכנזי ,  ולא קדימה ,  אף ששלושה מכל ארבעה רמטכ"לים ,  או למצער שניים משלושה - הפער תלוי כעת בהחלטת אשכנזי - נכנסו לפוליטיקה .  אין שום חידוש ב"מפלגת הרמטכ"לים ",  גנץ ומשה  ( בוגי )  יעלון ובתוך שבועיים יתברר אם גם אשכנזי .  כבר הייתה מפלגה כזו .  היא נקראה מפלגת העבודה ,  ולמעלה מעשור ברציפות ,  מאז תחילת שנות ה-80 ,  היו בה שלושה רמטכ"לים לשעבר - רבין ,  חיים בר-לב ומוטה גור .  היא היתה מפלגת רבי-אלופים גם בשלוש השנים שלאחר מלחמת יום-הכיפורים ועד לעריקת משה דיין לממשלת בגין ,  עם דיין ,  רבין ובר-לב .
 מתוך 20 הרמטכ"לים ,  עד לאיזנקוט שעדיין לא התחיל להצטנן ולאביב כוכבי ,  התנזרו כליל מפוליטיקה רק חמישה - יעקב דורי ,  מרדכי מקלף ,  חיים לסקוב ,  דוד  ( דדו )  אלעזר ומשה  ( וחצי )  לוי .  אם אשכנזי יישאר שוב בחוץ ,  שישה .  אלעזר מת לפתע שנתיים לאחר פרישתו המאולצת .  לוי הוגבל באיומי יורשו דן שומרון לצאת נגדו למלחמת חרמה ,  נקמה על שהעליל עליו ,  אם יעז לבקש תפקיד ציבורי .  דורי ,  מקלף ולסקוב היו שלושה מחמשת הרמטכ"לים הראשונים ,  לפני שהתפקיד קיבל נפח ציבורי ,  וגם לא התאימו לפוליטיקה בתכונותיהם .  
כיום ,  אחרי דיין ורבין ,  בר-לב וגור ,  ברק ויעלון ,  שאול מופז ודני חלוץ ,  רפאל  ( רפול )  איתן ואמנון ליפקין-שחק ,  קשה לשחזר זמנים אחרים ,  כשהביטחון היה בן-גוריון והרמטכ"ל היה רק ראש המטה שלו .  דורי ,  יליד המאה ה-19 ,  לא היה מרכזי בניהול מלחמת תש"ח .  מעליו היה - עד שבן-גוריון סילק אותו - ראש המטה הארצי ,  ישראל גלילי .  בן-גוריון קיבל לבדו ,  לעתים נגד עמדת המטכ"ל כולו ,  את ההכרעות הגורליות .  למטכ"ל לא היו עתודות ,  להטיל לחזיתות השונות .  ראש אגף המבצעים ,  יגאל ידין ,  היה המוציא לפועל הראשי של הוראות בן-גוריון .
 כוח כבידה פוליטי היה לא לרמטכ"ל הדהוי ,  אלא למפקדי השדה ,  אלופים כיגאל אלון ומשה כרמל .  אחריהם ,  לא אחרי דורי ,  נהה הנוער ;  אלא שהם לא השתייכו למפלגה הנכונה .  במונחים חברתיים-כלכליים ,  הם נמצאו שמאלה ממפא"י ,  בעד סוציאליזם גורף .  ביטחונית-מדינית ,  ימינה ממנה ,  נגד נסיגות משטחים שאליהם הגיע או יגיע צה"ל מעבר לגבול הבינלאומי .  בן-גוריון ,  שבנסיבות אחרות היה מסוגל למנות את אלון לרמטכ"ל ולהכשיר אותו להנהגה הפוליטית ,  דחף אותו החוצה וקידם על פניו את דיין - גם סוחף בכשרונו  ( אם כי מובהק בחובבנותו הצבאית )  ,  גם נאמן מפלגתית .  המוקד לא היה רעיוני ,  אף שבתחילת שנות המדינה לא זילזלו גם בחשש פן הגורמים שמשמאל למפא"י ,  עם הקצונה האוהדת אותם ,  יתמכו בסובייטים נגד המערב במלחמת העולם השלישית .  המבחן היה מקור הסמכות :  בן-גוריון ,  כראש הממשלה ושר הביטחון ,  או ראשי מפ"ם יצחק טבנקין ומאיר יערי ,  שהעדיפו להישאר מחוץ לממשלה .  
הביטוי האירגוני לסינון הפוליטי היה פנקס החבר בהסתדרות ולמעשה במפא"י .  ההיסטוריון ד"ר ניר מן ,  במחקרו המאלף על תולדות מחנה המטכ"ל ,  מצטט קצין בשלישות הראשית שסיפר על דוד חסמן ,  סגן מפקד מחנה המטכ"ל , " שהיה המודיע - שטינקר - של מפא"י בשלישות .  הוא בא אלי לבדוק אם מצוי ברשותי 'פנקס אדום' .  לפני אחת ממערכות הבחירות נתן לי חסמן מעטפות סגורות ,  להעביר למרכז מפא"י בתל אביב .  למזלי ,  המשרדים היו סגורים .  החזרתי לו את המעטפות ואמרתי שאינני מעוניין להתעסק בזה ".  
פתק ההצבעה ,  א' ,  כיוון ל"מפלגת פועלי ארץ-ישראל ובלתי-מפלגתיים ".  בלתי-מפלגתי ,  כגון ידין ,  היה קביל כרמטכ"ל .  מפא"יניק כדיין - עוד יותר טוב .  רק לא מי שמזוהה עם יריבי מפא"י .  לכן לא מדויק לייחס את עיכוב קידומו של אלוף בולט כמו רבין למשקעי העבר ,  ההתרסה נגד פירוק הפלמ"ח שבין מפקדיו היה רוב גדול למפ"ם ;  בסוף שנות ה-50 ובתחילת שנות ה-60 הפריע יותר ההווה .  רבין הצטייר כמקורב לאחדות העבודה ואישית לאלון .  דיין ופרס ניסו לבלום אותו .  פרס רצה ,  אחרי צבי  ( צ'רה )  צור ,  במינוי בר-לב לרמטכ"ל ,  ומאחר שגם בר-לב בא מהפלמ"ח והסתייג מפירוקו ,  ברור שההתנגדות לרבין היתה על רקע אישי .  
לאחר סירובו של ידין לעבור מהצבא לפוליטיקה ולהוון שם את המוניטין שלו כמארגן ובונה כוח ,  אם כי לא כמצביא ,  נוצרה דמותו של הרמטכ"ל כאישיות בעלת משקל ציבורי במלחמות מוצלחות - דיין ב"קדש ",  רבין בששת הימים ,  בר-לב כשהתיקו-מינוס במחיר כבד במלחמת ההתשה הוצג כסיכול מנצח של שאיפות האויב .  הדגם היה דיין .  לכל הסיפורים הידועים על רמטכ"ל כפרא אדם מוסיף ניר מן שני יהלומים .  נחמיה קין ,  אז רב-סרן ומזכיר הפיקוד העליון ,  במטכ"ל שברמת גן ,  ולימים אלוף וראש אגף האפסנאות ,  ראה  " פעם את הג'יפ של ראש אג"ם ,  אלוף משה דיין ,  על יד המוט המורם של שער הכניסה למחנה ,  ודיין עמד והשתין על העמוד לנגד עיניו ההמומות של הש"ג .  פעם אחרת ,  כשנסעתי צפונה ,  זיהיתי את הג'יפ שלו חונה בשולי הכביש וראיתי אותו בתוך הפרדס .  עצרתי ושאלתי אותו אם הוא צריך עזרה .  דיין אמר לי ,  'לא ,  לא ,  אני יודע לגנוב לבד' ".  הכרזה נועזת ,  עם חריגים .  לאשר מייבסקי ,  שהיה באמצע שנות ה-50 חייל במחנה השלישות והתגורר בסמוך לבסיס ,  התבררה בזכות דיין משמעותו הכפולה של הביטוי  " העלה חרס בידו ".  רחובות ראשיים טרם נסללו . " ביום שישי ,  אחר הצהרים ,  ראיתי להפתעתי בצמוד לגדר הבסיס את דיין ,  חופר לבדו בקרקע ,  בדרך עפר ,  ומוציא חרסים עתיקים .  פתאום דיין הרים את ראשו לעברי וראה אותי מתבונן בו .  הוא אמר לי ,  'חייל ,  מה אתה עומד ומסתכל ,  בוא תעזור לחפור' .  עניתי לו ,  'בכבוד רב' והצטרפתי אליו לחפירה .  שעה ארוכה חפרנו שנינו .  אבי הבחין שאינני מגיע הביתה והשבת מתקרבת .  הוא יצא למרפסת ביתנו וקרא לי .  אמרתי לדיין ,  'המפקד ,  אני מודה לך על הכבוד ,  אבל אני צריך ללכת הביתה' .  שאלתי אותו אם יוכל לתת לי אחד מהחרסים שגילינו בחפירה המשותפת .  דיין הישיר מולי את מבטו ואמר ,  'לך החרס הזה לא ייתן כלום ,  ולי הוא ייחסר באוסף' ".  
הרמטכ"ל הפוליטי דיין ,  שהתפלג ממפא"י עם בן-גוריון ומעולם לא חזר אליה במלואו בגלגולה כמערך ,  חולל את תופעת הרמטכ"ל-לשעבר המקזז .  רבין ,  בשידולו של אלון ,  היה אמור לחזור מהשגרירות בוושינגטון לאחר בחירות 1969 ולקבל את תיק החינוך בממשלת גולדה מאיר ,  אך צמצום מספר שרי המפלגה השאיר אותו בבירה האמריקנית .  בר-לב עקף אותו - לקו בר-לב היה עדיין הד חיובי - ונכנס לממשלה לפניו .  רבין נבחר במפלגתו לאחר התפטרות גולדה ועמד שלוש שנים בראשות הממשלה ,  אבל בבחירות לכנסת ניצח רק ב-1992 ,  רבע מאה לאחר פרישתו מצה"ל .  הוא שני רק לבן-גוריון בהחזקה בתיק הביטחון ,  כתשע שנים במצטבר - שנתיים יותר מדיין .  אלופים ציוריים  ( עזר ויצמן ,  אריק שרון )  הצליחו לזמן-מה יותר מרמטכ"לים שלא בחרו לעצמם מקום ומועד נכונים  ( שומרון במפלגת  " הדרך השלישית ",  שם גבר עליו תת-אלוף במילואים אביגדור קהלני ;  מופז וחלוץ ב"קדימה ")  .  הרשימות האישיות שהובילו שרון ב-1977 ודיין ב-1981 השיגו תוצאות דלות ,  שני ח"כים בלבד .  ויצמן ,  עם שלושה ח"כים ,  נתן לפרס את הבכורה על פני יצחק שמיר בממשלתם המשותפת ,  ב-1984 . " צומת "  של רפול קיבלה יותר מכפליים ,  אך לא מימשה את כוחה והתפלגה .  
לפי הסקרים ,  כוחו של גנץ עכשיו כפול מזה של מפלגת הרמטכ"לים הראשונה ,  רפ"י בראשות בן-גוריון ,  עם דיין וצור  ( שנבחר אך הזדרז להתפטר לפני ההשבעה )  .  אף שיובל שנים אין צה"ל מכריע את אויביו ,  יש בציבור מאגר גדול של נכונות לסמוך על מי שהיה מפקד הצבא ,  ובלבד שאינו מזוהה - בצדק או שלא בצדק - עם כישלון .  צה"ל הוא ארגון משימתי ,  עם אחדות מטרה ושרשרת פיקוד .  למרות בעיות ותקלות הנחשפות לעין כל בשגרה ועוד יותר מכך בחירום ,  נותרה מידה של יראת-כבוד כלפי מי שמשקיעים 35-40 שנים במדים .  זה אשראי קצר-מועד :  קל לכלות אותו ולהיחשב לפוליטיקאי מהשורה .  דיין ,  עוד כרמטכ"ל שהתנגד לנסיגה מסיני לאחר  " קדש ",  התמקם ימינה מהממשלה אך קיבל את הדין .  כך גם גור ,  בביקור סאדאת .  הרמטכ"ל היחיד שהיה בצבא ונשאר בפוליטיקה בימין הפשטני ,  רפול ,  ציית להוראת בגין ושרון לפנות את סיני והשתתף באחריות לוויתורי נתניהו  ( חברון ,  הסכם וואי )  בממשלתו הראשונה .  לרוב ,  ללא קשר לעמדותיהם לפני המינוי או בעת הכהונה ,  רמטכ"לים מעכלים את חוסר התוחלת במלחמות נצחיות וחותרים למכלול של פשרות והסדרים בגיבוי עוצמה צבאית .  הסכר שנתניהו דימה להעמיד להגנת שלטונו נפרץ בשתי נקודות ,  הפלילית והפוליטית .  כשהליכוד המבוהל מאשים את גנץ בחטא הנורא מכולם ,  שמאלנות ,  הוא מזמין שאלה נגדית :  בהנחה ששאיפה לשלום וביטחון אכן ראויה לכותרת כזאת ,  איך קורה שהאנשים הנחשפים יותר מכל למאזן הכוחות ,  לסכנות ,  לאחריות ,  למחיר המלחמה ,  מגיעים למסקנה שהזמן שהדרג הצבאי קונה ומעניק לדרג המדיני מבוזבז ללא תכלית ;  שהכרח ואפשר לעשות יותר ואחרת מנתניהו .  הרמטכ"ל לשעבר ברק ניצח את נתניהו כשהיה במצב גנצי - ארבע שנים לאחר השיחרור ,  שני רמטכ"לים אחורה .  עכשיו ,  אם התנופה תימשך וגם תלהיב מצביעים אל הרמטכ"לפיות ,  יהיה על גנץ לשקול אם כדאי לו לרדת ממרום רה"מיותו לעימות משודר עם נתניהו .  

שתי שאלות מנתניהו ,  שאלה אחת מגנץ :  הסקר שפרץ את הסכר
כשהליכוד המבוהל מאשים את יו"ר  " חוסן לישראל "  בחטא הנורא מכולם ,  הוא מזמין חקירה נגדית ,  ומצעד הגנרלים-פוליטיקאים של ישראל יודע את התשובה

