מייצגים את ישראל בכבוד ובאהבה ,  אבל גם בכאב
הבית האקדמי שלנו נמצא בבוסטון ,  אבל ברור לנו שהבית האמיתי שלנו נמצא בישראל .  ואנחנו מרצים ,  מגייסים תומכים ,  מקיימים פגישות ,  כותבים מאמרים ,  ועושים הכל בהתנדבות ואהבה בשביל המדינה .  ואז אנחנו צריכים להסביר את המדיניות של הממשלה בירושלים ,  ופשוט לא מסוגלים
שלום אדוני ראש הממשלה .  אנו כותבים אליך מבוסטון .  הבית האקדמי שלנו כאן .  המשפחה שלנו כאן .  בתוך קהילה ישראלית נפלאה אנו יושבים .  אבל לרובנו ברור שהבית האמיתי נמצא שם ,  בישראל .  כל התרחשות בישראל או כל התייחסות לישראל ,  משמחת או מעציבה אותנו ,  מרגשת או מרגיזה אותנו ,  ותמיד מעניינת ומעסיקה אותנו .
 אנו מביטים סביב ורואים קהילה ישראלית שמורכבת ממלח הארץ .  חוד החנית .  קהילה להתגאות בה .  על הישגיה המדעיים ,  הטכנולוגים ,  העסקיים ,  החברתיים ,  הקהילתיים .  הפנים היפות ביותר שמדינת ישראל יכולה לקוות לה .  קהילה שאוהבת את ישראל אהבה גדולה ומחוייבת לה .  אתה ,  אדוני ,  היית פעם חלק מהקהילה הזו .
 ולכן אולי לא מפתיע שכאן צומחת לה יוזמה קהילתית חדשה למנף את מאגר הכישרון הישראלי שנמצא באיזור הזה לטובת הצגת ישראל שאנחנו מכירים ואוהבים בקמפוסים של בוסטון .  לספר על ישראל שמעבר לקונפליקט הישראלי-פלסטיני .  ישראל של מדע ויזמות ,  רפואה ואיכות סביבה ,  עזרה הומניטרית ,  אוכל ויין ,  ספרות ואומנות .  מדינה שהצליחה לפתח תרבות של יצירה ויצירתיות במגוון עשיר של תחומים וכל זאת תחת אתגרים ואילוצים קשים מנשוא כמו משברי מים ,  ארועי מלחמה וטרור .  
ואנחנו מרצים ,  מגייסים תומכים ,  מקיימים פגישות ,  סוערים מוחות ,  כותבים מאמרים ,  ועושים הכל בהתנדבות ואהבה .  ואז  בכל מפגש או הרצאה  עולה אותה שאלה מכאיבה ,  אדוני ראש הממשלה .  והיא עולה מאוהבי המדינה ,  אדוני .  לא מנציגי BDS .  לא מליברלים קיצוניים .  לא מיהודים עטופי שנאה עצמית .  והשאלה שחוזרת על עצמה היא : " על איזו מדינת ישראל אתם מדברים כאן ?  כיצד הסיפור על הצדדים החיוביים של ישראל  על יצירתיות ,  פתיחות ,  ועזרה לאחר  מתכתב עם המדיניות המוצהרת של הממשלה  שמזוהה עם לאומניות ,  סגירות ,  והקצנה דתית ?  "  
והדיסוננס הזה לא נהיה קל יותר אדוני ראש הממשלה .  
כי החיים בבוסטון מאפשרים להסתכל מבחוץ על המציאות הישראלית .  בבוסטון הילדים שלנו גדלים לצד ילדים מכל הצבעים ,  הדתות ,  והגזעים בצורה הכי טבעית .  בבוסטון אנו פוגשים סטודנטים מלבנון ,  כווית ,  פקיסטאן ומצרים ומערכת היחסים עימם מקצועית וטובה .  בבוסטון יש לנו חברים מאיראן שאליהם אנו מרגישים קרוב יותר מלרוב האמריקאים שבסביבה .  בבוסטון אנו נפגשים עם יהודים אמריקאים אוהבי ישראל שמוטרדים מאוד מהמדיניות של ישראל ומהשחיקה בערכים הליברליים והדמוקרטיים בה .  
ובמדינת ישראל ,  כך עושה רושם אדוני ראש הממשלה ,  שולט הפחד .  פחד שמיתרגם לשנאה .  פחד מהערבי .  פחד מהאיראני .  פחד מהליברל .  פחד מהשמאלן .  פחד מזה שחושב אחרת .  והפחד  והשנאה שצומחת בעקבותיו  שוטפים את ישראל ומשתקים אותה .  והשיתוק הזה  שמשמר את הסטטוס קוו  שוחק את הערכים עליהם גדלנו ואליהם כולנו יכולים להתחבר  מימין ומשמאל .  ישראלים ויהודים .  ערכים של דמוקרטיה ליברלית שרוצה להיות חברה מוערכת במשפחת העמים .  כולנו יודעים שהמצב הגיאו-פוליטי מורכב וההתנהלות של ישראל חייבת להיות זהירה ,  אבל המצב הנוכחי ,  אדוני ,  גורם לנו לאבד את החברים הכי טובים של ישראל .  אנשים שאוהבים את המדינה .  לדוגמא ,  את היהודים הליברלים שעובדים ימים כלילות כדי להגן על ישראל מפני מכונת הדה-לגיטימציה של BDS או את הישראלים הציוניים ,  שמדינת ישראל חשובה להם כמו גם החיבור לעולם ולערכים הומניים אוניברסאליים והינם השגרירים הכי טובים של ישראל בניכר .  
לא משנה כמה מאמץ הסברתי נשקיע כאן ,  עדיין יהיה קשה לנו להצדיק איך הממשלה שלנו מחליטה להוציא מחוץ לתוכנית הלימוד ספרים מסוימים .  כיצד הקואליציה שלך ,  אדוני ,  מקדמת חוקים שמנסים לפגוע באופן שיטתי בארגונים שמזוהים עם צד מסויים של המפה הפוליטית .  כיצד קורה שפקידים בכירים בשירות הציבורי מושתקים או מפוטרים לאלתר כשהם מביעים עמדה מקצועית עצמאית .  כיצד ,  אתה אדוני ראש הממשלה ,  מתבטא כנגד 20% מתושבי המדינה .  כיצד ניתן להצדיק ממשלה ששוחקת את הדמוקרטיה בצורה עקבית ושיטתית ? 
אנחנו ציונים אשר אוהבים את המדינה ודואגים לעתידה .  אבל המצב הנוכחי מרחיק את אוהבי ישראל ממנה .  הוא מרחיק אותנו .  והיום שבו לא נוכל עוד להזדהות עם עולם הערכים המתגבש של מדינת ישראל מתקרב במהירות .  
אנחנו מייצגים את המדינה בכבוד ובאהבה .  עדיין .  אבל בכאב .  
אמיר גרינשטיין הוא מרצה וחוקר בתחום השיווק ,  מור גרינשטיין הוא חוקר בתחום הביולוגיה ומדעי הרפואה .  שניהם מתנדבי The Pro-Israeli Boston Academic Forum 

מייצגים את ישראל בכבוד ובאהבה ,  אבל גם בכאב
הבית האקדמי שלנו נמצא בבוסטון ,  אבל ברור לנו שהבית האמיתי שלנו נמצא בישראל .  ואנחנו מרצים ,  מגייסים תומכים ,  מקיימים פגישות ,  כותבים מאמרים ,  ועושים הכל בהתנדבות ואהבה בשביל המדינה .  ואז אנחנו צריכים להסביר את המדיניות של הממשלה בירושלים ,  ופשוט לא מסוגלים

