ההתנחלויות במוקד :  שליחו של טראמפ יגיע היום לישראל
במסגרת הרכבת האווירית בין ירושלים לוושינגטון ,  יגיע ג'ייסון גרינבלט לישראל וייפגש עם נתניהו .  ראש הממשלה ינסה להבין בשיחה את גבולות הגזרה של הממשל האמריקני בנוגע לבנייה בהתנחלויות ובמקביל לשחרר את הלחץ הפוליטי הגובר מימין
חודשיים לאחר כניסת ממשל דונלד טראמפ לתפקידו  החלה בימים האחרונים רכבת אווירית של בכירים ישראלים ואמריקנים בין ירושלים לוושינגטון ,  בניסיון לגבש מדיניות משותפת .  ג'ייסון גרינבלט ,  השליח המיוחד לענייני המשא ומתן בין ישראל והפלסטינים ,  ינחת היום  ( שני )  בארץ ,  ויהפוך לנציג הרשמי הראשון של הממשל האמריקני שמבקר בישראל .  במקביל ,  בסוף השבוע שב שר הביטחון אביגדור ליברמן מביקור בוושינגטון ,  ונפגש היום עם נתניהו כדי לעדכן אותו על רצף הפגישות שקיים ,  בין היתר עם סגן הנשיא מייק פנס ,  שר החוץ רקס טילרסון ,  שר ההגנה ג'יימס מאטיס והיועץ לביטחון לאומי מקמאסטר .  
גם השחקנים הפוליטיים האחרים בישראל מתחילים לגשש במציאות החדשה בוושינגטון .  קודמו של ליברמן בתפקיד ,  משה יעלון ,  שהה בשבוע שעבר בבירת ארצות הברית ,  יו"ר יש עתיד יאיר לפיד המריא אתמול לפגישות בקונגרס ,  ובסוף החודש צפוי להגיע יו"ר האופוזיציה ,  יצחק הרצוג ,  לביקור ראשון בוושינגטון בעידן טראמפ ולהשתתף בכנס השנתי של הלובי היהודי אייפא"ק .
 ראש הממשלה שוקל גם הוא לנסוע לאייפא"ק בסוף החודש ,  אך בשלב זה בלשכתו עלו סביב הנסיעה המתוכננת הרבה יותר סימני שאלה מאשר תשובות ודאיות .  טראמפ אמנם העניק לנתניהו קבלת פנים חמה ויוצאת מגדרה בחדר הסגלגל בחודש שעבר ,  אך בשביל לקבוע עם הנשיא פגישה שנייה ,  צריך שתהיה יותר מהיכרות על סדר היום ,  ויש ציפייה  בשני הצדדים  להכרזות מעשיות על מדיניות משותפת .  
לקריאה נוספת:פרסום ראשון :  שליחו של טראמפ ייפגש עם נתניהו - וגם עם אבו מאזןגורמים פלסטיניים אופטימיים אחרי השיחה : " טראמפ נחוש להגיע להסכם"ארגונים יהודיים בארה"ב : " 'חוק החרם' יותר מזיק ממועיל "  
ממשל טראמפ עדיין נמצא בשלבים הראשוניים בלבד של גיבוש המדיניות בשני הנושאים המרכזיים שעל השולחן :  איראן והפלסטינים .  הוא גם עדיין לא אייש חלק גדול מבעלי התפקידים המרכזיים ולכן ,  לא ברור שיש בשביל מה לקיים עוד פגישה בשלב זה .  בינתיים ,  לפני שיקבל החלטה אם לנסוע או לא ,  מחר ייפגש נתניהו עם גרינבלט ,  שביקורו מאותת על צעדים ראשונים של הממשל בנושא הישראלי-פלסטיני .
 גרינבלט ,  שיחד עם חתנו של טראמפ ג'ארד קושנר ,  אמור לנהל את הניסיון  " להשיג עסקה ",  כלשונו של טראמפ ,  בין ישראל והפלסטינים ,  ייפגש בביקורו עם הנשיא ראובן ריבלין ,  נתניהו ,  ואבו מאזן .  בסוף השבוע האחרון הכיר טראמפ לראשונה בקיומו של המנהיג הפלסטיני ,  שוחח עמו בטלפון והזמין אותו לביקור בבית הלבן .  בהודעת הבית הלבן אחר השיחה הודגש כי טראמפ  " מאמין אישית שהשלום הוא אפשרי ושהגיע הזמן לסגור עסקה ",  וקרא לחידוש המשא ומתן הישיר בין הצדדים .  בשיחות בירושלים וברמאללה צפוי גרינבלט לדון עם בכירים ישראלים ואמריקנים בדרכים להניע מחדש את התהליך המדיני ,  ומה יביא את נתניהו ואבו מאזן חזרה לשולחן המשא ומתן .  
מבחינת ישראל ,  במוקד הפגישה של גרינבלט עם נתניהו ,  יעמוד נושא הבנייה בהתנחלויות .  גרינבלט הוא הנציג האמריקני במנגנון התיאום שנתניהו הקים עם הממשל בנושא ,  כשאת הצד הישראלי מייצג שגריר ישראל בארצות הברית ,  רון דרמר ,  שישתתף גם הוא בפגישה .  למרות הציפיות הגבוהות בימין מכניסתו של טראמפ לתפקידו ,  בשבועות האחרונים הולך ומתברר כי בנושא ההתנחלויות הוא מאמץ במידה רבה את עמדת קודמיו ודורש מישראל  " לרסן "  את הבנייה בהתנחלויות .  
כדי להיחלץ מהלחץ הפוליטי שדרישה זו מייצרת ,  לנוכח התחייבותו של נתניהו להקים התנחלות חדשה לתושבי עמונה ולאור חבילת חוקי החלת ריבונות שיושבת ומחכה על שולחן הכנסת ,  הוחלט לייסד  " צוות תיאום ".  נתניהו ינסה בפגישה עם גרינבלט להבין את גבולות הגזרה שהממשל מוכן לאפשר לו לבנות בתוכם ,  ולנסות לשחרר חלק מהלחץ הפוליטי הגובר מימין .  
בינתיים ,  מי שמסייע לנתניהו בגיבוש ציר פרקטי-פרגמטי אל מול הציפיות בימין הוא ליברמן ,  שסבור שיש להגיע להסכמות עם הממשל על היקפי הבנייה בהתנחלויות ולבנות לפיהן .  לפני שיצא לוושינגטון ,  אף הזהיר בפומבי את יו"ר הבית היהודי נפתלי בנט ומפלגתו שהחלת ריבונות תביא למשבר עם הממשל החדש .  בפגישות בוושינגטון ,  חלקן גם בארבע עיניים ,  דן ליברמן בכל הנושאים על סדר היום ,  וכמו ראש הממשלה ,  העמיד בראשן את הסוגיה האיראנית ,  הסכם הגרעין והמתרחש בסוריה ולבנון .  
נושא אחר שליברמן ניסה לקדם היה פרישה של ארצות הברית ממועצת זכויות האדם של האו"ם והפסקת המימון ובחינת שיתוף הפעולה עם אונר"א ,  סוכנות האו"ם לפליטים פלסטינים .  ליברמן ביקש משר החוץ טילרסון לבחון את הנושא .  השבוע ישמעו בכירים משתי המפלגות טענות דומות מלפיד ,  שיקיים רצף פגישות בגבעת הקפיטול בניסיון לגייס תמיכה בקונגרס להפסקה או קיצוץ של הסיוע האמריקני למועצת זכויות האדם של האו"ם .
  ( עדכון ראשון :  20:37 )  

ההתנחלויות במוקד :  שליחו של טראמפ יגיע היום לישראל
במסגרת הרכבת האווירית בין ירושלים לוושינגטון ,  יגיע ג'ייסון גרינבלט לישראל וייפגש עם נתניהו .  ראש הממשלה ינסה להבין בשיחה את גבולות הגזרה של הממשל האמריקני בנוגע לבנייה בהתנחלויות ובמקביל לשחרר את הלחץ הפוליטי הגובר מימין

