בלי דגל לרוץ איתו :  נתניהו ממולכד ,  ומוטרד מבנט המתחזק
הליכוד לא מביא פנים חדשות ,  מסונדל בשל  " הסכם אי-לוחמה "  עם הבית היהודי - ונשחק בסקרים .  במחנה השני ,  לפיד מפנטז על איחוד משנה גורלות ,  ובעבודה מחפשים לפתור את פלונטר שיבוץ הכוכבים
עשרה ימים עברו מאז השמיע נתניהו ,  בשתי הזדמנויות פומביות שונות ,  את הבטחתו למע"מ אפס על מוצרי יסוד ,  ומאז היא נמוגה כלא הייתה .  נתניהו מחפש דגל לרוץ איתו .  הנושא החברתי נתפס לא אמין כשהוא בא ממישהו שלא התעסק עד כה בנושאי יוקר המחיה .  בנושא הביטחוני יש לו יתרון על הרצוג ,  אבל הבחירות לא עוסקות בכך ,  בינתיים ,  וגם הצונאמי המדיני וגל ההכרה של מדינות אירופה בפלסטין לא מוציאה אנשים לרחובות ,  לא אלה שבעד ולא אלה שנגד .  
במקביל ,  שוברים את הראש בליכוד איך למשוך מצביעים מהמפלגה השנייה בגוש ,  הבית היהודי .  בעוד הרשימה של נתניהו לכנסת ה-20 נראית כהעתק כמעט מדויק של הרשימה לכנסת ה-19 ,  ללא פרצופים חדשים וכמעט ללא צעירים מתחת לגיל 40 ,  שמרבית הכוכבים הגדולים שהיו בה עזבו ,  אצל בנט המגמה הפוכה .  
בחירות 2015 || עוד ידיעות בוואלה !  חדשות"לא ישתיקו אותי ":  צפו בבנט בנאום עצבני במיוחדאיחוד ?   " אורי אריאל משתמש באלי ישי כקלף מיקוח מול בנט"ואלה שמות :  המועמדים בפריימריז במפלגת העבודה נחשפים
אין יום שבו יו"ר הבית היהודי לא מזמין עיתונאים לצילום משותף עם מועמד או מועמדת חדשים .  חלקם לא דתיים ,  אחרים אפילו אינם יהודים ,  ובכל זאת הם בוחרים בבית היהודי .  בליכוד נמצאים במלכוד .  מצד אחד ,  הם חתמו עם הבית היהודי על  " הסכם אי-לוחמה ",  לפיו שתי המפלגות לא יתקפו האחת את השניה ,  בניגוד למערכת הבחירות הקודמת .  
מצד שני ,  הם יודעים שהמשך המגמה הנוכחית עלול לדרדר את הליכוד מתחת לבית היהודי .  הקו עליו החליטו ללכת במטה ההסברה של הליכוד הוא שמדובר בבחירות בין ביבי לבוז'י ,  וכי אין טעם להצביע לבנט .  זאת - כיוון שהוא לא יוכל לשכנע את החרדים  ( עמם הוא מסוכסך מאז חוק הגיור )  ,  ואת מפלגות המרכז ,  לשבת בממשלה תחתיו .  הקו בהחלט סולידי ולגיטימי ,  רק שהוא חושף מבלי להתכוון את הפחד הגדול ביותר בליכוד :  שבנט יהיה זה שירכיב את הממשלה הבאה .  
בזמן שכל המערכת הפוליטית עסוקה בדילים בין מפלגות ,  בליכוד - המפלגה הראשונה שתקיים פריימריז  ( ב-31 בדצמבר )  - עוסקים בדילים בתוך המפלגה .  יושבי הראש של הקואליציה בקדנציה הנוכחית ,  זאב אלקין ויריב לוין ,  כרתו ברית פוליטית עם יו"ר הכנסת ,  יולי אדלשטיין ,  והשלושה מקיימים היערכות משותפת ליום הבחירות .  אדלשטיין ,  שנהנה גם מתמיכתו של חבר הכנסת חיים כץ ,  מגדולי הפוקדים בליכוד ,  צפוי על פי הערכות לסיים באחד מחמשת המקומות הראשונים בבחירות לרשימה .  הקרב הגדול ביותר בתוך המפלגה הוא כמובן בין שני היריבים המרים ,  ישראל כץ וגלעד ארדן .  שניהם מועמדים לסיים במקום הראשון .  השר לשעבר ,  אבי דיכטר ,  שהתמודד בבחירות המקדימות לכנסת ה-19 ולא נבחר ,  נראה כמו מי שהפעם דווקא יצליח ,  כך לפי בכיר במפלגה ,  הבקיא בקרבות הדילים והחיסולים .  
סיעת יחיד - לקריאת כל הטורים של עמרי נחמיאס
נתניהו שאב עידוד מהחלטתו של משה פייגלין להסיר את המועמדות שלו לראשות המפלגה ,  וכעת עבר להפעיל לחץ על המועמד השני ,  דני דנון ,  שיסיר את המועמדות שלו . " כוחנו באחדותנו ",  נכתב בהודעה מטעמו של נתניהו שנשלחה לטלפונים של מתפקדי הליכוד .  אלא שדנון מתכוון בכל מקרה להתמודד עד הסוף ,  אף שמשמעות הדבר היא כי יצטרך להתמודד באותו היום גם מול נתניהו וגם בפריימריז לרשימת המפלגה . " אני לוקח בחשבון שבגלל שאני מתמודד בשתי מערכות בחירות באותו יום אתקשה לשחזר את המקום החמישי אליו הגעתי בפעם הקודמת ",  אומר דנון , " אבל בכל מקרה אין בכוונתי לפרוש ".  
עמיר פרץ צפוי לקבל את המקום השמיני ברשימה המשותפת של העבודה והתנועה .  ההחלטה אינה סופית ,  ולבני צפויה להודיע עליה עד יום שני .  על פי חוקת התנועה ,  היו"ר צריך להודיע בתוך 14 יום מרגע פיזור הכנסת מי משובץ באיזה מקום ,  והיום הזה יגיע כאמור בעוד ארבעה ימים .  אתמול השניים נפגשו בבית המפלגה ברחוב הארבעה בתל אביב לפגישה שהוגדרה  " טובה ".  כעת יצטרכו הצמד לבני והרצוג לסגור ביניהם על איזו  " מכסה "  יכנס מנואל טרכטנברג .  האם זה יהיה על מכסת העבודה או מכסת התנועה ,  ומי יצטרך לזוז אחורה לשם כך .  שיבוצו של טרכטנברג ,  אם לשפוט לפי גודל המשוכה שחצו השבוע השניים ,  הוא  " כסף קטן ". 
ועידת המפלגה אישרה פה אחד להרצוג להתאחד עם לבני ,  לרוץ תחת שם אחר ,  לאפשר לו לשריין שישה מקומות עבורה ועוד מקום אחר לבחירתו ,  ובנוסף כמובן לאפשר ללבני רוטציה .  אז מה זה כבר למצוא עוד מקום אחד ברשימה ?  
בינתיים ,  יש כאלה שחוששים שלא ייכנסו לכנסת .  אחד מהם ,  אבישי ברוורמן ,  החליט לפרוש השבוע .  אלא שהתבוננות מדוקדקת ברשימת המפלגה מעלה כי יש בה יותר מקומות ריאליים ממה שנראה .  בעבודה ,  להבדיל מן הליכוד ,  חבר כנסת שנבחר בעבר ברשימה הארצית ,  יכול לשוב ולהיבחר על הבטחת הייצוג של המחוזות .  קחו למשל את איציק שמולי המתגורר בלוד .  בחירתו במקום גבוה ,  תבטל את הצורך לשמור מקום לנציג שכונות ,  ובכך ייפתח עוד מקום ברשימה הארצית .  
גם בעבודה כבר חושבים פריימריז .  השבוע הגיע איתן כבל ,  בעל מפקד מהגדולים במפלגה ,  לכנס של סתיו שפיר בבר רוטשילד 12 ,  והבטיח לעשות ככל שביכולתו על מנת ששפיר תגיע  " למקום גבוה ככל שניתן ".  
גם ראש עיריית תל אביב ,  רון חולדאי ,  הגיע לכנס להביע תמיכה .  מי היה מאמין לפני שלוש שנים שחולדאי ושפיר ייפגשו ברוטשילד על מנת שראש העירייה יתייצב פומבית לצד מנהיגת המחאה החברתית .  
אם בחירות 2013 הוכיחו לנו שחיבור מפלגות הוא טעות פוליטית ,  הרי שבחירות 2015 מראות דווקא את ההיפך :  מה שמתחבר - גדל ,  מה שמתפצל - מתפורר .  במערכת הבחירות הקודמת ,  נתניהו וליברמן הלכו יחד והצליחו להביא בסך הכל 31 מנדטים ,  הרבה פחות ממה שהמפלגות שלהם היו שוות בנפרד בסקרים .  
במערכת הבחירות הנוכחית הסיפור ,  כאמור ,  שונה לחלוטין .  החיבור של הרצוג ולבני והפיח חיים בשתי המפלגות שלהם ,  שהיו במומנטום שלילי ,  והציבו אותם כמפלגה הגדולה בגוש .  גם חיבור תיאורטי של כחלון ולפיד מסתמן בסקרים כמגנט מנדטים ,  אף שההיתכנות לכך נמוכה .  מנגד ,  הפיצול של ישי ודרעי מדרדר את יו"ר ש"ס לארבעה מנדטים בלבד ,  ואילו קודמו בתפקיד כלל לא עובר את אחוז החסימה .  הפיצול הזה מראה בראש ובראשונה שאין יותר גוש אחיד של  " המפלגות החרדיות ".  בעוד המפלגה של ישי משתייכת באופן מובהק לימין ,  ברור שדרעי וגם גפני יכולים בקלות להצטרף לקואליציית שמאל .  באופן כזה ,  ועל רקע ההיחלשות הצפוייה של ש"ס ,  כושר המיקוח של נתניהו והרצוג מול החרדים צפוי לגדול .  
לפיד כאמור הפנים את סיפור החיבורים ,  ומנסה בכל דרך להתחבר עם כחלון .  הוא אולי היה רוצה לראות את האיחוד הזה יוצא לפועל ,  אבל אל לו לפתוח את השמפניה .  
אם אכן השניים ילכו יחד ,  ברשימה המשותפת של העבודה והתנועה כבר הבטיחו שיציפו שוב ושוב את השאלה מי מהם מתאים להיות ראש ממשלה ,  וידאגו לחדד את ההבדלים ביניהם :  לפיד הקפיטליסט ופרזנטור הבנקים ,  מול כחלון החברתי שהבטיח להילחם בחזקים .  בנוסף ,  מפלגה בראשות לפיד וכחלון יכולה להיות אולי הגדולה בכנסת ,  אבל היא לא תוכל להרכיב קואליציה ,  בהינתן שהחרדים וגם נתניהו יסרבו לשבת תחת לפיד כראש ממשלה .  
בינתיים ,  יכול יו"ר יש עתיד להתנחם במה שכן נמצא על הפרק :  צירופו של חיים ילין ,  ראש המועצה האזורית אשכול ,  היא הפעולה החיובית הראשונה בקמפיין המגומגם והמתגונן שניהלה עד כה יש עתיד ,  והישג משמעותי ללפיד עצמו .  אחרי ילין חיזרו גם הרצוג ולבני ,  והוא שקל זאת בכובד ראש ,  אבל העדיף את המקום המשוריין והבטוח על פני התמודדות בפריימריז .  
לפניות לכתב עמרי נחמיאס :  omri_n@walla.net.il 

בלי דגל לרוץ איתו :  נתניהו ממולכד ,  ומוטרד מבנט המתחזק
הליכוד לא מביא פנים חדשות ,  מסונדל בשל  " הסכם אי-לוחמה "  עם הבית היהודי - ונשחק בסקרים .  במחנה השני ,  לפיד מפנטז על איחוד משנה גורלות ,  ובעבודה מחפשים לפתור את פלונטר שיבוץ הכוכבים

