לקראת הסכם הגרעין :  קרב חייו של נתניהו מגיע לרגע השיא
ההערכות הרווחות הן שהמתיחות הנוכחית בין נתניהו לאובמה היא רק הכנה לקראת העימות הגדול הצפוי בין השניים בתקשורת - ובעיקר בקונגרס ,  שאליו יובא לאישור ההסכם הצפוי עם איראן .  נתניהו ימשיך להזהיר את העולם בצדק ,  אך גם להדגיש את הפער בינו לבין מושא הערצתו ,  צ'רצ'יל
כשמדובר בגרעין האיראני ,  ראש הממשלה נתניהו מתכוון ומאמין בכל ליבו לכל מילה היוצאת מפיו .  השורשים החלו עוד בבית אביו ,  פרופסור בן-ציון נתניהו עליו השלום .  ההיסטוריון המנוח הטמיע בבנו את תחושת הסכנה הנשקפת לעם היהודי ,  ואת המאורעות ההיסטוריים שנצרבו בתודעה הקולקטיבית ועיצבו במידה רבה את דמותו של העם היהודי בעת החדשה .  הרבה לפני שנבחר לראשות הממשלה ,  ניהל נתניהו הבן שיחות ארוכות עם אביו בנושא .  ואין ספק כי השואה הייתה האירוע המכונן ,  המעצב והמשפיע ביותר על ראש ממשלת ישראל .
 נתניהו משוכנע בכל מאודו כי שלטון האייתולות באיראן הוא המקבילה המודרנית לגרמניה הנאצית ,  וכי נשק גרעיני בידי טהראן הוא איום קיומי ישיר על מדינת ישראל .  האיראנים ,  מצדם ,  עשו הכול כדי להוכיח שלתחושותיו של נתניהו יש על מה לסמוך ,  כשלא טרחו להסתיר את כוונתם להשמיד את ישראל .  
נתניהו יודע שהאיראנים לא הפכו למתונים יותר ,  אלא למתוחכמים יותר .  המפלצת האיראנית מתחפשת לסבתא טובה ,  דוברת אנגלית רהוטה ,  בדמותו של ג'וואד זריף ואנשיו המעונבים .  גרמניה הנאצית הייתה רוויה באינטלקטואלים משכילים ,  סופרים ,  רופאים ,  מדענים ,  מוזיקאים ואנשי רוח .  בין 12 בכירי המפלגה הנאצית ,  שבעה היו בעלי תואר דוקטור .  ההיסטוריה מלמדת שאין קשר בין תרבות והשכלה לחייתיות נוראה ,  להיפך - לעתים הן שלובות זרוע ובלתי ניתנות להפרדה .  
אין זה מקרי שבכל יום לציון השואה שב נתניהו ומדמה את הצורר הנאצי לשלטון האייתולות .  נתניהו מזהה ורואה נכון ,  נואם וזועק מעל כל בימה .  והמעצמות ?  הן מנמנמות ,  מגמגמות ,  גוררות רגליים וכושלות .  בהעדר מקל בדמות האופציה הצבאית ,  נותר בידי המעצמות רק הגזר שאותו זוללים האיראנים כמו ארנב מורעב .
 בריטניה 2015 רחוקה מצ'רצ'יל כרחוק בושהר ממנצ'סטר ,  וקמרון עסוק בשיפור תנאי חברותה של ארצו באיחוד האירופי ;  הסינים לוגמים תה ,  מפהקים ונזהרים לא להרגיז את הדוב הרוסי ;  הגרמנים עניינים ומאופקים ;  הרוסים נוהגים כבני ברית של איראן ,  ורק הצרפתים מגלים לוחמנות ונחישות שכה חסרה להם באותם ימים חשוכים .  
והאמריקאים ?  ובכן ,  זו השאלה הגדולה .  במרכז התמונה נמצאים ארה"ב ונשיאה ,  וברקע היחסים הטעונים בין שני המנהיגים ,  אובמה ונתניהו .  בשנים האחרונות הפך הבית ברחוב בלפור למעוז רפובליקני בעיני הבית הלבן .  בקיץ 2010 הייתה  " הדריכה "  - נתניהו וברק דרכו את המערכות לקראת פעולה צבאית .  ההערכה הרווחת הייתה שלא מדובר בהצגה ,  שכן מיליארדים הושקעו בדריכות שהצטיירה .  אשכנזי ,  דיסקין ודגן נזעקו ,  משל נתניהו וברק היו לשני נערים פוחזים ,  הזקוקים להשגחת שלושת המבוגרים .  
לא היה ברור אז אם מדובר בהצגה בסגנון  " תתפסו אותי ",  שנועדה לגרום להחרפת הסנקציות או בכוונת אמת .  בכיר ביותר סיפר לי השבוע : " כשהייתי ילד קטן ,  הייתי עולה על המקפצה הגבוהה על שפת הבריכה ,  מתקדם עד הקצה ,  מביט למטה ואז חוזר לנקודת המוצא .  להגיד שרציתי לבלף ?  ממש לא ,  באמת התכוונתי לקפוץ ..  ."  .  
המכשולים לפני המקפצה רבים ומסוכנים :  כיצד תגיב איראן ?  כיצד תגיב ארה"ב ?  איך יגיב העולם ?  ואיך בכלל פוגעים במספר גדול של מתקנים ,  הפזורים בשטחים נרחבים וממוגנים ?  במקביל ,  נדרכו גם היחסים בין שני המנהיגים .  יש אומרים שהרקע בכלל הוא פלסטיני  ( היעדר מו"מ )  וקשור גם לבנייה בהתנחלויות .  חוסר הכימיה בין השניים לא תרם ליחסים .  בעניין זה ,  ספרו של אהוד ברק שהועבר לאישור הצנזורה ,  עשוי להאיר פינות אפלות ולגלות עובדות חדשות.במהלך 2011 המשיכו היחסים לגלוש .  בירושלים היו שלחשו לנתניהו שלקראת שנת בחירות בארה"ב ,  יהיה הנשיא בידינו כחומר ביד היוצר ,  שכן לא יעז להתעסק עם הקול היהודי הנחוץ לבחירתו ועתידו .  

גורמי ביטחון מעריכים שב-2012 התהפך הפור ,  ואיראן נכנסה לתחום החסינות ,  בעיקר בנוגע למתקן בפורדו ,  השוכן בעובי ההר .  במקביל ,  הקונספציה קרסה ואובמה נבחר לקדנציה שנייה .  מאז יודעים היחסים מורדות ומורדות .  מי  " עבד "  על מי בנושא האיראני ?  שר ההגנה ליאון פנטה האמין למטכ"ליסטים נתניהו וברק שבכוונתם לתקוף והפציר בהם לא לפעול . " היהודים מסוגלים לעשות מעשה וארה"ב אף ערכה הכנות ..  ."  ,  אמר אז פנטה .  
בקיץ 2014 נשלח לישראל היועץ לביטחון לאומי ,  טום דונילון ,  המטרה הייתה לבחון את כוונותיה האמיתיות של ישראל .  הוא הדגיש את מחויבותה הבלתי מעורערת של ארה"ב לביטחונה של ישראל .  בתמורה ,  ביקש התחייבות שישראל לא תתקוף עד לאחר הבחירות בארה"ב ,  בנובמבר 2012 .
 לעומתו ,  ד"ר מייקל דוראן ,  בכיר לשעבר בבית הלבן ובפנטגון ,  סבר שבעזרת ישראלים ויהודים אמריקאים בעלי השפעה ,  הקהה אובמה את עוקצה של ההאשמה שהוא עוין את ישראל ובדרך זו הרגיע והרדים את המבקרים .  ההערכות הרווחות הן שהברוגז הנוכחי בין נתניהו לאובמה ,  הוא רק הכנה לקראת העימות הגדול הצפוי בין השניים בתקשורת ובעיקר בקונגרס ,  שאליו יובא לאישור ההסכם הצפוי עם איראן .
 עשרות שבועות ,  חודשים רבים ,  אלפי ימים ,  רבבות של שעות ,  לילות כימים ,  שבתות וחגים מקדיש נתניהו לנושא האיראני ,  שבחשיבותו קשה להפריז .  איראן גרעינית תטיל צל על ישראל החל מחסות למדינות כסוריה ולבנון ,  ולארגוני טרור כמו החיזבאללה והחמאס שיחושו בטוחים מתחת למטריה האירנית הגרעינית ,  דרך ההשפעה על הכלכלה וכלה בהשפעה על העלייה .
 נתניהו הוא זה שהעלה את הגרעין האירני על סדר היום העולמי .  זהו הישג בלתי מבוטל שלא ניתן להמעיט בערכו .  יחד עם זאת ,  סתיו 2015 מתקרב ,  הרוחות הקרות אז מתגברות ,  נתניהו כפי שצפה בעצמו יעמוד לבדו .  
הוא ודאי יצית אז סיגר ריחני ,  אולי כדי לקבל השראה מווינסטון צ'רצ'יל שאותו הוא מעריץ ואליו הוא שואף להידמות .  אכן ,  שני מנהיגים המיטיבים לצפות את פני הבאות ,  לראות ולזהות את המפלצות האמיתיות כשהן נולדות ,  המזהים בזמן סכנות אורבות ותהליכים חורצי גורלות .  שני מנהיגים הנואמים בחסד וסוחפים את השומעים .  רק הבדל אחד קטן בין השניים ,  צ'רצ'יל ידע גם לפעול ולעשות .
 יוסי לוי ,  לשעבר עיתונאי בכיר ב"מעריב ",  שימש כיועצו של ראש הממשלה בנימין נתניהו בשנים 2010-2008 ,  וכן כיועץ האסטרטגי של חברי הכנסת אריה דרעי ואביגדור ליברמן 

לקראת הסכם הגרעין :  קרב חייו של נתניהו מגיע לרגע השיא
ההערכות הרווחות הן שהמתיחות הנוכחית בין נתניהו לאובמה היא רק הכנה לקראת העימות הגדול הצפוי בין השניים בתקשורת - ובעיקר בקונגרס ,  שאליו יובא לאישור ההסכם הצפוי עם איראן .  נתניהו ימשיך להזהיר את העולם בצדק ,  אך גם להדגיש את הפער בינו לבין מושא הערצתו ,  צ'רצ'יל

