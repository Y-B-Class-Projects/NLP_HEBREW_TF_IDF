המתנחלים :  המשך ההקפאה יוביל להפלת הממשלה
במפלגות הימין ובהנהגת המתנחלים זועמים על נתניהו בשל הצהרתו ,  ממנה עולה כי הוא מוכן לשקול הקפאה חלקית בבנייה בהתנחלויות בתום תקופת ההקפאה הרשמית . " ממשלה שנבחרה בקולות המחנה הלאומי מנסה לבצע את מדיניות בל"ד "
 חברי כנסת ממפלגות הימין וגורמים בהנהגת המתנחלים מתחו היום  ( ראשון )  ביקורת חריפה על ראש הממשלה בנימין נתניהו בגין דבריו בישיבת הממשלה השבועית ,  מהם עולה כי הוא מוכן לשקול הקפאה חלקית בבנייה בהתנחלויות בתום תקופת ההקפאה הרשמית .
 לדברי ראש המועצה האזורית שומרון ,  גרשון מסיקה , " הכרזה על המשך ההקפאה תהיה הכרזה על סיום כהונת ממשלת נתניהו - ממשלה שנבחרה בקולות המחנה הלאומי ומנסה לבצע את מדיניות בל"ד ".  מסיקה הוסיף ,  כי  " יש גבול לחוסר אמינות ולכחש - אפילו מפוליטיקאי כמו ביבי .  מאז הוקמה ממשלת נתניהו ,  מצב ההתיישבות הורע בצורה דרמטית הרבה יותר אפילו מימי ממשלת אולמרט ,  וכתוצאה ישירה מכך גם מצבה של מדינת ישראל .  חידוש גמגומים של ביניה במיעוט הקטן של הישובים וב-6% מהשטח הוא הכרזה על תחילת הגירוש מרוב הישובים ומ-94% מיהודה ושומרון ".  מסיקה הוסיף כי  " נתניהו כנראה רוצה להיות שרון ,  והמחנה הלאומי יקיא אותו מתוכו ויפיל את ממשלתו ". 
ח"כ אריה אלדד  ( האיחוד הלאומי )  אמר כי  " איש אינו יכול להיות מופתע כאשר פוליטיקאי נטול עמוד שדרה מתקפל .  כל התחייבויות נתניהו לחדש את הבנייה בתום תקופת ההקפאה שוות כקליפת השום ,  וזו גם אמינותם הפוליטית של כל שרי הליכוד שישלימו עם המשך הקפאה חלופית או שלמה בניגוד מפורש להצהרותיהם ".  לדבריו , " נתניהו וחבורת הכבשים חסרי החוליות המקיפות אותו מובילים להקמת מדינת אויב בלב הארץ .  דין הבטחת הפירוז של נתניהו כדין הבטחות הפשרת ההקפאה שלו ". 
גם חברו למפלגה ,  מיכאל בן ארי ,  התייחס לדברי ראש הממשלה ואמר כי  " הצהרת נתניהו על המשך ההקפאה היא רגע המבחן לליברמן ,  לאורלב ,  לאלי ישי וליעלון  האם הם יעצרו את הכניעה של נתניהו או יתגלגלו איתו במדרון החלקלק של כניעה לטרור ולגזענות של אובמה ".  ח"כ מירי רגב  ( ליכוד )  אמרה כי  " הלחץ האמריקאי על ישראל מזיק .  ההתערבות המסיבית מביאה לתוצאות הפוכות .  ישראל מחויבת להסדר שלום באזור תוך שמירה על האינטרס הביטחוני הלאומי ושמירה על מדינת ישראל כמדינה יהודית .  מאז ומתמיד ההתיישבות היתה חלק אינטגרלי מתפיסת הביטחון של ישראל "
 לדברי ח"כ דני דנון  ( ליכוד )  , " נתניהו צריך להזכיר לאובמה כי אריאל ובית אל אינן ערים בארה"ב ,  ואין לו כל מנדט להחליט על הפסקת הבנייה ביהודה ושומרון ".  הוא הוסיף ,  כי  " ב-26 בספטמבר מפסיקים לשאול את העולם ובונים בכל מקום ,  באריאל ביצהר ובבית אל ". 
הבוקר אמר נתניהו כי  " הפלסטינים אומרים או אפס או אחד - או הקפאה מוחלטת או חוזרים הביתה .  זה לא מקובל .  גם לנו יש דרישות ,  שהם יכירו בישראל כמדינת העם היהודי .  נכון לעכשיו תפוג החלטת הממשלה וזה יאפשר בניה של 19,000 יחידות דיור .  בפועל כנראה ייבנו פחות ".  נתניהו הוסיף כי  " צריך לחשוב מה נבון .  יש כאלה שחושבים שלא צריך לבנות בכלל .  אך לא צריך לקבל תכתיב האומר ששום דבר לא ייבנה .  אנחנו נמצאים במרחב עם רגישות רבה .  יש עוד כמה צרות צרורות ,  כמו הקהילה הבינלאומית שמסתכלת על זה כמבחן לרצינותה של ישראל .  ויש גם מבחנים לפלסטינים כמו הכרה בישראל כמדינת העם היהודי ". 

המתנחלים :  המשך ההקפאה יוביל להפלת הממשלה
במפלגות הימין ובהנהגת המתנחלים זועמים על נתניהו בשל הצהרתו ,  ממנה עולה כי הוא מוכן לשקול הקפאה חלקית בבנייה בהתנחלויות בתום תקופת ההקפאה הרשמית . " ממשלה שנבחרה בקולות המחנה הלאומי מנסה לבצע את מדיניות בל"ד "
 
