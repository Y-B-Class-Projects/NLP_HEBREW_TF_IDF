הטר"ש הראשון לגנץ והאתגר של הליכוד :  נתניהו מול הקומנדו המרובע
גנץ ,  לפיד ,  יעלון ואשכנזי אולי מאוחדים בשאיפה להחליף את נתניהו ,  אבל שכחו 51% מהציבור .  האיחוד מעלה את מפלס הלחץ בבלפור באופן דרמטי - ומפלגות הלוויין של הימין עשויות לשלם את המחיר .  בכל מקרה ,  לפנינו עוד שני שוברי שוויון שעשויים להפוך את התמונה
אמש  ( חמישי )  בחצות הליל ,  כשוועדת הבחירות המרכזית נעלה רשמית את הרשמת המפלגות לבחירות 2019 ,  איפשהו בארץ התנגן לו ברקע השיר  " סוף זה תמיד התחלה ".  
החלק הראשון ,  המייגע והמבלבל של מערכת הבחירות הסתיים בשבוע עמוס אירועים שיכולים להספיק לחודש :  יו"ר ההסתדרות הצטרף לגנץ שטס למינכן לנאום באנגלית על איראן ,  ישראל כץ מונה לשר חוץ ותוך 24 שעות הספיק לגרום לתקרית דיפלומטית ,  ציפי לבני הודיעה על פרישה מהפוליטיקה ,  אבי גבאי גייס את טל רוסו ושריין את חיים ילין,ראש הממשלה בנימין נתניהו הינדס חיבור דרמטי בימין ובעבודה ובמרצ לא הצליחו לעשות את זה ,  ואורלי לוי פוצצה את המגעים עם גנץ ,  אבל האירוע המרכזי ,  הדובדבן שבקצפת ,  קרה 18 שעות בלבד לפני הדד-ליין :  הקמת מפלגת גנץ-לפיד-יעלון-אשכנזי .  כבר מזמן המילה  " בום "  לא הייתה כל כך מוצדקת .  כל הכאוס ששרר במערכת הפוליטית ב-48 השעות האחרונות מתמצה בקרב על הפריים הטלוויזיוני של 20:00 בערב אתמול ,  בין פרק הבכורה של  " רביעיית המופלאים "  לבין  " קינג ביבי "  שעלה להשיב מיד בנאום תגובה מושחז .  זה הקרב שיעצב את הבחירות מכאן ואילך ,  שיכול לחזק את נתניהו יותר מאי פעם או להביא לסוף ימיו בבלפור .  עוד לפני שהרביעייה עלתה לבמה ,  הסקרים כבר הזניקו אותה הרחק מעבר לליכוד בתוצאות שלא זכורות באזורנו בשנים האחרונות לפער של 10-6 מנדטים מהליכוד ,  והשבוע ,  לראשונה מזה חודשים ,  החלה להתערער תמונת הגושים ובחלק מהסקרים אף נרשם מהפך .  נתניהו רגיל להתמודד מול יריב אחד ,  או מקסימום שניים ,  הפעם הוא ניצב מול כוח קומנדו מיוחד של ארבעה ,  מעוטר בדרגות ,  מור"קים ועיטורי גבורה ,  שהעבירו ביחד יותר שעות ממנו על הטלפון האדום .  הוא גם מעוטר בהרבה מאוד אגו ,  ועל כך עוד ידובר ,  אבל הוא מאוחד במטרה אחת :  להחליף את נתניהו בשלטון .  
בחירות 2019 - סיקור מיוחד בוואלה !  NEWS:איחודים ,  שיריונים והבטחות :  רשימת המתמודדים לכנסת ה-21 נסגרהבתום סגירת הרשימות :  אלו המפלגות המתמודדות בבחירות לכנסת ה-21גנץ ,  לפיד ,  יעלון ואשכנזי :  הרשימה המלאה של  " כחול לבן "  נחשפת 
זהו מהלך שנרקם במשך 5-4 חודשים ויש לו שושבינים רבים ,  בהם איש העסקים שלמה דברת ,  שר החינוך לשעבר שי פירון וחילי טרופר ,  ועוד מושכים רבים בחוטים מעולמות העסקים והפרסום וביטחוניסטים לשעבר שממש רוצים להחליף את נתניהו .  וישנו גם גבי אשכנזי אחד ,  שפעל רבות מאחורי הקלעים כדי לייצר את החיבור שיכול לעשות את זה .  לדברי גורמים המעורים במגעים ,  החיבור בין גנץ ולפיד הוא במידה רבה מעשה ידיו ,  והוא גם שובר השוויון האמיתי של המהלך ,  היחיד שלפי כל הסקרים מביא למעבר מנדטים מהימין למרכז .  אשכנזי רצה הרכב שיציג חלופה למפלגת שלטון ,  שיעדיף את הממלכה על המלוכה .  האתגר היה לנצח את ההיגיון הפוליטי הקר שגרס שהאגו ושאלת ההובלה ימנעו את האיחוד בין גנץ ולפיד ,  ועד הישורת האחרונה לא היה ברור שזה אפשרי .   ההנחה הראשונית הייתה שגנץ יבוא תחת כנפיו של לפיד ,  אבל ההשקה המטאורית שלו הולידה בן לילה מועמד מועדף לראשות הממשלה ולהובלת הגוש ,  שיבשה את התוכניות והשיקה מחול סוער של דיונים בשאלה מי צריך לאפסן את האגו ולהסכים לקבל את המקום השני .  לפיד הציע רוטציה ,  אבל גנץ - אפוף ביועצים אסטרטגיים שלא מאוד אהבו את הרעיון - התמהמה בתשובתו ,  ובינתיים כבר סגר עם אורלי לוי אבקסיס ,  ואפילו הגיע איתה להסכמות .  
ברגע האחרון ,  72 שעות לסגירת הרשימות ,  לפיד שיגר מסר פומבי לגנץ .  24 שעות אחר כך ,  גנץ השיב לו במסר משלו .  שעה אחר כך הם היו בטלפון ,  12 שעות לאחר מכן הם כבר היו בפגישה דרמטית בסביון ,  ואור ליום חמישי שוגרה לתקשורת ההודעה הדרמטית על איחוד שתי המפלגות .  בדיעבד ,  הכל תקתק כמו מבצע צבאי מתוכנן היטב .  בשני הצדדים מכחישים שהכל היה בעצם מתואם ומסודר בדיל שנסגר מראש ,  אבל לא מן הנמנע שביום מן הימים יתגלה שוותיקי הקומנדו והסיירת פשוט בישלו כאן פעולת הסחה מצטיינת ,  שנועדה להרדים את נתניהו כך שלא יוכל להגיב במהלכים משלו עד הרגע האחרון .  

לאן זה ילך מכאן ?  הכל פתוח .  לא מומלץ להתבשם יותר מדי מהסקרים המחמיאים ,  שבוודאי יצברו עוד קצת מומנטום .  ביום שהודיעו על האיחוד בין נתניהו לליברמן ב-2013 חזו הסקרים לליכוד 44-42 מנדטים .  תוצאות האמת היו 31 .  במפלגת הגנרלים החדשה יש הרבה מאוד אגו ואחוות לוחמים שידעה כבר הרבה קרבות סכינים ונחשים .  בצדדים יש עוד גנרלים כמו יואב גלנט שמחכים לחדש את המלחמה ,  וגנץ ואשכנזי ,  כמו גם רוב חברי רשימתם ,  עוד טירונים בזירה הפוליטית ויכולים לעמוד בפני זובור לא קל .  הטר"ש הראשון ,  אגב ,  למפלגת הגנרלים+לפיד ,  מגיע על השיקולים הפוליטיים הצרים והשגויים שדחקו את הנשים לאחור ולייצוג חסר בצורה בולטת בצמרת הרשימה .  אחרי הרביעייה הפותחת ,  שובץ אבי ניסנקורן ,  ואחריו ,  מאיר כהן .  כבודם של שני אלה היה כנראה חשוב יותר מלייצג 51% אחוז מהאוכלוסייה .  בעשירייה הראשונה יש רק 2 נשים ,  ובהמשך הרשימה הייצוג הוא של כ-30% .  כנראה ששלושת הרמטכ"לים לשעבר חושבים שהם ממשיכים את ימיהם במטכ"ל - אחרת קשה לתפוס איך במאה ה-21 מפלגה ששואפת לייצג את הציבור החילוני והליברלי המתון ,  עושה את זה בלי נשים בקדמת הבמה ,  ואיך היא מתכוונת לטעון אחר כך נגד הדרת נשים .  
נתניהו היה כמובן הראשון לזהות את גודל הסכנה המתקרבת ,  וכבר ביום רביעי בבוקר ,  שעה קלה לפני שלפיד הגיע לפגישה המכרעת עם גנץ בסביון ,  הוא ביטל נסיעה מדינית מאוד חשובה לקרמלין ונשאר בארץ כדי לנסות להציל כמה שיותר קולות ימין לפני סגירת הרשימות .  אחר כך הוא הכין שליפה מהירה במיוחד של אסטרטגיה שב-2015 נשמרה לישורת האחרונה ,  הפעם עם גנרלים נוהרים שהם בעצם שמאלנים בתחפושת ,  שיקימו ממשלה על בסיס קולות הערבים .  
האיחוד הגדול מעלה את מפלס הלחץ בבלפור באופן דרמטי ,  אבל במובן מסוים זו בשורה מצוינת עבור נתניהו ,  שיכול להזהיר מאיבוד שלטון הימין - אף שהוא יתקשה קצת לתייג את יעלון ,  אשכנזי ,  האוזר והנדל כשמאלנים .  עם זאת ,  אלה בשורות רעות עבור כל מפלגות הלוויין הקטנות שנותרות מסביב ,  שיצטרכו להילחם בנטישה אסטרטגית של בוחרים .  נתניהו פעל להבטיח את כניסת איתמר בן גביר ומיכאל בן ארי ,  אנשי  " עוצמה יהודית "  הקיצוניים ,  על ידי החיבור עם הבית היהודי ,  אבל כמעט כל שאר חברי הקואליציה הטבעית שלו נמצאים בטווח הסכנה לפגיעה מקמפיין הגוועלד שהוא ינהל מול מפלגת כחול-לבן .  
כחלון ,  ליברמן ,  דרעי ,  אפילו בנט ושקד הם מוקד של קולות עבור נתניהו ,  והם עשויים לרדת אל מתחת לאחוז החסימה מה שיעמיד בסכנה את גוש הימין .  הליכוד יצטרך לנהל מחול עדין של התקפות מול כל היריבים שלו כדי שהם לא יהיו קטנים מדי והמנדטים שלהם ייזרקו לפח .  גם במפלגות השמאל - העבודה ומרצ - יצטרכו להילחם על הבייס שצמא להחלפת השלטון שעשוי לנדוד לגנץ ולפיד .  המחיר של התגבשות סביב שתי מפלגות שלטון הוא בהכרח ששחקנים קטנים ילכו הביתה .  
אלא שהכל עדיין פתוח :  אנחנו עוד עומדים לפני הדדליין המשמעותי הבא של הבחירות האלה - החלטת היועץ המשפטי לממשלה אם להגיש כתב אישום נגד נתניהו בכפוף לשימוע .  קשה לדעת מה יהיה האפקט המשולב של האירוע הכה משמעותי הזה עם כוח המשימה המיוחד של גנץ ,  אשכנזי ,  לפיד ויעלון ,  ואם הוא יחזק או יחליש את נתניהו .  אבל זה כן אומר שנתניהו הולך לרדת נמוך מאוד ולהילחם בכל האמצעים על המשך שלטונו - זה לא רק קרב על חייו הפוליטיים ,  אלא על עתידו המשפטי - ואם ימשיך לנהל את ההליך המשפטי שלו מכיסא ראש הממשלה ולא מכיסא לשעבר .  הדדליין הזה גם עשוי לחייב את גנץ ולפיד להצהיר שניהם באופן ברור מה כוללות ההסכמות ביניהם לגבי ישיבה עם נתניהו תחת כתב אישום .   וישנו עוד דדליין מעבר לפינה ,  שיכול לטלטל עוד יותר את הספינה ולדרוש מנתניהו לקבל הכרעות פוליטיות לא פשוטות .  הוא השקיע שעות השבוע בהצלת קולות הימין הקיצוני ,  אבל לא בטוח שהוא בכלל יוכל לקיים את כל ההבטחות ביום שאחרי ,  כי לפי ההערכות ,  תוכנית השלום של החבר טראמפ צפויה להתפרסם בשבועות שאחרי הבחירות .  לדברי בכיר ישראלי ,  נתניהו מפעיל  " מערכת לחצים לא קונבנציונלית "  כדי לדחות את פרסום התוכנית ,  כולל לחץ אוונגיליסטי כבד בתיווכו של השגריר רון דרמר על החדר הסגלגל שלא להזיק לנתניהו ,  אבל שליחיו של טראמפ מתחילים כבר להסתובב באזור ולהציג את התכנית למדינות המפרץ ולבכירים במדינות ערב .  
אמנם ,  בירושלים מעריכים שאבו מאזן בכל מקרה ידחה את התכנית על הסף ,  אבל בהתחשב בנדיבות של טראמפ עם העברת השגרירות לירושלים וביטול הסכם הגרעין עם איראן ,  בבית הלבן מצפים שנתניהו בכל מקרה יגיב לתכנית בחיוב ,  או לפחות יתייחס בנימוס לחלקים ממנה .  זה עשוי לייצר לו קרע עמוק עם הבייס בתזמון רגיש מאוד ,  בדיוק בזמן הרכבת הממשלה ,  ולהעמיד אותו בדילמה בין מתיחות עם הממשל הידידותי ביותר בכל הזמנים או מתיחות עם מפלגות הימין שאתם הוא לכאורה רוצה להקים את ממשלתו .  כשבצד השני יש מפלגת שלטון אלטרנטיבית - עם שלושה רמטכ"לים לשעבר - שתחשוש פחות להביע עמדה או לפחות לדון בה באופן פתוח ,  תוכנית טראמפ יכולה גם היא לפתוח את המשחק הפוליטי לגמרי מחדש ולהחזיר את הנושא המדיני לסדר היום .  הבום הראשון של האיחוד בין גנץ ולפיד עוד ייצר הרבה גלי הדף ,  והבחירות למעשה מתחילות עכשיו .  

הטר"ש הראשון לגנץ והאתגר של הליכוד :  נתניהו מול הקומנדו המרובע
גנץ ,  לפיד ,  יעלון ואשכנזי אולי מאוחדים בשאיפה להחליף את נתניהו ,  אבל שכחו 51% מהציבור .  האיחוד מעלה את מפלס הלחץ בבלפור באופן דרמטי - ומפלגות הלוויין של הימין עשויות לשלם את המחיר .  בכל מקרה ,  לפנינו עוד שני שוברי שוויון שעשויים להפוך את התמונה

