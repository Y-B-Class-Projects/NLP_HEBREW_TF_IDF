אובמה וישראל :  מתוך פרספקטיבה גלובלית
במאמרי הפרשנות בישראל העוסקים ביחסים המתוחים שבין ארה"ב לישראל ,  חסרה נקודה מרכזית .  אחדים מהם מעלים את האפשרות שהנשיא אובמה חסר ניסיון ולכן נוטה לשגות בהתמודדותו עם המזרח התיכון .  שאלה שבדרך כלל עולה היא :  האם אובמה אינו מודע לכך שיביא אך ורק להקשחת העמדה הפלסטינית ויקשה על פתיחת השיחות ?  הסברים מעין אלה אינם לוקחים בחשבון את העובדה שאובמה בפירוש אינו נאיבי ומבין היטב מה הוא עושה ,  אף שלא קל תמיד להבין את מטרת פעולותיו .
 כל המלצה באשר לאופן שבו ניתן להשיב את יחסי ישראל ? ארה"ב למסלולם חייבת לאבחן בצורה נכונה מה בדיוק השתנה בצד האמריקאי .  על מנת לעשות זאת יש להיחלץ מההקשר המוגבל של יחסי ישראל והפלסטינים ,  ולהביט באופן נרחב יותר על האופן שבו המדיניות האמריקאית ביחס לעולם משתנה תחת הנהגתו של הנשיא ברק אובמה .
 רוברט קגן ,  אחד הפרשנים המובילים באמריקה לענייני יחסים בינלאומיים ,  ציין כי גם בעלות ברית אחרות של ארה"ב חוששות כי אובמה מחולל שינוי בקשריה של ארה"ב עם מדינות רבות כמו בריטניה ,  צרפת ,  יפן והודו .
 כך ,  למשל ,  בשנת 2008 אמר אובמה כי על הודו לפתור את שאלת חבל קשמיר  ( שנמצא תחת ריבונות הודית )  מול פקיסטן .  שנה מאוחר יותר בירך הנשיא האמריקאי על התפקיד שממלאת סין בחצר האחורית של הודו .
 בתוך כך ,  המקרה הבריטי הוא הדרמטי ביותר .  בתחילת מארס 2010 מזכירת המדינה הילרי קלינטון הציעה בנאום בבואנוס איירס כי בריטניה תפתח בשיחות עם ארגנטינה בנוגע לעתיד ריבונותה על איי פוקלנד .  היה זה שינוי דרמטי במדיניות האמריקאית ,  אשר עורר את זעמם של גורמים רבים בלונדון .
 בעקבות התפנית במדיניות האמריקאית ,  דן הפרלמנט הבריטי בעתיד  " היחסים המיוחדים "  עם ארה"ב ,  וועדה פרלמנטרית בריטית אף קראה לממשלה לשקול מחדש את מידת שיתוף הפעולה הקרוב עם וושינגטון .  עוד קודם לכן בחר הנשיא אובמה להתעלם מראש הממשלה הבריטי ,  גורדון בראון ,  אשר הגיש לא פחות מחמש בקשות להיפגש עימו בעת פתיחת העצרת הכללית של האו"ם בספטמבר 2009 - אבל נדחה על ידי וושינגטון פעם אחר פעם .
 ישראל לא צריכה לחפש נחמה בצרותיהם של אחרים ,  אולם עליה להבין שהיא מהווה חלק מדפוס פעולה נרחב יותר .  הנשיא אובמה לא רואה עצמו כמי שישנה את הסטטוס קוו בנושאים שוליים .  התמקדותו בנושא ביטוח הבריאות בארה"ב ,  במקום במטרה בטוחה יותר כמו יצירת מקומות עבודה ,  היוותה חלק מחזונו השאפתני לחולל שינוי כולל בחברה האמריקנית .  באופן דומה ,  במסגרת מדיניות החוץ שהוא מנהל ,  אובמה אינו מעוניין ללכת בעקבות היוזמות של קודמיו ,  אלא מבקש לעצב תוכנית משלו לעתיד העולם .
 כפי שכתב רוברט קגן ,  אובמה משתחרר מתוכנית אסטרטגית גדולה בת 60 שנה שארה"ב אימצה בעבר ,  מתוך תקווה להחליפה במשהו חדש לגמרי .
 מאז הנאום שנשא בקהיר ב ? 4 ביוני 2009 ,  אובמה הבהיר כי בכוונתו לשנות באורח יסודי את מערכת היחסים בין המערב לעולם האיסלמי ,  וניתן להסיק שהוא רואה את עצמו כנושא שליחות היסטורית בעניין זה .
 הוא קישר את פיגועי 11 בספטמבר למתחים ההיסטוריים בין המדינות האיסלמיות למערב שאותם ,  כך הסביר ,  ניצל ארגון אל קאעדה .  דרך שינוי מערכת היחסים הזו אובמה מאמין שהוא גם מצמצם את המוטיבציה לבצע את הפיגוע הבא .  בקיצור ,  לא תהיה זו הגזמה לומר שאובמה מאמין כי על ידי הקמת מדינה פלסטינית בהקדם האפשרי ,  הממשל שלו יביא גם לשינוי ביחסי המערב עם העולם הערבי ומדינות האיסלם .  אם אכן כך הדבר ,  הרי שהקמת מדינה פלסטינית עשויה להיות חשובה יותר עבור הממשל האמריקני מאשר יצירת התנאים שיאפשרו לישראלים ולפלסטינים לדון בסוגיה בינם לבין עצמם .  הנשיא קלינטון התנגד להצהרה חד ? צדדית על מדינה פלסטינית בשנת 1999 .  האם זו תהיה מדיניותו של הנשיא אובמה ב ? 2011 ?  
מהי תוכניתו הגדולה של ממשל אובמה עבור המזרח התיכון ,  מלבד מדינה פלסטינית ?  לא ברור .  אבל גם אם בכוונת הממשל לארגן מחדש את מערכת היחסים עם בעלות בריתה של ארה"ב ,  אל למדינות ערב לחגוג באופן אוטומטי את הכיוון החדש שבו נעה המדיניות האמריקנית ביחס למזרח התיכון .
 מי תהיה שותפתה העיקרית של ארה"ב בניסיונה להושיט יד לעולם האיסלמי ?  האם יהיו אלה בעלות הברית הוותיקות ,  כמו מצרים או סעודיה ,  או שמא תהיה זו שותפה אזורית חדשה ? מדינות המפרץ כבר הביעו דאגה עמוקה מהאפשרות שארה"ב תפתח על חשבונן מערכת יחסים חדשה עם איראן ,  אם ההנהגה האירנית תיעתר בשלב מסוים להצעת ההידברות של אובמה .  הן יודעות שבראש סדר העדיפויות של וושינגטון עומדת השאיפה לנסיגה מוצלחת ושקטה מעיראק ומאפגניסטן .
 כאמור ,  מה שחווה בוושינגטון ראש הממשלה ,  בנימין נתניהו ,  לא היה בעיה אמריקאית ? ישראלית טקטית גרידא ,  אלא תחילתו של שינוי אסטרטגי במדיניות החוץ של ארה"ב .  
המתחים ביחסי ישראל ? ארה"ב מהווים חלק משינוי גלובלי נרחב יותר שמניע הנשיא אובמה .  אין זה מספיק לשוב לסיפורים על אודות בגין וקרטר ,  שמיר ובוש ,  ולהתאים את לקחי ההתנגשויות ביניהם למצב הנוכחי .
 רק לאחר שיתבהר לאן מועדות פניו של אובמה ,  ניתן יהיה לשרטט מסלול חדש עבור ישראל ,  אשר יגן על האינטרסים שלה וייצור בסיס חדש לברית בינה לבין ארה"ב .
 
אובמה וישראל :  מתוך פרספקטיבה גלובלית
nan
