 " אובמה לא נפגש עם נתניהו כי חשש שייפגש עם רומני "
 עיתונאי מוערך פרסם טור ב-FOX לפיו גורמים בירושלים ווושינגטון הסכימו שהסיבה לאי-קיום הפגישה לא הייתה טכנית בלבד .  הערב :  השר ברק ייפגש עם המקורב לאובמה ,  רם עמנואל
הפגישה שלא נקבעה בין ראש הממשלה ,  בנימין נתניהו ,  לבין נשיא ארצות הברית ,  ברק אובמה ,  ממשיכה להעסיק את כלי התקשורת בארצות הברית .  אחרי ההתייחסויות הפומביות בבית הלבן ובלשכת נתניהו בנוגע לפגישה ולסיבות לאי-קביעתה ,  העיתונאי האמריקאי הוותיק ,  אדוארד קליין ,  ציטט היום  ( חמישי )  גורמים בירושלים ווושינגטון הטוענים כי הסיבה האמיתית לדחיית הבקשה לפגישה הייתה פוליטית ,  ולא דיפלומטית .  לפי הגורמים ,  במטה אובמה חששו מכך שנתניהו ייפגש במקביל גם עם המועמד הרפובליקני לנשיאות ,  מיט רומני ,  שידוע בקשרי הידידות החמים עם ראש הממשלה .
" הדבר האחרון שחבורת אקסלרוד  ( כינוי לסביבה הפוליטית של אובמה ,  על שם יועצו האסטרטגי בבחירות לנשיאות  ט.ש .)  רצתה לראות זה את התמונות של שתי הפגישות ,  זו לצד זו על גבי עמודי העיתונים - קבלת הפנים הקרירה בבית הלבן מול החיבוק החם של רומני ",  כותב קליין ,  לשעבר עורך עיתון  " ניו יורק טיימס "  ומי שחיבר שורה של ביוגרפיות על נשיאי ארצות הברית ,  בטור דעה המתפרסם באתר רשת FOX .  
בשבוע שעבר הגיעה המתיחות המוכרת בין נתניהו לבין אובמה לשיא ,  נוכח דחיית בקשתו של נתניהו להיפגש עם אובמה במהלך ביקורו בעצרת הכללית של האו"ם בשבוע הבא ,  במה שהבית הלבן הסביר רשמית כ"שיקולי לוח זמנים ",  שכן נתניהו מגיע לניו יורק רק אחרי יום כיפור - כשאובמה כבר חוזר יומיים קודם לכן לוושינגטון .  בעוד בבית הלבן אמרו שלא התקבלה כל פנייה רשמית לפגישה ,  גורמים מדיניים בירושלים טענו שנתניהו אף הציע להגיע לוושינגטון כדי להקל על אילוצי הלו"ז הצפופים של אובמה ,  בישורת האחרונה של קמפיין הבחירות . " פחות מחודשיים לבחירות ,  לאובמה לא היה מצב רוח לקבל הרצאה פומבית מנתניהו על השגת נשק גרעיני ",  כתב קליין היום ,  ותקף בחריפות את אובמה על כך שלא נפגש עם נתניהו ,  אך לעומת זאת כן מתכוון להיפגש עם נשיא מצרים ,  מוחמד מורסי ,  באותו מעמד .  
לטענת קליין ,  שפרסם השנה ביוגרפיה על אובמה תחת הכותרת  " החובבן ",  ראש המטה של קמפיין אובמה ,  דייוויד אקסלרוד ,  הוא שהוביל את ההתנגדות לפגישה ,  שכן סבר שאם אובמה יסכים להיפגש עם נתניהו ,  האחרון ירגיש מחויב להיפגש גם עם רומני ,  עמו הוא מחזיק בקשרי ידידות ארוכי שנים וכן ב"חברים משותפים בישראל ובארצות הברית ",  בלשונו של מילר ,  ובראשם המיליארדר היהודי-אמריקאי ,  שלדון אדלסון ,  בעליו של  " ישראל היום "  שתרם למעלה מ-100 מיליון דולר לקמפיין רומני . " אנשי הקמפיין של אובמה משוכנעים שנתניהו מתערב בגסות בקמפיין האמריקאי וסבורים כי הוא מעוניין שרומני יזכה בבחירות כיוון שהוא שותף לעמדותיו הנציות על אירן ",  כתב מילר ,  כפי שציינו לא מעט פרשנים בארצות הברית בשבוע האחרון נוכח התבטאויותיו החוזרות ונשנות של נתניהו באשר לסוגיית  " הקווים האדומים "  של הקהילייה הבינלאומית לאירן . " תלונותיו התמידיות של נתניהו על גישת ארצות הברית לאירן נתפשות אצל חבורת אקסלרוד כמאמץ לצייר את אובמה כמנהיג חלש ",  כתב מילר .
 אנשי הקמפיין של אובמה ,  כתב מילר ,  סבורים שנתניהו לוקח חלק במאמץ הרפובליקני להשפיע על בוחרים יהודים במדינות המתנדנדות לנטוש את אובמה ולהצביע לרומני ,  והוא מציין כי הקואליציה הרפובליקנית היהודית מוציאה 6.5 מיליון דולר בקמפיינים במדינות אלו .  הוא מתייחס בפרט לפלורידה ,  שם נחשב הקול היהודי מכריע במיוחד . " בבחירות הקרובות - הקול היהודי יכול לעשות את ההבדל בפלורידה - ובמירוץ כולו .  לאובמה לא יהיה אף אחד להאשים מלבד עצמו ".  נתניהו ,  שדוחה בתוקף כל טענה על הקשר בין הנושא האירני לבין מערכת הבחירות האמריקאית ,  הוא כוכב קמפיין שהושק היום בפלורידה על ידי ארגון בשם  " ביטחון לאמריקה עכשיו ",  הכולל סרטונים בהם מוצגות מתקפות של נתניהו על הקהילייה הבינלאומית ,  ובראשה ארצות הברית ,  בנושא אוזלת היד בנושא האירני .  
בתוך כך ,  שר הביטחון אהוד ברק שהקפיד בשבוע שעבר להתנער מאמירותיו של נתניהו נגד אובמה ,  ממשיך לנסות ולשמש  " השוטר הטוב "  בעיני הממשל האמריקאי .  בעוד אובמה מסרב להפגש עם נתניהו ,  ברק דווקא מחזק את קשריו עם הממשל וצפוי להיפגש הערב עם ראש סגל הבית הלבן לשעבר ,  רם עמנואל ,  בשיקגו .  הביקורת הפומבית שמתח ברק על נתניהו חיזקה את ההערכות לפיהן עבר  " חתול שחור "  בין השניים ,  שעד כה הקפידו להציג חזית אחידה בנושא האירני .  לא ברור האם פגישת ברק עם עמנואל ,  המשמש כיום כראש עיריית שיקגו ,  נעשתה מאחורי גבו של נתניהו ,  אך ניסיונו של שר הביטחון להדק את היחסים עם בכירים בממשל אובמה בולט על רקע חוסר התקשורת בין הבית הלבן ללשכת נתניהו .  ברק אף צפוי להשתתף בימים ראשון ושני הקרובים בכנס מיוחד שעורך הנשיא לשעבר ביל קלינטון בניו יורק ,  בו ישתתף גם הנשיא אובמה ,  ולא מן הנמנע שהשניים ייפגשו בשולי הכינוס .  מלשכת ברק סירבו להגיב לדברים . 

" אובמה לא נפגש עם נתניהו כי חשש שייפגש עם רומני "
 עיתונאי מוערך פרסם טור ב-FOX לפיו גורמים בירושלים ווושינגטון הסכימו שהסיבה לאי-קיום הפגישה לא הייתה טכנית בלבד .  הערב :  השר ברק ייפגש עם המקורב לאובמה ,  רם עמנואל

