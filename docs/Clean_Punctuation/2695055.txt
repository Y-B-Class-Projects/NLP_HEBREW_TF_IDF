בין ליברמן לג'ון קרי
חזרתו של אביגדור ליברמן למשרד החוץ הייתה שקטה ומהירה ,  אך מה שמטריד בעיקר הן התבטאויותיו של שר החוץ האמריקני .  איך זה מאיים על הקואליציה ? 
אם יש איום פוליטי שעלול לזעזע את הקואליציה בחודשים הקרובים ,  הוא לא קשור לחזרתו של ליברמן לממשלה ,  או לחילוקי הדעות בין נתניהו ללפיד על ראשות ועדת החוץ והביטחון ,  ואפילו לא לתוצאות הפריימריז במפלגת העבודה שייערכו בשבוע הקרוב .  מי שמחפש את המשבר הבא ימצא אותו הרחק מכאן ,  מעבר לאוקיינוס ,  במשרדים של מחלקת המדינה בוושינגטון .  
בזירה הפנימית אירועי השבוע האחרון דווקא תרמו ליציבות :  ליברמן נכנס לממשלה ומייד שידר כי הוא בא לעבוד ולא לרקום מזימות פוליטיות .  יאיר לפיד היה יכול להערים כל קושי אפשרי על צירוף שר נוסף לממשלה בניגוד להסכם הקואליציוני ,  אולם בחר להבליג ולהסתפק במאבק על ראשות ועדת החוץ והביטחון ובהתחייבות של ליברמן לתמוך במועמדו לתפקיד עפר שלח .  גם נפתלי בנט לא הערים קשיים והעביר את המינוי .  
אבל מה שמטריד גורמים בקואליציה הוא דווקא דבריו הקיצוניים של שר החוץ האמריקני ג'ון קרי ,  שנאמרו השבוע לערוץ 2 .  קרי איים ,  בין השאר ,  כי סיום סבב המו"מ המדיני הנוכחי ללא תוצאות עלול להביא למעגל דמים נוסף - מה שהתפרש כמתן סוג של לגיטימציה להתפרצות ערבית אלימה בשטחים ,  אם תתפתח כזו .  
סגן השר במשרד ראש הממשלה ,  אופיר אקוניס ,  מקורבו של נתניהו ,  התייחס השבוע בשיחה סגורה להתרחשויות הפוליטיות נוכח הלחץ האמריקני ,  ואמר כי  " בקואליציה מתחילה רוטינה של עבודה .  יש רצון ניכר של כל השותפים להמשיך את השותפות .  על פי חוק הבחירות ,  השבוע מתחילים לספור לאחור ארבע שנים תמימות לסיום כהונתה של הממשלה .  זה המון זמן .  אולם איך שהדברים נראים כעת ,  יש איום אחד מבחינה פוליטית :  ג'ון קרי ".  
" קרי מפעיל לחץ רק על צד אחד - על ישראל ",  המשיך אקוניס . " הלחץ האמריקני לשחרר מחבלים הוא לא מוסרי ולא ביטחוני ,  הוא מביא לגל טרור ביהודה ושומרון והביא לרצח הנורא השבוע בעפולה .  התוכנית המדינית של קרי שתגיע אחרי תשעת החודשים שהוקצו למו"מ המדיני ,  תהיה תוכנית קיצונית ". 
אקוניס אמר אף כי הזדעזע מדבריו של קרי בראיון כי אחרי שייחתם הסכם שלום ,  לא תהיה נוכחות של חייל ישראלי אחד בשטחי יהודה ושומרון . " ישראל צריכה לחזור ולהפגין נחישות ",  אמר , " לא רק מול הערבים ,  אלא גם מול האמריקנים .  כפי שנתניהו עושה בהצלחה רבה כשהוא ניצב מול האמריקנים בנושא הגרעין האיראני ,  כך צריך לעשות גם בעניין המדיני .  זאת תהיה נקודת המבחן של הקואליציה .  יש פה צומת של ויכוח תפיסתי מהמאתגרים שממשלה בישראל נתקלה בהם ב ? 30 השנים האחרונות ".  
הרצון של כל השותפים בקואליציה להישאר במקומם היה כה חזק ,  עד שאישור מינויו של ליברמן עבר במהירות שהפתיעה אפילו את אנשיו של רה"מ נתניהו .  נתניהו ידע שאף אחד לא יפרוש ,  וגם לא יאיים לפרוש מהממשלה ,  רק בגלל דרישה לתפקיד זה או אחר .  השיח שהתפתח בישיבת הממשלה ביום ראשון בשדה בוקר בין נתניהו ,  לפיד ובנט חשף טפח מהכעס שנתניהו עדיין חש כלפי הצמד ,  שכפה עליו להרכיב ממשלה בהרכב שבו לא היה מעוניין .
 זה החל כשבנט שאל מדוע צירופו של ליברמן לא הגיע אחרי הידברות עם השותפות הקואליציוניות ,  מאחר שמדובר בהפרה של ההסכמים .  לפיד מיהר להצטרף לשאלה - ואף החריף את הטון .  נתניהו הבין שהשניים מתואמים ,  והטיח בהם :  אפשר שתהיה הידברות ,  אבל שתהיה איתי ולא אחד עם השני .  
במהלך הוויכוח שהתפתח ,  אמר נתניהו שמאז ומעולם יו"ר ועדת החוץ והביטחון היה מועמד מוסכם על ראש הממשלה .  לפיד השיב :  מה שהיה בעבר לא חייב שיהיה גם בעתיד .  על כך השיב נתניהו :  מה שהיה הוא מה שיהיה ,  וחתם את הדיון .  
המינוי של ליברמן עבר חלק ,  אבל עם כמה חריקות קטנות :  נתניהו כועס על ליברמן שתמך בעפר שלח ליו"ר ועדת החוץ והביטחון ,  במקום במועמד המועדף על ראש הממשלה :  צחי הנגבי ;  נתניהו לא רק מעדיף את הנגבי ,  אלא שהוא גם מתנגד ספציפית לשלח .  הסיבה לא ממש ברורה ,  אבל אולי לעניין הבא יש קשר לכך .  
ביוני 2010 ,  יממה אחרי פרשת משט המרמרה ,  פירסם שלח טור בעיתון  " מעריב ",  שבו תקף בחריפות את הממשלה על ההחלטה לכפות את הסגר הימי על רצועת עזה .  משפט הסיכום בטור שפורסם היה : " אז זה מה שיצא :  מהיום ידיה של היחידה הטובה ביותר בצבא הזה ,  שלוחמיה מתגייסים באמת כדי להגן על מדינת ישראל ,  מגואלות בדם של אזרחים ".  
במאמר שנכתב בשעה שהממשלה ודובר צה"ל עשו מאמצים קדחתניים להסביר את עמדת ישראל בעולם ,  ולהציג את תוקפנותם של נוסעי הספינה כלפי החיילים מול מסע הסתה בינלאומי ,  שהחל באותם ימים בליבוי טורקי ,  כתב שלח ,  בין השאר : " מדינות שחפצות להיות בקהילת העמים ,  וישראל חייבת להיות ביניהן למען שרידותה ,  אם לא מכל מניע אחר ,  פשוט לא עושות דברים כאלה .  הן לא תוקפות עם חיילים חמושים אוניות שנושאות אזרחים ,  ואפילו אלה מנסים לשבור את המצור המקודש על עזה ". 
דבריו של שלח עוררו סערה ,  וימים ספורים אחר כך נאלץ לפרסם הבהרה על גבי דפי העיתון .  חיכוך נוסף על רקע מינוי ליברמן בין שותפות הקואליציה התרחש כשליברמן הביע זעם על דרישתו של בנט לקבל תפקיד ראש ועדה עבור הבית היהודי תמורת תמיכתו במינויו לשר החוץ .  ליברמן ראה בכך דרישה לתפקיד על גבו .  בנט עושה מאמץ להתקרב לליברמן ,  מתוך הערכה כי אם ייווצר מצב שבו נתניהו יוציא את הבית היהודי מהממשלה על רקע התהליך המדיני ,  לפיד ,  בעל הברית ,  יישאר בפנים .  
אולם מקורבי ליברמן הבהירו השבוע כי אין שום ברית בינו לבין בנט .  להפך :  המגמה של ליברמן עכשיו ,  כך נראה ,  היא לחמם את היחסים בינו לבין נתניהו .  וזה עוד לפני שמציינים את העובדה שבנט לא נכח במליאה בזמן ההצבעה על מינוי ליברמן לשר החוץ .  מקורבי בנט הסבירו כי היה מקוזז בזמן ההצבעה ונאלץ להיעדר בשל התחייבותו לאירוע דיפלומטי .  עוד אמרו כי קיימת התקרבות בין בנט לליברמן סביב נושאים רבים וכי בנט מאוד מעריך את ליברמן וישמח לשתף איתו פעולה בממשלה .  
לפני חודש פירסם משרד השיכון תוכנית מתאר חדשה ,  ובה מאות אלפי יחידות דיור העומדות לפני שלבי תכנון בכל רחבי הארץ .  הפרסום נועד לאדריכלים ,  שיוכלו להגיש הצעות לבנייה ולשיווק .  חלק מהקרקעות לעולם לא יוכשר לבנייה בשל חוסר ביקוש .  חלק אחר יכול להיות מבוקש ,  אולם לא יצלח את הליכי התכנון הארוכים והנפתלים ולכן לא יגיע לכדי בנייה ,  ואילו חלק אחר יעבור את כל ועדות התכנון וישווק למגורים בעוד לא פחות משבע שנים .
 כ ? 20 אלף יחידות דיור מהרשימה נמצאות מעבר לקו הירוק .  צוות המעקבים של שלום עכשיו ברר מרשימת משרד השיכון את אותן יחידות דיור ,  ודיווח לקונסוליה האמריקנית .  לפני ארבעה שבועות ,  כשהרשימה פורסמה ,  היחסים של ישראל וארה"ב היו מצוינים .  השבוע ,  עם התערערות היחסים על רקע ההסכם המתגבש עם איראן ,  נמצאה שעת כושר לחשיפתה .  
התגובה הראשונה של נתניהו היתה נזעמת .  הוא רתח על השר אורי אריאל ,  וסבר שמדובר במאבקי כוחות שמנהל הבית היהודי על רקע הנאמנות ביהודה ושומרון בתקופה נפיצה מול האמריקנים .  אולם אחרי שפגש את אורי אריאל ,  נחה דעתו .  הוא הבין שלא מדובר בפרובוקציה .  למרות זאת ,  הודיע לו במהלך הפגישה כי בכוונתו להוציא הודעה חריפה המגנה את הודעת התכנון על מנת להרגיע את האמריקנים .  
אריאל הסכים .  צריך לעיין היטב בהודעה של נתניהו ,  אמרו מקורביו ,  לא נאמר שם לעצור את התכנון ,  אלא לשקול אותו מחדש .  נראה שאף אחד לא יתפלא אם אחרי שיסתיים המשבר עם האמריקנים ,  יעמוד מספר יחידות הדיור המתוכנן ,  אחרי השקילה מחדש ,  על 20 אלף .
 נתניהו וליברמן צריכים להחליט כיצד ממשיכים :  יחד או לחוד .  בליכוד גובר הלחץ מצירופו של ליברמן והתסיסה בתוך המפלגה גדולה .  פעילים מרכזיים ביקשו מיו"ר הוועידה ,  דני דנון ,  לקיים דיון על פירוק כל המסגרות המשותפות של הליכוד וישראל ביתנו .  על שריונים אין מה לדבר :  ליברמן יכול להצטרף לליכוד רק על סמך מיפקד שהוא יצרף . 
" בנובמבר 2012 ",  אמר השבוע אחד הח"כים בליכוד , " הזיעו כל חברי הליכוד בפריימריז ,  גייסו כספים וכיתתו רגליים בכל הארץ ,  וראו איך כמה שבועות אחר כך מגיעים אנשי ליברמן ומתברגים ברשימה בקלילות ,  משל היתה זו הליכה לילית בפארק .  זה לא יקרה שוב .  מי שרוצה להיות ברשימה - שיתמודד ".  
ביום חמישי הקרוב ייפתחו הקלפיות ברחבי הארץ בפריימריז לראשות מפלגת העבודה .  הקרב בין שלי יחימוביץ' לבוז'י הרצוג כבר מזמן עבר את נקודת הרתיחה ,  אולם משום מה הדברים לא חורגים מתחומי המפלגה ,  ומלבד עשרות אלפי בעלי זכות הצבעה ,  כמה חברי כנסת וכמובן המועמדים ,  הבחירות חולפות מעל ראשי השאר ,  שלא מבינים מי נגד מי .
 מבחינת הרצוג ,  הבחירות הן על המשך דרכה של המפלגה .  לעבור מהסוציאליזם הקיצוני של שלי ,  חוסר העניין שלה בתהליכים המדיניים והסבירות האפסית שתוכל אי פעם להתמודד על ראשות הממשלה - להנהגה פרגמטית מבחינה כלכלית ,  המובילה קו מדיני שמאלני חד וברור .  
מבחינת יחימוביץ' ,  יש למפלגה הזדמנות היסטורית להמשיך את הנהגתה של מי שהצליחה לראשונה זה שנים רבות לעצור את צניחת המנדטים של המפלגה ואף להפוך את המגמה לעלייה ,  בלי שתודח באמצע הקדנציה ,  כפי שקרה לרוב ראשי המפלגה שלא ניצחו בבחירות לכנסת .  
המסר של אנשי הרצוג ברור :  יחימוביץ' נכשלה כשלא הביאה את מאות אלפי אנשי המחאה החברתית אליה ,  ונכשלה במבחן המנהיגות .  די לראות ,  הם אומרים ,  את ראשי הערים ואת שרי ממשלת רבין ,  רובם אנשים מוכרים ואידיאולוגיים ,  שתומכים בהרצוג ,  כדי להבין מה יש לו שאין לה .  
ואילו אנשי יחימוביץ' סבורים כי הניצחון כבר מונח בכיסם  " בפער של 16 אחוז לפחות ".  לדבריהם , " ברור לכולם שהרצוג יזחל לממשלה ,  כפי שזחל בתקופת ברק ,  וכפי שזחלו בשנים האחרונות כל ראשי העבודה ,  עד ליחימוביץ' ".  הרצוג ,  מנגד ,  מציג סקרים הפוכים בקרב המתפקדים ,  שערך עבורו יוסי ודנה ,  המלמדים כי ניצחונו קרוב מתמיד .  

בין ליברמן לג'ון קרי
חזרתו של אביגדור ליברמן למשרד החוץ הייתה שקטה ומהירה ,  אך מה שמטריד בעיקר הן התבטאויותיו של שר החוץ האמריקני .  איך זה מאיים על הקואליציה ? 

