ראש הממשלה ביד לבנים : " אם ייגזר עלינו ,  נאחז בחרבנו "
 בטקס המסורתי שפתח את אירועי יום הזיכרון לחללי מערכות ישראל ולנפגעי פעולות האיבה נשאו דברים גם יו"ר הכנסת וסגן שר הביטחון .  נתניהו : " ידנו מושטת לשלום לכל העמים "
 אירועי יום הזיכרון תשע"ג נפתחו אחר הצהריים  ( ראשון )  בטקס זיכרון לחללי מערכות ישראל ולנפגעי פעולות האיבה של ארגון  " יד לבנים "  בירושלים .  הטקס התקיים במעמד ראש הממשלה בנימין נתניהו ,  יו"ר הכנסת יולי אדלשטיין ,  הרבנים הראשיים לישראל וסגן שר הביטחון ,  דני דנון .
" בפתח שבוע הזיכרון ,  התקומה והעצמאות ,  אנו מרכינים את ראשינו ואת דגלנו לזכרם של 23,085 הנופלים והנופלות במערכות ישראל ,  יהודים ,  דרוזים ,  נוצרים ,  מוסלמים ,  צ'רקסים ,  ובדואים ",  אמר נתניהו בפתח דבריו בטקס . " הנופלים באו מכל שדרות החברה בישראל .  אנו מוקירים את תרומתם העצומה של כל הנופלים ואין שוויון גדול יותר מההתייצבות המשותפת בחזית ומסירת החיים כדי שאנחנו נחיה ".  
נתניהו התייחס בדבריו לכאב שחוות המשפחות השכולות . " אני מתפעם מכוחות הנפש של מרים פרץ שאיבדה את שני בניה שנפלו בקרב בלבנון ובגבול עזה ",  סיפר . " היא אמרה שמה שנתן להם את הכוחות זו האמונה המוחלטת בזכותנו להיות עם חופשי בארצנו .  אשרי העם שאלה הם בניו ,  אשרי העם שאלה הם משפחות בניו .  אם ייגזר עלינו ,  נאחז בחרבנו ונצא לשדה המערכה אל מול מבקשי רעתנו .  איננו ששים אלי קרב ,  איננו צמאי דמים .  ידנו מושטת לשלום לכל העמים ולכל המדינות ,  קרובים כרחוקים ,  אבל במהלך הדורות למדנו שרק כוח מגן חזק יבטיח שלא תאונה לנו רעה ".  
גם ראש עיריית ירושלים ,  ניר ברקת ,  נשא דברים בטקס .  לדבריו , " יום הזיכרון הוא יום של חשבון נפש .  כשאנו מסתכלים על ההישגים של מדינת ישראל ,  על מה שהצלחנו ,  ברור לכל שזה לא היה קורה ללא המחיר הכבד ששילמו הנופלים .  הם יכלו להיות כאן עמנו ,  להקים משפחה ,  להיות חלק בבניית והנהגת מדינת ישראל ,  אבל הם נשארו שם למעננו ".  
סגן שר הביטחון ,  דני דנון ,  אמר כי  " אנחנו מרכינים את הראש והדגל לזכרם של יקירינו .  אני עומד כאן היום כנציג משרד הביטחון וכיתום צה"ל .  גם אני ומשפחתי הצטרפנו למשפחה זו .  במהלך השנים ידענו לאחד כוחות ולהילחם על הזכות הנצחית של עם ישראל לחיות בשלווה .  למען מימוש זכות היסטורית זאת שילמנו מחיר יקר ". 
יו"ר הכנסת ,  יולי אדלשטיין ,  אמר כי  " אומה מגלה את תעצומות נפשה בדמות האנשים שהיא בוחרת להוקיר ולחבק .  יום הזיכרון מזכיר לנו את מחירה הנורא של החירות את העלות הכואבת של העצמאות את הקרבן העצום שאנו משלמים בכל עת ובכל שעה .  בתי העלמין והחלקות הצבאיות הם עדות אילמת למחיר הכבד שאנו משלמים על הזכות שניתנת לנו להניף את דגל העצמאות ".  
שלומית חביון ,  שבנה עופר נהרג במהלך שירותו הצבאי ב-1986 ,  נשאה גם היא דברים בטקס . " רשימת החללים הולמת באוזנינו ומתכנסת לשמו של הנופל הפרטי שלנו .  והכתפיים המשתופפות אל הצוואר המתכווץ מציירות את גרף השכול ומסגירות אותנו גם מאחור ועינינו תרות אחר המבט של היקר לנו מכל שכך נראה וכאן דרכה רגלו לפני לכתו ",  אמרה . " השנה מלאה למעלה מרבע מאה לנפילתו של בנינו ,  עופר .  כמו רבים ,  הייתי צועדת אל האנדרטה שלו וסופרת את אבני השביל כדי שהזמן יתקתק .  כמו רבים ,  היום אני ממוקדת בשמירה על השפיות ".  
לאחר דברי הפתיחה של המנחה דן כנר ,  שר הזמר דוד ד'אור את  " שיר המעלות "  ולאחר מכן הדליקה אלמנת צה"ל את לפיד הזיכרון ,  והוקראה תפילת יזכור .  בהמשך הטקס הקריא הרב הראשי לצה"ל ,  תת-אלוף רפי פרץ ,  פסוקי תהילים וירון בצלאלי ,  אביה של סגן הילה צלאלי שנהרגה במהלך החזרות לטקס יום העצמאות בשנה שעברה ,  קרא קדיש .  לאחר מכן נשא החזן הראשי של צה"ל את פיוט  " אל מלא רחמים "  והרב הראשי הספרדי שלמה עמאר נשא תפילה לנשמות הקדושים .
 בשעה 20:00 תישמע צפירה בת דקה אחת בכל רחבי המדינה ,  שתציין את פתיחתו של יום הזיכרון לחללי מערכות ישראל ולנפגעי פעולות האיבה .  ברחבת הכותל המערבי בירושלים תחל מיד בתום הצפירה עצרת הזיכרון המרכזית ,  במעמד נשיא המדינה שמעון פרס ,  והרמטכ"ל רב-אלוף בני גנץ .  ברחבת משכן הכנסת יתקיים לאחר מכן אירוע  " שירים לזכרם ",  בהשתתפות שר הביטחון משה יעלון ,  יו"ר הכנסת יולי אדלשטיין ,  שר הרווחה מאיר כהן ,  סגן הרמטכ"ל ומפכ"ל המשטרה ,  רב-ניצב יוחנן דנינו .  מחר בשעה 11:00 בבוקר תישמע צפירה בת שתי דקות ברחבי הארץ ולאחריה יחלו טקסי הזיכרון הממלכתיים .  טקס האזכרה הממלכתי המרכזי יתקיים בהר הרצל בירושלים .  
אגף משפחות והנצחה במשרד הביטחון ,  האחראי על אירועי יום הזיכרון ,  נערך השנה להגעתם של יותר ממיליון וחצי בני אדם לבתי העלמין הצבאיים ברחבי הארץ .  סמנכ"ל וראש אגף משפחות והנצחה במשרד הביטחון ,  אריה מועלם ,  אמר כי  " משרד הביטחון מצדיע לנופלים ,  ומחבק את המשפחות השכולות .  ליבנו עם המשפחות השכולות ועם עם ישראל המתייחד עם זכר נופליו ".  מניין הנופלים במערכות ישראל מאז שנת 1860  ( התר"ך )  ועד 12 באפריל 2013 עומד על 23,085 .  מיום הזיכרון התשע"ב נוספו 92 חללים ,  בהם 37 חללי צה"ל ,  12 חללי כוחות הביטחון והמשטרה וכן 43 נכי צה"ל שנפטרו כתוצאה מנכותם והוכרו במהלך השנה כחללי צה"ל .  מניין המשפחות השכולות בישראל בשנת 2012 עמד על 17,553 ,  בהן 2,324 יתומים ו-4,964 אלמנות צה"ל ומערכת הביטחון .
 במהלך יום הזיכרון יתקיימו בבתי העלמין הצבאיים ברחבי הארץ 52 טקסים ממלכתיים ומאות טקסי זיכרון נוספים ייערכו בחלקות הקבורה הצבאיות בבתי העלמין מקריית שמונה ועד אילת ,  ובאלפי קברים ביישובים השונים .  4.1 מיליון מדברות  " דם המכבים "  יחולקו בבתי העלמין ,  בטקסים ובמוסדות החינוך ברחבי הארץ .  עשרות אלפי מדבקות נשלחו לנציגויות ישראל ברחבי העולם .  כ-23 אלף נרות  " יזכור "  ודגלונים יודלקו ויוצבו לצד קברי הנופלים .  
יום הזיכרון 2013 - סיקור מיוחד בוואלה !  חדשותנתניהו : " אנחנו כאן בזכות אלה ששרדו ואלה שנפלו "" שירים בכיכר "  ליום הזיכרון - בשידור חי בוואלה ! יום הזיכרון לחללי מערכות ישראל :  מדריך צפייה בטלוויזיה"נשאר לנו רק להמשיך לצלם ,  ולנגב את הדמעות ":  יוצר הסרט התיעודי  " הטקס "  בטקסט אישי 

ראש הממשלה ביד לבנים : " אם ייגזר עלינו ,  נאחז בחרבנו "
 בטקס המסורתי שפתח את אירועי יום הזיכרון לחללי מערכות ישראל ולנפגעי פעולות האיבה נשאו דברים גם יו"ר הכנסת וסגן שר הביטחון .  נתניהו : " ידנו מושטת לשלום לכל העמים "
 
