בכנסת כן ,  באו"ם לא
 בישראל .  רק בישראל ייתכן מצב בלתי אפשרי ,  ששר החוץ נואם בעצרת האו"ם בניגוד לדעת ראש הממשלה ובלי להיוועץ בו ,  ובניגוד למדיניותה הרשמית של המדינה שאותה נשלח לייצג .  כאילו המיקרופון הרם ביותר בעולם ניצב בסניף ישראל ביתנו בכרכור .
 הרי איש לא יאמין כי סדרי השלטון במדינת היהודים כה מופקרים ורעועים ועזובים ;  והרי מעולם לא היה כדבר הזה מאז הוקם ארגון האו"ם .  מנהיג אחד היכה בנעלו על השולחן ושגריר אחר קרע לגזרים הצעת החלטה אנטישמית ,  אבל שר חוץ שציפצף כך על עמדת ממשלתו ?  לא היה כדבר הזה .  אלא שהמציאות בישראל עולה על כל דמיון .
 אביגדור ליברמן הציג שאלות והעלה טיעונים שמקומם בוויכוח מדיני במליאת הכנסת .  כמותו ,  ישראלים רבים אינם מאמינים כי ניתן להגיע להסכם שלום מלא בשנים הקרובות .  מהשר ליברמן בימין עד ד"ר יוסי ביילין בשמאל נשמעת הטענה כי היעד המעשי הוא הסדר ביניים .  לא מן הנמנע כי בליבו פנימה חש גם נתניהו שאין הסכם אלא זמני .
 רק שכדי להגיע למשא ומתן על הקמת מדינה פלסטינית זמנית חייבת ישראל להשלים את המהלך החותר להסכם שלום כולל .  היא מחויבת לו .  גורמים עוינים בעולם אינם מאמינים לה .  נתניהו הודף את הבעת אי האמון שבפיהם ,  ואז טס ליברמן עד ניו יורק ומודיע לכל העולם כולו כי אין על מה לדבר ,  ולא חשוב מה מבטיח ומכריז במקביל נתניהו .
 ליברמן פשוט מחבל באינטרס הישראלי .  למרבה המבוכה ,  העולם מעדיף להאמין לו ולדבוק בגרסתו .  גם תוהה ומפקפק אם אכן פרק כל עול על דעת עצמו - כיצד זה ייתכן אם לאחר המבוכה הדיפלומטית שגרם הוא נותר על כנו במשרד החוץ בירושלים ? 
אין זה מקרה ששר החוץ מצוי מחוץ לתהליך המדיני .  הילארי קלינטון משוחחת עם נתניהו ואהוד ברק .  כמותה גם ג'ורג' מיטשל ,  שחזר בבהילות לירושלים ולרמאללה כדי להתמיד במשא ומתן לאחר שפגה הקפאת הבנייה בהתנחלויות .  
מה יאמר היום נתניהו למיטשל על מופע האימים של ליברמן באו"ם ?  הייתי רוצה להיות זבוב על הקיר .
 
בכנסת כן ,  באו"ם לא
nan
