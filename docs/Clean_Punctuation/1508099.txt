נתניהו : " עושים מאמצים להחזרת שליט "
 למרות הדיווחים על התקדמות משמעותית בעסקה לשחרור החייל החטוף ,  חמאס מכחיש : " אין לנו כל מידע בנושא הזה ".  גורם צבאי לוואלה !  חדשות : " החלו הכנות לביצוע עסקה "
" אנחנו מחויבים להחזיר את גלעד שליט ",  אמר ראש הממשלה בנימין נתניהו לעיתונאים ברומא . " אנחנו עושים מאמצים במישורים שונים .  נתתי הנחיה לעשות מאמץ של כל זרועות הממשל המשולב ,  ביניהם גם הדיפלומטיים ,  אבל אנחנו בוחנים אפשרויות שונות ".  נתניהו הוסיף ,  כי לא קיבל ידיעות על התקדמות בעניינו של החייל החטוף .
 בכיר חמאס ד"ר סלאח ברדוויל הכחיש אמש  ( שלישי )  את הדיווחים על התקדמות במגעים לגיבוש עסקת שליט : " אין לנו כל מידע בנושא הזה .  איננו עומדים מאחורי הפרסום הזה ".  לדבריו ,  כל הדברים שמתפרסמים בנושא עסקת שליט הם  " בלוני ניסוי ישראלים ".  הוא קרא לכלי התקשורת לדייק בדיווחיהם  " משום שהעם הפלסטיני עוקב מקרוב אחר כל דיווח בנושא ". 
עם זאת ,  גורם צבאי בכיר אמר לוואלה !  חדשות ,  כי ישראל נערכת לקראת ביצוע עסקה ,  שבמסגרתה ישוחרר החייל החטוף גלעד שליט .  ראש הממשלה בנימין נתניהו אמר ברומא כי לישראל אין מידע חדש בעניינו של שליט .  גם במערכת הביטחון הכחישו את הדיווח .
 מוקדם יותר ,  טענה סוכנות הידיעות הפלסטינית  " מען ",  מפי מקורות מצרים כי מטרת ביקורו של הגנרל המצרי מוחמד איברהים היום לתל אביב היא לדון בסידורים הנחוצים לעסקת חילופי שבויים לאחר העברתו של החייל החטוף גלעד שליט למצרים .  הסוכנות דיווחה עוד כי בכיר בצבא מצרים ,  הגנרל ג'מאל אמבאני ,  הגיע הבוקר בחשאי לגבול בין מצרים לרצועת עזה  " כפי הנראה כדי לאבטח את האזור לפני חזרת המשלחת הביטחונית מתל אביב לעזה ומשם למצרים ". 
עורך סוכנות הידיעות  " מען ",  נאסר לחאם ,  אמר לוואלה !  חדשות כי על פי מקורותיו ,  החלו הצעדים הלוגיסטיים לקראת העברתו של שליט לקהיר . " קשה לומר מתי ההעברה תתרחש בדיוק ,  אבל לפי מה שידוע לי ,  שליט אמור לעבור למצרים תוך שעות .  ייתכן ומדובר במספר שעות בודדות ,  ב-20 שעות או אפילו ב-40 שעות ,  אבל ברור שהחלו לנקוט בסידורים לקראת ההעברה ".  לחאם אמר עוד כי לפי מיטב הבנתו ,  גובשו הקווים הכלליים לעסקת שליט .
 הסוכנות דיווחה כי מאז אתמול הורגשה פעילות ביטחונית לא שגרתית באזור הגבול בין עזה למצרים .  המקורות דיווחו אתמול כי התוכנית הביטחונית המצרית נכנסה לתוקפה עם כניסת המשלחת הביטחונית המצרית בראשות הגנרל מוחמד איברהים שלשום לעזה ולאחר שנפגש עם בכירי חמאס .  על פי הדיווח ,  המשלחת הביטחונית המצרית דנה בהעברתו של החייל החטוף גלעד שליט לקהיר והיא השיגה הבטחה חשאית מהנהגת חמאס להפסיק את הברחות הנשק לעזה .
 בשיחה עם וואלה !  חדשות עם אביו של גלעד שליט ,  נועם שליט ,  הוא סרב להתייחס לדיווח ואמר כי אינו מעוניין לדבר עם עיתונאים כרגע .
 
נתניהו : " עושים מאמצים להחזרת שליט "
 למרות הדיווחים על התקדמות משמעותית בעסקה לשחרור החייל החטוף ,  חמאס מכחיש : " אין לנו כל מידע בנושא הזה ".  גורם צבאי לוואלה !  חדשות : " החלו הכנות לביצוע עסקה "
 
