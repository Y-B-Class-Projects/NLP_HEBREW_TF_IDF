שידור חוזר או הפתעה ?  ההזדמנות של נתניהו באו"ם
ראש הממשלה ייצא מחרתיים לנאומו השנתי בעצרת הכללית בצל הסכם הגרעין עם איראן ,  וכשהמתיחות סביב הר הבית בשיא .  גם אם אבו מאזן לא  " יטיל פצצה "  כפי שהבטיח ,  יש לנתניהו אפשרות להציג מתווה ולהראות יוזמה
ראש הממשלה בנימין נתניהו ימריא ביום שלישי בצהריים לניו יורק ,  כדי לקחת חלק בעצרת הכללית של האו"ם .  נתניהו צפוי לנאום שם ביום חמישי ,  וכמו בשנים קודמות ,  נאומו יתקיים בשלב מאוחר יחסית של העצרת ,  אחרי נקודת השיא של העניין התקשורתי והבינלאומי בו  זאת ,  בשל חג הסוכות ,  שמונע ממנו לטוס כבר ביממה הקרובה .  
העצרת השנה עומדת בסימן 70 שנה להקמת האו"ם ,  והיא כוללת כמה אירועים שנמצאים במוקד הסיקור התקשורתי .  בסוף השבוע נאם בפני העצרת האפיפיור פרנציסקוס ,  שניצל את הבימה כדי לקרוא למדינות העולם להגביר את פעילותן נגד התחממות כדור הארץ ,  וגם כדי להרעיף שבחים על הסכם הגרעין בין איראן למעצמות ,  אותו כינה האפיפיור הפופולרי  " הישג היסטורי לדיפלומטיה ".  אחרי נאום האפיפיור ,  עיקר תשומת הלב מופנה לפגישה שצפויה להתקיים מחר בשולי העצרת בין הנשיא האמריקני ברק אובמה לבין נשיא רוסיה ולדימיר פוטין ,  שינסו לקדם פתרון מוסכם למשברים בסוריה ובאוקראינה .  
נאום נוסף שעורר עניין תקשורתי היה זה של נשיא איראן ,  חסן רוחאני ,  שהצהיר מעל בימת העצרת כי הסכם הגרעין בין ארצו לבין מעצמות המערב ,  פותח את הדרך לשיתוף פעולה אזורי ובינלאומי בין איראן לבין המערב גם בנושאים נוספים .  טרם העצרת היו ספקולציות על כך שצפויה להיות לחיצת יד היסטורית בין רוחאני לבין הנשיא אובמה ,  אולם בינתיים הודיע הבית הלבן שאין כל כוונה כזו מצד אובמה .  
ביום רביעי צפוי נאום דרמטי של יו"ר הרשות הפלסטינית ,  אבו מאזן ,  שמבטיח זה כמה שבועות  " להטיל פצצה ".  

בארה"ב ובישראל עלה חשש שאבו מאזן יכריז מעל הבמה על פירוק הרשות הפלסטינית והעברת האחריות המלאה ליותר משני מיליון פלסטינים בשטחים לידי ישראל ,  אולם בימים האחרונים נראה כי ה"פצצה "  של אבו מאזן לא תהיה במשקל כל כך כבד .  
גם בהיעדר הכרזה מסוג זה ,  אבו מאזן צפוי להאשים את ישראל מול מדינות העצרת בקיפאון בתהליך השלום ,  ולקרוא לקידום צעדים בינלאומיים להכרה במדינה פלסטינית .  אבו מאזן מגיע לאו"ם מעודד מההישג הסמלי של הפלסטינים בתחילת החודש ,  כאשר מדינות העולם אישרו ברוב מוחץ להציב את דגל פלסטין מחוץ למטה האו"ם בניו יורק ,  לצד דגלי כל שאר המדינות החברות בארגון .  הפלסטינים מקווים לאחר העצרת לקדם צעדים דומים ,  אף שבפועל ,  אין להם משמעות של ממש מלבד גרימת מבוכה לישראל .  אבו מאזן צפוי לתקוף את ישראל מעל הבמה גם בנושא הר הבית ,  ולהאשים את ראש הממשלה נתניהו ושרי ממשלתו בקידום  " מלחמת דת ".  
יש לציין כי בנאומו בשנה שעברה ,  אבו מאזן הציג גישה תוקפנית וקיצונית נגד ישראל ,  באופן שגרם לארה"ב ולמדינות אירופה להסתייג מנאומו ,  במיוחד מטענתו שישראל ביצעה  " רצח עם "  בעזה .  בלשכת ראש הממשלה בירושלים הגדירו אז את נאומו של אבו מאזן  " הרמה להנחתה ".  במקום לפגוע בישראל ,  הנאום פגע דווקא ביו"ר הרשות עצמו .  יהיה מעניין לראות אם אבו מאזן הפיק לקחים כלשהם מהנאום בשנה שעברה ,  או שמא גם הפעם הוא ידבק במסרים שאולי מתקבלים באהדה ברחוב הפלסטיני ,  אבל לא זוכים להערכה רבה בזירה הבינלאומית .  
אותה שאלה נכונה גם לגבי נתניהו .  בשלוש השנים האחרונות ,  נאומיו של נתניהו מול עצרת האו"ם התמקדו בנבואות זעם בנושא הגרעין האיראני .  בלשכתו של נתניהו מיהרו לטעון לאחר כל אחד מהנאומים הללו כי  " מנהיגים רבים בעולם התרשמו מדבריו ",  אולם את התוצאות הדלות אפשר לראות בשבועות האחרונים ,  כאשר העולם כולו נוהר לאיראן לביצוע עסקים במדינה .  גם קבלת הפנים האוהדת לה זכה נשיא איראן רוחאני השבוע באו"ם ,  מעידה על כך שבדומה לנאום של אבו מאזן ,  גם נאומיו של נתניהו לא הותירו רושם יוצא דופן על המנהיגים שהאזינו להם .  
השנה נתניהו מגיע לניו יורק כאשר הסכם הגרעין עם איראן הוא כבר עובדה מוגמרת ,  ולאחר שגם התכנית להפיל את ההסכם דרך הקונגרס האמריקני נחלה כישלון מוחלט .  אם לא די בכך ,  בסוף השבוע התקיימה בוושינגטון הרצאה של הרמטכ"ל לשעבר ,  בני גנץ ,  שעלתה לכותרות בשל התמיכה הזהירה שהביע גנץ בהסכם הגרעין .  הרמטכ"ל לשעבר אמר כי הוא מסרב לקחת חלק ב"היסטריה "  סביב ההסכם ,  והוסיף כי על אף שאפשר היה להשיג הסכם יותר טוב ,  הוא רואה דווקא את חצי הכוס המלאה ,  שכן ההסכם ימנע מאיראן להתקדם לפיתוח גרעין למשך 15-10 שנה ,  תוצאה שלא בטוח שאפשר היה להשיג בדרכים אחרות .  דבריו זכו לתהודה בארה"ב ,  והם הדגישו את מה שכבר היה ידוע עוד קודם לכן :  מערכת הביטחון הישראלית לא שותפה לקו שמקדם ראש הממשלה בנושא האיראני .  
ברקע ההתפתחויות הללו ,  מתגבשת שורת מהלכים המדאיגים את ראש הממשלה דווקא בנושא הישראלי-פלסטיני :  אירופה מקדמת סימון מוצרים מההתנחלויות ,  ירדן זועמת על ישראל בנושא הר הבית ,  צרפת מסרבת עדיין לוותר על הרעיון להעלות הצעה לפתרון הסכסוך במועצת הביטחון של האו"ם ,  וגם שר החוץ האמריקני ,  ג'ון קרי ,  חולם על עוד סיבוב אחד של משא ומתן ,  לפני שהוא מסיים את תפקידו בעוד 15 חודשים .  
במצב העניינים הזה ,  יהיה מעניין לראות מה יעשה ראש הממשלה :  האם ינצל את נאומו כדי להציג מתווה מדיני כלשהו ,  או לפחות להדגיש מעל הבמה הבינלאומית החשובה את מחויבותו לפתרון שתי המדינות ?  אחרי ה"פצצה "  המובטחת של אבו מאזן ו"מתקפת החיוכים "  המתמשכת של רוחאני ,  תהיה לנתניהו הזדמנות להעביר את היוזמה לידי ישראל .  לחלופין ,  הוא יוכל להשמיע שוב את אותו הנאום בנושא איראן ,  שהשמיע בשנה שעברה ולפני שנתיים .  

שידור חוזר או הפתעה ?  ההזדמנות של נתניהו באו"ם
ראש הממשלה ייצא מחרתיים לנאומו השנתי בעצרת הכללית בצל הסכם הגרעין עם איראן ,  וכשהמתיחות סביב הר הבית בשיא .  גם אם אבו מאזן לא  " יטיל פצצה "  כפי שהבטיח ,  יש לנתניהו אפשרות להציג מתווה ולהראות יוזמה

