קרי נחת בז'נבה : " עדיין לא הושג הסכם עם איראן "
 שר החוץ האמריקני הוזעק לשוויץ לרגל חתימה אפשרית על הסכם בסוגיית הגרעין ,  אך הודה כי בשלב זה קיימים פערים בין הצדדים .  נתניהו לקרי : " ההסכם קובר פתרון של שלום "
 מחלוקת קשה ופומבית בין וושינגטון לירושלים :  ראש הממשלה בנימין נתניהו אמר לשר החוץ האמריקני ג'ון קרי כי ישראל אינה מחוייבת להסכם המתהווה בין המעצמות לאיראן . " שמעתי שהאיראנים ממשיכים לחייך בז'נבה ,  יש להם סיבה טובה ",  הוסיף בפגישתם אתמול  ( שישי )  בבוקר בנמל התעופה בן גוריון .  
קרי עצמו אמר עם נחיתתו בשוויץ כי  " ישנם עדיין נושאים לא פתורים ".  שר החוץ האמריקני ,  שהוזעק במפתיע לז'נבה - עדות נוספת לכך שחתימה על הסכם מתקרבת - הבהיר כי טרם נחתם הסכם בין איראן למעצמות .
 לפני שהמריא קרי מישראל ,  שמע את נתניהו אומר כי ההסכם המתהווה קובר  " את האפשרות לפתרון של שלום "  בסוגיית הגרעין האיראני . " ישראל תעשה כל מה שנדרש כדי להגן על עצמה ".  יצוין כי בפתח הפגישה השניים אמורים היו להופיע יחד בפני התקשורת ,  אך בפועל רק נתניהו התייצב מול הכתבים .  יתכן שהסיבה לכך היא רצונו של קרי להימנע מעימות בפני המצלמות .  
דבריו של נתניהו מגיעים על רקע מה שנראה כהתקדמות משמעותית בשיחות הגרעין עם האיראנים בז'נבה ,  לקראת הסכם ביניים במסגרתו תזכה טהראן להקלה מסוימת בסנקציות שחונקות את כלכלתה .  בירושלים מתנגדים לכל מתווה שיעניק לאיראנים הקלות בטרם יפסיקו את העשרת האורניום ,  וטוענים כי רק הגברת הלחץ תגרום למשטר האייתוללות לוותר על שאיפותיו הגרעיניות .
 מוקדם יותר אמר שר החוץ של איראן ,  מוחמד ג'וואד זריף ,  כי ייתכן שהסכם בין הצדדים ייחתם  " כבר השבוע ".  קרי נפגש במהלך היום עם עמיתו האיראני .  בנוסף ,  גם שר החוץ הצרפתי לורן פביוס משתתף בסבב השיחות בז'נבה ,  כמו גם שר החוץ של בריטניה וויליאם הייג ושר החוץ הגרמני גידו וסטרוולה .  
מקור במשרד החוץ האמריקני סיפק הסבר לנסיעתו הלא מתוכננת של קרי ,  ולפגישות אותן הוא אמור לקיים : " שר החוץ קרי הוזמן לז'נבה על ידי נציגת האיחוד האירופי קתרין אשטון בכדי לסייע במאמץ לצמצום המחלוקות בין הצדדים ". 
נשיא ארצות הברית ברק אובמה התייחס הלילה בראיון ל-NBC להסכם אשר עשוי להיחתם בזמן הקרוב עם איראן . " ישנה אפשרות להסכם מדורג ",  אמר אובמה , " כאשר בשלב הראשון נדאג להקפאת פרויקט הגרעין של איראן ובמקביל נספק להם הקלה קלה ,  תוך השארת תוכנית הסנקציות הכללית במקומה ". 
נתניהו כינה השבוע את ההסכם  " טעות היסטורית ",  והבהיר כי בעיני ישראל ,  הוויתורים להם צפויה איראן להסכים  הקפאת העשרת האורניום לרמה של 20% ,  האטת הפעילות במתקן המים הכבדים באראק ,  דילול האורניום המועשר שברשות איראן והאטת הצנטריפוגות שלה  כלל אינם ויתורים .  גורמים מדיניים ישראליים השתמשו במילים בוטות עוד יותר מאלה של נתניהו ,  ואמרו אמש כי הסכם הגרעין המתגבש  " מסוכן לישראל ולשלום העולם כולו ".  נתניהו זועם על כך שהאמריקנים הסכימו להסיר מעל איראן חלק מהסנקציות שהוטלו עליה ,  בתמורה לצעדים  " טקטיים "  מצד האיראנים .
 קרי לא צפוי להשתכנע מטיעוניו של נתניהו נגד ההסכם .  עוד בשבוע שעבר הוא אמר כי ארה"ב  " לא תיכנע לטקטיקות של הפחדה "  בסוגיה האיראנית  רמז ברור לאופן בו נתניהו מתייחס לנושא .  הבית הלבן הודיע הלילה כי מבחינתו ההסכם המתגבש מהווה הישג ,  שכן לראשונה מזה עשור תיעצר פעילות הגרעין הצבאית של איראן .  

קרי נחת בז'נבה : " עדיין לא הושג הסכם עם איראן "
 שר החוץ האמריקני הוזעק לשוויץ לרגל חתימה אפשרית על הסכם בסוגיית הגרעין ,  אך הודה כי בשלב זה קיימים פערים בין הצדדים .  נתניהו לקרי : " ההסכם קובר פתרון של שלום "
 
