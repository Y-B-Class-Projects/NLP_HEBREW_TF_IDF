הכל אישי
כל מילה כאן נכתבת מתוך הערכה וכבוד למי שכיהן שמונה שנים בראש המוסד ,  מאיר דגן .  גם בדאגה מסוימת .
 האיש שהגיח מן האפלה והיה במשך שמונה שנים צל בלבד ,  החל לנהל רומן לוהט ובלתי מובן עם כלי התקשורת .  זו תופעה דמוקרטית ברוכה כשלעצמה ,  אבל בעייתית כאשר מדובר בתפקיד שהחזיק .  לפי אותו עיקרון המדגיש כי זכות הציבור לדעת אינה היתר לרופא לגלות מה מצב חולהו ,  גם אם הקהל מעוניין מאוד בנושא .  הרופא אינו מוסמך לגלות .
 ההתחלה ניכרה כבר באותו אחר צהריים הזוי משהו ,  כשדגן כינס באמצעות ניר חפץ מלשכת ראש הממשלה קבוצה של עיתונאים במשרדי המוסד שזה עתה חדל מלעמוד בראשו ,  והסתייג ממדיניותו של בנימין נתניהו בסוגיית איראן הגורלית .
 עמדתו היתה לגיטימית .  הנושא בעל חשיבות מרכזית .  אך היה ברור לגמרי שהוא מחבל במדיניותה של ישראל .  מפני שגם אם נתניהו ושריו שותפים לדעתו של דגן כי יש להימנע מתקיפה צה"לית באיראן - לישראל יש אינטרס מובהק לאיים כאילו היא מתכוונת לכך .  כאשר ראש המוסד אומר כי הכל הבל הבלים - זו אמירה חזקה ומזיקה מאין כמותה .  בנושא זה יש לדבריו משקל רב מאשר לרוב השרים וכל ח"כ ועיתונאי ואזרח מן השורה .
 גם אני ,  שנכחתי במפגש ,  רציתי לקוות כי הדברים נפלטו מפיו בהיותו בלתי מנוסה בקשרים עם התקשורת .  לא דובים ולא יותר ,  דגן המשיך ולא הירפה ,  וחזר לנושא עוד ועוד ,  וגם הרצף הסדרתי של התבטאויותיו הפומביות בפרשת האחים עופר הוא כזה .
 אם אין לו דבר עימם - מדוע כה חשוב לו לחזור ולומר שלא עברו עבירה ?  נניח שזה נכון .  אז מה ?  כאשר דברי הסנגוריה נשמעים יום אחר יום מפיו ,  אין מנוס אלא שכל קורא ומאזין בתל אביב ובטהרן יאמר לעצמו שיש דברים בגו ,  כנראה בני משפחת עופר סייעו לו בתפקידו כראש המוסד .  אם לא כן - מדוע כה חשוב לו להתבטא בנדון ?  והתוצאות ברורות ,  לרעת ישראל ביחסיה עם ידידיה ,  ואפילו לרעת האימפריה הימית של עופר .
 ראש המוסד הוא אזרח חופשי .  אין מניעה שיתקוף בחריפות את הממסד השלטוני בישראל .  הרי עבד עם אריאל שרון ואהוד אולמרט ונתניהו ,  אם כי מתעוררת השאלה מה עשה במחיצת הממשלות תקופה כה ארוכה אם הוא סבור כי אינן ראויות .
 הרכילות כבר מגיחה מחוריה .  אומרים בלשונו של דון קורליאונה כי הכל אישי והוא בא חשבון עם הממונים עליו ,  ואולי גם ליבם מר עליו ,  ובכל זאת כל ההסברים האלה פחות מעניינים .  לא ייתכן שדגן אינו מבין כי ראש המוסד זקוק לתקופת צינון בכל מה שקשור לנאומים בנושאים שהיו תחומים מרכזיים בעבודתו הממושכת ,  בין אם חתם על התחייבות לשמור סוד ובין אם על פי החוק הוא רשאי לשבור שתיקה .  גובר חששי כי משהו רע עובר על האיש הטוב הזה .
 
הכל אישי
nan
