מתחת להסכמי הגג שהם משיקים :  הזוגיות של כחלון וגלנט מתפרקת
שר האוצר ושר השיכון מזמן  " כבר לא "  לנוכח העובדה שגלנט נערך להתמודדות עתידית בליכוד ואפילו לא משתדל להסתיר זאת .  ואולם ,  מדי שבוע נאלצים השניים להתייצב מול המצלמות בעודם חונכים תכניות מחיר למשתכן .  אך במערכת הפוליטית מעריכים כי פיטוריו הם רק שאלה של זמן
המסע הנודד של הקמפיין להורדת מחירי הדיור ,  כך אפשר לקרוא לזה .  זה כמה חודשים ,  על בסיס כמעט שבועי ,  שראש הממשלה בנימין נתניהו ,  שר האוצר משה כחלון ושר השיכון יואב גלנט חורשים את כבישי הארץ וחונכים הסכמי גג ותכניות מחיר למשתכן בטקסים מרובי משתתפים .  השלישייה הנודדת הזו כבר גזרה סרטים אדומים וחתמה על תכניות באילת ,  בית שמש ,  אשקלון ,  עכו ,  אופקים .  אתמול  ( שלישי )  היא הגיעה לבאר יעקב שבשפלה .  
מאות תושבים נרגשים הגיעו לקבל את פניהם של ראש הממשלה ושני שריו הבכירים ,  שכן הסכם הגג שנחתם היום הוא לא פחות ממהפכה עבור היישוב ,  שצפוי להכפיל פי חמישה את מספר התושבים שלו בשנים הבאות לכמאה אלף איש ,  בעקבות תוספת של כ-17 אלף יחידות דיור .  ראש המועצה אפילו ארגן קבוצת ילדים שבמשך דקות ארוכות החמיאו לראש הממשלה שהוא  " המנהיג "  בה"א הידיעה .  לעומת זאת ,  מצלמות התקשורת דווקא הפנו בזמן זה את עדשותיהן לדינמיקה המוזרה והמביכה ,  אולי אפילו משעשעת ,  בין שתי הצלעות האחרות במשולש הזה  כחלון וגלנט .
 לקריאה נוספת:גלנט : " הגיע הזמן לחסל את אסד - פשוטו כמשמעו"גלנט : " לרוב האזרחים במדינה יש דירות והם לא רוצים שהמחירים יירדו "" תכנן ובנה "  בחריש :  מחיר התחלתי לדירה יעמוד על 870 אלף שקל 
ההופעות המשותפות המתוקשרות בטקסי הסכמי הגג כבר ייצרו לא מעט כותרות פוליטיות בחודשים האחרונים ,  אבל לרוב ,  הדינמיקה בין ראש הממשלה ויו"ר כולנו היא שמרתקת את עיני המצלמות ,  שמחפשות סימנים להתחממות או הפשרה ביחסים .  כך למשל ,  בטקס בבית שמש בחודש מרץ ,  בשיא הקרע העמוק בין השניים סביב משבר התאגיד ,  יצא כחלון מגדרו כדי לא ליצור קשר עין עם נתניהו .  חודשיים לאחר מכן ,  באופקים ,  נתניהו דווקא החמיא לכחלון בהפגנתיות כדי לאותת שהמשבר מאחוריהם .
 עד כה מי ששיחק בתפקיד המשנה בכל הדרמות האלו היה גלנט ,  אבל היום  על רקע הערכות גוברות במערכת הפוליטית שכחלון מתכוון לפטר אותו  הוא הפך לשחקן הראשי ,  וניכר היה שהסיטואציה כולה מעמידה אותו במבוכה .  בעוד כחלון שוחח במהלך כל הטקס עם נתניהו בחום ובחברות מופגנים ,  עם מספר שתיים במפלגתו  הוא כמעט ולא החליף מילה .
 כבר לא מעט זמן שכחלון וגלנט  " כבר לא ".  העובדה שגלנט מחפש את דרכו לליכוד היא אחת ההנחות הידועות במערכת הפוליטית ,  והמתיחות בין השניים מוצאת את עצמה מפעם לפעם בכותרות העיתונים .  היחסים המרירים החלו מיד אחרי הבחירות ,  אך החמיצו עוד יותר בשנה האחרונה ,  אחרי ששר הביטחון לשעבר משה יעלון עזב את הליכוד וגלנט החל לפעול כדי למלא את הוואקום הביטחוני שנוצר במפלגה בבחירות הבאות .  
מאז הוא מקיים מפגשים תכופים עם פעילי ליכוד ,  כמו גם ביקורים בהתנחלויות המלווים בהצהרות תמיכה נלהבות ,  ובמקביל  מקפיד לגבות את ראש הממשלה בכל דבר ועניין .  אפילו בלב המשבר החריף סביב התאגיד ,  שגרם לרגשי איבה חסרי תקדים של כחלון כלפי נתניהו ,  גלנט לא גיבה את ראש מפלגתו .  
בימים האחרונים החלה המערכת הפוליטית להידרך לקראת מה שנראה כבר זמן מה כצעד בלתי נמנע  פיטוריו של גלנט .  זאת ,  לאור גל שמועות על  " קלטת לוהטת "  שבה גלנט סיפר לכאורה לחברי מרכז ליכוד על תכניותיו העתידיות ,  שלפיהן הוא נערך להתמודד בליכוד ורואה עצמו  " האיש הביטחוני "  של נתניהו .  
עד כה לא נמצאו סימנים לקיומה של אותה קלטת ,  אך מה שבטוח הוא שגלנט עצמו חושש מקיומה ,  ושגם בלעדיה  כחלון יודע היטב מה נאמר במפגשי מסע הפריימריז של גלנט במפלגתו לשעבר .  בשבועות האחרונים מתרבים הדיווחים על כך שהפור כבר נפל  ושפיטוריו של גלנט הם לא שאלה של אם ,  אלא של מתי .  
בצהריים הגיע גלנט לבאר יעקב לפני כחלון ,  ומיד התקבל על ידי ניסים גוזלן ,  ראש המועצה מהליכוד ,  בנשיקות וחיבוקים .  גוזלן הוביל אותו לסבב חיבוקים נוספים וצילומי סלפי עם פעילי ליכוד ובכירים בעירייה .  גוזלן ,  שישב לצדו של נתניהו במהלך הטקס ,  אף רצה לפרגן לגלנט  שישב מצדו השני  והציע להחליף עמו מקום .  גלנט סירב בנימוס ,  ובכלל ,  נראה היה שהוא משתדל לצנן את ההתלהבות מסביבו ,  ולא לעורר מהומה .  
כשכחלון הגיע ,  הוא נקרא מיד להתייעצות עם ראש הממשלה בחדר צדדי .  כעבור כמה דקות גם גלנט הגיע וניסה להצטרף ,  אך נתניהו וכחלון כבר היו לקראת סיום שיחתם והחלו להיערך לקראת כניסה לאולם האירוע .  גלנט הקפיד שלא לעקוף את יו"ר מפלגתו בזמן שהם ליוו את כניסתו של נתניהו ,  וכשראש הממשלה המשיך בסבב לחיצות ידיים וכחלון התיישב במקום ,  לא התיישב גלנט יחד עמו ,  אלא המשיך לעמוד ולהתעסק בטלפון הנייד שלו .  כשעלה לנאום הקפיד גלנט לפרגן לכחלון וגם למנכ"ל כולנו יואב רפאל שנכח בקהל .  בסוף האירוע כשכל המכובדים נדרשו לעלות לבמה לצילום משותף של החתימה על ההסכם ,  הם עמדו זה לצד זה ,  מחויכים ,  אך בליווי קור מופגן תוך מאמץ מיוחד שלא ליצור קשר עין .  
גם בישיבת סיעת כולנו אתמול ,  למרות הרכילויות והשמועות שמסביב ,  הקפידו כחלון וגלנט להקרין אווירה של עסקים כרגיל .  אבל ברחבי מסדרונות הכנסת נשאלה שאלה אחת פשוטה :  למה כחלון לא מפטר כבר את גלנט ,  שפועל  מבלי להכחיש  כדי להיבחר במפלגה אחת בעודו יושב במפלגה אחרת .  לפי ההסכמים הקואליציוניים ,  לכחלון שמורה הזכות לבקש מראש הממשלה לפטר אחד משריו ,  ולפי ההערכה ,  נתניהו לא יסרב לבקשה .  גורם בכיר בקואליציה העריך כי אחרי העזיבה של אבי גבאי בשנה שעברה ,  ייתכן שכחלון אינו נלהב להיפרד מבכיר נוסף במפלגתו כל כך מהר ,  מחשש שגורמים חורשי רעה ,  ויש מספיק כאלה ,  יציירו זאת ככישלון מפלגתי ."   " לכחלון יש עילה ברורה לפטר את גלנט אבל כשמתחילים בפיטורים ,  בייחוד במפלגה כזאת ,  לא יודעים היכן זה ייגמר ",  אמר הגורם .  
כחלון בטח היה מעדיף שגלנט פשוט יבין את הרמז ויקום וילך ,  אבל נראה שזה לא בתכניות שלו ואין לו שום אינטרס לעשות את זה .  ניסיון העבר משחק לטובתו  ביולי אשתקד תכנן כחלון להעביר אותו ממשרד השיכון למשרד הכלכלה ,  ולמנות את אחד ממקורביו במקומו .  כחלון לא רצה שהמהלך יצטייר כהדחה ,  ולכן השאיר את ההחלטה בידי גלנט ,  וקיווה שהוא יבין את המסר .  זה לא קרה .  גלנט נאחז בקרני משרד השיכון וסירב לפנות את מקומו עד שכחלון נאלץ לוותר בסופו של דבר על הרעיון .  עם זאת ,  בסביבתו של גלנט אומרים כי בתקרית הזו נזרעו זרעי הפורענות שלאחריהן החל לחפש לו בית חדש ,  שכן הבין שמקומו בכולנו כלל לא בטוח .
 יש מי שהמשיל את הסיטואציה המוזרה הזו ,  שבה כחלון יודע שגלנט עובד בליכוד ,  לאישה שיודעת שלבעלה יש פילגש .  אם נמשיך באותו המשל המאמץ המשותף להורדת מחירי הדיור הוא הילדים של בני הזוג המסוכסכים .  למרות העוינות האישית הקשה בין העומדים בראשם ,  משרד האוצר ומשרד השיכון הם שותפים מלאים לדרך ,  ונראה שהם בדרך לקצור הצלחה .  גם כחלון עבר לפאזה אחרת בשבועות האחרונים ,  כפי שמעידות תמונות הענק שלו שמתנוססות בנתיבים מהירים ברחבי הארץ במסגרת קמפיין לשיווק תכנית  " משפחה נטו ",  וייתכן שזה מאותת כי הגירושים המלוכלכים בדרך ,  למרות הדאגה לילדים .
  ( עדכון ראשון :  20:55 )  

מתחת להסכמי הגג שהם משיקים :  הזוגיות של כחלון וגלנט מתפרקת
שר האוצר ושר השיכון מזמן  " כבר לא "  לנוכח העובדה שגלנט נערך להתמודדות עתידית בליכוד ואפילו לא משתדל להסתיר זאת .  ואולם ,  מדי שבוע נאלצים השניים להתייצב מול המצלמות בעודם חונכים תכניות מחיר למשתכן .  אך במערכת הפוליטית מעריכים כי פיטוריו הם רק שאלה של זמן

