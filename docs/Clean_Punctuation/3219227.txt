בתיק הפולני שנפתח מחדש - נתניהו בצד הצודק של התביעה
תמיד מאשימים את ראש הממשלה בסילוף העובדות לצרכיו וכשהוא סוף סוף אומר את האמת - הוא מסתבך .  היסטורית ,  הנאצים אכן הסתייעו בפולנים אבל כשפוליטיקאי ,  ערב בחירות ,  אינו יכול לרצות את הקורבנות ואת משתפי הפעולה - הוא מתפתל ומואשם בפייק ניוז
החיים אינם הוגנים ,  אמר פעם פוליטיקאי מצליח אך גם ידוע סבל ואובדן ,  בין השאר של אחיו הבכור - קצין קרבי - והמועדף על אביהם השתלטן .  זה היה ג'ון קנדי ,  כמובן ,  אלא מי .
 בנימין נתניהו רשאי בסוף שבוע זה להתמרמר על אי-צדק .  תמיד מאשימים אותו ביחסו התועלתני לאמת .  הוא מרבה לסלף את העובדות לצרכיו ,  למשל בסיפור מבצע אנטבה .  והנה ,  כשסוף-סוף הוא אומר אמיתה פשוטה ,  מן המפורסמות שאינן צריכות הוכחה ,  נגרמת תסבוכת .
 בתיק 6,000,000 ,  שנפתח מחדש בוורשה ,  נתניהו לא רק זכאי - הוא בצד של התביעה .  הנאצים הסתייעו במשתפי-פעולה פולנים .  זה אינו גילוי מרעיש .  היו להם משת"פים צרפתים ,  הולנדים ,  בלגים ,  רוסים ,  אוקראינים ,  מי לא ,  כולל בבית-המלוכה הבריטי ובצמרת הפוליטית בלונדון .  נורווגים ,  קוויזלינגים ,  כנראה גם טריגווה לי ,  שכדי לכפר על חטאיו חרג מגדרי תפקידו כמזכ"ל הראשון של האו"ם בקשריו עם משה שרת ואבא אבן לטובת הקמתה של מדינת ישראל .  
עוד בוואלה !  NEWS:מריבה על מקום חנייה שנגמרה בירי :  אב ובנו חשודים ברצח בחולוןהעמימות נפגעת בדרך לקלפי :  השאירו את צה"ל מחוץ למערכת הבחירותחשד לניסיון חיסול :  גבר בן 40 נפצע באורח קשה מירי ברחובות 
היו ,  אוי לאותה חרפה ,  גם יהודים ,  ביניהם מי שהתאזרחו אחר-כך בישראל .  עשרות ישראלים הואשמו בשיתוף-פעולה ,  על בסיס החוק לעשיית דין בנאצים ובעוזריהם .  שום עם אינו חסין ממשת"פיות .  על כך בנוי כל מודיעין המתקרא אנושי ומגייס בוגדים וממרגלים .  פיתויים ,  תמריצים ולחצים ,  לצד מניעים רעיוניים או דתיים ,  העבירו לצד האויב את בני כל האומות .  פולין לא היתה צדקת יותר מאחרות .  נתניהו אינו טוען כלפיה ,  בהכללה ,  אלא רק מצטרף במאוחר למציינים שפולנים ,  כיחידים ,  בלי לומר אם מדובר באלף או במיליון ,  סייעו לנאצים .
 כל זאת כשמדובר בסתם אנטישמיות ,  בהמיות ורצחנות ,  ללא חזון מדיני .  כשאברהם  ( "יאיר ")  שטרן בתל אביב ואנואר סאדאת בקאהיר היו מוכנים לשתף פעולה עם הגרמנים נגד הבריטים ,  הם לא היו פרו-נאצים ,  אלא - בוודאי בעיניהם - לוחמי שיחרור לאומי .  עניין של עדיפויות ושל בריתות .
 הבעיה היא שמקלות העבר נתקעים בגלגלי ההווה .  גם זה אינו חדש ;  ישראל כבר נמצאה מכל עברי המחלוקות .  השואה הארמנית ,  או הכורח האסטרטגי של היחסים עם טורקיה טרום-ארדואן ?  מערב-גרמניה של קונרד אדנואר ופרנץ יוזף שטראוס ,  המסייעת לצה"ל ולדימונה ,  או בון המעלימה עין ממדעני-טילים גרמנים במצרים של נאצר ,  פחות משני עשורים לאחר השואה ?  וה"נכבה ",  כמשפיעה על התודעה ועל העמדות במשא-ומתן ,  איך להתייחס אליה ?  אפילו האיראנים ,  כממשיכי הפרסים הקדומים ,  אינם כה חד-משמעיים ,  כי כנגד המן היה גם כורש .  
ישראל ,  כמדינה שהוקמה מתוך אפר יהדות אירופה בשנות ה-40' ונשענת על התנ"ך ואירועים שהתרחשו לפני ספירת הנוצרים ,  נאחזת בסיפור שלה ,  גם כשהוא מתנגש בסיפורי הזולת .  היא מגבילה את חופש הדיבור ההיסטורי :  אסור להכחיש שואה .  לרוב ,  זה מסתדר עם הקו הנקוט בידי מדינות אחרות .  רוסיה של פוטין מתאמצת מאד להבליט את החלק הסובייטי בניצחון על הנאצים .  
זו אינה רק התרפקות על עבר של תהילה צבאית ,  לאחר ההפתעות והתבוסות הראשונות .  לאזכור התכוף של מלחמת העולם השנייה ,  בדיפלומטיה הרוסית ,  יש יעד ברור - להנציח את חלוקת אירופה לאזורי שליטה ,  בוועידת יאלטה ,  בין סטאלין הערמומי ,  רוזוולט הגווע וצ'רצ'יל הנחלש ,  ולנמק את הכיבוש הרוסי של שטחים במזרח הרחוק ,  כמחיר הנקוב של ההצטרפות למלחמה נגד יפאן רגע לפני הסוף .
 רוסיה לא השלימה עם חברותה של פולין בנאט"ו ,  משמע עם הזזת גבולה המזרחי של הברית הצפון-אטלנטית .  נתניהו ,  המתמרן בין וושינגטון למוסקווה ,  מוכרח להביא בחשבון גם את יחסי מוסקווה עם ורשה .  זהו שיקול משני ,  לעומת מטרת-העל שלו ,  להתרועע עם משטרי הימין השמרני והריאקציונרי במרכז/מזרח אירופה כדי לסדוק את החזית הצוננת של האיחוד האירופי ,  בסוגיות הגרעין האיראני וישראל-פלסטין .  
חיצונית ,  היה לו נוח יותר להמשיך בטיוח מעורבותם של פולנים בפשעי הנאצים .  פנימית ,  בוודאי ערב בחירות ,  זה אינו ניתן - שקוף מדי וכוזב בעליל .  אבל מרענן לראות אותו מתפתל כאשר טובי חבריו במלחמת הדת נגד האיסלאם הג'יהאדיסטי טופלים עליו את אשמת הפייק ניוז .  
אילו נערך בישראל משאל עם בשאלת פולין והשואה ,  היתה התוצאה תמונת-מראה של היחס הפולני ליהודים .  כאן ההווה אינו מרכך את העבר .  פולין מכבידה על השבת רכוש שנגזל ומערימה קשיים המשוועים להיקרא  " דרכוניים "  גם על מבקשי אזרחותה ,  מתוקף פולניותו של אב או סב .  די בכך שיליד פולין שירת בצבא זר ,  ולו גם לטובת שיחרור המולדת מהכיבוש הנאצי ,  כדי לפסול את צאצאיו .  המלצת דיפלומטיים פולנים ,  במענה על סעיף משונה זה :  לשקר .
 רק מדינה אחת מתחרה בפולין על תואר משתפת-הפעולה הנלהבת והאיומה מכולן .  ערב מלחמת יום הכיפורים ,  כשפלסטינים השתלטו על רכבת של מהגרים יהודים-סובייטיים בדרכה מצ'כוסלובקיה לאוסטריה ודרשו מהקנצלר ברונו קרייסקי לסגור את מחנה המעבר לישראל באחוזת שנאו ,  התנהלו ויכוחים ערים בוועדת החוץ והביטחון ,  תחילה בלי ראשת הממשלה גולדה מאיר - ששידלה לשווא את קרייסקי שלא להיכנע - ובשובה מווינה גם בהשתתפותה .  
יעקב חזן ממפ"ם : " איני סובל את האוסטרים .  העם האוסטרי התנהג ,  לפי דעתי ,  יותר גרוע מהגרמנים ". 
משה כרמל ממפלגת העבודה : " מה יכול להיות גרוע יותר מהגרמנים ?  יש גבול לכל גוזמה .  מספיק לומר ,  'כמו הגרמנים' ". 
גדעון האוזנר ,  ליברלים עצמאיים ,  התובע במשפט אייכמן : " אני אגיד לך מה יכול להיות גרוע יותר מהגרמנים :  ההנהגה ". 
גולדה : " לעתים קרובות התפלאתי ,  ואינני יודעת גם עכשיו ,  במה הבדלנו בין אוסטריה לבין גרמניה ,  כאשר למעשה אם יכול להיות דבר גרוע מגרמנים ,  הרי אלה האוסטרים .  לזכות הגרמנים המערביים אפשר לפחות לומר שהם הכירו בחטא ולא העמידו פני צדיקים .  האוסטרים ,  נעבעך ,  היו כבושים .  ומי הם בכלל ?  וילי ברנדט אמר לי שהוא לא זוכר בדיוק שהאוסטרים התנגדו לכניסת הנאצים .  עד כמה שהוא זוכר ,  מחאו להם כף ." 
ובעוד האוסטרים והפולנים מתמודדים בגמר  " הם היו עוד יותר גרועים מהגרמנים ",  נתניהו מגלה כמה אכזריים חיי הפוליטיקאי ,  שאוי לו מהשקר ואוי לו מהאמת ושאינו יכול לרצות את הקורבנות ואת משתפי-הפעולה גם יחד .  לא הוגן .  

בתיק הפולני שנפתח מחדש - נתניהו בצד הצודק של התביעה
תמיד מאשימים את ראש הממשלה בסילוף העובדות לצרכיו וכשהוא סוף סוף אומר את האמת - הוא מסתבך .  היסטורית ,  הנאצים אכן הסתייעו בפולנים אבל כשפוליטיקאי ,  ערב בחירות ,  אינו יכול לרצות את הקורבנות ואת משתפי הפעולה - הוא מתפתל ומואשם בפייק ניוז

