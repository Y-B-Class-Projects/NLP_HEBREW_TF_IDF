על רקע החקירות :  נתניהו המריא לביקור היסטורי באמריקה הלטינית
ראש הממשלה ורעייתו המריאו לעשרה ימים באמריקה ,  שיחלו בבואנוס איירס ויסתיימו בנאום בעצרת הכללית של האו"ם בניו יורק .  במהלך הביקור ייפגש נתניהו עם נשיאי ארגנטינה ,  פרגוואי ,  קולומביה ומקסיקו ,  ויקיים פגישה שלישית עם נשיא ארה"ב טראמפ
על רקע ההחלטה להגיש כתב אישום נגד רעיית ראש הממשלה וההתפתחויות בחקירת תיק 1000 ,  2000 ו-3000 ,  ראש הממשלה בנימין נתניהו ורעייתו שרה המריאו הלילה  ( ראשון )  לביקור שיימשך עשרה ימים באמריקה הלטינית ובארצות הברית .  
אחרי כמה ימים רצופי התייעצויות משפטיות ומתקפות תקשורתיות על חשבוניות וחמגשיות ,  נתניהו ימיר את סדר יומו בפגישות עם מנהיגי העולם ונאומים היסטוריים ,  כשהשבוע הוא יהיה לראש הממשלה הישראלי המכהן הראשון שמבקר במדינות אמריקה הלטינית .  משם ימשיך נתניהו לניו יורק ,  לפגישה מתכוננת עם נשיא ארצות הברית דונלד טראמפ ולנאום השנתי המסורתי בעצרת הכללית של האו"ם .
 לפני ההמראה נתניהו שוחח עם נשיא מקסיקו ,  אנריקה פניה-נייטו ,  והציע לו סיוע אחרי רעידת האדמה .  נתניהו אמר לפני ההמראה כי זו הייתה  " שיחה מאוד מרגשת .  אמרתי לו שישראל מוכנה לתת כל סיוע שעומד לרשותנו והוא מאוד העריך את זה ,  וקבענו שנמשיך את שיחתנו בהמשך השבוע ". 
נתניהו אמר כי  " אנחנו יוצאים לביקור היסטורי זו הפעם הראשונה שראש ממשלה מכהן נוסע לבקר בדרום אמריקה ומרכז אמריקה "  והוסיף כי הוא מצפה לפגישתו  " אם הנשיא טראמפ ,  ידידי בניו יורק .  אני רוצה לנצל את ההזדמנות לומר לכל ידידינו בארצות הברית ,  שהם ייצאו בטוחים וחזקים מהזמנים הקשים הללו .  הסערה הזו תחלוף וכל אזרחי ישראל מתפללים לבטחונם ". 
הביקור בדרום אמריקה הוא אכן ביקור היסטורי ,  שכן עד כה ביקרו שם רק שני נשיאים ,  חיים הרצוג ושמעון פרס .  עבור נתניהו ,  מדובר בפרק נוסף במסע לכיבוש יבשות בעולם ,  בהמשך לביקוריו באפריקה ובאסיה .  נתניהו צפוי להתקבל ביבשת החדשה בפנים ידידותיות וחמות .  הוא יחל את ביקורו בבואנוס איירס ,  ארגנטינה ,  שם ייפגש עם הנשיא מאוריסיו מקרי .  בחירתו של מקרי בדצמבר 2015 סיימה תקופה עכורה במיוחד ביחסי ישראל וארגנטינה ,  והביא לקצן מתיחויות גואות בין ירושלים וממשל קירשנר ,  במיוחד סביב הקשרים של בואנוס איירס עם טהראן .  
מקרי נחשב לנשיא ידידותי ואהוד במיוחד על הקהילה היהודית ,  ובפגישתו השנייה עם נתניהו צפויים להיחתם שורה של הסכמים לשיתוף פעולה בין ישראל וארגנטינה .  נשיא פרגוואי ,  הורסיו קרטס ,  יגיע לבואנוס איירס גם הוא כדי לפגוש את נתניהו .  גם הוא עומד מאחורי מהפך דרמטי ביחסי פרגוואי וישראל בשנים האחרונות .  
קרטס מוביל מדיניות פרו ישראלית מופגנת במוסדות בינלאומיים ,  וכפי שפורסם בעבר בוואלה !  NEWS גם בעל  " קשר ישראלי "  עמוק ,  שמוביל הישר ללשכת נתניהו .  אחד מיועציו הקרובים הוא איש הליכוד יחיאל לייטר ,  ששימש בעבר יועץ של נתניהו ,  וראש הסגל לשעבר של נתניהו ארי הרו ,  שחתם באחרונה על הסכם עד מדינה ,  נמנה גם הוא במעגל היועצים הישראלי שסייע לקרטס להיבחר לנשיא .  
במהלך הביקור בבואנוס איירס ,  גם הנושא האיראני  שעומד בראש סדר היום האסטרטגי של ישראל בשבועות האחרונים לנוכח החשש הגובר מהתעצמותה הצבאית של איראן בסוריה ולבנון  צפוי לקבל ביטוי .  נתניהו ישתתף באירועים לזכרם של הנספים בשני הפיגועים שאירעו בשגרירות ובבניין הקהילה היהודית בבואנוס איירס בשנות ה-90 ,  בהם נהרגו 114 בני אדם ומאות נפצעו .  אחד הצעדים הראשונים של ממשל מאקרי עם היבחרו היה לפתוח מחדש את חקירת הפיגועים ,  לאחר שקודמיו ניסו לטייח את מעורבות איראן וחיזבאללה במשך שנים .  
ואולם ,  הנושא המרכזי במוקד הביקורים באמריקה הלטינית הוא שיתוף פעולה כלכלי-עסקי .  אל ראש הממשלה תצטרף גם משלחת של אנשי עסקים ישראלים מתחומי החקלאות ,  מים ,  תקשורת ואנרגיה שתקיים פגישות עסקיות כלכליות עם מקביליהם ובארגנטינה ומקסיקו יתקיימו אירועים כלכליים רמי דרג בהשתתפות המנהיגים .  בכל אחת מהתחנות בביקור נתניהו יחתום על הסכמים ומזכרי הבנות ,  בין היתר בתחומי המדע ,  התיירות ,  המכס ,  החלל והתקשורת .  
מבואנוס איירס נתניהו ימריא לבוגוטה ,  שם ייפגש עם נשיא קולומביה ,  חואן מנואל סנטוס ,  שמוביל מדיניות עקבית של התקרבות לישראל ותמיכה בה ,  וגם אתו ייחתמו הסכמים ומזכרי הבנות .  מטוס ראש הממשלה ישהה בקולומביה יממה אחת בלבד לפני שימריא למקסיקו סיטי ,  שם יתקבל על ידי נשיא מקסיקו אנריקה פניה נייטו .  בשנים האחרונות ישנה התקרבות מתמדת ביחסים הביטחוניים ,  הכלכליים והתיירותיים בין ישראל ומקסיקו ,  בה יושבת קהילה יהודית חזקה ומכובדת ,  אך נתניהו מגיע אחרי שנת משבר ביחסים  הן עם הממשלה והן עם הקהילה היהודית .  
ציוץ שפרסם ראש הממשלה בינואר האחרון בו הביע תמיכה ביוזמה של הנשיא טראמפ לבנות חומה בגבול ארה"ב-מקסיקו עורר זעם גדול במקסיקו סיטי ,  ורק אחרי שיחת טלפון בין הנשיא נייטה למקבילו הישראלי הנשיא ראובן ריבלין המשבר הסתיים .  עם זאת ,  במשרד החוץ אמרו בשבוע שעבר ש"המשבר מאחורינו .  הקהילה היהודית מתלהבת לקראת הגעתו של ראש הממשלה ".  
בסוף השבוע ,  נתניהו ופמלייתו יגיעו לניו יורק ,  לביקור השנתי בעצרת הכללית של האו"ם .  אבל עוד לפני הנאום המסורתי ,  נתניהו צפוי להיפגש עם נשיא ארצות הברית טראמפ .  זו תהיה פגישתם השלישית של השניים מאז נכנס הנשיא לתפקידו בינואר האחרון ,  כשבראש סדר היום צפויים לעמוד הנושא האיראני-סורי והשאיפה של הממשל לחדש את המשא ומתן בין ישראל והפלסטינים .  טרם נקבע המועד הסופי של הפגישה ,  כמו גם פגישות מדיניות נוספות שנתניהו עתיד לקיים עם מנהיגים אחרים בשולי עצרת האו"ם .  
באופן נדיר ,  נתניהו ינאם כבר ביום הראשון של פתיחת העצרת ,  במשבצת המכובדת של המושב הראשון ,  אחרי טראמפ ונשיא סין שי ג'ינפינג ,  והוא אף צפוי להגיע לאולם העצרת כבר בבוקר כדי להאזין ולצפות בנאום של טראמפ .  במהלך הביקור בניו יורק נתניהו צפוי לקיים גם פגישות עם בכירים בקהילה היהודית ,  אך כפי שפורסם לראשונה בוואלה !  NEWS ,  הוא אינו מתכוון לקיים אירוע מאורגן עם ראשי הקהילה היהודית .  זאת בשונה מאירועים גדולים המתוכננים עם הקהילות היהודיות בארגנטינה ובמקסיקו .  
גורם בקהילה היהודית העריך כי על רקע המתיחות עם הקהילה היהודית האמריקנית בעניין משבר הכותל וחוק הגיור ,  ראש הממשלה מעדיף להימנע מקיום המפגש ,  עם זאת גורמים בלשכת ראש הממשלה אמרו כי  " לוח הזמנים לביקור עוד לא סגור ". 
נתניהו צפוי להמריא חזרה לישראל ביום שלישי הבא ,  בסיום הנאום באו"ם ,  ולנחות חזרה לפני כניסת החג בערב ראש השנה .  השהייה הארוכה בחו"ל תעניק לו אולי מרחק פיזי ופסק זמן מהעיסוק בפרשות הפליליות ,  אך הכותרות בישראל עשויות להמשיך לעסוק בהתפתחויות בחקירות הפרשות השונות הקשורות אליו או למקורביו .  
כך לדוגמה ,  ב-17 בספטמבר ,  יומיים לפני נאומו של ראש הממשלה ,  צפוי לפוג צו איסור הפרסום על עדותו של ראש הסגל לשעבר ארי הרו ,  שחתם על הסכם עד מדינה בחודש שעבר ,  במקביל להמשך פעולות המשטרה בחקירות השונות .  אבל מעבר לים - ראש הממשלה יעשה מאמץ לשנות את סדר היום .
  ( עדכון ראשון 17:06 )  

על רקע החקירות :  נתניהו המריא לביקור היסטורי באמריקה הלטינית
ראש הממשלה ורעייתו המריאו לעשרה ימים באמריקה ,  שיחלו בבואנוס איירס ויסתיימו בנאום בעצרת הכללית של האו"ם בניו יורק .  במהלך הביקור ייפגש נתניהו עם נשיאי ארגנטינה ,  פרגוואי ,  קולומביה ומקסיקו ,  ויקיים פגישה שלישית עם נשיא ארה"ב טראמפ

