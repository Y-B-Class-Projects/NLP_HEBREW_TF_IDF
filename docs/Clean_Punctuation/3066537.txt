רגע לפני הביקור :  נתניהו מחפש לרצות את טראמפ - וייאלץ להתמודד עם השרים
ישיבת הקבינט המדיני-ביטחוני צפויה לכלול היום דיון בחבילת מחוות כלכליות לפלסטינים ,  שישראל הכינה בשבועות האחרונים .  על אף הרוב שמובטח לנתניהו ,  בבית היהודי מחממים מנועים .  שר בכיר : " שערוריות טראמפ הורידו לחץ מנתניהו "
 זמן קצר לפני ששרי הקבינט המדיני-ביטחוני יהיו הערב  ( ראשון )  בשלהי הדיון המיוחד לקראת הגעתו של נשיא ארצות הברית דונלד טראמפ לישראל ,  עיני העולם כולו יהיו נשואות לריאד ,  שם צפוי טראמפ לשאת בשעה הקרובה נאום היסטורי לעולם המוסלמי .  בירושלים עקבו מקרוב אחר קבלת הפנים החמה שהכינו הסעודים לנשיא האמריקני - שכללה אתר מיוחד עם שעון עצר שספר את הדקות עד הגעתו ,  ותצוגה ראוותנית בארמון המלך - וימשיכו לעקוב בדריכות גם אחרי הנאום .
 לאחר שחתם על הסכמי נשק ומסחר היסטוריים במאות מיליארדי דולרים ,  ואחרי שיפגוש את מנהיגי מדינות המפרץ ועוד עשרות מנהיגים של מדינות ערב ,  מתכוון טראמפ לפרוש את חזונו לאתחול יחסי ארצות הברית והעולם המוסלמי המתון ,  ולחזק את המאבק המשותף בגורמי טרור ואסלאם קיצוני ,  דוגמת איראן ו"המדינה האסלאמית "   ( דאעש )  .  זו המקבילה לנאום קהיר שנשא קודמו בתפקיד בתחילת יוני 2009 ,  ובה הנשיא שואף להבהיר לעולם שהוא  " לא אובמה ".  
ישיבת הקבינט נקבעה לשעה 16:30 ,  והנאום צפוי להיערך באותה העת .  נתניהו נפגש ביום חמישי עם השליח המיוחד של טראמפ לאזור ,  ג'ייסון גרינבלט ,  ועם השגריר החדש דייוויד פרידמן ,  לישיבת הכנה שבה השתתף גם שגריר ישראל בארצות הברית רון דרמר .  לפי ההערכה ,  טראמפ לא צפוי להתייחס בנאום בהרחבה לנושא הישראלי-פלסטיני .  בעבר ,  במסגרת מערכת היחסים החמה בין שתי בעלות הברית ,  היו מקרים שבהם הבית הלבן ולשכת ראש הממשלה השתדלו להימנע מהפתעות ,  ולתאם מראש נאומים שכוללים הצהרות מדיניות רלבנטיות .  מנהג זה השתבש בימי אובמה ,  כבר בנאום קהיר ,  כשהבית הלבן סירב להראות לנתניהו חלקים מראש .  
נאום ריאד יכול היה להיות המבחן הראשון של ממשל טראמפ בנושא זה .  ואולם במקרה של הנשיא הנוכחי ,  יכול להיות שגם תכנון ותיאום מראש אינם מספיקים .  בלשכת נתניהו ,  כמו בשאר העולם ,  כבר יודעים שטראמפ נוטה להיות בלתי צפוי ,  וכל התייחסות של הנשיא לנחישותו לקדם  " דיל "  בין ישראל והפלסטינים או ליוזמת השלום הערבית עשויה להיות בעלת משקל .  
בירושלים מעריכים כי הממשל עדיין לא מוכן למשהו  " עם תוכן עמוק ",  ושהמסע במזרח התיכון נועד בעיקר לשמוע מהצדדים איפה כל אחד נמצא לקראת השקה אפשרית של משא ומתן .  אבל התמונה הגדולה שטראמפ רואה בראשו הולכת ומתבהרת :  דיל בין ישראל והפלסטינים תחת הכנפיים המחבקות של מדינות ערב .  הבית הלבן וארמון המלוכה הסעודי פרסמו אתמול הצהרה משותפת ולפיה  " שתי המדינות מתכוונות להרחיב את הקשרים עם מדינות אחרות באזור בשנים הקרובות ,  ולזהות תחומים חדשים של שיתוף פעולה ".  
ההצהרה לא נקבה במפורש בשמה של ישראל ,  אך זו כמובן תקבל בברכה כל חיזוק של ציר ביטחוני אזורי בהובלת ארצות הברית ,  ובוודאי נורמליזציה עם מדינות ערביות ,  ובראשן סעודיה ומדינות המפרץ .  השאלה היא מה ממשלת נתניהו מוכנה לעשות או לתת בתמורה .  
בשטף האירועים הדרמטיים בארצות הברית ומכלול התקריות המביכות בין ירושלים וושינגטון ,  היו בשבוע החולף לא מעט דיווחים על כוונותיו של טראמפ בדרך להשגת ההסכם האולטימטיבי .  חלקם התקבל בברכה בישראל ,  כמו לדוגמה התכנית שנחשפה ב"וול סטריט ג'ורנל ",  שלפיה מדינות ערב יסכימו לצעדי נורמליזציה בתמורה להקפאה חלקית של הבנייה בהתנחלויות ,  והדיווח אתמול בעיתון  " אל חיאת ",  שקובע כי טראמפ לא ידרוש הקפאה של הבנייה ,  אלא ריסון בלבד .  מצד שני ,  לפי אותו דיווח ,  טראמפ יבקש מישראל לצייר מפה של גבולות הקבע שלה במסגרת הסדר לסיום הסכסוך עם הפלסטינים .  את אותה מפה ביקש שר החוץ לשעבר ג'ון קרי מנתניהו לצייר במשך תשעת חודשי המשא ומתן שניהל בשנים 2014-2013 ,  אבל ראש הממשלה התחמק וסירב .  חשוב לזכור ,  אלוהים נמצא בפרטים הקטנים :  אם  " ריסון "  משמעותו הקפאה דה פקטו ,  כפי שהיה בשטח בחודשים האחרונים ,  לנתניהו יכולה להיווצר בעיה .  
קצה הקרחון של הבעיה עשוי להתגלות כבר היום בישיבת הקבינט .  על סדר היום האסטרטגי לביקור של טראמפ ישנן סוגיות כבדות משקל ,  כמו איראן וסוריה ,  אך חומר הנפץ הפוליטי של הישיבה מצוי בנושא הישראלי-פלסטיני ,  ובפרט בחבילת מחוות כלכליות ואזרחיות לפלסטינים שישראל הכינה בשבועות האחרונים ,  עליה פורסם לראשונה בוואלה !  NEWS .  
לאור בקשת הממשל  " לראות שינויים מהירים ומשני מציאות ",  גיבשה ישראל בשבועות האחרונים חבילה של צעדים שנועדו להקל על חייהם של האוכלוסייה הפלסטינית ,  בעיקר בתחומי התעשייה ,  הכלכלה והמעברים .  אך היא עשויה לכלול גם בקשות שלחלק משרי הקבינט יהיה קשה יותר לקבל ,  ובראשן בנייה פלסטינית בשטחי C בגדה המערבית - דרישה ישנה של הפלסטינים ,  שבעיניהם של שרי הבית היהודי וחלק משרי הליכוד נתפסת כחריגה חד-צדדית מהסכמי אוסלו .  
המחוות הכלכליות נועדו לייצר עבור נתניהו מרחב תמרון מול הממשל ,  כחלק ממה שמכונה ה-Blame game ,  משחק ההאשמות המסורתי בין ישראל והפלסטינים שמקשה או מחבל בדרך כלל על ניסיונות המשא ומתן .  בעוד יו"ר הרשות הפלסטינית אבו מאזן נלהב מכוונותיו של הנשיא החדש ,  ואיש העסקים לשעבר מוכן להשיג פה דיל כך שהוא מוכן לוותר על התנאים המוקדמים שהציב בעבר לניהול המשא ומתן ,  נתניהו חייב להראות נכונות משל עצמו ,  ולהוכיח שהוא מוכן לתת יותר ושהפלסטינים הם אלה שמנעו את הגשמת העסקה .  אבל בימין יודעים שמחוות משמעותיות מספיק ,  כמו בנייה בשטחי C ,  עשויות לשמש חבל לפלסטינים לרדת מהעץ ,  ויאלצו את נתניהו באמת לדבר על תוכן ,  אולי אפילו לחזור למשא ומתן ,  שבהמשך יכול להביא לוויתורים .  
לא ברור עדיין אם תכניות הבנייה לפלסטינים אכן יעלו היום לדיון בקבינט .  בבית היהודי הקפידו עד עכשיו שלא להרעיד את אמות הספים ,  ולהשמיע ביקורת מאופקת בלבד על ראש הממשלה .  גם אם שרי הבית היהודי יתנגדו ,  לנתניהו עדיין מובטח רוב מבין שרי הקבינט .  אך הפיצוץ הזה הוא כנראה בלתי נמנע ,  ובינתיים הם מחממים מנועים .  גם נפתלי בנט וגם איילת שקד ביקרו בשבועות האחרונים בוושינגטון ואמרו לבני שיחם שאין להם התנגדות למשא ומתן ולהקלות כלכליות .  אבל ,  וזה כמובן אבל גדול ,  הם מתנגדים לתנאים מוקדמים כמו הקפאה ,  ומתנגדים לוויתורים חד צדדיים - בנייה בשטחי C ושחרור מחבלים - ודורשים שנושא הריבונות בירושלים בכלל לא יהיה על השולחן .  טראמפ אולי חדש במזרח התיכון ,  אבל יש בסביבתו אנשים שמבינים שאלה עמדות פתיחה שלא מאפשרות להתקדם הרבה ,  ובשיחות סגורות מגדירים את בנט כ"בעיה ".  אם טראמפ יתמיד בנחישותו לקדם תהליך מדיני ,  נתניהו יצטרך מתישהו להתמודד איתה .  
בינתיים ,  מהבית הלבן הגיעו מסרי הרגעה ,  ולפיהם הנשיא לא מתכנן פגישה משולשת וגם לא מתכוון להשיק יוזמה חדשה בביקור הזה ,  כך שלנתניהו יש עוד זמן להתמודד עם הדילמה שעומדת בפתח והבחירה הבלתי אפשרית בין נשיא ארצות הברית והבייס הימני .  גורמים שנפגשו איתו בימים האחרונים דווקא מעידים על מצב רוח מרומם ,  אחרי שבועות של דריכות ומתיחות לנוכח חוסר הבהירות בנוגע לתכניות השלום של טראמפ . " האירועים הפנימיים בארצות הברית והשערוריות שהותיר מאחור בוושינגטון הורידו את הלחץ מעל נתניהו ",  אמר לוואלה !  NEWS שר בכיר בממשלה .  הוא הוסיף כי באופן אירוני ,  תקרית ההדלפות של המידע המודיעיני הישראלי לרוסים  " שיחקה לידיו ברמה הטקטית ,  כי טראמפ יהיה מובך ולא ירצה להתעמת איתו ,  אלא להוביל ביקור מוצלח בלבד ".  לנתניהו וטראמפ יש כעת אינטרס משותף בעיקר בפוטו-אפ מוצלח ,  שישלח מסר של ידידות וידגיש את העיקר - טראמפ הוא לא אובמה .  

רגע לפני הביקור :  נתניהו מחפש לרצות את טראמפ - וייאלץ להתמודד עם השרים
ישיבת הקבינט המדיני-ביטחוני צפויה לכלול היום דיון בחבילת מחוות כלכליות לפלסטינים ,  שישראל הכינה בשבועות האחרונים .  על אף הרוב שמובטח לנתניהו ,  בבית היהודי מחממים מנועים .  שר בכיר : " שערוריות טראמפ הורידו לחץ מנתניהו "
 
