הוועדה היא ניצחון קטן לכחלון  והסולם שיביא את נתניהו לחיסול התאגיד
השניים הכריזו על  " פתרון הקסם "  בדמות ועדה ,  כפי שנעשה בעבר כדי להרגיע הרוחות גם עם בנט .  כחלון אולי הרוויח כמה נקודות בסיבוב ,  אך נתניהו נחוש לסגור את התאגיד ולנצח בקרב כולו .  ואולם ,  מפגן הכוח האחרון נועד לאותת לראש הממשלה  ולציבור  שכחלון לא בכיס שלו
אחרי ארבעה ימים של כיפופי ידיים בין לשכת ראש הממשלה ללשכת שר האוצר ,  אתמול  ( רביעי )  נמצא סוף סוף  " פתרון הקסם "  שהביא להפסקת אש בעניין תאגיד השידור הציבורי :  ועדה שבה ישבו אנשי בנימין נתניהו ומשה כחלון ,  שתדון בנושא .  נשמע מוכר ?  לא במקרה .  לפני חצי שנה ,  כשיו"ר הבית היהודי נפתלי בנט התבצר בדרישתו לשינוי בדרכי עבודת הקבינט ,  הפתרון היה הקמת ועדה  וכך גם במשבר עבודות הרכבת בשבת עם החרדים ,  שהסעיר את המדינה בקיץ האחרון .
" הקמת ועדה היא אחת הנוסחאות המוצלחות ביותר למסמוס נושא ",  צחקקו היום במסדרונות הכנסת ,  מגלגלים על הלשון את כל דוגמאות העבר ,  ומסתבר שזו גם הדרך המועדפת של נתניהו להביא משברים קואליציוניים לסיומם ,  או לפחות לדחות אותם .  אבל הוועדה הזו  שלמעשה מוגדרת כצוות - היא אחרת ,  היא הדרך של נתניהו להגיע למטרה .
 לכאורה ,  כחלון יכול לרשום לעצמו ניצחון .  בקרב משיכות השמיכה שהתנהל בימים האחרונים בינו לבין נתניהו ,  ידו יצאה על העליונה .  משהבין שר האוצר שראש הממשלה רציני ונחוש לפרק את התאגיד ,  הוא החל בהדרגתיות להחריף את מחאתו .  זה התחיל בראיון ל"ידיעות אחרונות "  בסוף השבוע ,  שבו הודיע על התנגדותו ,  והמשיך בהחרמה מופגנת של ישיבת ראשי הקואליציה בתחילת השבוע ושל ישיבת פתיחת המושב של הכנסת .  זאת ,  במקביל לתדרוכים מסביבתו ולפיהם הוא רציני ומוכן ללכת עד הסוף .  ראש הממשלה ,  שהודיע בתחילת השבוע שהוא מעלה את ההצעה לסגירת התאגיד להצבעה כבר בשבוע הבא ,  נאלץ להוריד את הכובע הלוחמני ולדחות את המהלך בעוד כמה שבועות .  
אבל בתאגיד השידור הציבורי אף אחד לא פותח שמפניות .  הגרדום הוסר באופן זמני בלבד ,  והניצחון של כחלון הוא בנקודות - ממש לא בנוק אאוט .  סגירת התאגיד על הפרק ,  ועוד איך :  בשבועות הקרובים ,  בעוד אנשי נתניהו וכחלון יעסקו בתרגילים חשבוניים בניסיון להגשים את מאווייו של נתניהו וליישבן עם דרישות האוצר שלא לחרוג ממסגרת התקציב ,  עננת אי-הוודאות תמשיך לרחף מעל גורלם של עובדי  " כאן ".  הודעת לשכת ראש הממשלה אמש כבר אמרה בפירוש שהצוות יבחן  " חלופות שונות לשידור הציבורי ",  ולא דיברה רק על התאגיד או על רשות השידור ,  והדגישה שהכול שאלה של ההוצאה התקציבית .  
אם בסופו של דבר זה מתכנס לשאלה של כסף ,  כפי שהשתקף מהטיעונים של משרד האוצר בימים האחרונים ,  נתניהו ינסה לנגן באותה מנגינה ,  ומבחינתו הוועדה הזו היא בעצם הסולם שדרכו כחלון יוכל לרדת מהעץ ולאפשר לו להתקדם למטרה .  ראש הממשלה נחוש לסגור את התאגיד ,  בכך אין שינוי ,  והצוות שהוקם יאפשר למצוא את הנוסחה הכלכלית שתאפשר לכחלון להסכים לכך .
 כחלון ניצח בסיבוב וגרם לנתניהו לחזור בו ,  ונתניהו ,  מצדו ,  סבור כי מצא את דרך המלך להשגת המטרה הסופית .  שניהם התבצרו בעמדותיהם ,  אבל אף אחד מהם לא באמת רצה שהעסק יידרדר לכדי משבר אמיתי ,  או חלילה לבחירות .  הצוות הוא פשרה מפא"יניקית ,  אם תרצו ,  שנועדה בסופו של דבר להוציא את גם את נתניהו וגם את כחלון במוצא של כבוד .  מבחינת נתניהו ,  העיקר שבסוף יוכל להגיד שאין תאגיד .  מבחינת כחלון ,  העיקר שבסוף יוכל להגיד שלא הוציא יותר כסף .  איפשהו באמצע ,  תימצא הפשרה .  
עם היוודע דבר הקמת הוועדה ,  רבים בכנסת שמחו לאידו של יו"ר הקואליציה דוד ביטן ,  שהיה נער הפוסטר של המהלך לסגירת התאגיד עד כה ולכאורה אינו מעורב בצוות הפשרה .  אחרי שהתייצב בחזית המשימה הקדושה ביותר בעיניו של ראש הממשלה וממש נשכב על הגדר ,  ביטן היה אמור לזמן היום מסיבת עיתונאים שבה התכוון להמשיך בקמפיין האגרסיבי נגד התאגיד ,  אך כמו שנתניהו אמר לו בעבר , " דוד ,  לפעמים אתה עוזר לי קצת יותר מדי ",  הפעם ,  הוא ביקש ממנו לבטלה .  
יו"ר הקואליציה ,  שבמדינות מסוימות מכונה  " מצליף ",  לקח עד הסוף את התפקיד ,  אך התנהלותו התוקפנית בנושא התאגיד לא בהכרח סייעה לבוס ,  והחריפה את המתיחות עם כחלון בימים האחרונים .  אך גם אם מתווה הפשרה דחה לעת עתה את ההכרעה ,  הוא ממש לא הסיר את החשש לגורל התאגיד מעל השולחן ,  ואם בסופו של דבר התאגיד ייסגר  המהלך יהיה רשום במידה רבה על שמו של ביטן .
 הפתרון הזמני למשבר מאפשר לממשלה להעביר את תקציב המדינה בקריאה ראשונה ולראש הממשלה ושר האוצר לחזור לשגרת עבודה סדירה .  ואולם ,  הפגנת השרירים של כחלון בשבוע האחרון ,  כך אומרים בסביבתו ,  היתה אמיתית וכנה .  הוא באמת מאס בהתנהלותו של ראש הממשלה .  מפגן הכוח נועד לאותת לנתניהו  ולציבור  שהוא לא בכיס שלו ,  וייתכן שנחצה כאן רוביקון שיהיה קשה להחזיר לאחור .
  ( עדכון ראשון :  22:15 )  

הוועדה היא ניצחון קטן לכחלון  והסולם שיביא את נתניהו לחיסול התאגיד
השניים הכריזו על  " פתרון הקסם "  בדמות ועדה ,  כפי שנעשה בעבר כדי להרגיע הרוחות גם עם בנט .  כחלון אולי הרוויח כמה נקודות בסיבוב ,  אך נתניהו נחוש לסגור את התאגיד ולנצח בקרב כולו .  ואולם ,  מפגן הכוח האחרון נועד לאותת לראש הממשלה  ולציבור  שכחלון לא בכיס שלו

