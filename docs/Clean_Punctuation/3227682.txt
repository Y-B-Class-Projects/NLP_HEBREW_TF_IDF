צוללות ,  פסיכולוגים ותמונות ניצחון של חמאס :  ביבי ובני - המערכה האחרונה
תשעה ימים לבחירות ,  הקמפיינים מגיעים לישורת הסופית ונלחמים להשתלט על סדר היום .  נתניהו מקווה למנף את הביקור ההיסטורי של נשיא ברזיל ולהמשיך לחגוג את ההכרה האמריקאית ברמת הגולן ,  אך המתיחות בדרום עשויה לתדלק את הקמפיינים של יריביו - מגנץ ועד בנט 
" הולה ",  בקצב הסמבה ,  חגיגות קרנבל :  ראש הממשלה בנימין נתניהו פתח היום  ( ראשון )  את תשעת הימים האחרונים שלפני הבחירות על השטיח האדום בנתב"ג ,  וקיבל את פניו של נשיא ברזיל ,  ז'איר בולסונארו ,  שהגיע לישראל לביקור ראשון בתולדות המדינה .  בשבוע שעבר ,  נתניהו חזר חמוץ מוושינגטון ,  לאחר שהטילים מעזה גדעו את חגיגות הריבונות על הגולן בבית הלבן וגזלו ממנו את מלוא הכבוד התקשורתי .  
אחרי וושינגטון ,  היום מגיע לעזרתו חבר אחר - הנשיא החדש והשנוי במחלוקת בברזיל שכבר הרעיף על נתניהו כבוד מלכים בחופשת חלומות בריו דה ז'נרו בסילבסטר האחרון ,  וגם איתו הוא מתכוון להכריז על היסטוריה .  אם לא שגרירות ,  אז לפחות נציגות רשמית כלשהי בירושלים .  ספוילר :  גם הביקור הזה יסתיים בתלונה כלשהי על התקשורת .   נתניהו תכנן להינשא על ענני האופוריה מהגולן לתוך קמפיין  " ליגה אחרת "  של הישורת האחרונה ,  ועדיין לא הסתפק במינוף האירוע לצרכי העצמתו כמנהיג בקנה מידה בינלאומי שלא רואה את גנץ הטירון ממטר .  הבוקר ,  צפויה שיירת קמפיין הליכוד להגיע לרמה בקול תרועה ,  כמקדימה לקראת הגעתו של נתניהו עצמו לישיבת סיעה חגיגית של המפלגה בהמשך השבוע .  
עוד בוואלה !  NEWS :  חמש רקטות נורו לעבר העוטף ;  בתגובה צה''ל תקף יעדי חמאס ברצועהנתניהו : " גנץ לא יהיה שר הביטחון בממשלתי ";  גנץ : " לא תהיה שר האוצר"עוד מוקדם לשמוח :  בחמאס ממתינים לראות אם השקט בעזה ישתלם להם 
אבל שבוע וחצי לבחירות ,  ההישגים ההיסטוריים של נתניהו נקלעו לקרב גדוש על סדר היום מול גנץ ,  לפיד והגנרלים .  סוף השבוע בגבול הדרום היה גדוש באירועים ,  אולם מבלי שדברים יצאו משליטה ,  אך השקט המתוח בעזה פותח פתח למתקפה חריפה על המשא ומתן וההבנות עם החמאס ,  ותמונות הניצחון של הנייה וסינוואר יהיו חומר טוב לקמפיינים של כולם - מגנץ ועד בנט וליברמן .  בה בעת ,  פרשת המניות ופרשת הצוללות ממשיכות במקביל לספק רצף כותרות על שחיתות ולסבך את נתניהו עם בני דודיו ומקורביו ברשת מסובכת של שאלות וגרסאות שמתדלקות את הקמפיין של כחול לבן .
 הליכוד ,  בתגובה ,  ימשיך לנסות למנף את דוח מבקר המדינה על קשרי המשטרה עם הממד החמישי לכדי  " תיק 50 מיליון ",  למרות שמבקר המדינה הבהיר חד משמעית כי אין חשד לפלילים ,  וביד השנייה ימשיך להנמיך את הסרטונים לתוך מרחב מכוער ובוטה של נגטיב נגד כשירותו של גנץ לכהן כראש ממשלה ולהציף את העניין הזה של הרוטציה בין גנץ ולפיד ,  שהציבור לא ממש יודע איך לבלוע אותו .  עד כה זו הייתה אחת ממערכות הבחירות המלוכלכות והמטורללות שראינו כאן ,  אין סיבה לא לחשוב שהחלק האחרון לא יהיה משוגע יותר ,  וטוב שזה עוד מעט מאחורינו .  
כסיפתח לקראת המשוכה האחרונה ,  שתעמוד בסימן בני מול ביבי ,  שני הצדדים הוציאו בשבת הצהרות לוחמניות ותוקפניות בהם הודיעו אחד לשני שלא יכהנו כשר ביטחון/שר אוצר בממשלה הבאה אחד של השני ,  בכך מנסים להוריד מסדר היום את האפשרות של ממשלת אחדות שתשמש את כל השחקנים האחרים עד הבחירות .  אל תתפסו אותם במילה :  אחרי שייוודעו תוצאות האמת כל הקלפים ייפתחו מחדש ,  וכל מה שקורה עכשיו זה רק משחק מקדים לפאזל הפוליטי המורכב שיחל ב-10 באפריל ,  שתלוי מאוד במספרים הקטנים .  מה שמשותף לכל הסקרים האחרונים הוא שהליכוד וכחול לבן נכנסו לקרב צמוד מאוד על מספר המנדטים שיכריע את זהות המפלגה הגדולה ,  ושגורלם יהיה תלוי בעיקר במפלגות הקטנות ,  שיכריעו מי מהם יגייס רוב של ממליצים לנשיא המדינה .  
על פניו ,  בכל הסקרים יש עדיפות ברורה לגוש הימין שימליץ באופן אוטומטי על נתניהו ,  לכן לא ברור מאיפה הביטחון הגמור שבו גנץ מכריז שהוא עומד לנצח ,  בטח בדינמיקה הנוכחית .  אבל בכחול לבן משוכנעים שאם הם יהיו גדולים מספיק כדי להביס אותו בנוק אאוט ,  לא תהיה בכלל שאלה ,  וגם מפת הנאמנויות הפוליטית תשתנה בהתאם .  ולמען המטרה הנעלה - פתיחת פער של חמישה מנדטים פלוס מעל הליכוד - הם מוכנים לנגוס גם בשותפים שלהם בגוש הטבעי במפלגות המרכז שמאל ,  כפי שהצהיר אתמול מיקי לוי בפה מלא , " לא חשוב אם מפלגת העבודה תהיה 5 או 10 מנדטים ,  הרבה יותר חשוב שכחול לבן תהיה חזקה עם 38 מנדטים בפער מהליכוד כדי שהנשיא ימליץ עליה להרכיב את הממשלה ויהיה מהפך ".  
נתניהו ,  מהצד השני ,  נזהר עד כה שלא לשתות לחבריו מימין את המנדטים ,  מודע היטב לסכנה שזה עשוי לייצר עבורו לעדיפות הגוש .  אם כחול לבן יפתחו עליו פער של הרגע האחרון ,  הוא עלול להחליט על קמפיין  " גוועלד "  שיעמיד אותו במצב מורכב :  ככל שהליכוד יגדל ,  כך מפלגות הלוויין של ליברמן ,  בנט ,  כחלון ודרעי נכנסות לכוננות ספיגה ;  אם אחת מהן לא תעבור - כל המאזן הגושי שמאחורי נתניהו עשוי להשתנות .  
גנץ הצליח אתמול ,  בראיון לרינה מצליח ,  לצמצם את נזקי ה"יו יונ יונית "  ולמזער את הנאחס של השבוע הקודם ,  שכלל הקלטות מביכות ,  שמועות על חפרפרות והאזנות סתר ,  וקבלת שבת נבזית עם דיווח של בן כספית במעריב על ייעוץ פסיכולוגי מהעבר הלא רחוק .  כל אלה נפלו כחומר ביד היוצר בידי אנשי הקריאיטייב של הליכוד ,  שלא בוחלים באמצעים שפלים בדרך לניצחון .  אפשר לא לאהוב את הסגנון הנמוך של הקמפיין של נתניהו ,  אבל ברמה המקצועית הוא מנהל קמפיין חד ,  ישיר,וממוקד ומתמחה בניצול הזדמנויות .
 לעומתם ,  הקמפיין של גנץ איטי ,  לא מגיב מספיק מהר לאירועים ,  ולא קופץ על הנפילות של נתניהו .  שלוש שעות אחרי הראיון הקטטסטרופלי של גנץ ליונית לוי ,  לליכוד כבר היה סרטון באוויר שהגחיך אותו ,  ושעתיים אחרי פרסום דוח המבקר על הממד החמישי ובכירי הליכוד התייצבו לתקוף אותו במסיבת עיתונאים .  מה שלוקח לליכוד שעות ספורות בלבד לוקח לצד הנגדי ארבעה ימים - רק ביום רביעי נזכרו בכחול לבן להפיץ סרטון מלגלג על הריאיון המגומגם של נתניהו לקרן מרציאנו .
 לשם השוואה ,  הקמפיין היעיל והחזק של מפלגת העבודה ,  ידע לנצל היטב את ההתבטאות האומללה של נתניהו שהתבכיין שלא קיבל סיקור עיתונאי תוך שעות ,  וגם קפץ על ההזדמנות להכניס למירי רגב ולחגוג על חשבונה בחוצות אשקלון .  לעומת העבודה ,  בכחול לבן לא מפספסים הזדמנות לפספס הזדמנות .  במצודת זאב סיננו השבוע בהנאה  " שרק ימשיכו כך ".  אבל אם הדינמיקה בין ביבי ובני תמשיך להמריא ,  בארבעת הימים האחרונים עשויה להתרחש זרימה של מנדטים מהשוליים לעבר הליכוד וכחול לבן וכל המפה עשויה להשתנות .  ואז באמת ,  יתחיל כאן הקרנבל .  

צוללות ,  פסיכולוגים ותמונות ניצחון של חמאס :  ביבי ובני - המערכה האחרונה
תשעה ימים לבחירות ,  הקמפיינים מגיעים לישורת הסופית ונלחמים להשתלט על סדר היום .  נתניהו מקווה למנף את הביקור ההיסטורי של נשיא ברזיל ולהמשיך לחגוג את ההכרה האמריקאית ברמת הגולן ,  אך המתיחות בדרום עשויה לתדלק את הקמפיינים של יריביו - מגנץ ועד בנט

