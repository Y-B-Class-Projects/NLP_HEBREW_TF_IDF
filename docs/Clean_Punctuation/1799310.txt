 " האיום האירני - כלום לעומת עליות המחירים "
 מחאת האזרחים בעליות המחירים מתרחבת וצפויה להבשיל לכדי הפגנה גדולה שתתקיים במקביל לכנס בהשתתפות שר האוצר בחיפה . " הממשלה מטפחת את הגג ונוטשת את היסודות - מעמד הביניים "
 מחיר הדלק שוב בשיא ואזרחי ישראל יוצאים שוב לרחובות למחות על עליות המחירים ומדיניות הממשלה בנושא .  קבוצות של מפגינים מטעם גופים אזרחיים שונים ובהם מטה המאבק האזרחי במחירי הדלק ,  תנועת דרור ישראל והנוער העובד והלומד הכריזו על קיום הפגנה גדולה הערב  ( שלישי )  מול מרכז הקונגרסים בחיפה ,  בזמן קיומו של כנס כלכלי בהשתתפות שר האוצר יובל שטייניץ וראש עיריית ניו יורק לשעבר ,  רודי ג'וליאני .  
לפי הודעת הגופים ,  במחאה צפויים לקחת חלק כאלף מפגינים שיצעקו לעבר שר האוצר : " הגזמת ,  עד כאן !  רמסת את הציבור הישראלי ".  במסגרת ההפגנה ,  שתעמוד בסימן  " זעקת האזרח ",  יקראו האזרחים לשנות את התפיסה הכלכלית ,  שלדבריהם רומסת את מעמד הביניים .
 כמו כן ,  הודיע איגוד העובדים הסוציאלים כי אנשיהם יצטרפו להפגנה הגדולה במחאה על רמיסת זכויותיהם .  לדברי העובדים הסוציאליים , " משרד האוצר הוא האחראי על המדיניות הפושעת כנגד העובדים הסוציאלים והציבור כולו .  לא ניתן שידרסו אותנו .  זוהי זכות יסוד להתפרנס בכבוד "  מנהיג מטה המאבק האזרחי ,  זאב גראואר ,  סיפר לוואלה !  חדשות כי מטרת המחאה היא להראות לשר האוצר כי הציבור לא ישתוק עד שהשיטה הכלכלית לא תשתנה . " איפה ששטייניץ נמצא ,  שם נהיה ונמשיך לרדוף אותו .  בשיטה הנוכחית של הממשלה מטפחת את הגג ונוטשת את היסודות .  מעמד הביניים הוא היסודות של המדינה וברגע שאנחנו נקרוס ,  כל המדינה תקרוס ". 
לדבריו , " האזרחים נלחמים על הישרדותם ועתידם .  האיום האירני הוא כעין וכאפס לעומת מה שקורה פה ,  בחצר האחורית של המדינה ".  עוד אמר גראואר , " אנחנו חיים כמו בחוק הג'ונגל  החזק שורד ואנחנו נהיים המזון לשכבות העליון .  אנחנו נטרפים על ידי החזקים ". 
בתנועות המחאה הוסיפו ואמרו כי ראש הממשלה ושר האוצר מכוונים לשיטה כלכלית דורסנית  " הרומסת את החלשים ומיטיבה עם העשירים ".  לדבריהם , " ביבי ושטייניץ חושבים שאנחנו מטומטמים ,  שאנחנו לא מבינים שהם מבטלים את העלאת המחירים במחיר קיצוץ בחינוך ילדינו ,  של מיטות בבתי החולים וכמעט בכל מקום בו המדינה צריכה לדאוג לאזרחיה ,  אבל הפעם הם הגזימו והם ישלמו על כך מחיר גדול מאד .  אנחנו נהיה כאן כדי להזכיר זאת כל הזמן ".  

" האיום האירני - כלום לעומת עליות המחירים "
 מחאת האזרחים בעליות המחירים מתרחבת וצפויה להבשיל לכדי הפגנה גדולה שתתקיים במקביל לכנס בהשתתפות שר האוצר בחיפה . " הממשלה מטפחת את הגג ונוטשת את היסודות - מעמד הביניים "
 
