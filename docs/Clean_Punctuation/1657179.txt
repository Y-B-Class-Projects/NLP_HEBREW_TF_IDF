נתניהו : " מצאנו את שביל הזהב מול ארה"ב "
 ראש הממשלה נחת בישראל ואמר שנמצאה נוסחה לשיתוף פעולה עם האמריקאים .  בתוך כך דחה נתניהו את כינוס פורום שרי השביעייה שאמור היה לדון בין היתר בחבילת הטבות לפלסטינים שגובשה בבית הלבן
ראש הממשלה בנימין נתניהו אמר שנחת הערב  ( חמישי )  בישראל ,  אמר במהלך טיסתו לארץ כי נעשתה התקדמות במגעים עם ארצות הברית לקראת שיחות הקירבה . " אנו סבורים שמצאנו את שביל הזהב שיאפשר לאמריקאים להניע את תהליך השלום קדימה ,  תוך שימור האינטרס הלאומי של ישראל ",  אמר ראש הממשלה .  
התבטאותו של נתניהו סותרת את הדיווחים שהגיעו מוושינגטון לאחר פגישתו עם נשיא ארה"ב אובמה ,  לפיהם השניים כשלו בניסיונם להפיג את המתיחות בין המדינות ,  שמקורה בהכרזות השונות על בנייה במזרח ירושלים .  
בתוך כך דחה נתניהו למחר בצהריים את כינוס פורום שרי השביעייה שתוכנן להערב ואשר נועד לעדכן את השרים בהתפתחויות המדיניות .  לדברי מזכיר הממשלה צבי האוזר הפורום אמור לדון גם בחבילת מחוות כלפי הפלסטינים שגובשה על ידי יועצי שני המנהיגים במהלך פגישתם בבית הלבן .  זאת בתגובה לדרישת הפלסטינים להקפיא את הבנייה בהתנחלויות ובמזרח ירושלים .
 בהתייחסו לדרישה הפלסטינית אמר היום ראש עיריית ירושלים ניר ברקת כי הבנייה בעיר תימשך ,  הן במזרחה והן במערבה .  בישיבת מועצת העיר אמר ברקת כי  " יש להבהיר לכל ,  גם לארצות הברית ,  שהבנייה בירושלים חשובה מכל דבר אחר ".  
ברקת הדגיש שהעירייה מתכננת הרחבה שוויונית של השכונות -- שליש במגזר הערבי ושני שלישים במגזר היהודי ,  בהתאם לגודל הקבוצות באוכלוסיית העיר .  ברקת אמר כי הוא מבקש לחזק את ידיו של ראש הממשלה בנימין נתניהו על ששמר ,  כלשונו ,  על ירושלים ,  בעת ביקורו בוושינגטון .
 שר ההגנה האמריקאי רוברט גייטס אמר היום כי המתיחות בין ישראל לפלסטינים פוגעת באינטרסים של ארצות הברית במזרח התיכון . " היעדר ההתקדמות לקראת שלום במזרח התיכון הוא ללא ספק נושא שמנוצל על ידי אוייבינו באיזור ",  אמר גייטס והוסיף כי  " הדבר פוגע בביטחון הלאומי של ארה"ב באזור ". 
בתוך כך התייחס שר החוץ אביגדור ליברמן הערב למשבר ביחסים עם ארצות הברית ,  וחזר על דברי ראש הממשלה : " ירושלים אינה עוד התנחלות - היא בירת ישראל ".  בראיון לערוץ 2 אמר ליברמן כי  " אנו לא מחפשים לריב עם ארה"ב ,  אך לא נוותר על זכותנו הבסיסית ,  והבנייה בעיר לא תיפסק .  אין ראש ממשלה בישראל שיכול לאסור על היהודים לבנות במזרח העיר ,  כמו שלא נעלה על דעתנו לאסור על ערבים לקנות דירות במערב העיר .  מדובר בעניין עקרוני שיש לעמוד עליו ".  
ליברמן הוסיף כי מדינות המערב אינן מבינות את הסכסוך בין ישראל והפלסטינים לאשורו ,  אך הוא אינו בא בטענות לארה"ב . " רוב המערב חושב שאם נחזור לגבולות 67' ,  ייפתר הסכסוך .  התפיסה שהכל נעוץ בהסכמתנו לחזור לגבולות 67'  שגויה .  אני אומר בוודאות כי פעולה זו רק תחריף אותו ",  אמר ליברמן ,  וסיכם כי  " ישראל היא מדינה ריבונית ,  שחייבת להגן על האינטרסים הלאומיים שלה ". 

נתניהו : " מצאנו את שביל הזהב מול ארה"ב "
 ראש הממשלה נחת בישראל ואמר שנמצאה נוסחה לשיתוף פעולה עם האמריקאים .  בתוך כך דחה נתניהו את כינוס פורום שרי השביעייה שאמור היה לדון בין היתר בחבילת הטבות לפלסטינים שגובשה בבית הלבן

