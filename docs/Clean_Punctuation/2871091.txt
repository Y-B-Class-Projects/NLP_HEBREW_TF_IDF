סקר :  רוב הציבור הישראלי לא מבין את עקרונות מתווה הגז
על פי הסקר ,  63% מהאוכלוסייה לא מבינה עקרונות המתווה השנוי במחלוקת ,  ו-30% אמרו שיתנגדו לו .  עוד עולה כי הציבור לא מאוד מרוצה מתפקודו הכללי של נתניהו ורוב הנשאלים תמכו בדרישתה של רגב לא להקרין את הסרט על יגאל עמיר
 ( נתניהו על הגז : " אנחנו מביאים את המתווה הנכון ")  
על רקע מרתון של דיונים בוועדות הכנסת השונות והפגנות שנערכות כל מוצאי שבת ,  מפתיע לגלות שרוב הציבור מעיד שהוא בכלל לא מבין את העקרונות של מתווה הגז  כך עולה מסקר  " מדד השלום "  שנערך בחודש יוני .  הסקר ,  שתוצאותיו מבוססות על תשובותיהם של 600 מרואיינים ,  נערך על ידי פרופסור אפרים יער מאוניברסיטת תל אביב ופרופ' תמר הרמן מהמכון הישראלי לדמוקרטיה .
 רוב הנשאלים ,  63% ,  ענו כי העקרונות הכלליים של העסקה אינם ברורים להם ,  לעומת כרבע בלבד ,  27% ,  שאמרו כי העקרונות נהירים להם .  בציבור הערבי אי הבהירות גדולה עוד יותר ,  ועומדת על 71% .  
לאור הנתונים הללו ,  לא הפתיעה התשובה השכיחה בקרב הנשאלים בנוגע לתמיכה במתווה הפשרה .  43% מהיהודים ו-35% מהערבים השיבו שהם פשוט לא יודעים מהי עמדתם בנושא .  בקרב היהודים שגילו בקיאות בפרטי ההסכם ,  שיעור הנוטים להתנגד לעסקה ,  32% ,  היה גבוה משיעור הנוטים לתמוך בה ,  25% .  לעומת זאת ,  בקרב הערבים שהשתתפו בסקר ,  שיעור התומכים עלה בהרבה על שיעור המתנגדים .  47% הצביעו בעד ו-18% הצביעו נגד .  מחלוקת הנשאלים לפי מפלגות ,  נראה שאין שום מפלגה שבה יש רוב לתומכים בעסקה .  עם זאת ,  שיעורי התמיכה הגבוהים ביותר נרשמו בקרב מצביעי הליכוד ,  36% והבית היהודי ,  33% .  ביתר המפלגות אחוזי התמיכה היו עוד יותר נמוכים .  
רוב הנשאלים ,  57.5% מקרב הציבור היהודי ו-53.5% מקרב הציבור הערבי ,  השיבו שאינם סומכים על נתניהו שיאזן בין האינטרס של האזרחים לבין ההתחייבות שלו כלפי החברות הפרטיות .  
מלבד מתווה הגז ,  הסקר מצביע על כך שחודשיים לאחר כינונה של הממשלה ,  הציבור לא מאוד מרוצה מתפקודו של ראש הממשלה בנימין נתניהו .  מתוך סולם שביעות רצון שבו הציון 0 משמעו  " בכלל לא מרוצה "  ו-5 הוא  " מרוצה מאוד ",  קיבל ראש הממשלה את הציון הבינוני 2.18 .  למרות אי שביעות הרצון ,  נראה שמצבה של מפלגת האופוזיציה הגדולה ביותר אף גרוע יותר .  המחנה הציוני קיבלה את הציון 1.78 בלבד .  עוד עולה מהסקר כי גם הציבור הערבי מעניק למפלגת השלטון ולמחנה הציוני ציונים נמוכים למדי ,  עם הבדל פעוט שמצביע על יתרון למחנה הציוני .  1.25 ו-1.56 בהתאמה .  
מפילוח שיעורי אי שביעות הרצון מהממשלה לפי הצבעה לכנסת בבחירות האחרונות במגזר היהודי ,  עולה כי 8% ממצביעי ש"ס אינם שבעי רצון מהממשלה ,  9% ממצביעי יהדות התורה ,  10% ממצביעי הליכוד ,  13% ממצביעי הבית היהודי ,  ו-28% ממצביעי כולנו .  בקרב מצביעי מפלגות האופוזיציה ,  אי שביעות הרצון עולה באופן משמעותי .  54.5% ממצביעי יש עתיד ו-43% ממצביעי ישראל ביתנו אינם שבעי רצון מתפקודה של הממשלה .  ובקרב מפלגות השמאל ,  האחוזים עולים עוד יותר ,  כאשר בקרב מצביעי המחנה הציוני 72% אינם שבעי רצון מהממשלה וכמותם 90.5% ממצביעי מרצ .   פילוח אי שביעות הרצון בציבור היהודי מתפקודה של מפלגת המחנה הציוני כמנהיגת האופוזיציה ,  מראה כי 14% ממצביעיה בבחירות האחרונות אינם שבעי רצון מתפקודה וכך גם 24% ממצביעי מרצ .  גם מצביעי מפלגות הקואליציה והאופוזיציה האחרות אינם שבעי רצון מתפקודה של המפלגה .  19% ממצביעי כולנו ,  35% ממצביעי יהדות התורה ,  42% ממצביעי הבית היהודי ,  44% ממצביעי יש עתיד ,  48% ממצביעי הליכוד ,  52% ממצביעי ש"ס ו-55% ממצביעי ישראל ביתנו טענו שהם לא מרוצים מתפקוד מפלגתו של יצחק הרצוג .  
עוד עסק הסקר בכמה סערות תקשורתיות הקשורות לתפקוד הממשלה ,  שהעסיקו את הציבור בעת האחרונה .  בין השאר ,  בחן המדד את דעתו של הציבור על מדיניותה של שרת התרבות מירי רגב מאז שנכנסה לתפקידה .  מהסקר עולה ששרת התרבות מהליכוד זוכה לתמיכה יחסית רחבה בקרב הציבור היהודי בישראל .  59% מהנשאלים טענו שהם מסכימים עם קווי המדיניות של רגב .  51% טענו שהשרה רגב צדקה כאשר איימה לשלול את מימון תיאטרון הילדים של השחקן נורמן עיסא ,  משום שסירב להופיע בהתנחלות .  59% הצדיקו את איום אחר שלה ,  שלפיו פסטיבל הקולנוע בירושלים לא יקבל את מימון המדינה אם יקרין במסגרת הפסטיבל את הסרט על רוצחו של ראש הממשלה יצחק רבין ,  יגאל עמיר .  
לא רק שמרבית הנשאלים הסכימו עם מדיניותה של רגב ,  56% מהם אף הסכימו עם הטענה כי מי שתוקפים את החלטת השרה להפסיק מימון לגוף כזה או אחר ,  בעצם מנהלים נגדה מלחמה פוליטית שלא בהכרח קשורה לנושא .  
כאמור ,  רבים צידדו במדיניותה של השרה ,  אולם כאשר נשאלו אם מדיניותה בנושא מימון התרבות היא למעשה כלי במאבק פוליטי שאינו קשור בהכרח בנושא ,  היו הדעות חצויות .  מהנתונים עולה כי 45% ענו שאינם מסכימים לטענה ,  לעומת 41% שהסכימו עם הטענה שהשרה מנהלת את המאבק משיקולים פוליטיים רחבים יותר מנושא התרבות כשלעצמו .  
בקרב הציבור הערבי ,  העמדה השכיחה ,  41% ,  היא זו של אי הסכמה עם הקו שמובילה רגב .  שיעור מעט גבוה יותר ,  48% ,  התנגד לקו שנקטה בנוגע לאי מימון תיאטרון הילדים של עיסא ,  ו-40% מחזיקים בעמדה הפוכה מזו של השרה בנוגע לאי הקרנת הסרט על יצחק רבין בפסטיבל ירושלים .  
שאלה נוספת שנשאלה בסקר נגעה לאמירתו של סגן שר הפנים ירון מזוז ,  שקרא לאחרונה לחברי הכנסת הערבים להחזיר את תעודות הזהות שלהם .  57% מקרב הציבור היהודי אמרו שהם מתנגדים לדבריו של מזוז ,  וצידדו בעמדתם של חבר הכנסת בני בגין  ( הליכוד )  ושר החינוך נפתלי בנט שאמר כי  " מדובר בזכותם של ערבים וזכותם של יהודים .  אף אחד לא עושה טובה לאזרח שהוא אזרח ".  
לפניות לכתב שבתי בנדט :  sben72@walla.co.il 

סקר :  רוב הציבור הישראלי לא מבין את עקרונות מתווה הגז
על פי הסקר ,  63% מהאוכלוסייה לא מבינה עקרונות המתווה השנוי במחלוקת ,  ו-30% אמרו שיתנגדו לו .  עוד עולה כי הציבור לא מאוד מרוצה מתפקודו הכללי של נתניהו ורוב הנשאלים תמכו בדרישתה של רגב לא להקרין את הסרט על יגאל עמיר

