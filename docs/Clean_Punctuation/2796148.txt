מע"מ אפס ,  חוק הגיור והבנייה בשטחים :  מושב החורף נפתח
הכנסת תחזור לפעילותה בצל מתיחות בין מפלגות הקואליציה ,  והניסיון להימנע מבחירות .  המצב הרגיש הביא את נתניהו וראשי המפלגות למנות צוות הידברות שיעמול על מנת למנוע חיכוכים
מושב החורף של הכנסת ייפתח היום  ( שני )  בצל מתיחות בקואליציה מחד ,  וחוסר עניין של השותפות בממשלה ללכת לבחירות מאידך .  כבר היום ,  יעלו בוועדות הכנסת שתי הצעות חוק טעונות הנוגעות לנושאי המחלוקת בין המפלגות השונות .
 בשעה 10:00 תדון ועדת החוקה של הכנסת בחוק הגיור .  מדובר בחוק המבקש להקל על הליך הגיור ולאפשר גם לרבני ערים להעביר אותו .  הליכוד והבית היהודי מתנגדות לחוק ,  ואילו התנועה ,  יש עתיד וישראל ביתנו תומכות בו .  כדי להעביר את החוק ,  יש צורך בתמיכת חברי הכנסת הערבים ,  ונכון לשעה זו קשה לדעת כיצד יצביעו .  אם החוק יאושר ,  המשבר הקואליציוני צפוי להתעורר מחדש .  במידה שהחוק ייפול ,  שרת המשפטים ציפי לבני הבהירה כי לא תפרק את הקואליציה .  חוק נוסף שיעלה מחר לדיון בוועדת הכנסת הוא חוק מע"מ אפס .  הדיון בחוק יהיה טכני בעיקרו ,  אולם התייצבות הקואליציה מאחוריו תלמד כי פניהן של השותפות הקואליציוניות אינם למשבר בשלב זה .
 עוד בוואלה !  חדשות:בעבודה תקפו : " נתניהו מעדיף את בנט על פני הדמוקרטיה"נתניהו מתכנן :  בנייה מסיבית בהתנחלויות תמורת שקט פוליטידרעי : " נשתף פעולה עם כחלון גם אם נאבד לו מנדטים "  
מליאת הכנסת תתכנס בפעם הראשונה מאז חודש אוגוסט בשעה 16:00 .  הדיון ייפתח בנאום של יושב ראש הכנסת ,  ח"כ יולי אדלשטיין ,  ומיד לאחר מכן יעלה לנאום בפעם הראשונה מאז שנכנס לתפקיד הממלכתי נשיא המדינה ,  ראובן ריבלין .  בהמשך ,  ראש הממשלה בנימין נתניהו צפוי למסור הודעה מדינית ,  ואילו יו"ר האופוזיציה ,  יצחק הרצוג ,  ישיב לו .  לאחר החלק הטקסי ,  יגישו כל סיעות האופוזיציה הצעות אי-אמון בממשלה ,  אשר צפויות להידחות על הסף .
 במרכז המושב הקרוב צפוי לעמוד תקציב המדינה לשנת 2015 ,  לאחר הפשרה עליה סיכמו נתניהו ולפיד ,  לפיה תינתן תוספת של שישה מיליארד שקלים לתקציב הביטחון ,  והגרעון הממשלתי יעלה ל-3.4% מן התוצר .  התקציב צפוי לעבור ללא קשיים של ממש ,  אף שחברי מפלגת העבודה מאיימים לסכל את התקציב באמצעות שורה של הסתייגויות .  עם זאת ,  הסיכויים שיצליחו קלושים .  
גם חוק מע"מ אפס על דירה ראשונה בהובלתו של לפיד ,  יהיה בחוקים המרכזיים שיידונו במושב הזה .  חוקים נוספים שיש עתיד תבקש לקדם הם חוק הפונדקאות ,  חוק ברית הזוגיות ותחבורה ציבורית בשבת .  כל אלה יכולים לגרום לזעזועים ,  אולם עד כה נמנעה הסיעה מלהעלותם להצבעה במליאת הכנסת כדי לא לעורר משבר ,  ועושה רושם שכך יקרה גם במושב הקרוב .
 הבית היהודי מנגד ,  יבקשו לקדם את  " חוק עוקף בג"ץ "  שאושר היום בוועדת השרים לענייני חקיקה .  שרת המשפטים לבני כבר הגישה ערר על החוק ,  ועיתוי העלאתו לדיון נמצא בידי נתניהו .  מלבד זאת ,  ידרשו בבית היהודי להגביר את קצב הבנייה בהתנחלויות .  אם נתניהו יאמץ את הדרישה ,  הדבר צפוי לגרום למתיחות מול לבני ולפיד .  מנגד ,  החלטה להמשיך בקו הנוכחי של  " הקפאה שקטה ",  עלולה לעורר משבר מול הבית היהודי .
 כדי לפתור את כל אותם משברים פוטנציאליים ,  סיכמו בשבוע שעבר ראש הממשלה וראשי המפלגות על הקמת צוות הידברות שתפקידו יהיה למפות את נקודות המחלוקת וההסכמה ,  כדי להימנע מחיכוכים ומשברים תכופים ,  כמו אלה ששיתקו את הקואליציה במושב החולף .  
ישנן לא מעט סוגיות פוליטיות שיעלו על הפרק במהלך המושב הקרוב ולרובן נגיעה במפלגת השלטון .  הליכוד צפויה לקיים בחודשיים הקרובים בחירות מקדימות לראשות המפלגה ,  בהן צפוי נתניהו לנצח ללא קושי ממשי .  לאחר הבחירות לראשות התנועה ,  ייאלץ נתניהו להחליט למי יעניק את תיק התקשורת ,  שיתפנה בהנחה שהשר גלעד ארדן יחליט להתמנות לשר הפנים .  לתפקיד מתמודדים כמה חברי כנסת וסגני שרים בכירים בליכוד ,  בהם יריב לוין ,  גילה גמליאל ,  אופיר אקוניס וצחי הנגבי .  נתניהו צפוי לדחות את ההחלטה בנוגע לזהות המחליף על מנת להבטיח לעצמו שקט בסיעה ,  אולם לאחר הבחירות לראשות המפלגה ידרשו ממנו חברי הכנסת להכריע מי מהם יקבל את התפקיד .
 בנוסף ,  ישוב מחר לתפקידו יו"ר הקואליציה החדש-ישן ,  זאב אלקין .  בהתאם לסיכום מוקדם בינו ובין יו"ר הקואליציה היוצא ,  יריב לוין ,  השניים יתחלפו בתפקידים ולוין יחל לכהן כיו"ר ועדת החוץ והביטחון .  בהמשך הקדנציה ,  סיכמו השניים להתחלף בשנית .
 שאלה פוליטית נוספת נוגעת למפלגת התנועה .  בעוד הרצוג היה רוצה לראות את לבני ופרץ חוברים למפלגת העבודה לרשימה משותפת ,  קיימת גם האפשרות של שיתוף פעולה בין לפיד ולבני לאור מצבה העגום של מפלגת התנועה בסקרים ,  והאפשרות שלא תעבור את אחוז החסימה .  
לפניות לכתב :  omri_n@walla.net.il 

מע"מ אפס ,  חוק הגיור והבנייה בשטחים :  מושב החורף נפתח
הכנסת תחזור לפעילותה בצל מתיחות בין מפלגות הקואליציה ,  והניסיון להימנע מבחירות .  המצב הרגיש הביא את נתניהו וראשי המפלגות למנות צוות הידברות שיעמול על מנת למנוע חיכוכים

