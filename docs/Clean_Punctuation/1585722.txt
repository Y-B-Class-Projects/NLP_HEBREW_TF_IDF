לנטוש את ההפרטה
גיא רולניק מבקש לפזר את הסיסמאות על הפרטת קרקעות ומבקש מראש הממשלה ,  שר האוצר ואנשי אגף התקציבים להכין תכנית להגברת התחרות במשק ,  כי לדעתו ,  רק זה יביא לשינוי
השילוב של מחירי הדירות העולים עם הרפורמות של ראש הממשלה בנימין נתניהו בתחום הקרקע הפך את שוק הנדל"ן לנושא החם והמדובר ביותר בזירה הכלכלית ובשיח הכלכלי .  
נתניהו וצוות יועציו ,  ובראשם אורי יוגב ופרופ' יוג'ין קנדל ,  משוכנעים שרפורמת הקרקעות והתשתיות תביא להאצה בצמיחה במשק .  מנגד ,  מומחים רבים סבורים שהסיכוי לכך קלוש .  
מה שבטוח הוא שלממשלה יש ניסיון מועט בתחום הזה ;  רפורמות הקרקעות והתשתית יכולות להצליח או להיכשל ,  להישאר כרעיונות וכסיסמאות או ליהפך למציאות .  
לעומת זאת ,  יש שני תחומים שבהם לממשלה יש כבר ניסיון ברור :  ההפרטה והתחרות .  
ב-20 השנה האחרונות הפריטה הממשלה שורה ארוכה של חברות גדולות וקטנות ,  ופתחה ענפים רבים לתחרות .  הפתיחה המשמעותית ביותר לתחרות היתה  " תוכנית החשיפה ",  שהורידה באופן דרמטי את המכסים על הרוב המכריע של מוצרים ושירותים המיובאים לישראל .  
זמן מספיק עבר מאז מהלכי ההפרטה והפתיחה לתחרות כדי להגיע למסקנות .  אף על פי שיש כמה יוצאים מהכלל ,  התוצאות די ברורות :  
ההפרטות הן הסיסמה הכי קליטה וברורה ,  אבל תרומתן לכלכלה ולמשק היא בדרך כלל שולית .  חלק גדול מהחברות שהופרטו נשארו מסואבות ,  לא יעילות ומפגרות כשם שהיו לפני ההפרטה .  
הדוגמה החדה ביותר היא מערכת הבנקאות :  קשה לאתר הבדלים דרמטיים בגמישות הניהולית ,  באיכות כוח האדם ובביצועים הבסיסיים בין בנק הפועלים לבין בנק לאומי ,  וזאת על אף שבנק הפועלים  " הופרט "  לפני 12 שנה ובנק לאומי מוחזק עדיין על ידי הממשלה .  בשני הבנקים ,  כמו גם בבנק דיסקונט ש"הופרט "  לפני חמש שנים ,  נותרה תרבות ארגונית של חברה ממשלתית עם גמישות ניהולית מצומצמת מאוד .  גם בתחום שירות הלקוחות או המחירים לא נמצא הבדלים מהותיים בין הבנקים הממשלתיים ל"מופרטים ".  
אל על היא דוגמא נוספת :  החברה  " הופרטה "  לפני חמש שנים ,  אבל נותרה חברה ממשלתית שלהנהלה יש גמישות מעטה בניהולה .  
הסיכוי של מנכ"ל ,  של יו"ר ,  של דירקטוריון או של הנהלה ,  מוכשרים ואמביציוזיים ככל שיהיו ,  לטלטל חברות כמו אל על ,  הבנקים ,  חברת חשמל ,  רכבת ישראל או רשות הנמלים - הוא אפסי .  התרבות המונופוליסטית ,  הקרטליסטית ,  שולטת בהן מיום הקמתן ,  ושום ועד עובדים לא יתנדב לוותר עליה .  
לעומת זאת ,  לממשלה יש ניסיון טוב מאוד עם התחרות .  פתיחת המשק ליבוא ב"תוכנית החשיפה "  שינתה ללא הכר את המשק הישראלי .  כל מבנה המשק השתנה בזכות התוכנית .  תעשיות שבהן אין לנו יתרון יחסי חוסלו או התאימו את עצמן לעתיד ,  והיצוא גדל בקצב גבוה ומתמשך .  
המתנגדים הקולניים ביותר ל"תוכנית החשיפה "  בשנות ה-90 מודים שזאת אחת הרפורמות החשובות ביותר שבוצעו בישראל .  
אף על פי שהתחרות היא זאת שמביאה את הסחורה :  צמיחה ,  רווחה לצרכן ,  פריון ,  התייעלות ומוצרים ושירותים טובים יותר - יש לה יחסי ציבור גרועים .  
הסיבה פשוטה :  ההפרטה מאיימת רק על עובדי החברה המופרטת ,  והם מקבלים בדרך כלל פיצויים שמנים או הבטחת תעסוקה .  לעומת זאת ,  התחרות מאיימת על כל השחקנים העסקיים החזקים בשוק - ולהם יש יכולת להתל בפוליטיקאים ובפקידים וגם להשפיע על העיתונות כדי שתתנגד לתחרות .  
התוצאה היא שדווקא מנתניהו ,  אחד מנאמניו הגדולים ביותר של השוק החופשי - אנחנו שומעים פחות ופחות דיבורים על תחרות ויותר ויותר דיבורים על הפרטות ,  על מכירות ועל השקעות .  
המשק הישראלי משווע לתחרות כמעט בכל ענף ,  ובגלל קוטנו ושליטתן של כמה משפחות חזקות בו - מלאכת החדרת תחרות היא מסובכת ,  מורכבת וקשה .  
נתניהו ,  בניגוד לכל ראשי הממשלות שהיו לישראל ,  מבין היטב את כוחה של התחרות .  אבל מאז כניסתו לתפקידו הוא עשה מעט מאוד כדי לקדם אותה .  
נתניהו לא הביא למהפיכה במעמדה ,  ביזמותה או בכוחה של הרשות להגבלים עסקיים ,  תחת משרד התמ"ת .  הוא לא קידם את הקמתה של רשות חזקה לסחר הוגן ולא מעורב באופן אישי בשום רפורמה שאמורה להכניס תחרות בענפי המשק הרבים המשוועים לה .  
אם נתניהו ואנשי הכלכלה שלו רוצים באמת לדחוף את הכלכלה הישראלית ולא רק להעביר קדנציה בשלום - הם צריכים להחליף דיסקט .  לזנוח את הסיסמה הריקה של הפרטה שלא הביאה ברוב המקרים שום תועלת למדינת ישראל ולפעמים אף גרמה נזק :  אין דבר יותר מסוכן לציבור מאשר מונופול פרטי גדול בידיו של אוליגרך מקומי .  
את המלה הפרטה צריך להחליף במלה תחרות .  רק תחרות משמעותית יכולה לגרום להתייעלות של חברות ,  להורדת מחירים ולשיפור השירות .  רק במקום שבו יש תחרות יהיו שינויים אמיתיים .  
הכנסת תרבות של תחרות למשק תביא גם לתרבות של מריטוקרטיה :  המצליחים הם לא אלה שמחוברים למוקדי הכוח ,  לשלטון או למונופול - אלא החדשנים ,  היזמיים בעלי הפריון הגבוה והיכולות הניהוליות או הטכנולוגיות .  
יצירת תחרות בשווקים מונופוליסטיים או אוליגופוליסטיים היא מלאכה מסובכת וקשה .  היא דורשת רגולציה אגרסיבית ,  מתוחכמת ,  בוטחת בעצמה ,  עקבית ואמיצה .  אין לנו כזאת .  
במקום לפזר סיסמאות על הפרטה של קרקעות ,  של חברות ושל שירותים - ראש הממשלה ,  שר האוצר ואנשי אגף התקציבים צריכים להכין תוכנית אב אסטרטגית להגברת התחרות במשק הישראלי .  זה פחות סקסי וקליט ,  זה דורש הרבה יותר תחכום ואומץ - אבל רק זה יביא את השינוי .
 
לנטוש את ההפרטה
גיא רולניק מבקש לפזר את הסיסמאות על הפרטת קרקעות ומבקש מראש הממשלה ,  שר האוצר ואנשי אגף התקציבים להכין תכנית להגברת התחרות במשק ,  כי לדעתו ,  רק זה יביא לשינוי

