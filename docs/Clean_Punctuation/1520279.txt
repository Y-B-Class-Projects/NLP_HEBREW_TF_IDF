בקרוב :  דמי בצורת אינטלקטואלית
בין מע"מ על פירות וירקות והסדרים קואליציוניים  מישהו שכח להתייחס בספר התקציב העצום לאיום האסטרטגי האמיתי :  הדור הצעיר שהולך לאיבוד .  עומר רבין מפתח חרדת נטישה
ביבי בישל דייסה :  בהתחלה היו בה פירות וירקות עסיסיים ועתירי ויטמינים ומע"מ ,  גושי שומן קטנים ומיותרים של מיסוי על תיירות נכנסת והקלות לעשירים ובעיקר הרבה דימויים ציוריים על פריחה ,  שגשוג ,  לבלוב ,  התרוממות ,  צמיחה ותנופה  אבל הנסיבות הפוליטיות עשו כתמיד את שלהן ואילצו את ביבי  ( או יותר נכון את הסו-שף החייכן שלו ,  שר האוצר שטייניץ )  לדוג מתוך הדייסה את כל מה שגרר רבע גבה מורמת או שליש איום קואליציוני וכך נותרה הדייסה ,  גם הפעם ,  תפלה וכמעט חסרת טעם  ועוד במנה כפולה לשנתיים .
 אפשר להאשים ,  ודי בצדק ,  את חוסר היציבות הפוליטית והמבנה הקואליציוני שגורר את ראש הממשלה לזגזג בין דרישות ולהפוך לרוכל בשוק שמתמקח ומתמחר כל אצבע במשכן  ( במחירים לא כוללים מע"מ ,  כמובן )   ובכל זאת ,  מראש ממשלה שהתייצב מול המצלמות חודש אחרי כניסתו למשרד והצהיר על בלימה ותנופה וחשיבה לטווח ארוך בתקציב דו-שנתי היה אפשר לצפות לקצת יותר .
 בין קצבאות ילדים מתרחבות ,  מס שעולה לצורך ירידה ונקודות זיכוי במס שנועדו להשתיק את העובדה שהממשלה הלכה למעשה מתעלמת מפסיקות של בג"צ באופן מופגן  נדמה שבמסדרונות שכחו שמבט אל העתיד כולל גם דאגה לדור הצעיר :  מערכת ההשכלה הגבוהה בישראל מתמוטטת ,  רמת החינוך צונחת והזרות של הנוער כלפי התרבות הישראלית וההיסטוריה הלא-רחוקה שלנו בנסיקה מתמדת .  לאחרונה אף פורסם מחקר רשמי ומבהיל מטעם הועדה הבין-משרדית למלחמה בתופעת ההתאבדויות הקובע כי שמונה אחוזים מבני הנוער בישראל ניסו לשים קץ לחייהם בדרך כלשהי .  לא מדובר על נורת אזהרה  אלא על אזעקת אמת שמצריכה צפירות עולות ויורדות ובעיקר תקציבים עולים ועולים .
 אבל בתקציב לא תראו לכך התייחסות רצינית  גם בין כמעט 200 עמודי חוק ההסדרים  ( סליחה , " חוק ההתייעלות הכלכלית "  בשמו הרשמי  שהרי יש הרבה התייעלות בדחיסת הסדרים קואליציוניים לתוך חוק המאושר כמיקשה אחת )  לא תמצאו לנושאים הללו התייחסות מעמיקה ורצינית מגובה במזומנים מקופת המדינה :  לא תכנית חירום לאומית בתחום החינוך שמכירה בעובדה שהמצב שנוצר הוא בגדר איום אסטרטגי קיומי ,  גם לא תקצוב שיאפשר אימוץ מיידי ומלא של כל מסקנות ועדת וינוגרד לרפורמה בהשכלה הגבוהה שטרם מומשו .  מי ששרדו שנות התבגרות לא קלות במדינה הזו ובמערכת החינוך שלה ונתנו שלוש שנים בצה"ל  ייאלצו לעבוד בפרך כדי לשלם שכר לימוד אוניברסיטאי גבוה בזמן שהם כורעים תחת נטל שכר הדירה שרק הולך ותופח ביחס הפוך לחשבון הבנק ההולך ומתרוקן שלהם .
 וראש הממשלה ?  לו יש חלום :  לסגור מרפסת .  כשהיה באופוזיציה ניסח תכנית שאפתנית תחת השם  " החינוך תחילה "  והציג אותה בפני ראשי המשק בטענה שההון האנושי הוא המשאב החשוב ביותר והחינוך הוא ההשקעה הכדאית ביותר . " הטובים להוראה "  הוא זעק מעל בימת הכנסים הכלכליים אז וזכה לתשואות .  היום סדר העדיפויות השתנה :  חשוב לו יותר לאפשר לאזרחי ישראל לסגור מרפסות ולצמצם את אורך זמן ההמתנה לאישור בועדה לתכנון ובניה או הסחבת במנהל מקרקעי ישראל  רפורמה חשובה אמנם ,  אך כזו שבצורתה הנוכחית היא מעוקרת מרוב התוכן שנוצק אליה בתחילה גם ככה ,  ובוודאי אינה נותנת מענה לבעיות האמיתיות של הדור הבא שנותר גם בתקציב הזה רחוק מהעין ,  מרגיש היטב את הבלימה ברמת ההוראה לה הוא זוכה בבתי הספר ובאוניברסיטאות ולא ממש עד לשום תנופה .
  אחרי שבשעת לילה מאוחרת ינגב היום ראש הממשלה את אגלי הזיעה מראשו ויסמן  " וי "  גדול ליד משימת אישור תקציב המדינה הכפול  יהיה מעודד לראות אותו תופס מנהיגות ומשקיע באיומים האסטרטגיים האמיתיים .  ההזנחה של משבר המים תעלה החל מהלילה לכולנו ב"דמי בצורת "  גבוהים שאמורים לסייע במציאת פתרונות חלופיים  אבל אם לא יתעוררו שם בירושלים במהרה ,  נאלץ לגלות תוך כמה שנים ששום  " דמי בצורת אינטלקטואלית "  לא יעזרו לנו להתמודד עם בריחת מוחות ,  בערות ותסכול של דור שלם שנשאר בצד .
 
בקרוב :  דמי בצורת אינטלקטואלית
בין מע"מ על פירות וירקות והסדרים קואליציוניים  מישהו שכח להתייחס בספר התקציב העצום לאיום האסטרטגי האמיתי :  הדור הצעיר שהולך לאיבוד .  עומר רבין מפתח חרדת נטישה

