גשר אחד רחוק מדי :  כץ רשם הישג עם החרדים אך לא חמק מהביקורת של נתניהו
הודעת שר התחבורה על הקפאת העבודות בשבת בנתיבי איילון העניקה לפוליטיקאים החרדים מתנה גדולה משציפו .  אולם ,  בלשכת ראש הממשלה לחצו על הבלמים ומסרו כי  " לא סביר "  לחסום את התנועה באמצע השבוע .  מחאת החרדים נותרה הצהרתית אך ספק אם ניתן לערוך את העבודות אחרי שבוטלו
בחלומות הכי פרועים של הפוליטיקאים החרדים ,  הם לא ציפו להודעה לתקשורת ששיגר אתמול  ( רביעי )  שר התחבורה ישראל כץ ובה הורה על ביטול העבודות הצפויות בשבתות לבניית  " גשר יהודית "  מעל נתיבי איילון בתל-אביב .  תוצאה כל כך טובה בזמן כה קצר ,  זו המתנה הכי גדולה שהם היו יכולים לבקש .  
נציגי יהדות התורה וש"ס אומנם מחו בתקיפות נגד הכוונה לבצע את הפרויקט בשבת ופרסמו הודעות חריפות בעיתונים המפלגתיים אבל אף אחד מהם לא התכוון למשבר קואליציוני ,  התפטרות מהתפקידים בממשלה או פרישה מהקואליציה .  זו הייתה מחאה הצהרתית ,  ההחלטה של כץ היא הרבה יותר ממה שציפו .  
בלשכת ראש הממשלה אמרו הערב כי  " לא סביר שיעצרו את נתיבי איילון באמצע השבוע ".  כץ לא נרתע והודיע שהעבודות יידחו בחצי שנה .  אבל הודעת לשכת נתניהו היא לא פחות מצביעות .  במשבר דומה שפרץ לפני שנתיים ניסה נתניהו למנוע עבודות רכבת בשבת לפי דרישת החרדים ,  אך כץ סירב .  נתניהו יצא אז נגדו בטענה שהוא  " מנסה לערער את יציבות הממשלה ".  היום ,  כץ היה מי שניסה למנוע עבודות בשבת ,  ולמרות זאת נתניהו שוב תקף אותו .  אולי ,  בסוף זו מלחמה בין נתניהו לכץ ,  ללא קשר לחרדים ? 
לקריאה נוספת:גורמים במשטרה : " הקמת גשר יהודית באמצע השבוע - סכנה"לחץ החרדים עבד :  השר כץ הורה להקפיא את העבודות על גשר יהודית בשבת 
בעיתוי הנוכחי ,  כשחוק הגיוס תחת סימן שאלה גדול ,  הבחירות לכנסת קרובות מתמיד וכמעט כל דרישה שהציבו החרדים בקדנציה הנוכחית בנושאי דת ומדינה התקבלה ללא התנגדות ,  אף אחד לא היה רואה בעין יפה איום ממשי נוסף של המפלגות החרדיות .  לחרדים לא היה ממש במה לאיים ולכן יש לקבוע שמחאתם היא הצהרתית בלבד .  
אם לשפוט לפי דברים שאמר לאחרונה נתניהו על כך שהוא מתקשה להתנהל מולם קואליציונית ,  איום כזה גם לא היה תורם ליחסים בין הצדדים .  אבל הדינמיקה הייתה הפעם חזקה מהחרדים .  
סגן שר הבריאות יעקב ליצמן ,  שמוביל את הקו המיליטנטי במפלגתו בשנה האחרונה ,  שוחח ביום שלישי בערב עם השר כץ .  ליצמן ביקש ממנו לבטל את העבודות בשבת אבל כץ לא לקח אחריות .  הוא התנער ואמר לליצמן כי  " זה פרויקט של חולדאי .  אין לי קשר להחלטה ".  השיחה בין השניים הסתיימה ,  וכעבור זמן קצר ירדו העיתונים המפלגתיים של יהדות התורה לדפוס .  
כשכץ הבחין בכותרות הראשיות נגד חילול שבת הוא נזכר במשבר הפוליטי האחרון נגד עבודות התשתית של רכבת ישראל בשבת .  במפלגות החרדיות היה מי שהעלה את הרעיון להדיח את כץ מתפקיד כשר התחבורה ,  הח"כים סימנו אותו כ"אויב החרדים והשבת ",  האשימו אותו בכך שהוא  " מלבה את האש "  ואפילו היו שהזהירו אותו כי אם הוא שואף לכהן כראש הממשלה בבוא היום אחרי עידן נתניהו ,  כדאי שיתקפל .  אבל כץ נשאר בשלו ,  והחרדים לא אהבו זאת .  
מאז ,  ניסה כץ לא מעט להפשיר את יחסיו עם ראשי המפלגות החרדיות .  רק בחודשים האחרונים יחסיו איתם חזרו להיות כפי שהיו בעבר ,  וכשהוא ראה משבר נוסף מתפתח מול עיניו ,  הוא ניסה לברוח ממנו עוד לפני שהפך לסערה פוליטית משמעותית .  כץ ספג היום ביקורת פוליטית ,  לא רק בקואליציה אלא גם בתוך הליכוד אבל לפחות על דבר אחד הוא סימן הצלחה - שימור יחסיו עם החרדים .  
את השיחה שנערכה ביום שלישי בלילה עם ליצמן הוא סיים ללא בשורה מיוחדת אבל במהלך היום הוא כבר זכה ממנו לשבחים .  ליצמן התקשר אתמול כדי להודות לו על החלטתו .  כץ אמר לו שהוא עשה את מה שהיה צריך לעשות .  כץ יצא בסדר עם החרדים אבל לא הצליח לחמוק מהביקורת של נתניהו .  
אבל גם לחרדים עוד מוקדם לחגוג .  נתיבי איילון התבקשו לגבש חלופות עד תחילת השבוע לעבודות במהלך ימי השבוע .  לא בטוח שקיימת אפשרות כזו ,  אבל אחרי שכץ נענה לדרישות החרדים ,  ספק אם יש דרך חזרה .
   ( עדכון ראשון :  21:59 )  

גשר אחד רחוק מדי :  כץ רשם הישג עם החרדים אך לא חמק מהביקורת של נתניהו
הודעת שר התחבורה על הקפאת העבודות בשבת בנתיבי איילון העניקה לפוליטיקאים החרדים מתנה גדולה משציפו .  אולם ,  בלשכת ראש הממשלה לחצו על הבלמים ומסרו כי  " לא סביר "  לחסום את התנועה באמצע השבוע .  מחאת החרדים נותרה הצהרתית אך ספק אם ניתן לערוך את העבודות אחרי שבוטלו

