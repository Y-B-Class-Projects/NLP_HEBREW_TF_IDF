דמיינו שאריק שרון עדיין בשלטון
לפני עשר שנים בדיוק הושבעה ממשלתו הראשונה של אריאל שרון .  ישראל מימון ,  ששירת כמזכיר הממשלה בחלק מתקופה זו ,  מתגעגע ושואל איך היתה נראית המדינה כיום לו היינו ממשיכים באותו כיוון
היום לפני עשר שנים הושבעה ממשלתו הראשונה של אריאל שרון .  
אז ,  במרץ 2001 גאה הטרור הפלסטיני ותבע מאות קורבנות .  פחד שרר ברחובות ישראל .  סדר היום הציבורי עסק בדבר אחד  השבת הביטחון .  ברור היה גם שנקלענו למבוי סתום בתחום המדיני עם כשלון השיחות בקמפ-דיוויד בתום כהונתו של ראש הממשלה ברק .
 אז ,  בסוף 2000 התפוצצה בועת ההיי-טק ,  שיחד עם האינתיפאדה השניה ,  בישרו את כניסת המשק לשנתיים קשות של מיתון וצמיחה שלילית .  מצב הרוח הלאומי היה בשפל המדרגה .
 במישור הפוליטי ,  שרון זכה אמנם בבחירות האישיות מול ברק ,  אך הליכוד מנה אז 19 מנדטים .  העבודה  ( ישראל אחת )  מנתה אז 26 מנדטים וש"ס 17 מנדטים .  סיעתו של שרון בכנסת היתה אז מצומקת וחסרת כוח פוליטי ממשי .  
לכל אלה צריך להוסיף ששרון אז עדיין נשא על כתפיו את תדמיתו השלילית בארץ ובעולם ,  כשר ביטחון שהודח ע"י ועדת חקירה בשל אירועי סברה ושתילה במלחמת לבנון הראשונה .
 הנה ,  אלה היו אז תנאי הפתיחה של ראש הממשלה הנכנס במרץ 2001 .  בינואר 2006 ,  כאשר שרון שקע אל התרדמת לאחר האירוע המוחי השני ,  מדובר היה בתמונה שונה לחלוטין .
 לאחר תקופת איפוק בלתי רגילה מול הטרור הפלסטיני ,  תקופה שהניבה לישראל לגיטימציה בינ"ל רחבה ,  ניהל שרון מלחמה עיקשת בטרור ששיאה במבצע  " חומת מגן "  וקידם את הקמת גדר ההפרדה ביו"ש .  הטרור הפלסטיני דוכא והשקט חזר אל הרחובות .  אמנם שיגורי הקסאם מרצועת עזה לא פסקו לחלוטין ,  אך הטרור דוכא כמעט לחלוטין וניתן היה לחזור לסדר יום אזרחי ונורמלי .  
לצד המלחמה בטרור ,  הוביל שרון ,  יחד עם שר האוצר דאז בנימין נתניהו ,  את המשק הישראלי ממיתון לצמיחה .  מיד עם כינונה של ממשלת שרון השניה במרץ 2003 ,  הונחה תוכנית כלכלית אמיצה ורחבת היקף ,  אשר לצד קיצוץ מתבקש עמוק בהוצאות הממשלה ,  הציגה רפורמות מבניות יסודיות והשקעות גדולות בתחומי התשתיות ,  כמו ההשקעה ברכבת שזכתה לפריסה ארצית .  על אף הקשיים הפוליטיים ,  יושמה התוכנית הכלכלית ולטעמי היא שזרעה את הזרעים מהם צמחו הפירות גם של ימים אלה .  
שרון ,  שהגיע לברית אסטרטגית וקשר חם ובלתי רגיל עם ארה"ב ונשיאה ,  קידם מהלך מדיני מול הפלסטינים ,  בשיתוף ירדן ומצרים ,  שהתבסס על  " מפת הדרכים ".  משנקלע מהלך מדיני זה לקיפאון ,  יזם שרון באופן חד-צדדי את  " תוכנית ההתנתקות "  מרצועת עזה וצפון השומרון .
 ההתנתקות היתה קודם לכל מהלך כואב וקורע בתוך החברה הישראלית .  היה זה מהלך קשה גם לשרון עצמו .  המנהיג הפוליטי ,  שהיה מסמלי ההתיישבות ברחבי ארץ ישראל ,  הוביל לפינויים של ישובים ותושבים שהוא עצמו סייע להם בעבר .  שרון ,  שהיה משוכנע שמהלך זה הוא לטובת עתידה של מדינת ישראל ,  הנהיג את המהלך הפוליטי ,  המדיני והמבצעי המורכב הזה מראשיתו ועד ליישומו המלא .  מבלי קשר לשאלה הפוליטית הנוקבת ,  ישראל עמדה וצלחה ,  בזכות שרון ,  את אחד המבחנים הגדולים לעצם היותה דמוקרטיה וליכולתם של מוסדות השלטון לקבל החלטות ולהוציאן אל הפועל .  
ההתנתקות הציבה את ישראל במעמד בינלאומי כפי ששנים לא זכתה לו ובפני פריצת דרך מדינית אפשרית נוספת .  גם שרון ,  שהיה מוקצה בעולם ובישראל ,  זכה למעמד לאומי בינלאומי בלתי רגיל של מנהיג ומדינאי בעל חזון ויכולות פוליטיות .  זכיתי להתלוות לשרון במהלך ביקורו בעצרת האו"ם שהתכנסה בספטמבר 2005 .  היתה זו עצרת של מפגן אהדה ועוצמה למדינת ישראל ולראש ממשלתה .  
בסוף שנת 2005 ,  כשנוכח שרון לדעת ,  שלא יוכל עוד ,  כיו"ר הליכוד ,  להגשים את חזונו באשר לעתיד המדינה באופן שהוא ראה אותו ,  הוא יזם מהלך מנהיגותי פוליטי נועז ורב סיכון וייסד תנועה פוליטית חדשה ,  את מפלגת  " קדימה ".  שרון הוביל לפיזור הכנסת ולבחירות כשהסקרים צופים לו כ- 45 עד 50 מנדטים .  שרון בנה את הכוח הפוליטי שיאפשר לו את השגת היעדים שעוד הציב לעצמו ולמדינה .  
תמונת הפתיחה של שנת 2001 ותמונת הסיום של ינואר 2006 מעידות לטעמי ,  כאלף עדים ,  על יכולתו של ראש ממשלה ,  מנהיג ,  לשנות לטובה את דמותה של מדינת ישראל  ( וממילא גם את מראית פניו שלו )  ,  בתוך ישראל ובתוך קהילת העמים .  בתום חמש שנות כהונה של ראש הממשלה שרון ,  מדינת ישראל נראתה אחרת לגמרי .  אמת ,  הדברים היו רחוקים עדיין מלהיות מושלמים והיו עוד נושאים רבים שראויים היו לטיפול ,  אך אני יכול רק לדמיין ,  בגעגוע ,  איך היתה נראית המדינה כיום לו היינו ממשיכים באותו כיוון .
  *  עו"ד ישראל מימון כיהן כמזכיר הממשלה בממשלות שרון ואולמרט בשנים 2003-2007

דמיינו שאריק שרון עדיין בשלטון
לפני עשר שנים בדיוק הושבעה ממשלתו הראשונה של אריאל שרון .  ישראל מימון ,  ששירת כמזכיר הממשלה בחלק מתקופה זו ,  מתגעגע ושואל איך היתה נראית המדינה כיום לו היינו ממשיכים באותו כיוון

