נתניהו משיב : " האחריות הכוללת למשט - עליי "
 ראש הממשלה הגיב לביקורות כי התחמק מאחריות בעדותו בפני ועדת טירקל והבהיר כי  " האחריות הכוללת מוטלת תמיד עליי ,  בין אם אני בארץ ובין אם אני בחו"ל ".  על ישיבת השביעייה : " היתה סקירה מודיעינית ומדינית "
  ( צילום :  גדעון צנטנר ורויטרס ,  עריכת וידאו :  גדי וינסטוק ) 
ראש הממשלה ,  בנימין נתניהו ,  הגיב היום  ( שני )  לביקורת שהוטחה כלפיו בעקבות עדותו בפני ועדת טירקל לבדיקת אירועי המשט הטורקי לעזה .  נתניהו אמר כי  " כראש הממשלה ,  האחריות הכוללת מוטלת תמיד עליי .  בין אם אני בארץ ובין אם אני בחו"ל וכך היה גם במקרה זה ".  
נתניהו התייחס גם לדיווחים אודות ישיבת השביעייה ואמר כי  " הדיווח שלפיו שרי השביעייה עסקו רק בנושא התקשורתי אינו נכון .  שרי השביעייה קיבלו באותו דיון סקירה מודיעינית מראש חטיבת המחקר באמ"ן וסקירה מדינית ממנכ"ל משרד החוץ .  הובהר שהמאמצים המדיניים הרבים כנראה לא יצליחו למנוע את הגעת המשט ושצה"ל יאכוף את הסגר הימי .  שרי השביעייה דנו בדרכים שונות כיצד לצמצם את המחיר המדיני וההסברתי של אכיפת הסגר ". 
קודם לכן ,  הטיחו גורמים באופוזיציה ביקורת על רקע עדותו של נתניהו בפני הוועדה . " דברי נתניהו בוועדה מוכיחים שישראל היא מדינה בלי מנהיג ולממשלתה אין מנהיגות ",  אמרו בקדימה והוסיפו כי  " נתניהו ברגע האמת מפזר את האשמה בין אחרים ובתקופתו כראש הממשלה נפרצו כל גבולות האטימות והחוצפה ".   
" נתניהו מדרדר את מצבה המדיני של ישראל לשפל ,  מאפשר למערכת הביטחון להפוך לשק חבטות ,  ומשלם סכומים חסרי תקדים להישרדותו הפוליטית ",  נמסר עוד מהמפלגה . " מבחינתו אין לו אחריות .  נתניהו מוכיח יום אחר יום שהוא אולי ראש ממשלה ,  אבל את המדינה לא הוא מוביל ". 
גם ח"כ איתן כבל  ( העבודה )  ביקר את נתניהו ואמר כי  " ראש הממשלה אינו יכול להעביר את האחריות לגורמים מתחתיו .  תרבות 'כיסוי התחת' עולה מדרגה והגיעה עד הגורמים הבכירים ביותר ".  ח"כ כבל הוסיף ואמר כי  " מעבר לעובדה שראש הממשלה לא הפנים את מסקנות ועדת וינוגרד ,  לגבי הדרך לקבל החלטות בממשלה ,  הוא גם לא הפנים את העובדה שהעם בישראל מצפה ממנו להנהיג ולקבל הכרעות - ולא רק להסתתר מאחורי הסינור של הצבא ושרי הממשלה ". 
נתניהו העיד הבוקר במשך כארבע שעות בפני ועדת טירקל ואמר כי טרם נסיעתו לארה"ב בימים שקדמו להגעת המשט ,  הטיל את האחריות לאירועים על שר הביטחון אהוד ברק .  לדבריו , " הנחיתי שמי שאחראי על הטיפול במשט על כל היבטיו יהיה שר הביטחון ,  שירכז את הנושא ויפעיל את שרי השביעייה ואת נושא ההסברה .  הוא היה אחראי לניקוז כלל הנושאים ". 

נתניהו משיב : " האחריות הכוללת למשט - עליי "
 ראש הממשלה הגיב לביקורות כי התחמק מאחריות בעדותו בפני ועדת טירקל והבהיר כי  " האחריות הכוללת מוטלת תמיד עליי ,  בין אם אני בארץ ובין אם אני בחו"ל ".  על ישיבת השביעייה : " היתה סקירה מודיעינית ומדינית "
 
