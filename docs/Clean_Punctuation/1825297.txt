גורמים בארה"ב :  ישראל לא תצטרך לסגת לקווי 67'
גורמים בממשל האמריקאי טוענים כי עמדותיו של הנשיא אובמה אינן שונות מעמדותיו של קודמו בתפקיד ,  ג'ורג' בוש וכי הוא מודע לכך שישראל לא תיסוג לקווי 67' בהסכם עתידי
גורמים בממשל האמריקאי ניסו הבוקר  ( שבת )  להסביר את המניעים להצהרתו של נשיא ארה"ב ברק אובמה לפיה על ישראל לחזור לגבולות 67' וטענו כי הנשיא האמריקני מודע לכך שנסיגה לגבולות אלה לא תתקיים בהכרח בהסכם עתידי .  
גורמים בממשל אובמה אמרו בעילום שם ל"וושינגטון פוסט ",  כי אובמה כמו קודמו בתפקיד ג'ורג' בוש ,  יודע שישראל כמעט בוודאות לא תיסוג לקווי 67' בהסכם סופי .  אך לדבריהם ,  אובמה רצה להציג נקודת פתיחה שונה למשא ומתן עם הפלסטינים ,  זאת על מנת להכניס אלמנט חדש לתהליך השלום המוקפא ותוך ידיעה שתוצאות השיחות יכולות להיות זהות . 
" העמדות עקביות ",  אמר בכיר בממשל בהתייחס למדיניותם של אובמה ובוש בנושא המשא ומתן . " אנחנו יודעים בוודאות מה עמדת הנשיא לא אומרת - חזרה לקווי 67' ",  הוסיף .  
אובמה נפגש אתמול עם ראש הממשלה בנימין נתניהו בבית הלבן לדיון בעמדות שהציג שלשום בנאומו .  בסיום הפגישה אמר אובמה כי  " השאיפה הסופית חייבת להיות מדינה יהודית בישראל ,  בטוחה - ולצדה מדינה פלסטינית שלווה ,  בעלת רצף טריטוריאלי יעיל .  יש מספר הבדלים בין ניסוחי הדברים ,  אך כך זה בין ידידים .  עם זאת ,  יש הסכמה מוחלטת כי שלום אמיתי יכול להתרחש רק אם ההחלטה הסופית תאפשר לישראל להגן על עצמה מול איומים - והסכמה כי ביטחון ישראל יישמר בראש ובראשונה ".  עוד אמר הנשיא האמריקאי כי הוא מאמין שניתן לגבש הסכם לפיו ישראל תוכל לשמור על בטחונה ולא להיות פגיעה - ובמקביל להביא לפתרון המצב הבעייתי באזור .
 ראש הממשלה נתניהו הודה לאובמה על ההזדמנות להיפגש עמו ,  ואמר כי ישראל תומכת בחזונו להפצת שלום במזרח התיכון - ומעריכה את מחויבותו לביטחונה . " אנו שואפים לקדם את השלום .  ישראל חפצה בשלום ,  ואני אישית חפץ בו ".  אמר . " עם זאת ,  יש להשיג שלום שיחזיק מעמד לעידנים .  שלום שמבוסס על אחיזת עיניים - גורלו להתנפץ לרסיסים .  שלום צריך להתבסס על עובדות ".  לדבריו ,  על הפלסטינים להכיר בכך שישראל אמנם  " מוכנה להתפשר בצורה נדיבה "  - אך גם בכך שהיא לעולם לא תשוב לקווי 1967  - " שאינם בני הגנה ",  לטענתו .  על כל הסכם עתידי לכלול נוכחות צבאית של ישראל  " עד נהר הירדן ",  אמר נתניהו ,  והוסיף כי הפלסטינים ,  אינם לוקחים בחשבון כי חלו שינויים בגבולות מדינת ישראל ובמימדיה מאז מלחמת ששת הימים . " דנתי בכך עם אובמה ,  ואני סבור שהוא הבין את הדברים ",  אמר .
 
גורמים בארה"ב :  ישראל לא תצטרך לסגת לקווי 67'
גורמים בממשל האמריקאי טוענים כי עמדותיו של הנשיא אובמה אינן שונות מעמדותיו של קודמו בתפקיד ,  ג'ורג' בוש וכי הוא מודע לכך שישראל לא תיסוג לקווי 67' בהסכם עתידי

