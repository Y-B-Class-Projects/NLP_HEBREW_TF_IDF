האוצר מעכב את אישור התקציבים לפרויקט הרכבת
המתיחות בממשלה נמשכת - ורכבת ישראל משלמת את המחיר :  משרד האוצר עצר רכש קרונות וקטרים ,  מעכב את פרויקט חשמול המסילות ומתנגד לסלילת מסילה כפולה בקו אשקלון-באר שבע
המתיחות בממשלה נמשכת - ורכבת ישראל משלמת את המחיר :  ל-TheMarker נודע כי משרד האוצר מעכב בשבועות האחרונים את אישור התקציבים לפרויקטים של הרכבת אף כי אלה כבר אושרו בידי הממשלה במסגרת תוכנית הפיתוח .  
הקפאת הטיפול בפרויקטים של הרכבת אירעה על רקע האווירה העכורה השוררת כיום בין ראש הממשלה ,  בנימין נתניהו ,  לבין שר האוצר ,  יובל שטייניץ ,  ובין בכירי משרדיהם .  זאת ,  בעקבות סכסוך שפרץ לפני כחצי שנה בין הממונה על התקציבים לשעבר ,  רם בלינקוב ,  לבין יועצו ומקורבו של ראש הממשלה ,  אורי יוגב ,  סביב חלוקת הסמכויות במשא ומתן התקציבי .  הסכסוך מצא לבסוף את ביטויו דווקא בענף התחבורה לנוכח כוונות נתניהו ויוגב לאשר השקעות נרחבות בתשתית המסילתית בישראל - למורת רוחו של אגף התקציבים .  המתיחות בין המשרדים גברה לאחר ששר התחבורה ,  ישראל כץ ,  הציג בחודש מאי את תוכנית  " נתיבי ישראל "  לשדרוג מאסיבי של רשת מסילות הרכבת בהשקעה של כ-50 מיליארד שקל בפריסה תקציבית עד שנת 2020 ;  וכן לאחר פרסום כוונות ראש הממשלה להוביל תוכנית אב לשדרוג תשתיות ענף התחבורה בכלל  ( כבישים ,  רכבות ,  נמלי ים ונמלי אוויר )  .  
במרכז  " הקפאת הרכבת "  עומד עיכוב פרסומו של מכרז רכש הקרונות והקטרים של החברה .  זאת ,  למרות מצוקת הקרונות המחמירה ברכבת והצורך המיידי ברכש קרונות עבור פתיחתו של קו הרכבת בין ראשון לציון  ( מערב )  לתל אביב ,  המתוכננת ל-2011 .  מכרז זה כולל רכש של 15 קטרים ו-74 קרונות  ( 12 מערכים בני שישה קרונות )  בהיקף כולל של כמיליארד שקל .  
מסמכי המכרז הוגשו לאגף התקציבים באוצר עוד באוגוסט ,  אך למרות הזמן שחלף עדיין לא אושרו אלה לפרסום .  בתוך כך נודע כי באוצר שוקלים לחייב את המתמודדות במכרז להגיש הצעות לתחזוקתו העתידית של הציוד שיסופק - אבל עדיין לא בוצע כל מהלך להקמת תשתית ארגונית למיקור חוץ בתחזוקת הרכבות ,  ולהשגת הסדר עם ההסתדרות והעובדים להוצאת התחזוקה מן הרכבת .
 כמו כן מעכב האוצר את פרויקט הנחת המסילה הכפולה בקו אשקלון-באר שבע בהיקף של כ-2 מיליארד שקל .  קו הרכבת העובר דרך נתיבות ,  אופקים ושדרות אושר על ידי הממשלה לביצוע עוד בדצמבר 2008 ,  אך בין הרכבת לאוצר ניטש ויכוח אם לבצעו כמסילה כפולה או בודדת .  בעוד ברכבת טענו כי אין היגיון בהנחת מסילה בודדת אשר תגביל את תנועת הרכבות לאורך הקו ותפגע בשירות העתידי לאחר הקמת עיר הבה"דים - באוצר טענו כי אין כלל כדאיות כלכלית בהפעלת קו שכזה ובתוואי המוצע .  במאי האחרון הורה שר התחבורה ,  ישראל כץ ,  להניח לאורך הקו מסילה כפולה ,  אך באוצר הסכימו לממן מסילה כפולה רק עד נתיבות ,  ולהמשיך את הקו במסילה בודדת בלבד .  הפער בין שתי העמדות מוערך ב-300 מיליון שקל .  
עוד מעכב האוצר את פרסום המכרז המחודש לחשמול מסילות הרכבת בקו ירושלים- תל אביב ,  אשקלון-נתניה ובתוואי מסילת השרון .  המכרז המקורי בהיקף של כ-1.6 מיליארד שקל בוטל אשתקד בשל דחיית פרויקט הקו המהיר לירושלים .  המכרז החדש אמור להתפרסם עד 2011 כדי שחשמול מסילת הרכבת לירושלים יושלם עד לפתיחת הקו ב-2016 .  
כפי שפורסם ב-TheMarker ,  בכוונת אגף החשב הכללי באוצר להוציא את ביצוע פרויקט זה לידי קבלן פרטי במסגרת פרויקט P.P.P .  ואולם ,  באחרונה הוחלט באוצר לשכור יועץ כדי שיבחן את כדאיות ביצוע הפרויקט בידי המגזר הפרטי ,  ולשם כך פירסמה באחרונה הרכבת מכרז לבחירת יועץ .  בענף התחבורה חוששים כי הימשכות ההליכים עלולה לדחות את כתיבת המכרז ,  ובכך לפגוע שוב בלוח הזמנים המתוכנן של הקו המהיר לירושלים שממילא נדחה כבר כמה פעמים .  
בתגובה נמסר ממשרד האוצר כי אינו מעכב שום פרויקט של הרכבת ,  וכי הוא נוהג בהתאם ל"תהליכים ברורים לאישורי פרויקטים ,  ולהסכם שנחתם עם הרכבת ".  באשר למכרז הרכש ,  נמסר כי מסמכי המכרז עדיין בתהליך בדיקה ,  וכי  " מתקיימים דיונים רציפים על סוגיות שונות הקשורות למכרז ".  באשר להכנות למכרז החשמול נמסר : " גם כאן מתקיימת חשיבה משותפת לאור ביטול המכרז הקודם .  עדיין אין החלטה ,  כמו גם תקצוב ,  לגבי אופן ביצוע הפרויקט והיקפו ".  באשר לקו אשקלון-באר שבע נמסר כי  " מטעמים שאינם ברורים ,  הגישה הרכבת בקשה לאישור מכרז למסילה כפולה ,  בעוד הסיכום הידוע מלפני שנה אשר אושר על ידי שני השרים היה של מסילה בודדת .  לפיכך ,  לא יאושר מהלך העומד בניגוד לסיכום הכתוב ". 

האוצר מעכב את אישור התקציבים לפרויקט הרכבת
המתיחות בממשלה נמשכת - ורכבת ישראל משלמת את המחיר :  משרד האוצר עצר רכש קרונות וקטרים ,  מעכב את פרויקט חשמול המסילות ומתנגד לסלילת מסילה כפולה בקו אשקלון-באר שבע

