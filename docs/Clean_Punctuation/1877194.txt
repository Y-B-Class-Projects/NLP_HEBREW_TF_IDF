הערכה :  חלק מדו"ח טרכטנברג לא ייושם
כמה סעיפים מדו"ח טרכטנברג מעוררים התנגדות רבה בקרב גורמים שונים ועל פי ההערכות לא יאושרו בממשלה .  עד כה אושר רק פרק המסים בדו"ח - גם הוא תוך ביצוע שינויים
על אף הבטחתו של ראש הממשלה ,  בנימין נתניהו ,  כי דו"ח טרכטנברג יאושר במלואו בממשלה - ההערכות הרווחות הן כי כמה סעיפים מרכזיים בדו"ח לא יקבלו את אישור הממשלה ,  או אולי לא יועלו כלל לדיון בממשלה .  מדובר בסעיפים הדנים בקיצוץ הביטחון ,  בפגיעה בהטבות הכספיות שמקבלים החרדים ,  וכן ההמלצות בנוגע למשרד התחבורה .  
עד כה אושר רק פרק המסים בדו"ח טרכטנברג ,  גם הוא עם שינויים בעקבות לחצי התעשיינים :  הפחתת המכסים נפרשה על יותר שנים והעלאת הביטוח הלאומי על מעסיקים בוטלה כליל .  שאר הפרקים נמצאים בעבודה לקראת הגשתם לממשלה ,  אבל כבר עתה מצטיירות בעיות קשות עם שלושה מהם .  
אחד הפרקים הוא ההמלצה ,  המרכזית מאוד בדו"ח ,  של קיצוץ תקציב הביטחון - למעשה ,  הפחתת הגידול של תקציב הביטחון ,  בהתאם למתווה שעליו המליצה ועדת ברודט .  לאור התפתחויות תוכנית הגרעין האיראנית ,  האפשרות כי תקציבי מערכת הביטחון יוגבלו בקצב הגידול שלהם נראית קלושה .  
פרק נוסף שסיכוייו מוערכים כקלושים הוא הקיצוץ בהטבות הכספיות מהן נהנים החרדים ,  וזאת בשל תלותה של ממשלת נתניהו בתמיכת ש"ס .  הפרק על החרדים כלל כמה קביעות היסטוריות בחשיבותן ,  בהן החובה לכלול את בתי הספר היסודיים החרדיים במבחנים של משרד החינוך - למעשה חובת הכנסת לימודי ליבה לבתי הספר החרדיים .  כך ,  גם ההמלצה להקטין את התמיכה של המדינה בישיבות שבהן לומדים הגברים החרדים לכל החיים  ( כוללים )  ,  דבר שצפוי להגביל את מספר החרדים שמעדיפים לימודים על פני עבודה .  
בנוסף ,  בסעיף הדיור נכללו המלצות משמעותית מאוד על שינוי הקריטריונים לקבלת הטבות בדיור ,  כך שתהיה חובת עבודה כדי לזכות בהטבות - שוב מדובר בקריטריונים המגבילים מאוד את החרדים .  ההערכה היא כי אישור שלוש ההמלצות תהיה בבחינת עימות קשה עם החרדים ,  ולכן נתניהו יתחמק מכך .
 קושי מהותי קיים גם בסעיף התחבורה שבדו"ח - בעקבות התנגדות שר התחבורה ישראל כץ לשלוש מההמלצות שנכללו בו .  
הראשונה שבהן נוגעת להקמה מיידית של רשות מטרופולינית לתחבורה ציבורית בגוש דן .  באחד הסעיפים שנכללו בדו"ח נקבע כי סמכויות משרד התחבורה ברישוי התחבורה הציבורית יועברו לרשות זמנית שתוקם בידי ראשי הערים בגוש דן ,  עוד בטרם תושלם החקיקה הקובעת את מבנה הרשויות המטרופוליניות ,  את תחום סמכותן ואת היקף הפיקוח עליהן .  המשמעות היא הפקעה מיידית של סמכויות משרד התחבורה לטובת ראשי הערים .  זאת ,  כשבסעיף נוסף בדו"ח הוועדה נקבע כי המשרד יאציל לטובת הרשויות האזוריות גם את סמכויותיו לביצוע פרויקטי תשתית לאומית .  
כץ ראה בסעיף זה ניסיון  " לחטוף "  מידיו את ניהול פרויקט הקו האדום של הרכבת הקלה בגוש דן - המבוצע כיום בידי חברת נ.ת.ע הכפופה למשרדו .  לפני כחודש התפטר מנכ"ל משרד התחבורה ,  דן הראל ,  לפי הערכות ,  לאחר שכץ זעם עליו כשגילה כי נתן הסכמתו להכללת סעיף זה בדו"ח ועדת טרכטנברג .  
ההערה השנייה בדו"ח הוועדה לה מסרב כץ להסכים היא זו שקבעה כי ועדת זליכה שייסד לבחינת הכשלים בשוק הרכב אינה מספקת ,  וכי יש להקים ועדה בין-משרדית חדשה שתקיף את כלל נציגי הגופים הרלוונטיים .  בכך קיבלה לכאורה ועדת טרכטנברג את עמדת משרד האוצר ,  שנעדר מן הוועדה ,  שלפיה יש לפרק אותה .  ואולם כץ טוען כי די יהיה בעיבוי ועדת זליכה בנציגים נוספים כדי לתת מענה להמלצת טרכטנברג .  
ההמלצה השלישית שלה מתנגד כץ בחריפות היא חיוב משרד התחבורה במימון 50% מרפורמת חיזוק התחבורה הציבורית והגברת נגישותה לפריפריה .  מדובר בתוכנית הכוללת הוזלת תעריפי הנסיעה באוטובוסים וברכבות לזכאי ביטוח לאומי ולסטודנטים ,  הגברת תנועת האוטובוסים בקווים האזוריים והמקומיים ב-33% ,  הגברת תדירות האוטובוסים למכללות ,  למוסדות דיור מוגן ,  ליישובים כפריים ופריפריאליים ,  הגברת האכיפה בנתיבי תחבורה ציבורית ,  וכן הוספת מערכות מידע אלקטרוני בתחנות האוטובוס ובאינטרנט .  
עלות התוכנית לחמש השנים הקרובות נאמדת ב-2.5 מיליארד שקל ,  שבהם אמורים לשאת באופן שווה משרדי האוצר והתחבורה ,  אלא שכץ מתנגד למימון מתקציב משרדו .
 משרד התמ"ת מנסה לשנות את המלצות ועדת טרכטנברג בנושא היטלים ובראשן הגנה על מונופולים מיבוא בהיצף - כך מסרו אתמול מקורבים לדיונים על יישום ההמלצות .  יבוא בהיצף מתרחש כשהמוצר נמכר במדינת היצוא במחיר נמוך ממחירו במדינת הייצור .  כשמצב זה פוגע בתעשייה במדינת היצוא מאפשרים כללי הסחר העולמיים להטיל היטל שמייקר את המוצר במדינת היצוא .  
ועדת טרכטנברג המליצה כי מונופולים לא יוכלו ליהנות מהגנת היצף .  על פי המקורות ,  משרד התמ"ת מנסה לבטל סעיף זה ולקבוע ,  כי הגנת היצף תיבחן לגופה במשותף עם משרד האוצר כשהממונה על ההיצף ימליץ להטיל היטל .  לדברי המקורבים ,  משרד האוצר מתנגד לשינויים שמשרד התמ"ת מנסה להכניס להמלצות .  ההמלצות היו אמורות לעלות לאישור הממשלה בשבוע הבא ,  עם החלקים שטרם אושרו בהמלצות ועדת טרכטנברג ,  ואולם נראה כי אישור המלצות הועדה בממשלה יידחה בשבועיים ,  נוכח התנגדויות שונות .  
התעשיינים ביקשו לשנות את ההמלצה שמבטלת את היטלי הביטחה ולא מאפשרת הגנה של היטל היצף על מונופולים .  בוועדת טרכטנברג טענו ,  כי השימוש בהיטלים מגן בעיקר על מונופולים לכן הוועדה המליצה לא לאפשר למונופול ,  או חברות הפועלות בענפים ללא תחרות משמעותית ,  הגנה מפני היצף .  התעשיינים טוענים ,  כי הסרה גורפת מיידית של ההגנה תוביל לפיטורי עובדים .  
ממשרד האוצר נמסר כי המשרד מחויב ליישום המלצות ועדת טרכטנברג .  
ממשרד התמ"ת נמסר כי כפי שנושא המכסים הובא לממשלה רק לאחר מיצוי הדיון בין משרדי הממשלה ,  דיון שהביא להחלטה מאוזנת ,  שלוקחת בחשבון את המלצות ועדת טרכטנברג ,  תוך שמירה על התעשיה והתעסוקה ,  כך גם סוגיית התקינה וההיטלים יובאו אך ורק לאחר השלמת הדיונים בנושא .
 
הערכה :  חלק מדו"ח טרכטנברג לא ייושם
כמה סעיפים מדו"ח טרכטנברג מעוררים התנגדות רבה בקרב גורמים שונים ועל פי ההערכות לא יאושרו בממשלה .  עד כה אושר רק פרק המסים בדו"ח - גם הוא תוך ביצוע שינויים

