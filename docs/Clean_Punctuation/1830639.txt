נאבקים גם על המציאות וגם על הצדק
אחרי שנחשפנו לתאריך החדש , " יום הנכסה ",  שצוין בניסיונות לפרוץ את הגבול עם סוריה ,  וימי זיכרון נוספים שנועדו לפגוע בישראל ,  יש לציין את הדיוק ההיסטורי .  ההיסטוריה מעידה שלא מדובר בימים שמאזכרים רק את התבוסה הערבית במלחמת ששת הימים אלא בעיקר את התוקפנות הערבית .  אחד מכשליה של ההסברה הישראלית לדורותיה נוגע לאי-אזכור הסיבות והמניעים שגרמו למלחמה ההיא - כלומר מי היה התוקפן ומי היה זה שהגן על עצמו .  
במלחמת ששת הימים ,  שפרצה ב-5 ביוני 1967 ,  ישראל לא יצאה למלחמת כיבוש אלא למלחמת מגן - מול המצרים ,  מול הסורים ,  ולא פחות מכך ,  מול חייליו של המלך חוסיין שהחלו לפלוש לירושלים המערבית .  כן ,  חוסיין ,  שפועלו למען השלום עם ישראל ,  בעיקר באחרית ימיו ,  משכיח לעיתים את התנהגותו ההרפתקנית ב-1967 כשהצטרף לתוקפנות של נאצר ,  חרף האזהרות שקיבל מישראל .  אילולא התוקפנות הירדנית אז ,  לא היינו נמצאים היום ,  לא ביהודה ולא בשומרון ואף לא בירושלים המזרחית .  בכל מקרה ,  אסור לתת לזכויותינו ההיסטוריות החד-משמעיות להעלים מתודעת העולם את העובדה שאנחנו נמצאים ב"שטחים "  רק מפני שהצלחנו להדוף את התוקפנות נגדנו .  הערבים הפלשתינים ,  שחלקם חיים במה שהוגדרה אז כ"גדה מערבית "  של ממלכת ירדן וחלקם האחר בגדתה המזרחית - היוו בעצם את רוב המדינה הזאת .  במילים אחרות ,  אם ישראל נדרשת היום לחזור לאותו קו הפרדה רעוע ששימש גבול בין ירדן לישראל ,  אנחנו נדרשים להשיב לתוקפן את מה שאיבד כתוצאה מתוקפנותו .  יאמרו הפלשתינים :  זה לא היינו אנחנו אלא ירדן .  אך ההיסטוריה אינה מספרת על התנגדות נמרצת דווקא מצד הרוב הפלשתיני למהלך המלחמה של חוסייין - נהפוך הוא .
 למרבה הצער ,  כל זה אינו מעניין היום את העולם שסבור ,  בין שבכנות ובין שמשיקולים אחרים ,  שיש  " לפתור "  את הבעיה הפלשתינית במהירות על בסיס נסיגה ישראלית ל"קו הירוק "  שלפני 1967  ( אף שזה בניגוד להחלטה 242 של מועצת הביטחון ובניגוד לעמדה שביטאו בעבר נשיאים אמריקנים שבהם ג'ונסון ורייגן )  .  ישראל חייבת ,  אם כן ,  להתמודד לא רק עם ההיסטוריה או עם הצדק ,  אלא עם המציאות העכשווית .  בהקשר זה , " יום הנכסה "  משרת אותנו יותר מאשר את אויבינו ,  שכן עצם הניסיון לעלות על גבולות המדינה ממחיש כי מבחינת הפלשתינים ,  לא מדובר בגבולות 1967 אלא בערעור על זכות קיומה של ישראל בכלל .  
בנאומו ובשיחותיו בוושינגטון נתן נתניהו ביטוי משכנע לעמדותיה ולזכויותיה של ישראל ,  אך המשימה המיידית הנוספת היא לקדם עכשיו ,  עם ארה"ב ,  ואם אפשר גם עם גורמים בינלאומיים נוספים ,  מהלכים מדיניים שישימו לאל את המטרות המיידיות של הפלשתינים  ( נסיגה ישראלית לקווי 67' ,  הקמת מדינה פלשתינית שבירתה ירושלים )  .  ברור שמטרתם אינה אלא כיסוי למטרותיהם האמיתיות וארוכות הטווח  - " יום הנכסה "  סימן אותן בבירור .
 
נאבקים גם על המציאות וגם על הצדק
nan
