נתניהו יהלך בין הטיפות
לפנות בוקר ,  סמוך לשעה 04:15 ,  עמד בנימין נתניהו לשאת נאום סוכרתי חביב בוועידת השדולה הפרו-ישראלית בארה"ב .  לאחר מתק השפתיים של ברק אובאמה ,  שכבש את לב רבבת תומכיה הגדולים של ישראל ,  חייב נתניהו להגיב כלפיו בנופת צופים .  אם הבוקר יתברר כי נשא נאום שונה בצלילו תהיה זו הפתעה גדולה .
 אך התכנים לא ישתנו במהותם .  הנשיא אובאמה הציג בפני ישראל מתווה בעייתי לעתידה ,  והפעם עטף את דבריו ברוך ובידידות וחדר ללב מאזיניו .  נתניהו הגיב באורח נבון אם דיבר בלשון דומה .  הן כבר נאמר כי  " מענה רך ישיב חימה "  - בעברית כבאנגלית .
 ההתבטאות העיקרית בשבוע הארוך ביותר של הדברת תישמע היום על גבעת הקפיטול .  נתניהו יגיע לשני בתי הנבחרים ויהלך בין הטיפות ,  במבוך שבין האינטרסים השונים :  להשאיר פתח לשיתוף פעולה עם אובאמה ,  אך לענות על ציפיית הרוב הרפובליקני הנערך להדיחו מהבית הלבן ;  ולשמר את ההתנגדות האמריקנית לכינון חד-צדדי של פלשתין בספטמבר ,  אבל לקיים את הקואליציה בבית בשלמותה .
 אין זו משימה קלה .  כל אחד מהמרכיבים מכביד על משנהו - אפילו אביגדור ליברמן ,  שבחר להתייצב לפני המיקרופונים בהודעה שהיא בעיקרה פעלול ,  ולפיה ישראל לא תסכים לדון אפילו בשיבת פליט פלשתיני אחד לתחומה .  כאילו שנושא זה עומד על הפרק .  להפך ,  אתמול הרגיע הבית הלבן את נתניהו .  הוא הבהיר כי ישראל לא תידרש לסגת לגבולות המוסכמים המבוססים על קווי 67' עם חילופי שטחים ,  אלא לאחר שתוסדר סוגיית הפליטים .
 בתחילת השבוע כללו הכותרות בתקשורת את המילים  " הסתייגות ",   " תיעוב ",   " איבה "  ו"יחס עוין "  בבואן לתאר את היחסים בציר אובאמה-נתניהו .  ישראל העניקה פירוש מרחיק לכת לדבריו של הנשיא .  גם מופרז ,  גם מזיק .  זה מצריך תיקון מהיר ככל האפשר .
 הנאום המסקרן של נתניהו היום בקונגרס הוא ההזדמנות האחרונה להתחיל בכיבוי האש בירושלים ובוושינגטון .
 
נתניהו יהלך בין הטיפות
nan
