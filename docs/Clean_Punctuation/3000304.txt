עשר שנים נתניהו מדיר נשים בלשכתו - ועכשיו נזכרנו לבקר אותו ?  דעה
אחרי שנים של הדרת נשים בכירות בולטת בלשכת ראש הממשלה ,  נזכרה תקשורת המיינסטרים לשאול אותו על הנושא  מבלי לחכות לטריגר מתאים וללא צקצוקי הטרחנות ברקע .  לצד הבשורה הרעננה של האירוע ,  הדבר מעיד על שנים של שמרנות ושבלוניות בקרב עיתונאים ועיתונאיות בישראל
בחודש מאי 2009 נסע ראש הממשלה החדש-ישן של מדינת ישראל ,  בנימין נתניהו ,  לפגישה ראשונה עם הנשיא הדי חדש של ארצות הברית ,  ברק אובמה .  במהלך הביקור מעבר לים לשכתו פורסמה תמונה שלו ושל פמלייתו הבכירה ,  ברגע של התכנסות והתייעצות .  עבור כל מי שניחן אפילו בקמצוץ רגישות פמיניסטית  או עיתונאית  זו הייתה תמונה בוטה ממש :  עשרה מצולמים היו בתמונה הזו .  היועצים הקרובים והבכירים ביותר של המנהיג הישראלי ,  כולם גברים .  בחליפות או בטי-שרט ,  מקריחים או צפופי שיער ,  כפופים אל השולחן או מניחים רגל על רגל ,  עסוקים ,  טרודים ,  יושבים קרוב זה אל זה ,  גברים .  תמונה עוצמתית מאוד עם מסר חבוי :  אם את אישה - אין לך שם מקום .  כאילו נלקחה מתוך סדרת הטלוויזיה הכי מדוברת באותה תקופה , " מד מן ",  שעלילתה מתרחשת בשנות ה-60' .  רק במקום סיגריה  כיפה .  
לא יפתיע לגלות שראש הממשלה הישראלי מעולם לא נשאל על התמונה הזו .  אף עורך מהדורת חדשות לא שם אז את סוגיית היעדרן של יועצות בכירות לראש הממשלה במרכז סדר היום .  שום עיתונאי או עיתונאית לא עמדו על הנושא כשסוף סוף הזדמן להם לראיין את ראש הממשלה .  זה לא קרה גם כשאחד המצולמים בתמונה מ-2009 ,  ראש הלשכה גיל שפר ,  שהחליף את נתן אשל ,  הוחלף בידי ארי הרו ,  וגם לא כשזה הוחלף בידי דוד שרן ,  ולא כשזה הוחלף בידי יואב הורוביץ .  או כשמצולם נוסף בתמונה ההיא ,  מזכיר הממשלה צביקה האוזר ,  הוחלף בידי אביחי מנדלבליט ,  וגם לא כשמנדלבליט הוחלף בידי דוד שרן .  או כשמצולם שלישי ,  ראש מערך ההסברה גידי שמרלינג ,  שהחליף את ניר חפץ ,  הוחלף בידי יועז הנדל ,  וגם לא כשזה הוחלף בידי לירן דן וזה בידי רן ברץ .  עשר שנים נתניהו סוגר בתפקיד ראש הממשלה  ואת מספר הנשים שהיו בכוורת הכי קרובה אליו בתקופה הזו אפשר למנות על כף יד אחת ,  אבל הד רציני מהתקשורת על הסוגיה הנשית ?  נאדה .  
זה לא מקרי ,  כמובן .  בתקשורת המיינסטרים הישראלית מאוד לא מקובל - לפחות לא היה עד היום  לשאול פוליטיקאי שאלות על נושאים הנתפסים פמיניסטיים ,  בוודאי כשלאלה אין טריגר חדשותי מובהק .  זה נחשב שולי לעומת שאר הנושאים העומדים על סדר היום ,  תמיד לא מספיק רלוונטי ,  וכשמדובר במראיינת אישה עולה תחושה שהיא מקדמת אג'נדה אישית .  אעיד כי נטייתי לשאול שאלות בנושאים אלה מרואיינים ,  ובהם פוליטיקאים בכירים ,  תמיד התקבלה במשב רוח צונן על ידי העורכים ,  העורכות והקולגות הגברים השותפים לראיון .  זה נתפס בעיניהם קטנוני וטרחני ,  שהרי  " כותרת לא תצא מפה ". 
אתמול ,  אם כן ,  קרתה היסטוריה :  בראיון שערכה עמו טל שלו ,  שליחת וואלה !  NEWS לניו יורק ,  במסגרת סבב הראיונות שראש הממשלה העניק לכתבים שליוו את פמלייתו בביקור באו"ם ,  היא עמדה על הנושא באריכות יחסית .  גם הריאיון של גיל תמרי בערוץ 10 נפתח  לא פחות  בשאלה על הייצוג הנשי החסר עד מאוד בלשכתו ועל מספר השרות בממשלתו - יותר משנה לאחר שממשלה כזו כוננה .  שומו שמיים ,  איך הם העזו ?  כאילו אין מועצת בטחון באו"ם ,  כאילו אין פינוי עמונה ,  במה הם מתעסקים ?  בכמה יועצות ויועצים אנונימיים בציבור ?  תוסיפו לכך הערה בולטת על הנושא ב"ידיעות אחרונות "  ביום שישי ,  דיונים רועשים וגועשים ברשתות חברתיות ופוסטים של חברות כנסת ש"פתאום שמו לב "  למצב הנשי העגום בלשכת ראש הממשלה  ותקבלו חלום פמיניסטי רטוב .  
אלא שדווקא ירח הדבש המבורך הזה חושף במידה רבה את הצביעות והשמרנות של התקשורת .  אחת הסיבות לעיסוק הנוכחי בסוגיה היא סדרת פוסטים ויראליים של הבלוגרית טל שניידר ,  שהעלתה תמונה של יועצי נתניהו ישובים מול יועצי אובמה בפגישה בין שני האישים ,  והדגישה את מה שמוכר וידוע כבר שנים :  אצל הבחור מהמזרח התיכון כולם גברים .  כלומר ,  רק עיתונאית  " חוץ-ממסדית ",  שאינה כפופה לתכתיבים ומשרתת ציפיות ,  במידה רבה הביאה את התקשורת לצאת מהשבלוניות שלה .
 בדמיוני אני רואה את הבשורה שנושאת עמה ההבלחה התקשורתית-פמיניסטית הזו .  השרה מירי רגב לא תישאל רק על הסערה התורנית בטקס הקולנוע אלא על נושאות התפקידים שקידמה בעולם התרבות ;  חברי הכנסת של הבית היהודי לא יישאלו חדשות לבקרים רק על הקהילה הלהט"ב ,  אלא גם על מעמדן של נשים בעיניהם ,  מידת השוואתן לגבר ,  מסוגלותן להנהגה ;  בכירי החרדים יעמדו בפני לחץ בלתי פוסק של עיתונאים ועיתונאיות על אחת הפארסות הגדולות בישראל  היעדר הייצוג הנשי במפלגותיהם ,  וראש הממשלה יישאל בראיון החד-שנתי עמו על יחסיו עם מי שסולק מלשכתו בשל הטרדה או על מידת היכרותו עם מעשיו המיניים הפסולים לכאורה של מי שהיה שר בממשלתו .  
חולץ הפקק .  יורמו המסכים .  שאלות הקשורות בקידומן של 50% מהאוכלוסייה לא ייחשבו עוד קטנוניות וטרחניות .  עיתונאים גברים לא ישאלו רק על מתלוננות בעבירות מין אלא גם על ייצוג נשים בתפקידים בכירים - ולא תידרש עתירה לבית המשפט או פוסט ויראלי כדי שעיתונאית תחוש בנוח לדרוש לקבל תשובות על דברים  " קטנוניים "  כאלה .  מה הסיכוי שזה יקרה ?  מקווה שלא כמו הסיכוי שמזכיר הממשלה הבא יהיה אישה .  

עשר שנים נתניהו מדיר נשים בלשכתו - ועכשיו נזכרנו לבקר אותו ?  דעה
אחרי שנים של הדרת נשים בכירות בולטת בלשכת ראש הממשלה ,  נזכרה תקשורת המיינסטרים לשאול אותו על הנושא  מבלי לחכות לטריגר מתאים וללא צקצוקי הטרחנות ברקע .  לצד הבשורה הרעננה של האירוע ,  הדבר מעיד על שנים של שמרנות ושבלוניות בקרב עיתונאים ועיתונאיות בישראל

