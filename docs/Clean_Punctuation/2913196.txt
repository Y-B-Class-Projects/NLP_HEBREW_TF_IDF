מצרים הורתה להקפיא את השיחות לייבוא גז טבעי מישראל
ראש הממשלה המצרי אמר כי ההקפאה נובעת מפסיקת הבוררות הבינלאומית בין חברות הגז המצריות לבין חברת החשמל ,  לפיה הראשונות צריכות לשלם לאחרונה פיצויים בהיקף של 1.76 מיליארד דולרים .  השר שטייניץ : " נקדם ייצוא למדינות אחרות ".  ח"כ יחימוביץ' : " סטירת מציאות מצלצלת "
 מצרים הודיעה היום  ( ראשון )  כי תקפיא את השיחות לייבוא גז טבעי מישראל עד שהמחלוקת בעניין הפיצויים שהיא חייבת לחברת החשמל הישראלית תיושב .  הרשויות במצרים אמרו כי הן יערערו על הצו שהוצא על ידי הבוררים הבינלאומיים ולפיו עליהם לשלם 1.76 מיליארד דולרים לחברת החשמל משום שייצוא הגז נעצר לפני שלוש שנים .  
מצרים מוכרת לישראל גז טבעי כחלק מהסכם בן 20 שנה ,  אולם ההסכם קרס ב-2012 בעקבות חודשים של תקיפות של ארגונים חמושים בחצי האי סיני על צינור הגז .  לאחר קריסת ההסכם ,  נאלצה חברת החשמל לחזור ולהשתמש בדלקים יקרים יותר כדי לייצר חשמל .  
בעקבות כך ,  פנתה חברת החשמל לבית הדין הבינלאומי למסחר ודרשה ארבעה מיליארד דולר מחברת אחזקות הגז הטבעי המצרית  ( EGAS )  ,  מתאגיד הדלק הכללי המצרי  ( EGPC )  ומהחברה המפעילה את צינור הגז המזרח-תיכוני  ( EMG )  .  חברת החשמל הודיעה היום כי הבוררים הורו לשתי החברות לשלם פיצויים בנוסף לריבית ולהוצאות משפטיות .  
ראש הממשלה המצרי שריף איסמעיל אמר היום כי ארצו תגיש ערעור תוך שישה שבועות .  החברות קיבלו  " הוראות מממשלת מצרים להקפיא את שיחות המשא ומתן עם החברות המעוניינות לייצא אלינו גז טבעי מהשדות הישראליים עד שהעמדה המשפטית בנוגע לפסיקת הבוררות ותוצאות הערעור יתבררו ".  
ההקפאה צפויה לעכב את השיחות בין חברות הגז הישראליות לבין החברות המצריות .  ב-25 בנובמבר הכריזו החברות המחזיקות במאגר לווייתן כי הגיעו לעסקה ראשונית לשאוב גז טבעי ולייצאו למצרים לתקופה בת 15 שנה .  מאגר לווייתן צפוי להתחיל לעבוד ב-2019 או 2020 כדי לספק לחברת  " דולפינוס "  המצרית גז בהיקף של 4 מיליארד מטר מעוקב בשנה לתקופה של 10 עד 15 שנה .  
שר האנרגיה יובל שטייניץ אמר בתגובה להודעה המצרית כי  " מדינת ישראל מייחסת חשיבות רבה למכלול הקשרים הביטחוניים ,  הכלכליים והאנרגטיים עם מצרים ,  ומקווה שבזכות היחסים הבילטרליים הקרובים ,  ניתן יהיה להמשיך ולנוע קדימה בנושא הגז כבר במהלך התקופה הקרובה ".   
" בכל מקרה ",  הוסיף שטייניץ , " מדינת ישראל חייבת להגיע לפיתוח מהיר של שדות הגז שהתגלו על מנת להשיג סוף סוף רמה סבירה של ביטחון אנרגטי .  לכן נמשיך בקידום אפשרויות הייצוא לא רק למצרים ,  אלא גם למדינות נוספות באזור ,  כמו ירדן ,  יוון וטורקיה ,  ואף למדינות מערב אירופה ".  
חברת הכנסת שלי יחימוביץ' מהמחנה הציוני ,  המובילה את הקמפיין נגד מתווה הגז ,  אמרה בתגובה כי  " אם נכונה הידיעה כי מצרים עוצרת את ייבוא הגז מישראל בשל פסיקתו המוצדקת של בית המשפט הבינלאומי ,  הרי שמדובר בעוד סטירת מציאות מצלצלת לראש הממשלה בנימין נתניהו ולחברות הגז שהוא מדבר מגרונן ".  
לדבריה , " זו האמת לאמיתה :  מצרים אינה זקוקה לגז מישראל ,  יש לה כמויות אדירות של עתודות גז ,  וממילא הייתה אמורה מלכתחילה להיות רק תחנת מעבר לגז הישראלי בדרכו לאירופה .  לכן היא לא משלמת כל מחיר על הודעה מסוג זה ". 
היא הוסיפה כי  " חמור מכך ,  בהגזמות הפראיות ובבדיות שהופצו על הכורח בייצוא למצרים מסיבות מדיניות ביטחוניות וכלכליות  יצרה ישראל לעצמה במו ידיה בטן רכה וחשופה שקל לבעוט בה ולפגוע בנו דרכה .  התנהלותו של נתניהו כל כך בלתי הגיונית בפרשה זו ,  עד שאיש לא ישפשף את עיניו בתדהמה אם יתקשר לשר הנפט המצרי ויודיע לו כי חרף הפסיקה ישראל מוכנה לוותר על המיליארדים שפסק בית הדין ,  רק כדי שנייצא דרכם את פרומיל הגז שלנו ולא נכעיס חלילה את נובל אנרג'י ואת יצחק תשובה ". 
אחרי גילוי מאגר הגז הגדול לחופי מצרים על ידי התאגיד האיטלקי ENI באוגוסט ,  אמרה מצרים כי היא עדיין מעוניינת בגז הישראלי .  חברת  " דולפינוס "  הסכימה גם להסכם בן שבע שנים לקנות גז בשווי של לפחות 1.2 מיליארד דולרים ממאגר תמר .  

מצרים הורתה להקפיא את השיחות לייבוא גז טבעי מישראל
ראש הממשלה המצרי אמר כי ההקפאה נובעת מפסיקת הבוררות הבינלאומית בין חברות הגז המצריות לבין חברת החשמל ,  לפיה הראשונות צריכות לשלם לאחרונה פיצויים בהיקף של 1.76 מיליארד דולרים .  השר שטייניץ : " נקדם ייצוא למדינות אחרות ".  ח"כ יחימוביץ' : " סטירת מציאות מצלצלת "
 
