קושיות של אחרי החג
האיום המרחף מעל עם ישראל בפסח הזה ,  הוא שבספטמבר תוכרז מדינה פלסטינית חד-צדדית וכולנו נהיה משועבדים לחמאס .
 הבן המתחכם מן ההגדה שקראנו שואל מה הממשלה עושה ,  כדי לפעול לסיכול רוע הגזירה על ידי מסע שכנועים ותחנונים אצל מנהיגי העולם .  הרשע שואל בהקנטה :  לא אמרתי לכם שזה מה שיקרה אם נתניהו לא יקדם את המו"מ ?  ואילו הבן שאינו יודע לשאול אינו שואל שום דבר אף פעם ,  כי הוא בטוח שכל התשובות נמצאות בכיסו ,  ושאף אחד לא יכול לחדש לו כלום .  הוא כבר החליט שחייבים להקים לפלסטינים מדינה - ושום מציאות לא תצליח לקלקל לו את החלום .  רק התם שואל :  למה ישראל אינה מגיבה על הכרזה חד-צדדית של הפלסטינים ,  בהכרזה חד-צדדית משלה ? 
בעידן שבו ממשלת ישראל התרגלה למדיניות של תגובות בלבד ,  נחוצה מידה של תמימות כדי לצפות ממנה פתאום ליוזמה אקטיבית .  ראש הממשלה אמנם דיבר ,  בברכתו לציבור הישראלי לרגל חג הפסח ,  על חירותו של עם ישראל ועל זכותנו להגן על עצמנו . " אם אין חירות - אין קיום ",  הוא אמר ,  אבל רק הבן התם מסוגל לחשוב שהחירות הזאת אינה מסתכמת בכיסוי שמי ארצנו בכיפות ברזל למיניהן .  ורק הבן התם מסוגל ,  בשכלו הישר והתם ,  להבין שסיפוח שטחי יו"ש הוא הדרך היחידה להציל אותנו ממדינת חמאס בלב הארץ .  

הבן החכם לוקה ,  מרוב התחכמות ,  בקיבעון מחשבתי לגבי הסטטוס המשפטי והתקשורתי של השטחים הללו .  הבן הרשע ממשיך לזעוק נגד  " הכיבוש ",  אף שהוא יודע כי ב-1967 לא היו שטחי יהודה ושומרון שייכים למדינה ריבונית - וכי על כן המשפט הבינלאומי אינו רואה בישראל  " מדינה כובשת ".  יש הגדות של פסח שבהן מצויר הבן הרשע כסוג של נבל מכוער ,  אבל לפי הטקסט מתבטאת רשעותו בעיקר בהתנשאות .  שאינו יודע לשאול פשוט אינו יודע איך לשאול ,  מפני שברור לו מששת ימי בראשית כי חייבת לקום מדינה פלסטינית בין הירדן לים התיכון - וכי כל תוכנית שלום אחרת אינה ריאלית .
 20 השנים האחרונות אמנם הוכיחו שמסירת שטחי יו"ש לשליטת הטרור הפלסטיני מביאה לשני העמים רק עוד סבל ועוד שפך דם - אבל לשאינו יודע לשאול פשוט אין ,  במלאי שלו ,  סימני שאלה . " מה זאת ?  "  שואל הבן התם .  ומתכוון :  מה הפסיביות המדינית הזאת ?  מה הפחד הזה מלהכיר בשייכותנו הטבעית ,  ההיסטורית ,  לחברון ולבית אל ?  ומה החרדה המשתקת הזאת מפני עמידה על זכותם של אזרחי ישראל לשלום ולביטחון ?  וגם התם יודע כי ביהודה ובשומרון מתגוררים מיליוני ערבים ,  וכי החלת הריבונות הישראלית שם תהיה כרוכה בדיונים מעמיקים ומורכבים על מעמדם של תושבי הקבע שביניהם ועל פתרון בעיית פליטי 1948 .  אם הוא לוקה בתמימות יתר ,  אולי מוטב שנלקה בה כולנו .  ובלבד שנזכה לחירות .
 
קושיות של אחרי החג
nan
