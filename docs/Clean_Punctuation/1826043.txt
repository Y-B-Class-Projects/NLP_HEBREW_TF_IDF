שלום עושים בחדרי חדרים ולא בנאומים
מבול הנאומים שאנו עדים לו בימים האחרונים ,  הופך את תהליך השלום משיחות דיסקרטיות בארבע עיניים ,  למסיבת עיתונאים פומבית .  דני גילרמן סבור ששלום ,  כמו אהבה ,  עושים בחדרי חדרים
מה שאנחנו עדים לו בימים האחרונים זה קומדיה ואולי טרגדיה של טעויות .  מדובר במבול של נאומים ,  כאשר אנחנו עדים לארבעה מהם - שניים של נשיא ארצות הברית ברק אובמה ושניים של ראש ממשלת ישראל בנימין נתניהו במהלך שלושה ימים .  הנאומים האלה בעצם פותחים את תהליך השלום או את המשא ומתן עם הפלסטינים למסיבת עיתונאים גדולה במקום למשא ומתן רציני .  אני חושב שאחת הבעיות הקשות והמרכזיות היא העובדה שהתהליך הוא כל כך פומבי והוא גורם בעצם לכל צד להתחפר בעמדות שלו ולא מאפשר לו ,  גם אם הוא היה רוצה ,  להתגמש .
 היינו עדים לדוגמא מאוד ברורה לזה באחד הנאומים הראשונים של הנשיא ברק אובמה עם כניסתו לתפקיד ,  כשהוא דרש הקפאה מוחלטת של ההתנחלויות ,  דבר שהעלה את הפלסטינים על עץ מאוד גבוה ולא מיוזמתם  ( לפחות לא באופן פומבי )  .  כפי שהנשיא אבו מאזן עצמו התבטא ,  'אובמה העלה אותם על עץ גבוה וברח עם הסולם' .  זה גרם למצב שבו הנשיא הפלסטיני לא יכול להרשות לעצמו להיות פחות פלסטיני מנשיא ארצות הברית .
 הדרישה הזו להקפאת התנחלויות וההתעקשות של ישראל שלא להקפיא את הבנייה אפילו למשך תקופה קצרה ,  תקעו את המשא ומתן למשך למעלה משנתיים .  כעת מגיע נשיא ארצות הברית ומציב תביעה נוספת על השולחן :  נסיגה לגבולות 67' עם תיקוני גבול מסויימים .  זה לדעתי ,  צעד נוסף שמציב רף מאוד גבוה עבור הפלסטינים שיהיה להם קשה להתגמש עליו במהלך הדיונים עם ישראל .
 יש פה מצב שבו למעשה שני המנהיגים - גם אובמה וגם נתניהו - חושבים שנאומים הם תחליף למעשים והצהרות הן תחליף לתהליך מדיני ולדעתי זו טעות גדולה .  הדרך הנכונה לעשות זאת ,  היא בשקט ,  באופן סודי ודיסקרטי מאחורי דלתות ,  ולא להפוך הכל למסיבת עיתונאים .  מישהו כבר אמר שיש שני דברים בחיים שאסור לעשות בפומבי :  אהבה ושלום .  צריך שהאורות יהיו כבויים והעיניים קצת עצומות בשבילם .
 הייתי מצפה גם היום ששני המנהיגים האלה ייכנסו לחדר סגור לשיחה בארבע עיניים ,  יבהירו אחד לשני מה המטרות והיעדים שלהם ,  מה הם יכולים לעשות ומה לא ,  מה הקווים האדומים שלנו ומה הכוונות האמיתיות שלהם וינסו להגיע לתכנית שמוסכמת על שני הצדדים .  בשלב זה ,  אנחנו רק מתרחקים מהמטרה ולא שועטים לעברה .
 אני בטוח שביבי יתקבל באהבה גדולה באיפא"ק .  זה מיגרשו הביתי ,  תרתי משמע ,  ואפילו אובמה התקבל שם בתשואות .  השאלה היא לא מה אומרים בנאומים או מה לא ,  אלא מה עושים בחדר סגור ,  כי ממש בעוד זמן קצר מגיע חודש ספטמבר ובו צפויה ההכרזה על מדינה פלסטינית שעלולה להביא להמשך הבידול והדה-לגיטימציה של ישראל .  רק יוזמה משותפת להסדר מוסכם תציל אותנו .
  * הכותב הוא יו"ר קרן מרקסטון וכיהן כשגריר ישראל באו"ם בשנים 2003- 2008 .
 
שלום עושים בחדרי חדרים ולא בנאומים
מבול הנאומים שאנו עדים לו בימים האחרונים ,  הופך את תהליך השלום משיחות דיסקרטיות בארבע עיניים ,  למסיבת עיתונאים פומבית .  דני גילרמן סבור ששלום ,  כמו אהבה ,  עושים בחדרי חדרים

