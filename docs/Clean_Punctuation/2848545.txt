נתניהו מגלה את הדרך המייסרת לממשלה המובנת מאליה
פחות משבועיים מתום התקופה המוארכת שקיבל ראש הממשלה להקים קואליציה ,  והסוף עוד רחוק .  דרעי לא מרוצה ,  בנט מתוסכל ,  ואפילו על התיקים היוקרתיים שנשמרים בליכוד  אין ממש קופצים .  ועל מה דיברו יאיר לפיד ונתניהו ? 
פחות משבועיים לפני תום התקופה שקיבל בנימין נתניהו כדי להרכיב את ממשלתו הרביעית והעסק עדיין תקוע .  הרכב הקואליציה העתידית ,  קווי היסוד שלה ומרבית בעלי התפקידים בה ידועים ,  המכנה המשותף בין השותפות השונות רחב יחסית ,  ובכל זאת מנהלות כל הסיעות  ( למעט יהדות התורה ,  שהפרטים מולה סוכמו במלואם )  קרב התשה מול צוות המשא ומתן של הליכוד .  זאת מתוך תקווה שככל שיתקרב הדד ליין ,  ייאלץ נתניהו להתפשר ולתת להם עוד תפקיד סגן שר או ראש ועדה .  בסופו של דבר ,  סוגיית התיקים היא זו שמונעת את הקמת הממשלה כבר ארבעה שבועות .
 יו"ר ש"ס אריה דרעי לא מוכן לקבל את משרד הפנים המקוצץ ,  נטול מינהל התכנון ,  שהועבר ממנו ליו"ר כולנו משה כחלון .  בליכוד הציעו לו לקחת במקום את תיק התחבורה .  תחילה דחה על הסף ,  אחר כך התחרט . " זה כבר לא רלוונטי ",  הבהירו לו שם בתגובה .  ישראל כץ ,  שהסתכל ימינה ושמאלה והבין שאין לו אופציה של ממש לשדרג את תפקידו ,  ננעל על המשרד ולא מוכן לשחרר ממנו .  
גם עם יו"ר הבית היהודי נפתלי בנט העסק לא זז לשום מקום .  בליכוד הציעו לו לבחור בין החינוך ובין הכלכלה בנוסף למשרד לעניינים אסטרטגיים ,  אך הוא גילה יותר עניין במשרד התפוצות כדי לטפל בתופעת החרמות נגד ישראל .  יתרה מכך ,  בסביבת בנט אמרו כי  " שוב הליכוד מציע לנו הצעות דרך התקשורת ".  משרד החקלאות ,  יחד עם החטיבה להתיישבות ,  צפוי להימסר לאורי אריאל ,  וכעת נשאר התיק המיועד לאיילת שקד .  אם בנט ייקח את החינוך ,  הסבירו בליכוד ,  שקד תצטרך להסתפק בתיק זוטר .  
עם זאת ,  הדאגות הללו הן הצרות הקטנות - הבעיה הגדולה ביותר נמצאת במשרד הדתות . " זה באמת משבר ",  אמר בכיר בליכוד .  גם ש"ס וגם הבית היהודי חושקות בתיק ,  ועד שהסוגיה הזו לא נפתרת ,  אין טעם להתקדם עם האחרים .  הצעת הפשרה של הבית היהודי ,  שלפיה נתניהו יחזיק את התיק אצלו ,  ושתי המפלגות ימנו סגנים מטעמם ,  לא נראית כבעלת סיכויים גבוהים .  כרגע שוקלים בליכוד לתת את התיק לש"ס ,  וליצור הסדר מול הבית היהודי שימנע ממפלגתו של דרעי למנות במועצות הדתיות אך ורק אנשי ש"ס ,  אולם לא נראה שהצעה זו תפתור את הבעיה .
 מלאכת ההרכבה של  " ממשלת השותפים הטבעיים ",  היא אטית וסיזיפית הרבה יותר ממה ששיער לעצמו נתניהו בליל ה-17 במרץ .  אין להקל ראש במשקעים שיש לו עם בנט ועם יו"ר ישראל ביתנו אביגדור ליברמן .  הכל אישי במגעים איתם ,  שמתנהלים באטיות שיא ,  ולא במקרה נתניהו השאיר אותם לסוף התור .  ליברמן ,  כך העיד אדם שמכיר אותו היטב ,  מתנהג כמי שאיבד עניין בפוליטיקה .  אם יקבל את תיק החוץ ייכנס לממשלה .  אם לא ,  יישאר באופוזיציה .  נתניהו אמנם קיבל 30 מנדטים ,  אבל כדי להימנע מקואליציה בלתי אפשרית של 61 חברי כנסת ייאלץ לתת שוב את תיק החוץ לאדם שקיבל רק שישה מנדטים ויחסיהם ידעו בשנה האחרונה בעיקר ירידות .  אפשר להבין למה הוא לא שש לחתום עמו על ההסכם .  
גם מול כחלון יש לנתניהו משקעים ,  אבל בזמן שראש הממשלה יוצא מתוך נקודת הנחה שבנט לא ירשה לעצמו להישאר באופוזיציה ולמנוע בכך הקמת ממשלת ימין ,  ההבנה בליכוד היא שכחלון לא מחויב בלעדית לממשלה כזו .  לכן ,  מיהר נתניהו לסכם עמו את מרבית הסעיפים .  על הפרק עדיין עומדת חבילת החוקים שמנסים בליכוד ובבית היהודי להעביר ואשר יגבילו את כוחו של בג"ץ .  בשיחות עם כחלון השבוע הבהירו לו בליכוד כי כל ארבע המפלגות האחרות מעוניינות ברפורמה במערכת המשפט וכי הטלת וטו שלו על הנושא עלולה למנוע הקמת ממשלה .  עם זאת ,  בליכוד חוששים שברגע האמת כחלון יבוא לקראת יהדות התורה בעניין תקציבי כלשהו ,  למשל העלאת קצבאות ילדים ,  ובכך ינטרל את התמיכה של היו"ר יעקב ליצמן ומשה גפני ,  שלו מיודעת ראשות ועדת הכספים ,  ברפורמה במערכת המשפט .  
גם כולנו וגם יהדות התורה סיכמו כבר את מרבית הפרטים מול הליכוד וביום שלישי השבוע כבר התקיימה ביניהן פגישת עבודה ראשונה של ממש .  שר האוצר המיועד הגיע למשרד ראש הממשלה בירושלים בלוויית פקיד אוצר בכיר לשעבר ,  ופגש שם את גפני ,  ליצמן ומאיר פרוש מיהדות התורה ואת זאב אלקין מהליכוד .  נתניהו לא נכח בפגישה ,  אבל השתתף בה באמצעות הטלפון .
 הצדדים עברו דרישה אחרי דרישה של יהדות התורה ,  וניסו להבין את המשמעות התקציבית שלה .  כחלון כבר שובר את הראש איך להעביר את תקציב 2015- 2016 מבלי להעלות מסים או להגדיל את יעד הגרעון .  שר האוצר הבא רצה לוודא שגפני יעבוד עמו בשיתוף פעולה מלא אם אכן הוא יעמוד בסופו של דבר בראשות ועדת הכספים .  החרדים ,  מצדם ,  רצו לשמוע שכחלון ערב להבטחות התקציביות שנתניהו נתן להם .  
אחרי הפגישה הזו ,  ואחרי שסיימו לעבור על הטיוטה השנייה ,  בין יהדות התורה לליכוד לא נותרו למעשה פערים .  אפשר לחתום עוד היום .  אז למה זה לא קורה ?  כרגע ,  בליכוד מעכבים את זה בכוונה .  אם ב-2013 נתניהו סיכם עם כל סיעה במועד אחר ,  השאיפה כעת היא לעשות את זה במקביל .  בכיר בליכוד הסביר כי המפלגה יכולה להודיע עוד היום על סיכום מול יהדות התורה ,  אלא שחשיפת הפרטים ,  שלפיהם ועדת הכספים תעבור לגפני בעיצומו של המשא ומתן עם כחלון שדורש את אותה ועדה ,  יכולה  " להכניס את כחלון לפינה ".  לדברי הבכיר , " יש פה הרבה משחקי כבוד ,  זה ברור שהוא לא יקבל את הוועדה ,  אבל המטרה היא לנסות ליישר קו כדי שאף אחד לא יהיה בפוזיציה שפגעו בו ".  אותם הדברים בדיוק נכונים גם לגבי דרעי .  בליכוד לא ירצו להודיע על חתימת הסכם עם כחלון ,  שבמסגרתו יימסר לו מנהל התכנון , " כדי לא לעשות את זה מעל הראש של דרעי ".  
בינתיים מתרחשת תופעה מעניינת למדי בליכוד .  שני תיקים בכירים - ביטחון הפנים והמשפטים - עומדים מיותמים בלי שאיש מהשרים המכהנים מעוניין בהם .  נתניהו ,  אגב ,  התעקש להשאיר את התיקים האלה בליכוד משום שהם מקנים חברות בקבינט על פי חוק ,  אבל היחידים שהצהירו בפומבי כי ישמחו למלא את התפקידים הם יריב לוין שמעוניין במשפטים ,  ומירי רגב ,  שרוצה את המשרד לביטחון פנים . " התיקים האלה ,  כמו גם תיק האנרגיה ,  זה תיק שאין בו דיבידנד פוליטי ,  ולעומת זאת הסיכונים המקצועיים גדולים ",  הסביר חבר כנסת מהליכוד את חוסר ההתלהבות בקרב השרים המכהנים מהיצע התיקים המסתמן .  
אחת הרפורמות המבורכות של הכנסת ה-19 ,  הקטנת מספר שרי הממשלה ל-18 ,  עומדת להיות מושלכת לפח הזבל של ההיסטוריה מבלי שנכנסה לתוקף .  יאיר לפיד ,  שהוביל את המהלך בכנסת הקודמת ,  אף דאג לציין מפורשות בחוק כי יידרש אישור של 70 חברי כנסת לפחות כדי למנות שרים נוספים מעבר לאותם 18 .  
אלא מה ?  שבירור קצר מעלה שאת החוק עצמו אפשר לבטל ברוב של 61 חברי כנסת בלבד .  במילים אחרות ,  החוק לא שווה את הנייר שעליו הוא כתוב ,  והפעולה הראשונה שתעשה הקואליציה החדשה ,  לכשתקום ,  היא למהר להצביע בשלוש קריאות בעד ביטול הסעיף הזה בחוק ,  כך שניתן יהיה להשביע ממשלה עם יותר שרים .  לפיד ,  אגב ,  כבר הבהיר שיגיש על כך בג"צ ,  אבל ספק אם יש לו ביסוס לכך .  בכל מקרה ,  זה קצת מביך שהיועצים שדאגו לשריין את הסעיף בחוק עשו עבודה כל כך מגושמת .
 אגב ,  אחרי שתיקה ממושכת ,  נתניהו ולפיד שוחחו סוף סוף בשבוע שעבר .  זה היה בטקס יום השואה .  לפיד הקריא קטע מספרו  " זכרונות אחרי מותי ",  שבו הוא מספר מה חש אביו טומי בזמן שבו הגיע חייל נאצי לקחת את אביו ד"ר בלא למפל מהבית שבו גרה המשפחה .  אחרי הטקס ניגש נתניהו ללפיד ,  לחץ את ידו ואמר לו  " התרגשתי מאוד ,  זה היה מאוד יפה ".  לפיד ,  מצדו ,  בירך את נתניהו על נצחונו . " לא יצא לי להרים טלפון מאז הבחירות ",  אמר .  זו הייתה הפעם הראשונה מאז אותה פגישה לילית שהתפוצצה בראשית דצמבר שעבר והובילה לבחירות ,  שהשניים החליפו ביניהם מילה .  

נתניהו מגלה את הדרך המייסרת לממשלה המובנת מאליה
פחות משבועיים מתום התקופה המוארכת שקיבל ראש הממשלה להקים קואליציה ,  והסוף עוד רחוק .  דרעי לא מרוצה ,  בנט מתוסכל ,  ואפילו על התיקים היוקרתיים שנשמרים בליכוד  אין ממש קופצים .  ועל מה דיברו יאיר לפיד ונתניהו ? 

