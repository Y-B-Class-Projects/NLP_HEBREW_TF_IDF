אובמה : " נתייעץ עם ישראל במהלך המשא ומתן עם איראן "
 בתום פגישתו עם נתניהו בבית הלבן ,  מסרו השניים הצהרה לעיתונות שבה הציגו חזית אחידה בנושא איראן .  אובמה : " מלים רכות לא יספיקו לאיראן ".  נתניהו : " מעריך את מחויבות אובמה "
 נשיא ארצות הברית ברק אובמה נפגש הערב  ( שני )  עם ראש הממשלה בנימין נתניהו ,  ובתום שיחה בת שעה מסרו השניים הצהרה לעיתונות בנושא האיראני ,  והציגו חזית אחידה . " הסכמנו כי אסור לאפשר לאיראן להחזיק בנשק גרעיני באופן מוחלט ",  אמר אובמה .  לדבריו , " המלים הרכות של איראן אינן מספיקות ,  ועליה לגרום לקהילה הבינלאומית להיות בטוחה בכך שהיא תבצע את המהלכים שעליהם יוסכם ".  עוד ציין אובמה ,  כי וושינגטון  " נכנסת למשא ומתן עם איראן בעיניים פקוחות ,  ובמהלכו נתייעץ עם ישראל ".  לדברי הנשיא האמריקני , " אף אופציה לא יורדת מהשולחן בנושא הגרעין האיראני ,  כולל אפשרות צבאית ".  
נתניהו ,  מנגד ,  אמר כי הוא מעריך את המחויבות של אובמה למנוע מאיראן החזקת נשק גרעיני .  נתניהו אמר לאובמה בפגישה ביניהם כי איראן  " מחויבת "  להשמדת ישראל ולכן יש להגיע לפירוק מוחלט של תכנית הגרעין שלה .  עוד ציין ראש הממשלה כי יש להדק את הסנקציות המוטלות על איראן אם זו תמשיך לקדם את תכנית הגרעין שלה במהלך המשא ומתן עם האמריקנים .
 שני המנהיגים התייחסו גם לסוגיות נוספות שעל הפרק ,  בהן המצב בסוריה והמשא ומתן המדיני בין ישראל לפלסטינים .  בנושא זה אמר הנשיא האמריקני שהוא מוקיר את כניסת ישראל למשא ומתן והבהיר שיש חלון זמן מוגבל למימוש המטרה שלדבריו היא פתרון שתי המדינות לשני העמים .  נתניהו הודה בנושא זה למארחו ולשר החוץ ג'ון קרי על מאמציהם לחידוש השיחות וציין כי הוא מחויב לתהליך המדיני .  בנוגע למצב בסוריה ,  הבהיר אובמה שוושינגטון שותפה לדאגות האסטרטגיות של ירושלים והדגיש כי צריך לאכוף את הוצאת הנשק הכימי מסוריה ולוודא שהדבר נעשה כראוי .  
בתום ההצהרה יסעדו השניים ארוחת צהריים משותפת ,  לאחר פגישה שבה ניסה הנשיא האמריקני להפיס את החששות בישראל נוכח פתיחת ערוץ ההידברות בין וושינגטון לטהראן והנכונות האמריקנית כביכול להקל בסנקציות המוטלות על איראן ואמר שאלו לא יוסרו אילולא איראן תסכים לבצע צעדים חד-משמעיים בנושא הגרעין .
 לאחר הארוחה ייפגש נתניהו גם עם סגן הנשיא ג'ו ביידן ועם שר החוץ קרי .  בשעה שהפגישה עם אובמה עסקה בעיקר בגרעין האיראני ,  קרי ידון עם ראש הממשלה גם במשא ומתן עם הפלסטינים .  לשיירת ראש הממשלה המתינו מחוץ לבית הלבן כ-50 מפגינים שנשאו שלטים בגנות תקיפה באיראן וקראו ססמאות לשחרור פלסטין .  
נתניהו הגיע לפגישה בוושינגטון לאחר שנחת אתמול בניו יורק ,  ובשעות הערב נפגש עם שרי החוץ של טורקמניסטן וקנדה .  הערב ימריא בחזרה לניו יורק ,  שם יישא מחר בצהריים נאום בפני העצרת הכללית של האו"ם .  
נתניהו הגיע לפגישות הללו מחוזק מהפרסום הלא-מקרי אתמול על תפיסת המרגל האיראני שאסף מידע על שגרירות ארצות הברית בתל אביב .  גורמים בפמלייתו ציינו כי במהלך הטיסה לניו יורק הוא אף דן בפרשה הביטחונית החמורה עם שגריר ארצות הברית בישראל ,  דן שפירו ,  שהצטרף אליו לטיסה .
 גורם בפמלייתו של ראש הממשלה אמר כי תפיסת המרגל מהווה  " עוד הוכחה לכך שהמילים שבאות מאיראן לא תואמות את המעשים הנפשעים שאיראן מבצעת .  איראן ממשיכה להפעיל טרור ברחבי העולם ".  הגורם הוסיף כי  " בזמן שאיראן מגנה את הטרור על אדמת ארצות הברית ,  היא שולחת סוכן שלה לאסוף מודיעין לפיגוע אפשרי בשגרירות ארצות הברית בישראל ".  
הנאום שראש הממשלה צפוי לשאת בפני העצרת אמנם כבר כתוב ומוכן ,  אך לא מן הנמנע שבעקבות הפגישה עם אובמה מחר בוושינגטון ,  יתבצעו בו שינויים מסוימים ,  אם לא בתוכן אז לפחות בטון .  זה יהיה נאום  " עובדתי ומפורט ",  שיכלול פרטים טכניים על תכנית הגרעין האיראנית ,  שממשיכה להתקדם בשלושת החודשים שחלפו מאז בחירתו של חסן רוחאני לנשיא איראן .
 נתניהו ידבר גם על קוריאה הצפונית ,  מדינה  " סוררת "  נוספת שהמערב נכשל בניסיון למנוע ממנה גרעין באמצעים דיפלומטיים .  הוא יזהיר את העולם מפני חזרה על הכישלון הצפון-קוריאני ,  אך הפעם במדינה שממוקמת במזרח התיכון הבוער והבלתי-יציב ,  ושביכולתה לאיים גם על מדינות אירופה .  
נתניהו עצמו אמר שלשום ,  טרם עלייתו למטוס ,  כי בכוונתו  " לומר את האמת ,  לומר עובדות ".  הוא לא פירט מעבר לכך ,  אך ציין כי  " אמירת האמת בנושא האיראני חיונית לביטחון ולשלום העולם ,  וכמובן לביטחונה של מדינת ישראל ".  לאחר נאומו בפני העצרת הכללית של האו"ם יערוך נתניהו פגישה עם מזכ"ל האו"ם באן קי-מון .  בכך יסתיים הלו"ז שלו ליום שלישי .  ביום רביעי הוא יערוך פגישה עם ראשי הארגונים היהודיים בארצות הברית ,  ובחמישי ימריא בחזרה לארץ .
  ( עדכון ראשון - 18:25 )  

אובמה : " נתייעץ עם ישראל במהלך המשא ומתן עם איראן "
 בתום פגישתו עם נתניהו בבית הלבן ,  מסרו השניים הצהרה לעיתונות שבה הציגו חזית אחידה בנושא איראן .  אובמה : " מלים רכות לא יספיקו לאיראן ".  נתניהו : " מעריך את מחויבות אובמה "
 
