מתקפת החיוכים :  נתניהו נוסע לוושינגטון
הזמנתו של ראש הממשלה נתניהו לבית הלבן ,  כמו גם הביקור המתוקשר של ראש סגל הבית הלבן רם עמנואל בישראל ,  הם פרק נוסף במתקפת החיוכים והחיבוקים של ממשל אובמה כלפי ראש הממשלה ,  ישראל ויהודי ארה"ב .  
יועציו של הנשיא הבינו שהצינה המופגנת שאפיינה את היחסים בין ישראל לארה"ב במשך חודשים ארוכים הניבה תוצאות שליליות ברוב התחומים :  הפלסטינים הקצינו את עמדותיהם ,  האמון הלוקה בלאו הכי של הציבור הישראלי בנשיא האמריקני הלך והתרופף ,  יהודי ארה"ב החלו להציג לממשל שאלות קשות  ( בעיקר בעניין ירושלים )  ,  וגם הציפיות של כמה מיועצי הנשיא כי הלחץ על ישראל והפניית הכתף הקרה לנתניהו יסייעו לאמריקה לגייס תמיכה ערבית כוללת נגד אירן - התבדו .  אדרבה ,  נחישותו של משטר האייתוללות להמשיך במעשיו ובמירוץ שלו לגרעין נכנסו להילוך גבוה יותר .  
כזכור ,  בחלקים המרכיבים את מחלקת החוץ האמריקנית רווחת התיאוריה ,  ולפיה לחץ אמריקני על ישראל יקשה על טהרן לנצל את הנושא הפלסטיני לעשיית נפשות לטובתה בעולם הערבי .  במציאות קרה ההפך :  ככל שהטונים בין וושינגטון לירושלים עלו ,  כך גברה חוצפתם של האיראנים .  זאת ,  משום שראשי המשטר שם חוששים יותר מכל דבר אחר מתיאום עמדות אמריקני ? ישראלי נגדם ,  והבקעים שהתגלו לכאורה בתיאום הזה עודדו אותם להמשיך במאמץ ההתגרענות .  
אובמה ,  שלפחות פומבית והצהרתית דוגל בגישה מרוככת כלפי יריביה של אמריקה - כפי שהתבטא רק השבוע בנאום שנשא במכללה הצבאית ווסט ? פוינט - מוציא כנראה מכלל זה את אירן ואת צפון קוריאה .  וכפי שכבר אמר בנאומו בוועידת הגרעין בוושינגטון לפני שבועות אחדים :  לגבי שתי מדינות סוררות אלה - אמריקה לא מתחייבת לא להשתמש נגדן בנשק גרעיני אם תתקופנה אותה או את בעלות בריתה .  
גם טיוטת ההחלטה שמזכירת המדינה האמריקנית הילארי קלינטון הגישה בשבוע שעבר בשמה ובשמן של החברות הקבועות האחרות במועצת הביטחון ,  להטיל סנקציות חריפות יותר נגד אירן ,  מרמזת ,  ולו בעקיפין ,  על האפשרות של פעולה צבאית .  
האם וושינגטון מביאה אפשרות כזאת בחשבון באופן רציני ?  את זאת קשה לקבוע בשלב זה ,  אך כבר היה מי שהגדיר את המלחמה בעירק כמלחמה של העבר ,  את זו באפגניסטן כזו בהווה - ואת האפשרות לפעולה צבאית נגד אירן כמלחמת העתיד .  
אין ,  כמובן ,  להסיק מכך מסקנות מופרזות או נמהרות מדי ,  אך אם יש סימנים המעידים על רפיון בינלאומי ואמריקני כלפי אירן - דווקא בימים האחרונים מבצבצים סימנים לגישה הפוכה ,  הן מצד ארה"ב והן מצד בעלות בריתה העיקריות .  יש להניח כי הניסיון לגניבת דעת בהסכם המתעתע בין אירן ,  טורקיה וברזיל בעניין העשרת האורניום האירני ,  כמו גם דבריו המחוצפים של נשיא סוריה על כך שאמריקה כבר לא רלוונטית במזרח התיכון והציר הדומיננטי המתגבש בין אירן ,  סוריה ,  טורקיה ורוסיה - כל אלו יחד לא בדיוק נעמו לנשיא .  
מכל מקום ,  חימום מופגן של היחסים עם ישראל וראש ממשלתה - מצב שגם המחוות שישראל עשתה כלפי הפלסטינים תרמו לו - משרת כרגע את האינטרסים של הממשל האמריקני ביותר מתחום אחד ,  וזו עשויה להיות שעת כושר עבור המדיניות הישראלית .  
האם כל הבעיות בין ישראל לממשל אובמה נפתרו ?  לא .  אמנם הממשל הפנים שאין אלטרנטיבה מעשית לממשלת נתניהו  ( אף שהיו רוצים בוודאי לראות את התרחבותה )  ,  אך נותרה הבעיה המיידית של סוף ההקפאה הזמנית בספטמבר .  נותרו גם התקלות הצפויות בשיחות הקירבה ,  וברור כי במוקדם או במאוחר יתגלעו ביתר חריפות ההבדלים שבין שתי המדינות בנוגע לנושאים מרכזיים - הגבולות ,  ירושלים וכיוצא בכך .  
אך בינתיים יש לפחות שינוי חיובי באווירה ,  וגם זה לטובה ,  בייחוד אם במפגש בשבוע הבא בבית הלבן בין אובמה לנתניהו תושגנה הבנות לגבי הרוחות הרעות המנשבות מטהרן .
 
מתקפת החיוכים :  נתניהו נוסע לוושינגטון
nan
