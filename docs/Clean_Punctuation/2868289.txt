דחיית ההצבעה על הגז :  הסדק הראשון בקואליציית ה-61 של נתניהו
אחרי שראש הממשלה הבין שלא ישיג רוב להעברת הסמכויות של דרעי ,  גבר המתח בינו לבין השרים .  שיתוף הפעולה המוצלח של האופוזיציה הוכיח את שבריריות הממשלה .  חרף המבוכה ,  יש מי שביקש לסייג : " אסור לעשות לזה דרמטיזציה "
 החלטתו של ראש הממשלה בנימין נתניהו לדחות אמש  ( שלישי )  את ההצבעה במליאת הכנסת על העברת סמכויות הגז היא הסדק הראשון בקואליציה המצומצמת שלו שתפקדה עד כה בצורה חלקה מתוך הבנה שחבריה תלויים אחד בשני .  ככל שהשעות הלכו ונקפו ,  ולנתניהו התחוור שהוא רחוק מהשגת רוב בהצבעה ,  כך עלה מפלס המתח והחשדנות בינו ובין שותפיו לקואליציה ,  ובעיקר בינו לבין שר הכלכלה אריה דרעי ,  שבגלל סירובו לאשר את הסעיף שעוקף את הממונה על ההגבלים נדרש כל המהלך בכנסת מלכתחילה ,  ובינו לבין שר האוצר משה כחלון ,  שסירב להצביע על המתווה בטענה של ניגוד עניינים .
" ביממה האחרונה יש הרבה דם רע ביניהם ",  אמרו אמש בכירים בקואליציה .  נתניהו וכחלון נפגשו אתמול כמה פעמים ,  כשראש הממשלה ניסה ללחוץ על שר האוצר להצביע בעד המתווה ,  אך לשווא .  כחלון הבהיר לו שלא יסכים להצביע גם אם יהפוך את ההצבעה להצבעת אמון .  מול דרעי המצב קשה אף יותר - לאחר שבאתר  " גלובס "  דווח כי נתניהו סבור שדרעי יזם את העברת הסמכויות ממנו ,  מתוך מניעים זרים ובתקווה שהמהלך ייתקע ,  זעם יו"ר ש"ס וצעק לעבר נתניהו בשולחן הממשלה : " אני מוכן לקבל הרבה דברים ,  אבל לא אספוג פגיעה בשמי הטוב ".  נתניהו ביקש לשוחח עמו בצד ,  והשניים הסתודדו בארבע עיניים בירכתי המליאה .  עם זאתף כעבור זמן קצר ,  ועוד לפני שהיה ברור שלא תתקיים הצבעה ,  עזב דרעי את משכן הכנסת .  
בינתיים ,  בקצה השני של המשכן ,  השלים יצחק הרצוג שיחה שמינית עם אביגדור ליברמן מאז יום חמישי האחרון .  יו"ר האופוזיציה הפעיל לחצים כבדים על יו"ר ישראל ביתנו להתנגד להצבעה .  האיתותים לכך שבכוונתו להתנגד התקבלו כבר בראשית השבוע ,  בשיחת טלפון בין השניים בעת שליברמן שהה בחו"ל .  אתמול הם נפגשו בכנסת ,  אז הבהיר ליברמן להרצוג באופן סופי : " לא אצביע בעד העברת הסמכויות ".  האופוזיציה אמנם ממעטת מאוד לעבוד יחד ,  אולם דווקא אתמול הצליח שיתוף הפעולה בין ראשי סיעות האופוזיציה להעמיד לראשונה בקדנציה הנוכחית את ראש הממשלה בסיטואציה שבה אין לו רוב במליאה .
 בסביבתו הקרובה של נתניהו הסבירו אתמול כי חיוני להעביר את המהלך במהרה . " אחרת ",  אמרו , " איך ניראה מול שווקי העולם ?  אנחנו מצהירים על מהלך ולא מסוגלים לבצע אותו ?  ".  כדי להמחיש עד כמה נתניהו השקיע אתמול מאמצים בגיבוש רוב ,  יש לשים לב לאופן שבו גרם ראש הממשלה לשר החקלאות אורי אריאל להיכנס אתמול למליאה .  בשעת ערב מאוחרת הוא פגש ליד המעליות את חבר הכנסת עיסאווי פריג' ממרצ .  האחד בדיוק רצה להיכנס למליאה ,  השני ביקש לצאת .  השניים ,  שכבר היו עייפים מיום הצבעות ארוך ,  החליטו להתקזז בהצבעות ולהיעדר שניהם מהמשך סדר היום .  
נתניהו ,  שלא רצה לקחת סיכונים אתמול ,  שמע זאת וזעם .  העוזרת הפרלמנטרית של ראש הממשלה ,  פרח לרנר ,  התקשרה לאריאל וחיברה לו את נתניהו ,  ששוחח עמו מאולם המליאה .  לנתניהו היה בדיוק משפט אחד לומר לשר החקלאות : " אורי ,  ביום כזה לא מתקזזים ".  אריאל נאלץ להתייצב באולם .  
אחרי שנדחה מועד ההצבעה ,  נשאר האור בלשכת נתניהו דולק כמעט עד השעה 2:00 .  לא ברור מה הפתרון שבו יבחר כעת ראש הממשלה בניסיון לקדם את מתווה הגז ,  כשסל האפשרויות העומד בפניו רחב - החל מהעלאת ההצעה לממשלה ,  תוך החלטה שמדובר בהצבעת אמון בממשלה בניסיון לדחוק את השרים הנמנעים לפינה ולאלץ אותם לתמוך בה ,  דרך העברת מתווה הגז כולו לדיון בכנסת ועד לניסיון חוזר להשיג כמה קולות מהאופוזיציה .  עם זאת ,  צריך לזכור שאת האפשרויות הללו כבר ניסה נתניהו אתמול והוא יצטרך להיות יצירתי עתה כדי לפתור את המשבר .  
גורמים ששוחחו עם נתניהו לא הקלו ראש בדחיית ההצבעה ,  אך סייגו : " אסור לעשות לזה דרמטיזציה ".  אותם גורמים מביאים כדוגמה הצבעה בנוגע להפרטת קרקעות בשנת 2009 ,  עם כינונה של ממשלת נתניהו השנייה .  ראש הממשלה שם אז את כל כובד משקלו על התכנית ,  אולם זו זכתה להתנגדות הן מימין והן משמאל ,  עד שברגע האחרון ,  לפני ההצבעה ,  ביקשה הקואליציה דחייה של שלושה שבועות .  הכותרות  " חגגו "  את המבוכה לקואליציה ,  אבל זמן הדחייה אפשר לנתניהו לגבש רוב ,  ובסופו של דבר ,  המהלך אכן אושר .
 ברמה המעשית ,  לדחיית ההצבעה אין משמעות ממשית .  המשמעות היא סמלית ומורלית בלבד ,  ובעיקר ממחישה עד כמה שברירית היא קואליציית 61 חברי הכנסת .  סביר להניח שנתניהו יוכל לגבש רוב להצעה בהמשך .  עם זאת ,  בליכוד היו מי שהעריכו אתמול כי התזכורת שקיבל נתניהו לבעייתיות הטמונה בקואליציית 61 תביא אותו להעביר הילוך בדרך להרחבת הממשלה ,  ובניסיון לצרף את מפלגת העבודה לממשלתו ,  כבר בזמן הקרוב .  

דחיית ההצבעה על הגז :  הסדק הראשון בקואליציית ה-61 של נתניהו
אחרי שראש הממשלה הבין שלא ישיג רוב להעברת הסמכויות של דרעי ,  גבר המתח בינו לבין השרים .  שיתוף הפעולה המוצלח של האופוזיציה הוכיח את שבריריות הממשלה .  חרף המבוכה ,  יש מי שביקש לסייג : " אסור לעשות לזה דרמטיזציה "
 
