אמת בפרסום :  מה פשר האובססיה נגד שרה נתניהו ? 
לא מעניין מה אמרה הגברת לעוזרת .  כן מעניין מדוע אנשים הידועים בדרך כלל כרציניים למדי נתפסים במשך השנים שוב ושוב בנבירה תמוהה ,  שלא לומר אידיוטית ,  בסיפורים מן הסוג הנחות הזה .  ומדוע זה קורה להם רק ,  אבל אך ורק ,  כשזה נוגע לבנימין נתניהו .  
אם בקדנציה הקודמת של שלטון נתניהו עוד אפשר היה לחשוד שאין זה כי אם עוד ניסיון מכוער של  " השמאל "  להפיל את ראש הממשלה של  " הימין ",  בסיבוב הנוכחי חשד כזה נראה בעייתי :  נתניהו - מסיבות הידועות רק לו ,  ואולי גם לגברת שרה נתניהו - משתדל היום להיראות כמו ראש הממשלה המקפיא ביותר ,  והמתקפל ביותר ,  שידעה ישראל מאז ומעולם .  
עלילות העוזרת והגברת תפסו אותו ממש בעיצומה של נסיגה נוספת מסלע קיומו ,  ממש בשעה שבה כל הנכספים להקמת מדינה פלשתינית בלב הארץ אמורים למחוא לו כפיים ולזרוק עליו פרחים ,  לא שאריות מפח האשפה שמתחת לכיור מטבחו .  
התמיהה גוברת לנוכח העובדה שיכתבו מה שיכתבו ,  וישדרו מה שישדרו - שלטונו של נתניהו חזק עכשיו מכדי שכל סיפור שהוא יוכל להפיל אותו .  אפילו סיפור משמעותי לא היה מחליש את הקואליציה האיתנה שלו ,  קל וחומר רומן למשרתות .  
אפילו האשמה חמורה כלפי נתניהו עצמו לא היתה מונעת מכל מיני טיפוסים שאפתנים לרצות להצטרף לממשלתו ,  קל וחומר טענות מגוחכות כלפי רעייתו הפסיכולוגית ,  שאמרה או לא אמרה ודרשה או לא דרשה ודיקדקה או לא דיקדקה ,  וכל זה מעמדתה החד ? צדדית של אישה שבחרה ,  משום מה ,  להמשיך לעבוד בבית משפחת נתניהו לאורך שש שנים תמימות .  
וכשם שהכפשת משפחת נתניהו אינה משתלמת מבחינה פוליטית ,  היא איננה משתלמת גם מבחינה כלכלית .  
הציבור הרחב - אותו ציבור שהעיתונים המכפישים רוצים שהוא יקנה אותם ,  אותו ציבור שערוצי הטלוויזיה המשתתפים בהכפשה רוצים שהוא יצפה בהם - הוא הוא הציבור שגם בחר בבנימין נתניהו לראשות הממשלה .  
הרי רוב הציבור הישראלי ,  גם חלקים ממנו שלא הצביעו ליכוד ,  מיוצג היום בממשלתו של בנימין נתניהו .  והרבה מאוד צרכני עיתונים וצופי טלוויזיה - אלה שאוהבים את ביבי באופן אישי ,  וגם אלה שפחות - כבר מואסים בסיפורים האלה ,  ונדחים מהם .  
כמה עוד אפשר לשמוע על המטפלות ועל העוזרות ?  את מי זה בכלל מעניין אם אשת ראש הממשלה היא באמת הכי יפה וחכמה בעיר ,  או שבעצם מדובר פה בגרסה חדשה ונוספת של שלגייה ושבעת העיתונאים ?  
אשר על כן ,  ההסבר היחיד הוא שכאשר מדובר בבנימין נתניהו יש אנשים שפשוט מאבדים שליטה .  
כאשר מדובר בבנימין נתניהו יש אנשים - ויותר מכפי שמדובר באנשי שמאל ,  מדובר באנשי האליטות הישנות - שאינם מסוגלים לשכוח ואינם מסוגלים לסלוח על עצם הצלחתו של האיש הזה ,  שאיננו משלהם ,  להגיע לאן שהגיע ו"לגנוב להם את המדינה ".  
הם כל כך עסוקים בלשנוא אותו ,  שהם אפילו לא שמים לב שהוא מתנהג כאילו היה אחד מהם .  כל כך להוטים ללכלך עליו ,  שלא אכפת להם כמה נמוך יירדו לשם כך ואם זה בכלל ישרת את מטרותיהם - או רק יחזור אליהם ,  כמו שקורה בסיפור הנוכחי ,  כבומרנג .
 כל כך לכודים בנבירה בפח שמתחת לכיור עד שאינם מבינים שהזלזול הזה שלהם בראש הממשלה הוא זלזול בציבור בוחריו ,  זלזול במדינה .  

אמת בפרסום :  מה פשר האובססיה נגד שרה נתניהו ? 
nan
