נתניהו אופטימי לקראת חידוש המו"מ המדיני
ראש הממשלה הביע תמיכה ביוזמה האמריקאית לחידוש המשא ומתן בין ישראל לרשות . " נקבל בברכה התחלה של שיחות ,  גם אם מדובר בשיחות קרבה ".  אבו מאזן : " השרים הערבים הציבו תנאים חשובים להם ולנו "
  ( עריכת וידאו :  גדי וינסטוק ) 
ראש הממשלה בנימין נתניהו הביע הבוקר  ( חמישי )  תמיכה ביוזמה האמריקאית לחידוש המשא ומתן בין ישראל לפלסטינים כשארה"ב תשמש כמתווך בין הצדדים ,  במה שכונה  " שיחות קרבה ".  בפתח ישיבת הממשלה השבועית ,  שנדחתה עקב חג הפורים להיום ,  אמר ראש הממשלה כי הוא מברך על הבשלת התנאים שהביאו לחידוש השיחות . " אנחנו נקבל בברכה התחלה של שיחות ,  גם אם מדובר בשיחות קרבה ",  אמר נתניהו .  הוא הוסיף כי  " היעד שלנו הוא להגיע להסכם שלום ואם זה מה שדרוש להתחלת התהליך  ישראל מסכימה ".  
שר הביטחון אהוד ברק התייחס אף הוא לחידוש השיחות . " אנחנו עובדים מזה זמן על חידוש המשא ומתן עם הפלסטינים .  אנחנו מודים לאמריקאים ולמצרים על הובלת שיחות הקרבה ",  אמר . " אני מקווה שהאמריקאים יכניסו אותנו למשא ומתן מעשי בהמשך ,  גם על סוגיות הליבה ".  ברק הוסיף כי מפלגת העבודה והממשלה הנוכחית מחויבות לתהליך המדיני .  
פרט לברק ,  גם שרים נוספים ממפלגת העבודה הביעו תמיכה חסרת פשרות בחידוש המשא ומתן .  השר לענייני מיעוטים אבישי ברוורמן ,  התומך בחידוש השיחות אמר כי  " הזמן קצר והמלאכה מרובה ,  הפועלים אולי עצלים קצת אבל בעל הבית לוחץ ".  שר הרווחה יצחק הרצוג הוסיף כי  " שיחות קרבה זה יותר טוב מכלום ". 
יו"ר הרשות הפלסטינית אבו מאזן הביע הבוקר שביעות רצון מהחלטת שרי החוץ הערבים לאשר לרשות הפלסטינית לנהל משא ומתן עקיף למשך ארבעה חודשים עם ישראל . " התוצאות מצוינות .  מה שחשוב הוא שהערבים תומכים במאמצים למען פתיחה במגעים עקיפים .  הם הציבו תנאים חשובים להם ולנו ",  אמר בשיחה עם העיתון  " א-שרק אל-אווסט "  הרואה אור בלונדון .  הוא סרב ,  עם זאת ,  לנקוט במועד שבו יתחדש המשא ומתן ואמר : " הוועד המרכזי של פתח והוועד המבצע של אש"ף הם אלו שיקבלו את ההחלטה ". 
נימר חמאד ,  יועצו של יו"ר הרשות אבו מאזן ,  אמר היום לאתר חדשות פלסטיני כי הרשות הפלסטינית  " אינה מתנגדת למשא ומתן ישיר עם ישראל אם הממשל האמריקאי יצליח לשכנע את ישראל לקבל את תנאי הפלסטינים ".  הוא הוסיף ואמר כי לפלסטינים אין אמון בראש הממשלה בנימין נתניהו  " שכן הכדור נמצא כעת במגרש האמריקאי ,  ועליהם להבטיח את מילוי התנאים שלנו על מנת שהמגעים ייפתחו ". 
בתוך כך ,  דנה הממשלה בהחלטה בנוגע להחלתו של תקציב דו-שנתי באופן קבוע .  נתניהו הסביר מדוע חשוב להשקפתו להעביר תקציב דו-שנתי באופן קבוע . " זהו כלי ייחודי שמאפשר להמשיך את סלילת רשת התחבורה ,  את השינויים הנחוצים במערכת החינוך ,  את המשך המאבק באלימות ואת יישום הרפורמות המגוונות ",  אמר נתניהו , " היום נרצה לדון בתקציב הדו שנתי לשנים 2011-2012 ובהמשך נבחן את האופציה להחיל תקציב דו שנתי באופן קבוע ". 
שר האוצר יובל שטייניץ אמר בנושא כי מדובר בכלל פיסקלי חדש , " המגיע לאישור הממשלה בתיאום עם בנק ישראל ועם המועצה הכלכלית של ראש הממשלה ".  הוא הוסיף כי בשיחות שערך עם חלק משרי מפלגת העבודה ,  אלו הביעו בפניו תמיכה במהלך והוסיף כי  " הפעם הממשלה יוצרת מסגרת חדשה ,  חודשים ארוכים לפני הדיון על התקציב עצמו ".  
למרות דבריו של שטייניץ ,  שר הרווחה הרצוג קרא לראש הממשלה לדחות את ההצבעה על התקציב הדו-שנתי . " נושא התקציב הוא משמעותי מאד .  איננו רואים לנכון לתמוך ונבקש לדחות ההצבעה לשבוע הבא ",  אמר .
 
נתניהו אופטימי לקראת חידוש המו"מ המדיני
ראש הממשלה הביע תמיכה ביוזמה האמריקאית לחידוש המשא ומתן בין ישראל לרשות . " נקבל בברכה התחלה של שיחות ,  גם אם מדובר בשיחות קרבה ".  אבו מאזן : " השרים הערבים הציבו תנאים חשובים להם ולנו "
 
