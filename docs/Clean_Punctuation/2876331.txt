מנכ"ל אקו"ם לנתניהו :  רשות השידור מפרה הסכמים ופוגעת בפרנסת אלפי יוצרים
מנכ"ל אקו"ם העביר מכתב לראש הממשלה נתניהו בו הוא מוחה על התנהלות רשות השידור וכונס הנכסים שלה ,  בשל אי תשלום תמלוגים ליוצרים החל מיוני 2014 .  לדבריו זוהי  " הפרת הסכמים ברגל גסה תוך פגיעה קשה בפרנסתם של אלפי יוצרים חברי אקו"ם "
 אקו"ם העבירה מכתב לראש הממשלה בנימין נתניהו ,  לשרת התרבות והספורט מירי רגב ,  לשר הממונה על רשות השידור אופיר אקוניס ולשר האוצר משה כחלון ,  ובו מוחה אקו"ם על התנהלות רשות השידור וכונס הנכסים שלה ,  בשל אי תשלום תמלוגים ליוצרים החל מיוני 2014 ,  לכאורה בניגוד להסכם בין רשות השידור לבין אקו"ם .  לדברי אקו"ם זוהי התנהלות  " בריונית "  שפוגעת אנושות ביוצרים החברים באקו"ם .
 זהו נוסח המכתב שהעביר מנכ"ל אקו"ם ,  יוריק בן דוד :
" אנו פונים אל כבודו המשמש כשר התקשורת בפועל ובעקבות פגישתנו עם השר אופיר אקוניס .  כפי שוודאי ידוע לך ,  במהלך הדיונים בהצעת חוק המשדר הציבורי ,  הצהירו אנשי משרד האוצר מספר פעמים כי המדינה מחוייבת להזרים את המימון הדרוש לתשלום מלוא חובותיה של רשות השידור .  גם כונס הנכסים הרשמי הצהיר בפני בית המשפט ,  במסגרת ההודעה על הכניסה לתוקף של מינויו כמפרק הרשות ,  כי מאחר ומדובר בפירוק של אישיות משפטית שאינה חדלת פירעון ,  עם הוראות חוק המזכות את נושיה בפירעון מלא של חובותיהם ,  המפרק סבור ,  כי זה לא כלכלי ולא ראוי לעצור תשלומים שוטפים להם התחייבה רשות השידור ".  
" לצערנו ,  למרות האמור לעיל ,  רשות השידור  ( בפירוק )  מתעלמת ביודעין ובגסות מההבטחות שניתנו .  הרשות והמפרק עושים דין לעצמם ,  מתעלמים מן ההסכם הקיים בין הרשות לאקו"ם ובוחרים לשלם על דעת עצמם פחות ממחצית התמלוג הקבוע בהסכם בין הצדדים וזאת על אף שהרשות ממשיכה לשדר יצירות מוגנות  ( מרפרטואר אקו"ם )  ואף הגדילה לעשות ומעמידה את יצירותינו חינם לרשות הציבור באמצעות האינטרנט !  אקו"ם מתביישת בכך שגוף ציבורי הממומן מכספי המדינה ,  בוחר להפר הסכמים ברגל גסה תוך פגיעה קשה בפרנסתם של אלפי יוצרים חברי אקו"ם .  כבוד ראש הממשלה ,  בשם כל יוצרי פס הקול של חיינו ,  המלחינים ,  הפזמונאים והסופרים ,  אנו מבקשים ממך לפעול להעברת תשלום חוב התמלוגים ליוצרים בגין שידור יצירות מוגנות ,  באופן מיידי ולהורות לרשות לכבד את ההסכם בין הצדדים .  פרנסתם של אלפי יוצרים תלויה בהחלטתך ". 
טרם התקבלו תגובות ראש הממשלה נתניהו ,  שרת התרבות רגב ,  השר הממונה על רשות השידור אקוניס ושר האוצר כחלון .  
כפי שפורסם לראשונה בוואלה תרבות ,  ב-20 באוגוסט מתוכננת הופעת מחאה של אמנים מחוץ לביתו ביישוב אורנית של פרופ' דוד האן ,  כונס הנכסים של רשות השידור ,  כמחאה על כך שלא הועברו לאקו"ם מלוא כספי תמלוגים על השמעות שיריהם ברשות השידור .  באפריל ,  יוסי גיספן ,  אחד היוצרים המושמעים ביותר ברדיו הישראלי ,  אמר בכעס לוואלה תרבות : " כמו הרבה חברי אקו"ם ,  גם אני הופתעתי לקבל סמס מהארגון שמודיע שבחלוקת התמלוגים הקרובה לא נקבל תשלום עבור השימושים ביצירות שהיו ברשות השידור בחצי השני של 2014 .  זאת פגיעה בהכנסות של היוצרים ,  וגם תמוה בעיני הנימוק שאני שמעתי ,  שהרשות טוענת שהיא בפירוק .  אותה רשות שנמצאת בפירוק ,  ממשיכה לגבות את האגרה מהציבור ,  ומצד שני עושה שימושים ביצירות ולא מוכנה לשלם עבורם ,  וזה טיפה מזכיר לי התנהלות של רדיו פיראטי .  כל מי שעושה שימושים ביצירות מוזיקליות מוגנות חייב לשלם עבור השימושים .  זו פת הלחם שלנו ,  היוצרים ". 
מנכ"ל אקו"ם ,  יוריק בן דוד ,  אמר בשבוע שעבר לוואלה תרבות : " ההתנהגות של המדינה במקרה הזה היא התנהגות בריונית חסרת פשר ובניגוד לחוק .  היא אינה מכבדת הסכם עליו היא חתומה .  אני מאוד שמח שהיוצרים מתגייסים לפעולה עכשיו ". 
ממשרדו של כונס הנכסים הרשמי ,  מפרק רשות השידור ,  פרופ' דוד האן ,  נמסר בתגובה בשבוע שעבר : " בשנת 2014 רשות השידור שילמה לאקו"ם תמלוגים בסכום כולל של 9,278,030 ש"ח .  תשלום התמלוגים הופסק עוד בטרם החל הפירוק של רשות השידור .  רשות שידור הודיעה לאקו"ם עוד בדצמבר 2013 כי היקף התמלוגים המועברים לאקו"ם מזה מספר שנים גבוה מדי ובקשה להיכנס עם אקו"ם למו"מ על סכום התמלוגים או לחילופין להליך להליך גישור עד עתה לא נענו דרישות אלה על ידי אקו"ם ,  על אף היותה מונופול בתחום .  עם כניסתו לתפקיד בדק מפרק רשות השידור את סכום התמלוגים ששילמה רשות השידור לאקו"ם בשנת 2013  ( שהסתכם לסך כולל של כ- 23 מליון ש"ח )  בהתייחס לפרמטרים שונים ,  ואת הסכומים שמשלמים לאקו"ם גופי שידור מסחריים .  הבדיקה העלתה כי התמלוגים ששולמו לאקו"ם במשך שנים על בסיס 2.75% מהתקציב היו גבוהים ,  בלתי סבירים ובלתי הוגנים כלפי השידור הציבורי והקופה הציבורית ,  ביחס להיקף וסוג השימושים ביצירות על ידי רשות השידור .  בנוסף יצוין כי טענות אקו"ם מתבססות על מודל לקביעת תמלוגים שנקבע לפני כ- 20 שנה ואינו רלוונטי עוד .  האופן שבו אקו"ם מנהלת את ההתחשבנות שלה מול היוצרים אינו חלק מההסכם מול רשות השידור ולא צריך להשפיע על שיקוליו של המפרק ".  

מנכ"ל אקו"ם לנתניהו :  רשות השידור מפרה הסכמים ופוגעת בפרנסת אלפי יוצרים
מנכ"ל אקו"ם העביר מכתב לראש הממשלה נתניהו בו הוא מוחה על התנהלות רשות השידור וכונס הנכסים שלה ,  בשל אי תשלום תמלוגים ליוצרים החל מיוני 2014 .  לדבריו זוהי  " הפרת הסכמים ברגל גסה תוך פגיעה קשה בפרנסתם של אלפי יוצרים חברי אקו"ם "
 
