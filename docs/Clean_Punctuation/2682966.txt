האמריקנים עוד לא למדו מה שהפרסים שכחו
נתניהו מיצב עצמו כצריח על לוח השחמט ,  אולם העולם בהנהגת אובמה מחפש למצות את המשא ומתן .  מוטי קריסטל מציע כמה כללים שיסייעו להתמודד עם אלופי הבזאר ואמני המיקוח בטהראן
בשוך הנאומים באו"ם מסתדרים מחדש הכלים על שולחן השחמט .  נתניהו מיצב עצמו כצריח .  הולך בקווים ישרים וברורים .  חומה בצורה של הגנה על העם היהודי ומדינת ישראל .  תפיסת עולם הנובעת משילוב של בוחן מציאות חד לצד תפיסת מציאות של  " איראן כעמלק ".  שאר השחקנים  גם אם שותפים לאותה תמונת מודיעין על מהלכי איראן לפצצה ועל מהלכיה בטרור העולמי  בוודאי שאינם חולקים את תפיסת המציאות של ישראל .  בהנהגת אובמה ,  העולם מחפש היום למצות תהליכי משא ומתן .  ההסכם הסורי והמשא ומתן עם הפלסטינים נותנים רוח גבית ל"מחרחרי השלום ",  בעיקר בארצות הברית .  
השאלה המתבקשת היא אם ארצות הברית יודעת להתאים את אסטרטגיית המשא ומתן לסיטואציה .  בערוץ הפלסטיני עדיין מוטל נטל ההוכחה על כתפיו של מזכיר המדינה ג'ון קרי ,  כמו גם על הישראלים והפלסטינים .  בערוץ הסורי ,  שלמי תודה על ניהול חכם מגיעים לרוסים .  ומה בערוץ האיראני ?  הפעם האחרונה שהאמריקנים חוו חוויית הצלחה הייתה מול קדאפי בלוב ,  וגם שם  בסיוע בריטי משמעותי .  
הנה כמה כללים שכדאי לצוותי המשא ומתן האמריקנים לאמץ ולהנהגה בישראל להיות מודעת להם ,  ויפה שעה אחת קודם .  ראשית ,  עבור האיראנים ,  אלופי הבזאר ,  המיקוח הוא אמנות .  כאשר ארצות הברית אומרת  " משא ומתן ",  היא רואה אל מול עיניה הסכם .  כאשר איראן אומרת  " משא ומתן ",  היא רואה לנגד עיניה משחק שבמהלכו היא תשכיל להרוויח זמן ,  הקלות בסנקציות ומעמד בינלאומי .
 שנית ,  האסטרטגיה היא מיקוח ולא משא ומתן .  האמריקנים הם מאמינים גדולים ב-win-win .  במציאות הקיימת win של איראן הוא בהכרח lose של הקהילה הבינלאומית ,  שכן המנהיג העליון לא שינה את האידאולוגיה המהפכנית .  לכן ,  על האמריקנים להתאמן בהתמקחות ,  ומוטב להם שייקחו יועצים ערבים  או אולי עדיף הודים .
 שלישית ,  אין אמון ,  רק  " תן וקח ".  תהליך המשא ומתן אסור שיתבסס על אמון ,  אלא על החלפת תמורות . " ייתנו  יקבלו ,  לא ייתנו  לא יקבלו ".  כמאמר נתניהו .  איראן תקבל תמורה רק אם תיתן תמורה .  נתניהו ניסה לעשות זאת עם הפלסטינים ,  רק שהפלסטינים לא יכולים לספק את הסחורה .  הם פשוט חלשים מדי .  איראן יכולה .  
כלל נוסף הוא להתרחק מהסכם כולל  רק הבנות נקודתיות ,  אחת-אחת .  בנקודה זו טועה ראש הממשלה טעות אסטרטגית ,  כמו האמריקנים שמנסה להגיע ל"הסכם כולל "  מאחר שהם מאמינים ביכולת  " להשיג ודאות ".  אולם במציאות המזרח-תיכונית הדינמית ,  כל ניסיון להגיע  " להסכם כולל ",  בוודאי ביחס למכלול הסוגיות שעומדות על הפרק מול איראן ,  נידון לכישלון .  במקום זאת ,  יש לעבור ל"הסכמות קטנות ".  הסרת סנקציה אחת תמורת נוכחות פקחים קבועה באתרים .  אם זה עובד  מתקדמים :  הסרת סנקציה שנייה תמורת העברת האורניום המועשר מחוץ לאיראן ,  וכן הלאה .  בהתעקשותו בנאומו באו"ם על  " הסכם כולל ",  שיחק נתניהו לידי רוחאני .  
ומה עוד ?  להמשיך בהפעלת מנופים .  האיראנים ידברו בשפה האנגלית .  הם יבקשו  " צעדים בוני אמון "  שמשמעותם תמורות לאיראן ,  ועוד רווח זמן .  יש לחזור על המנטרה :  חיוכים תמורת חיוכים ,  הקלה בסנקציה  רק תמורת תשלום ודאי .  כל אותו זמן  ובנקודה הזו צודק נתניהו  יש להמשיך ואף להחריף את הסנקציות על מנת להעלות את מחיר ההפסד של איראן ,  ולהמשיך בחיזוק החברה האזרחית באיראן .  הצעירים כבר יבטיחו את העסקה :  ויתור על הגרעין הצבאי תמורת חיים נורמליים .  בנוסף ,  יש להתרחק מאולטימטום ומ"קווים אדומים ".  המערב כבר נכווה בניסיון להגדיר קווים אדומים ואולטימטומים .  היה זה רבין המנוח שאמר : " אין תאריכים קדושים ".  כאמני המיקוח ,  הפרסים יידעו למתוח כל קו אדום ,  ולהרוויח עוד ועוד זמן מכל אולטימטום שאין מאחוריו רצון פוליטי להנחית מכה צבאית .  
לסיום ,  יש לשמן את הקואליציה הבינלאומית .  כמו בסיפור הסורי ,  לרוסיה וסין תפקיד מכריע בפירוק איראן מיכולותיה הגרעיניות .  אבל אין זה אינטרס שלהם .  יש להפעיל מנופים אחרים על הרוסים והסינים על מנת להבטיח כי המשא ומתן מוביל לתוצאות מעשיות .
 סיפור עממי איראני ידוע מספר כי גם אם יטבע פרסי בנהר ותאמר לו : " תן לי את ידך ואצילך ",  הוא יעדיף למות מאשר לתת דבר ללא תמורה .  אולם אם תאמר לו : " קח את ידי ואצילך "  ימהר אותו טובע לקבל  ולהינצל .  זו תמצית האסטרטגיה למשא ומתן מול איראן .
 עו"ד מוטי קריסטל הוא מומחה למשא ומתן וניהול משברים ,  מנכ"ל חברת NEST  ( אסטרטגיות משא ומתן ) 
מעוניינים לפרסם מאמר במדור הדעות ?  כתבו לנו למייל op-ed@walla.net.il 

האמריקנים עוד לא למדו מה שהפרסים שכחו
נתניהו מיצב עצמו כצריח על לוח השחמט ,  אולם העולם בהנהגת אובמה מחפש למצות את המשא ומתן .  מוטי קריסטל מציע כמה כללים שיסייעו להתמודד עם אלופי הבזאר ואמני המיקוח בטהראן

