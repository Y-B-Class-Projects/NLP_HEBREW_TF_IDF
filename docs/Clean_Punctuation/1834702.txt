תעלולי החמאס של נתניהו
הודעת רה"מ על פגיעה באסירי חמאס היא תעלול יחצ"ני ,  בדומה לעשרות הידוענים שיזנקו לצינוק ביום שבת כדי להיזכר בגלעד שליט .  אוריה כנף מזכיר שלפעמים תעלולים נגמרים באסון
נתניהו הכריז בתוקפנות חגיגית על ביטול החגיגות של אסירי חמאס בישראל .  לא נרשה חיים יפים בכלא ,  לא נתיר עוד פסטיבל .  באותו רגע ממש זינק נתניהו לצינוק שנתפר למידותיו ברצועת עזה ,  והפך לשבוי מרצון בידי חמאס .  מהבור המדיני החשוך הזה הוא לא יישלף כעבור שעה ;  הוא לא ינופף למצלמות לצד יעל בר זוהר ועוז זהבי .
 בימים האחרונים מקדם אחד היומונים תעלול יחצ"ני זול וגס ,  במסגרתו ישתלשלו ידוענים לצינוק מדומה ,  שנבנה באולפן המשמש לרוב לצילום תוכניות בישול ומיסטיקה .  המטרה ,  נטען ,  היא לעורר מודעות ,  כי בישראל אוהבים לעורר מודעות .  בזה תמיד הצטיינו ,  כיוון שלא הצטיינו בדברים אחרים ,  כגון שחרור חיילים שנחטפו לעזה או בלימת משטי סיוע מטורקיה מבלי לעורר עלינו חרון בינלאומי .  לכן ,  אין כמו לעורר מודעות לסוגיית שליט ,  ובדרך לסחוט קצת דמעות וקצת כסף .  אך המודעות הבינלאומית לנקמתו של נתניהו באסירים ,  תופנה דווקא לעבר מרבית הישראלים שמעולם לא חפצו בה .  הזרקור לא רק יסנוור אלא גם יצרוב .
 ראשית ,  נתניהו אינו יודע דבר וחצי דבר על התנאים שבהם מוחזק שליט ,  מכיוון שישראל נכשלה כישלון חרוץ באיתורו .  לפיכך ,  נתניהו לא יכול לערוך השוואה בין אסירי חמאס ובין האסיר שליט ,  מכיוון שהדבר האחרון שידוע על שליט ,  הוא שהוא אחז לפני כשנתיים עיתון בערבית ועטה מדים ירוקים .  ההשוואה בתנאים היא אשליה ;  יתרה מזאת ,  היא פופוליסטית ,  מזיקה לישראל ועלולה להעמיק את הבידוד שלה בעולם ,  שבניגוד לנתניהו ,  אינו רואה בעין יפה כליאה-על-כליאה של אסירים .
 שנית ,  להחלטה אין משמעות בפועל .  את עורכי הדין של האסירים שיגרש נתניהו ,  יחליפו פרקליטים מעמותות בינלאומיות .  עמיתיהם בארץ יגישו עתירות לבג"ץ  ( שיתקבלו )  ואז יותר להם מחדש להיפגש עם האסירים .  ואם האסירים שהשלימו  " דוקטורט בטרור "  ייגזלו ממחברותיהם ,  הם ייהפכו לפתע רפי-שכל ?  ואם טעמן של  " סעודות הפאר "  שהאביסו ייעלם כלא-היה ,  יאבדו האסירים גם את הטעם בחייהם ? 
שלישית ,  האם חמאס ייחרד מהעובדה שתימנע מאסיריו הזכות להתאסף בקבוצות בחצר הכלא ,  ולציין בה את הרמדאן ,  ויגמיש מיד את התנאים לעסקה ?  כנראה שלא .  האם חמאס יחליט לוותר על שליט ,  קלף המיקוח ,  רק כדי להשיב לאסירים את הזכות לאכול עוף ממולא ,  בצלחות חד-פעמיות ?  כי הרי כך נראות  " ארוחות השחיתות "  בכלא ,  כפי שחשף אותן אחד היומונים כ"חגיגה של טרור ". 
אך אין לנתניהו סיבה לחשוש .  האסירים ודאי קיבלו את נאומו בשלווה .  אין סיבה לחשוש ,  כלומר ,  עד שהאסירים יתרעמו ויחטפו סוהר או ירצחו אותו ,  ואז נתניהו ייאלץ לספק הסברים למשפחה אומללה נוספת בישראל  ( ונתניהו ,  כזכור מאסון הכרמל ,  אינו מיטיב להתמודד עם משפחות שכולות של סוהרים מתים )  .
 ולסיום ,  משפט אחד ייזכר במיוחד מנאום נתניהו : " אנו מחויבים לכבד את החוק הבינלאומי ,  אך לא דבר מעבר לכך ".  זכרו היטב את המשפט הזה ,  ובעיקר את הסיפא .  רק השבוע התחנן ראש הממשלה בפני אובמה ,  שישחרר לכמה שעות מרגל כלוא לצרכים אישיים  ( שבישראל הוצגו כ"טרגדיה "  לאומית )  .  החוקה האמריקאית מנוסחת היטב ,  ואוסרת ,  לרוב ,  על שחרור מרגלים כלואים לצרכים אישיים - טרגיים ככל שיהיו ,  וגם כשמדובר בציונים אדוקים בעלי לובי יהודי מרשים .  אובמה ,  ידידו הגדול של נתניהו  ( כך טוען נתניהו ,  לפחות )  , " כיבד את החוק ,  אך לא עשה דבר מעבר לכך ".  כדאי שנתניהו יזכור זאת בפעם הבאה שיפנה בבקשה נואשת למדינות אחרות ,  למשל ,  בשאיפתו לבלום את המשט הבא לעזה ,  או את הקמת המדינה הפלסטינית .  שתי הספינות האלה כבר הפליגו .  מוטב שמישהו  " יעורר מודעות "  לדבר בלשכת ראש הממשלה .
 
תעלולי החמאס של נתניהו
הודעת רה"מ על פגיעה באסירי חמאס היא תעלול יחצ"ני ,  בדומה לעשרות הידוענים שיזנקו לצינוק ביום שבת כדי להיזכר בגלעד שליט .  אוריה כנף מזכיר שלפעמים תעלולים נגמרים באסון

