נתניהו ורוחאני ,  מצאו את ההבדלים
רה"מ חוזר ומאשים את נשיא איראן בהונאת העולם בעניין הגרעין - אך האם אינו נוהג באותה צורה בדיוק עם ההתנחלויות ?  דרור אטקס מוצא עוד כמה קווי דמיון בין טהראן לירושלים
בימים האחרונים ,  ראש הממשלה בנימין נתניהו אינו חדל מחזרה על האזהרה לפיה האיראנים מנסים לרמות את העולם ולמשוך זמן ,  בעודם ממשיכים לפתח נשק גרעיני .  ייתכן שהוא צודק וייתכן שלא .  לח"מ ,  בניגוד לכל מיני מומחים אמיתיים או כאלו המוחזקים כמומחים בעיקר על ידי עצמם ,  אין לא את הכלים ולא את הידע להתחיל ולהעריך את המציאות כהוויתה בזירה זו .
 על כל פנים ,  דבר אחד ניתן לומר במידה רבה של ביטחון :  כאשר נתניהו מדבר על האיראנים ,  הוא בעצם משליך מעולמו-הוא ,  שכן ישנו דמיון רב בין האופן שבו פוליטיקאים איראנים ופוליטיקאים ישראלים מתמודדים עם הביקורת הבינלאומית על מדיניותם .  בעוד שבמקרה של איראן הביקורת נסובה כידוע נגד תכנית הגרעין שלה ,  במקרה של ישראל הביקורת ממוקדת במדיניות ההתנחלויות והכיבוש המתמשך ,  שאין ולו גורם בינלאומי משמעותי אחד שמצליח למצוא בה בדל של לגיטימיות או קורט של פרודוקטיביות .  הזיקה ,  לפיכך ,  בין שתי המדינות הללו ,  היא מוצקה ורחבה למרבה הצער - הרבה יותר מהזיקה שישנם הטוענים שבסוף תיווצר בין בושהר ויצהר .  טהראן וירושלים ,  כך נראה ,  מוכנות שתיהן להגשים את חזונות העוועים שלהן ,  גם במחיר של הרס כל המערכות שקיימות סביבן ,  ושמהן הן יונקות את משאביהן .
 כמו איראן ,  גם ישראל שבויה לחלוטין בסיפור שהיא התרגלה לספר לעצמה .  אך בעוד שבמקרה של איראן מדובר לפחות בסיפור שיש לו אחיזה היסטורית בלתי מבוטלת ,  שכן היא תופסת את תוכנית הגרעין שלה בראש ובראשונה כאמצעי אסטרטגי שעשוי למנוע את הניצול ,  הנישול והקיפוח שהיא חוותה על ידי המערב האימפריאליסטי ,  הרי שהפוליטיקה הישראלית שבויה בסיפור מגוחך לחלוטין - ובעיקר מופרך היסטורית - של  " בעלותו הבלעדית והנצחית של העם היהודי על ארץ ישראל ".  
מדובר ,  אפוא ,  בשתי מדינות המתעקשות להמשיך ולראות את עצמן כקורבנות של כל העולם וממשיכות להתחמק מחובתן לקבל עליהן את האחריות האלמנטרית והמתבקשת על החלטותיהן שלהן ,  המובילות אותן למבוי סתום ;  שתי מדינות אלימות ודכאניות שמוכנות להפר באופן סיטוני זכויות אדם על מנת להגן על שלמותם של אותם נראטיבים שהן התמכרו אליהם .  נכון ,  אמנם ,  שבישראל אין רודפים ובודאי שלא מוציאים להורג הומואים ולסביות ומתנגדי משטר  ( בעיקר לא אם הם יהודים )  ,  אבל ישראל כן הושיבה מאז 1967 עשרות אם לא מאות אלפי פלסטינים בכלא לאחר שזכו ברוב רובם של המקרים להליכים שהם קריקטורה של משפט צדק ,  בעוד אלפי פלסטינים שישבו במעצרים מנהליים לא זכו אפילו לכך .
 בשתי המדינות מרכיבים דתיים משמשים בערבוביה יחד עם מרכיבים לאומיים  ( חלקם היסטוריים וחלקם מיתולוגיים )  ,  לשם יצירת הדבק החברתי המלכד ,  שעה שזכות הפרשנות על אותם מרכיבים דתיים שמורה כמונופול לפרשנים הפונדמנטליסטים והאנטי-ליברליים ביותר ;  בשתי המדינות גם ישנם גורמים פנימיים רבי עוצמה פוליטית ,  שמרוויחים מהמשך העימות עם העולם החיצון ,  בעוד הרוב הדומם כורע תחת שגיונות הלאומניים של המיעוט - אם בשל הזדהות מסוימת עם הטירוף הכללי סביב ,  ואם משום שאינו מעז לצאת נגד השיטה מתוך חשש שיבולע לו .
 אצלנו ,  אלו הם כמובן בראש ובראשונה המתנחלים עצמם הנהנים מהשיטה ,  אבל לצדם מתבלטים גם גם כל אלו שמקבלים את תלוש המשכורת שלהם באופן ישיר או עקיף ממערכת הביטחון ,  שאמונה על הנצחת העימות האלים עם העולם הערבי בכלל ועם הפלסטינים בפרט .  מחרים מחזיקים אחריהם עשרות האלפים המתפרנסים כך או אחרת מהבנייה הבולמית של ישראל בגדה המערבית ,  החייבים גם כן את רווחתם היחסית למדיניות ההתנחלות והגזל .  אין צורך בניחוש נועז כדי להניח שגם באיראן ישנם אי אלו מגזרים  " מחוברים "  החיים לא רע  ( משמרות המהפכה למשל )  ,  הודות לחיץ המלאכותי שהמדינה ברוב טובה מסבסדת עבורם ,  המפריד ביניהם ובין המציאות הכלכלית הקשה שרוב האוכלוסיה חווה על בשרה .
 כמו איראן ,  גם ישראל מנסה לעשות שימוש בכל טריק אפשרי כדי לתמרן בין הכוחות הבינלאומיים המתנגדים למדיניותה :  השהיה ,  התחמקות ,  חוסר שקיפות ,  רמייה ,  בכיינות ,  שיסוי מדינות ומעצמות זו בזו וכריתת בריתות אד-הוק עם המטונפים שבמשטרי תבל .  הכל כשר כדי להגן על האתוס הלאומי הרקוב .  נתניהו מסתכל צפון-מזרחה על משטר האייתוללות האיראני ובטוח שהם משקרים ,  כיון שהוא רואה בהם בעצם את בבואתו שלו .  אז אם וכאשר האמריקאים ,  שאיתם כה אוהב נתניהו לפלרטט תוך שימוש וירטואוזי בשפתם ,  יחזרו יום אחד מבושהר כדי לטפל שוב ביצהר ,  כדאי שיזכרו במשפט הבא ,  השגור באנגלית אמריקאית :  It takes one to know one .
 דרור אטקס חוקר בעשור האחרון את מדיניות ההתנחלות של ישראל בגדה המערבית
לקריאה נוספת:מהמרגל ועד רוחאני : " הימים הדרמטיים "  של נתניהונתניהו יציג דוח :  לאיראן יש מספיק אורניום לפצצהעל שיחת אובמה-רוחאני :  פריצת דרך מדינית לא משיגים ב-15 דקות
מעוניינים לפרסם מאמר במדור הדעות ?  כתבו לנו למייל op-ed@walla.net.il 

נתניהו ורוחאני ,  מצאו את ההבדלים
רה"מ חוזר ומאשים את נשיא איראן בהונאת העולם בעניין הגרעין - אך האם אינו נוהג באותה צורה בדיוק עם ההתנחלויות ?  דרור אטקס מוצא עוד כמה קווי דמיון בין טהראן לירושלים

