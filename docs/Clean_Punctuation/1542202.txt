התקדמות במשא ומתן על הקפאת ההתנחלויות
על פי הפשרה המסתמנת בין ירושלים לוושינגטון ,  הבנייה החדשה תוקפא ובמקביל תסתיים בנייה שכבר החלה .  שלום עכשיו : " הבנייה בהתנחלויות נמשכת בעידוד המממשלה "
 השליחים הישראלים לשיחות עם ארה"ב ,  עורך הדין יצחק מולכו ותת אלוף מייק הרצוג ,  שבו מפגישותיהם עם בכירים בממשל האמריקאי ודיווחו בסוף השבוע לראש הממשלה בנימין נתניהו ,  לשר הביטחון אהוד ברק ולשר החוץ אביגדור ליברמן ,  כי במהלך השיחות עם האמריקאים חלה התקדמות בנוגע לנושא הקפאת ההתנחלויות .  
מהשיחות עלה כי השליח המיוחד למזרח התיכון ג'ורג' מיטשל יציע לישראל להקפיא את הבנייה החדשה בהתנחלויות וארצות הברית מצדה תיתן את הסכמתה להשלמת מבנים שנמצאים בתהליך עבודה .  מיטשל צפוי להעלות את הדברים בפגישתו הקרובה עם נתניהו ,  שתתקיים ביום רביעי .  בתמורה ינרמלו מדינות ערב והפלסטינים את הקשרים עם ישראל .  גורם מדיני בכיר אמר לקול ישראל כי  " כי חידוש הקשרים עם מדינות כמו קטאר ,  עומאן ומרוקו לא תחשב תמורה "  וכי  " ישראל לא תשלם עבור אותה תמורה ". 
עוד אמר הבכיר כי  " תמורה תחשב בעיני ישראל ביטול האמברגו שהטילה עליה הליגה הערבית ,  אישור מעבר מטוסים של ישראל בשמי מדינות ערב ,  קשרי בנקאות ,  תיירות וסחר .  באשר לתמורה הפלסטינית ,  ישראל תחשיב מהלכים כהעמקת הלחימה בטרור ,  הפסקת ההסתה ושיחות בלי תנאים מוקדמים ". 
בתוך כך ,  דו"ח חצי שנתי של  " שלום עכשיו ",  שעוקב אחר הבנייה בשטחי הגדה המערבית ,  טוען כי הבנייה בהתנחלויות נמשכת בעידוד הממשלה וללא כל הקפאה .  בדו"ח מובאות דוגמאות המעידות על המשך הבנייה מצד המתנחלים ,  בתוך מה שמכונה ב"שלום עכשיו "  כ"מסלולים עוקפים להקפאת הבנייה ".  . 
" חשוב להבהיר ",  נכתב בדו"ח , " כי בסמכות הממשלה למנוע גם בנייה שאושרה בעבר ,  אך מבחינה פוליטית קל יותר לממשלה לאפשר את הבנייה בעצימת עין ".  על פי  " שלום עכשיו ",  ישנן כ-40 אלף יחידות דיור מתוכניות שאושרו בעבר אולם טרם נבנו בפועל .  בנושא המאחזים נכתב בדו"ח כי על אף הדרישה האמריקאית ,  לא רק שלא פונו המאחזים הבילתי חוקיים ,  אלא שהמקומות אף התרחבו .
 בהמשך נכתב כי בעשרה מתוך 23 המאחזים המיועדים לפינוי התרחבה הבנייה .  כך לדוגמה מובא המאחז אביגיל - שם נוספו שלושה קרוואנים חדשים ,  בחוות גלעד התגלו שישה מבנים חדשים ,  במיגרון נוסף מבנה נוסף ובמצפה לכיש נוספו שני קרוואנים ושני מבני קבע חדשים .
" למתנחלים אין סיבה להתלונן ",  אומר מזכ"ל שלום עכשיו יריב אופנהיימר , " המציאות בשטח מוכיחה כי גם מבלי להוציא מכרזים רשמייים אפשר לקדם עשרות תוכניות בנייה למאות יחידות דיור .  גם ממשלת נתניהו איננה עוצרת אף פרויקט ומאפשרת למתנחלים להמשיך לבנות במאחזים ובהתנחלויות .  על אף הנסיון לסתום פיות ולהשמיץ את 'שלום עכשיו' אנחנו נמשיך להיאבק על הסיכוי להיפרד מהפלסטינים ולממש את חזון שתי המדינות ".  
בתגובה לדברים נמסר מוועד מתיישבי בנימין כי  " מסתבר שאנשי שלום עכשיו אכן חבורת וירוסים המבקשת למצוץ את דמה של ההתיישבות היהודית ולהפוך את יהודה ושומרון ליודנריין ".  ועד מתיישבי השומרון מסר בתגובה כי : " חבורת השטינקרים הזו בנתה קריירה משנאת ההתיישבות היהודית .  כנראה שסדרי העבודה :  ימשיכו להיות כאלה :  המתיישבים היהודים יבנו את ארץ ישראל ומלשיני שלום עכשיו ימשיכו להנפיק דו"חות ".  ראש מועצת שומרון גרשון מסיקה אמר בתגובה לפרסום הדו"ח של  " שלום עכשיו "  כי  " חבל שאנשי שלום עכשיו לא מצאו עדיין עבודה שמכבדת את בעליה והם עסוקים ללא הרף בניסיון למנוע מיהודים לגור ביו"ש ,  מדובר בדו"חות ממוחזרים עם נתונים ישנים מתקופת אולמרט ,  הייתי גם שמח אם ממשלת נתניהו תאשר את המשך הבנייה ". 
סוגיית הבנייה בהתנחלויות עומדת במרכז המחלוקת בין ארה"ב וישראל בחודשים האחרונים .  במהלך השבוע שעבר אמר נשיא ארצות הברית ברק אובמה לאחר פגישתו עם נשיא מצרים חוסני מובארק ,  כי הוא  " רואה התפתחויות בכיוון הנכון בסוגיית הבנייה בהתנחלויות בישראל ".  
בסיור שערך שר הפנים אלי ישי לפני כשבועיים בשטחי E1 ,  מזרחית לירושלים ,  אמר ישי כי הוא  " מקווה שראש הממשלה יצליח לשכנע את האמריקאים .  אם נשכנע אותם ,  מה טוב ,  אך במידה שלא ,  ישראל תצטרך לבנות בכל גושי ההתיישבות .  אני בטוח שהאמריקאים יבינו זאת בסוף ,  שלישראל לא היה מנוס ". 
עדכון ראשון :  1:59

התקדמות במשא ומתן על הקפאת ההתנחלויות
על פי הפשרה המסתמנת בין ירושלים לוושינגטון ,  הבנייה החדשה תוקפא ובמקביל תסתיים בנייה שכבר החלה .  שלום עכשיו : " הבנייה בהתנחלויות נמשכת בעידוד המממשלה "
 
