הזירה הסורית וסוגיית הפנסיות :  נתניהו ממריא הבוקר לביקור במוסקבה
ראש הממשלה ישהה ברוסיה זמן ארוך מהרגיל ,  יומיים וחצי ,  שבמהלכן ייפגש עם הנשיא פוטין זו הפעם הרביעית בתוך פחות משנה .  במוקד השיחות יעמדו מלחמת האזרחים בסוריה ופתרון בעיית הפנסיות של יוצאי ברית המועצות לשעבר המתגוררים בישראל
 ( נתניהו בטקס יום ירושלים : " לא נחזור למציאות של עיר מחולקת ופצועה ")  
ראש הממשלה ,  בנימין נתניהו ,  ימריא הבוקר  ( שני )  לביקור עבודה מדיני במוסקבה ,  שבמהלכו ייפגש עם נשיא רוסיה ,  ולדימיר פוטין .  הסיבה הרשמית לביקור היא ציון 25 שנים לחידוש היחסים הדיפלומטיים המלאים בין ישראל ורוסיה ,  אולם במוקד השיחות שיקיים נתניהו עם פוטין ובכירי הממשל הרוסי יעמדו סוגיות נוספות ,  ובראשן מצב מלחמת האזרחים בסוריה ופתרון בעיית הפנסיות של יוצאי ברית המועצות המתגוררים בישראל .  
הפגישה היום במוסקבה תהיה פגישתם הרביעית של נתניהו ופוטין בתוך תשעה חודשים .  הם נפגשו פעמיים בסוף 2015 ,  פעם אחת כאשר נתניהו הגיע לרוסיה ופעם נוספת כאשר נועדו בשולי ועידה בינלאומית שנערכה בפריז .  בהמשך הגיע נתניהו לביקור נוסף במוסקבה ,  בחודש אפריל האחרון ,  וזאת לאחר שגם הנשיא ראובן ריבלין פגש את פוטין כמה שבועות קודם לכן ,  ואף ביטל ביקור מתוכנן באוסטרליה לצורך כך .  ריבוי המפגשים הללו מעיד על החשיבות הרבה שישראל מייחסת לתיאום הדוק עם רוסיה בזירה הסורית ,  ובכלל להשפעה הגוברת של רוסיה במזרח התיכון .  
בניגוד לשני ביקוריו הקודמים ברוסיה ,  שהיו  " ביקורי בזק "  של שעות בודדות בלבד ,  הפעם נתניהו מתכנן לשהות ברוסיה יומיים וחצי .  בהודעה מטעם לשכת ראש הממשלה נכתב כי נתניהו ופוטין ידונו  " ביישום ההבנות שהושגו במהלך ביקורו של נתניהו במוסקבה בחודש אפריל ,  כמו גם בסוגיות אזוריות ,  בין השאר בהקשר של המאבק בטרור העולמי ,  המצב בסוריה ואופק התהליך המדיני בין ישראל לפלסטינים ".  
בנושא האחרון ,  רוסיה היא שותפה מרכזית לדוח של הרביעייה הבינלאומית  ( הקוורטט )  בנושא הקיפאון המדיני ,  אשר צפוי להתפרסם בקרוב ,  ומעורר דאגה בירושלים .  הדוח צפוי לכלול ביקורת חריפה על מדיניות ההתנחלויות של ישראל ולהטיל עליה חלק משמעותי מהאחריות לכישלון המאמצים לחידוש המשא ומתן בין הצדדים .  הנושא לא צוין בהודעה של לשכת ראש הממשלה ,  אך הוא בהחלט צפוי לעלות במהלך השיחות שיקיים נתניהו תוך כדי הביקור בבירה הרוסית .  
אמש נאם נתניהו בעצרת הממלכתית לציון יום ירושלים ,  והתייחס במהלך דבריו גם לנושא התהליך המדיני . " מדינת ישראל רוצה שלום .  אני רוצה שלום .  אני מעוניין לחדש את התהליך המדיני שתכליתו השגת שלום .  אבל כל תכתיב בינלאומי רק מרחיק את השלום ,  והוא רק מקשה עוד יותר את עורפ ? ם של הפלסטינים ומקצין את עמדותיהם ",  אמר .  נתניהו התייחס גם לביקורו הצפוי ברוסיה ואמר כי  " רוסיה היא מעצמה עולמית והיחסים בינינו לבינם הולכים ומתהדקים .  אני עמל על הידוק הקשר הזה והוא משרת אותנו ,  את הביטחון הלאומי שלנו בימים אלה ,  וגם מנע התנגשויות מיותרות ומסוכנות בגבולנו הצפוני ". 
בביקורו הקודם של נתניהו ברוסיה הוא דן עם פוטין בנושא רמת הגולן ,  לאחר שהצהיר כי ישראל תשמור את הרמה בשטחה לנצח .  נתניהו הודה בסיום הפגישה כי לפוטין יש עמדה אחרת בנושא הזה .  נתניהו לא צפוי להעלות את נושא הגולן בביקור הנוכחי ,  אך עשוי לדון עם פוטין בחשש של ישראל מפני העברת נשק רוסי מתקדם לידי איראן וחיזבאללה בלבנון .  
מעבר לנושאים המדיניים והביטחוניים ,  צפוי להיחתם במהלך הביקור הסכם בין המדינות בנושא משבר הפנסיות של עולי ברית המועצות לשעבר .  על ההסכם יחתמו השר זאב אלקין ,  שיתלווה לביקור ,  ושר הרווחה של רוסיה .  גם שר החקלאות אורי אריאל יצטרף לנתניהו במהלך הביקור ,  ועל פי ההודעה של לשכת ראש הממשלה ,  ידון עם מקבילו הרוסי בשיתוף הפעולה בין המדינות בתחום החקלאי .  כמו כן תצטרף לנסיעה רעייתו של ראש הממשלה ,  שרה נתניהו .  בין השאר ,  השניים יבקרו במוזיאון השריון במוסקבה ,  בו נמצא הטנק הישראלי מקרב סולטן יעקוב ,  שאותו הסכים לאחרונה הנשיא פוטין להשיב לישראל .
 במקביל ,  ראש הממשלה הגיב אמש לעובדה שהיועץ המשפטי לממשלה הורה לבדוק את עדותו של המיליונר הצרפתי ארנו מימרן ,  העומד למשפט בצרפת במסגרת פרשה פלילית חמורה שזכתה לכינוי  " עוקץ המאה ",  והעיד בשבועה בפני בית משפט בפריז כי העביר לנתניהו סכום של מיליון אירו .  מלשכת נתניהו נמסר כי  " מר נתניהו לא קיבל כל תרומה אסורה ממימרן .  כל טענה אחרת היא שקר .  מימרן תרם לפעילות ציבורית של נתניהו בתחילת שנות ה-2000 ,  כשמר נתניהו היה אזרח פרטי ולא מילא כל תפקיד פוליטי .  פעילות זו כללה הופעות בתקשורת ומסעות הסברה רבים בחו"ל לטובת מדינת ישראל ,  ונעשתה בהתאם לחוק .  מימרן עומד לדין על מעשה הונאה בהיקף של מאות מיליוני דולרים ,  ומנסה להסיט את תשומת הלב ממשפטו על ידי הונאה נוספת ".  

הזירה הסורית וסוגיית הפנסיות :  נתניהו ממריא הבוקר לביקור במוסקבה
ראש הממשלה ישהה ברוסיה זמן ארוך מהרגיל ,  יומיים וחצי ,  שבמהלכן ייפגש עם הנשיא פוטין זו הפעם הרביעית בתוך פחות משנה .  במוקד השיחות יעמדו מלחמת האזרחים בסוריה ופתרון בעיית הפנסיות של יוצאי ברית המועצות לשעבר המתגוררים בישראל

