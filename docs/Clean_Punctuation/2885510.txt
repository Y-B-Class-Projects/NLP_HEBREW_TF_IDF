גל הירש ,  פתח את סימני השאלה אודותיך
אמש התכנסה צמרת המשטרה בעבר ובהווה לכינוס חירום במטרה לסקל את מינוי של גל הירש לתפקיד מפכ"ל המשטרה ,  וחיצי הביקורת שמופנים נגדו הולכים ומתגברים .  מעיין פופלבסקי מייעצת לו מה עליו לעשות כדי לצלוח את המשבר
שלום גל ,  אנחנו לא מכירים אבל אני יכולה לשער שלא קל לך מול חיצי הביקורת שמופנים נגדך .  ממבט חיצוני על הסיטואציה שאתה נמצא בה כעת ,  הרשה לי לתת לך ייעוץ תקשורתי שאולי יעזור לך לצלוח את המשבר .  
אתה נכנס לארגון אולי הכי בעייתי שאפשר להעלות על הדעת .  הארגון הזה הוא בעל דימוי שלילי מרמת המוקדן ועד לצמרת הכס .  כמו כולם גם אתה שמעת על המחדלים המקוממים ,  פרשיות המין ושבעת הניצבים שפרשו בשל כך ,  פרשיות השחיתות בכיכובם של פינטו-ברכה ,  רונאל פישר וערן מלכה .  הרבה חומר שערורייתי סיפקתם לאחרונה .  כתבי המשטרה והפלילים לא נחו לרגע .  
בבואך לתפקיד תזכור את השיחה ההיא של שלושת הנערים החטופים למוקד 100 .  אנחנו ,  הציבור ,  זוכרים אותה כעוגמת נפש ולב מכווץ .  נונשלנטיות ואדישות הן לפעמים המענה הכי אכזרי לשיחת מצוקה .  לאחרונה ,  אתה בוודאי זוכר ,  הצטרף אירוע נוסף - הרצח במצעד הגאווה .  השוטרים שאתה עומד לפקד עליהם קיבלו התראה חמה על הרוצח ,  כולל הדפסת תמונתו למערך אבטחת האירוע .  התוצאה זכורה לכולנו ככשל רב מערכתי במניעת המעשה .  
הארגון שאתה נכנס אליו הוא ארגון חולה ,  מובס .  במצב שכזה נדרשת מכת חשמל ,  טלטלה חיצונית אמיתית שתהפוך סדרי בראשית ויש מי שמצא אותך כשליח לתפקיד הלא פשוט הזה .  תדע לך שמשטרת ישראל אינה חפה מטעויות .  על טעויות כאלה האזרח הקטן משלם ביוקר .  מי כמוך יודע על לשלם ביוקר ,  הרי גם אתה פליט של ארגון אחר ,  פרסונה נון גראטה בחוגים מסויימים .  
לכל המקטרגים שלך אתה מוזמן להגיד שלעשות סימפוזיון ותהלוכות מחאה מול מינוי חדש זה לא בדיוק דרך הפעולה המושכלת .  הם  ( אנשי המערכת בדימוס ובהווה )  אינם האנשים שיש בהם את התבונה לתת חוות דעת אינטליגנטית על המינוי שלך .  כי לכל אחד מהם יש טביעת אצבע פרטית משלו למצב הארגון הנוכחי .
 אז כמה יבדקו אותך לאחור ויחפשו בעברך ?  
האם איש ציבור כמוך שנפלט ממערכת אחת יכול להגיע עם כתר מלוכה למערכת אחרת ,  דומה לה בתכלית ?  התשובה שלי היא כן .  כי אין אדם שבקורות חייו לא נרשמו טעויות ,  ספקות ,  ובמקרה שלך גם מחדל שנרשם לחובתך בוועדת אלמוג והאחריות המבצעית שלך לחטיפת שני חיילי המילואים אודי גולדווסר ואלדד רגב ז"ל .  
כל המצקצקים אף פעם לא טעו ?  ברור שככל שעולים בסולם ההיררכיה אנשים רבים יותר תלויים בשיקול הדעת שלך וכל טעות קטנה שלך סוחפת אחריה גורל של אנשים רבים.וזה אכן קרה לך .
 העניין המהותי הוא אם האדם ,  במקרה הזה - אתה ,  עשה בדק בית .  וזאת אולי הנקודה החשובה ביותר בניהול המשבר שאתה מצוי בו ברגעים אלה :  האם נרשמה מצדך הפקת לקחים ? 
לא קל להיות אדם שנוי במחלוקת ולעמוד בלחץ ציבורי כזה כשניצבים בהווה ובדימוס פונים לרוה"מ ולשר גלעד ארדן ולמבקר המדינה כדי לבטל את המינוי שלך .  אבל תתייחס לזה כעוד משוכה שאתה צריך לעבור בדרך לתפקיד הנכסף ,  המובטח .  אתה אדם וורבלי ,  ערכי ,  יש שיגידו מלח הארץ .  קורות חייך מעידים על כישוריך ומספרים אודותיך .  
בשל כל היתרונות הללו ראוי היה אם היית מכנס מסיבת עיתונאים ועושה שימוש ציבורי ביכולות האלה לדבר ולנתח ולפרק סיטואציה ולעמוד בגילוי לב ודעת מול עיתונאים ומקטרגים .  תן את עצמך מול מיקרופון פתוח לכל שאלה עיתונאית ,  ויהיו שאלות לא קלות .  
תפתח את כל סימני השאלה אודותיך ותפרק אותם אחד לאחד .  
אם החברה המסחרית שלך עוסקת בעיניינים חשאיים שיש עליהם צנזורה אז תגיד את זה .  תן לנו נימוק מפורט ומסמכים והפניות לגורמים הרלוונטיים שיאשרו את תקינות החברה ,  שמעשיה כשרים .  תן לנו תשובות והלך מחשבות שלך על ועדת אלמוג שמצאה אותך אשם בחטיפת 2 חיילי המילואים אודי גולדווסר ואלדד רגב ז"ל ,  הרי בעקבות הוועדה עזבת את הצבא ,  זה לא דבר של מה בכך .
 אנחנו רוצים לשמוע אותך ,  להבין את הגרסה שלך לכל מה שמוטח בך וצמאים לכל פיסת מידע שתסדר לנו את מחשבות הכפירה אודותיך .  זאת הדרך שלך אל תפקיד המפכ"ל .  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

גל הירש ,  פתח את סימני השאלה אודותיך
אמש התכנסה צמרת המשטרה בעבר ובהווה לכינוס חירום במטרה לסקל את מינוי של גל הירש לתפקיד מפכ"ל המשטרה ,  וחיצי הביקורת שמופנים נגדו הולכים ומתגברים .  מעיין פופלבסקי מייעצת לו מה עליו לעשות כדי לצלוח את המשבר

