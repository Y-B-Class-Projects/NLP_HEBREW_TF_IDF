התקווה :  המטוסים הזרים יסייעו להשתלט על האש
שני מטוסי כיבוי גדולים שהגיעו מרוסיה מעוררים תקווה בקרב כוחות הכיבוי המחדשים את הלחימה באש .  מזכ"ל האו"ם לנתניהו :  נעזור בכל דרך אפשרית
 ( צילום :  לע"מ .  עריכה :  עידן גוראל ) 
באיזור רכס הכרמל מחדשים הבוקר  ( שבת )  את המאמצים לכיבוי שריפת הענק המשתוללת כבר שלושה ימים ,  בסיוע של מטוסי כיבוי שהגיעו לארץ ממדינות זרות .  במהלך הלילה התרכזו הכוחות במניעת התפשטות האש ובטיפול בלהבות שסיכנו ישובים .  כעת חוזרים שם למאמצי הכיבוי כאשר תקווה גדולה מעוררים שני מטוסי כיבוי גדולים ומסוק שנשלחו מרוסיה ,  ומסוגלים להכיל כמויות גדולות מאוד של חומרי כיבוי וחומרי דיכוי בעירה .
 רשף חזי לוי ,  דובר שירותי הכבאות בחיפה ,  העריך הבוקר כי כוחות הכיבוי הפועלים באזור הכרמל  " נמצאים באותו מצב שהשארנו את האש עם רדת החשיכה .  כעת אנו פותחים את הבוקר עם אותה טקטיקה בה נקטנו אתמול ,  של הרחקת האש מהאזורים הירוקים לאיזורים שכבר עלו באש ".  לוי אמר לקול ישראל כי  " אנחנו עדיין רחוקים מהשגת שליטה על האש ,  אבל אנחנו מתקדמים צעד אחרי צעד ועומדים בייעדים שהצבנו לעצמנו אתמול ואנחנו מרוצים מהתוצאה ". 
בשעות הקרובות ימריאו לאיזור השריפה מטוסים ישראלים ,  יחד עם מטוסים שהגיעו מטורקיה ,  יוון ,  קפריסין ובולגריה .  בנוסף אמור לנחות בארץ מטוס כיבוי שנשלח מצרפת .  בקול ישראל דווח ,  כי ארבעה מטוסי כיבוי ששלחה ספרד נאלצו לנחות בפאלמה דה מיורקה ,  בשל תנאי מזג האויר והם יגיעו לישראל רק בהמשך היום .
 אתמול הגיעו לישראל 20 כלי טיס זרים על מנת לסייע בהשתלטות על השריפה .  מסוקי ומטוסי הכיבוי הראשונים הגיעו מיוון ,  טורקיה ,  ספרד  ,  צרפת ,  אזרבייג'ן ,  ירדן ומצרים ,  זאת בשל פנייה מוקדמת של ראש הממשלה למספר מדינות בבקשה שיסייעו בטיפול בשריפה .  יוון שלחה ארבעה מטוסי כיבוי ,  קפריסין שלחה מטוס ומסוק כיבוי ,  רוסיה - שני מטוסים ומסוק ,  מצרים - שני מסוקים ,  איזרבייג'אן - שני מסוקים ,  ספרד - שני מטוסים ,  קרואטיה - מטוס אחד ,  צרפת - שני מטוסים ,  רומניה - מסוק ,  ובריטניה - שלושה מסוקים ,  ושני מטוסים מטורקיה .  כמו כן ,  ירדן ובולגריה הביעו נכונות לשלוח צוותי כיבוי .
 מזכ"ל האו"ם באן קי-מון שיגר הלילה איגרת לראש הממשלה בנימין נתניהו ,  בה הוא הביע צער עמוק על אובדן החיים ,  העקירה מבתים של תושבים והנזק לטבע ,  שגרמה השריפה בכרמל .  הוא כתב כי מדובר בטרגדיה נוראה ושלח את תנחומיו למשפחות ההרוגים .  לדבריו ,  הוא שואב השראה מהאומץ של כוחות ההצלה הישראלים ומהעזרה הבינלאומית שישראל קיבלה בתוך שעות ספורות מאז פרוץ השריפה .  הוא הוסיף ואמר כי האו"ם יהיה מוכן להושיט יד לעזרה לישראל בכל דרך אפשרית ,  באמצעות העברת סיוע נוסף מהמדינות החברות בו .  בקול ישראל דווח ,  כי שגריר ישראל באו"ם ראובן מירון צילצל למזכ"ל והביא את תודתו על האיגרת התמיכה .
 קודם לכן ,  נשיא ארצות הברית ברק אובמה שוחח עם נתניהו בטלפון ,  והבטיח לשלוח סיוע נוסף למאבק בשריפת הענק ,  שיכלול ציוד כוח אדם מאומן .  אובמה הביע את תנחומיו  " למשפחות ההרוגים ולכל עם ישראל "  וכן אמר כי הסיוע יועבר במהירות האפשרית .  השניים שוחחו במהלך טיסתו של הנשיא האמריקאי חזרה מעירק והדברים נמסרו מפי דובר המועצה האמריקאית לביטחון לאומי ,  בן רודס ,  השוהה עמו על המטוס .  נתניהו ואובמה סיכמו כי צוותי החירום של שתי המדינות ישארו בקשר מתמיד , " על מנת לוודא שלישראל תהיה את תמיכתה מלאה של ארצות הברית בהתמודדות עם הטרגדיה הנוראית הזו ". 
הפנטגון ,  יחד עם הסוכנות האמריקאית לפיתוח בינלאומי ,  הקציבו לישראל משלוחי חומרים מעכבי בערה וכן כלים נוספים לכיבוי אש .  המשלוחים צפויים להתחיל להגיע החל מהבוקר .  בנוסף ,  ארצות הברית שולחת צוות מומחים המונה שלושה אנשים מסוכנות החירום של רשות היערות במדינה ,  הצפויים להגיע ארצה בזמן הקרוב .
 
התקווה :  המטוסים הזרים יסייעו להשתלט על האש
שני מטוסי כיבוי גדולים שהגיעו מרוסיה מעוררים תקווה בקרב כוחות הכיבוי המחדשים את הלחימה באש .  מזכ"ל האו"ם לנתניהו :  נעזור בכל דרך אפשרית

