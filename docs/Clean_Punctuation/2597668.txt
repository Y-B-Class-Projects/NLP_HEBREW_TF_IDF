האחיות מפגינות מול משרד האוצר : " לא נישבר "
 מאות מפגינים בירושלים קוראים לראש הממשלה להביא לסיום סכסוך העבודה ,  ביומה ה-15 של השביתה . " העם דורש כסף לבריאות ",  זעקו .  משרד האוצר הודיע כי המשא ומתן יחודש בצהריים
מאות אחיות מפגינות היום  ( שני )  מול משרד האוצר בירושלים ,  ביומו ה-15 של שביתתן . " מתייחסים אלינו כמו למכוניות ;  קודם שוטפים ואחר כך מסבנים .  לא נישבר ",  זעקו המפגינים ,  שקראו לראש הממשלה : " ביבי תתעורר ,  האחיות שוות יותר "  ו-"העם דורש כסף לבריאות ".  מוקדם יותר הבוקר הודיע משרד האוצר לבית הדין הארצי לעבודה המשא ומתן עם האחיות יחודש בשעה 14:00 ,  וכי אין בכוונת המשרד לערער על ההכרעה שלא להוציא להן צווי מניעה .  אתמול הסתיימה ללא תוצאות הפגישה בין נציגי האוצר והסתדרות האחיות ,  שממשיכות לעבוד במתכונת שבת .  
יו"ר מפלגת העבודה ,  שלי יחימוביץ' ,  תקפה היום את מה שכינתה  " התעלמותו של נתניהו מהאחיות ",  ואמרה כי זה דפוס מוכר אצלו בכל הנוגע למאבקי עובדים . " גם לפני כשנה וחצי ,  בשביתת הרופאים האחרונה ,  החל נתניהו להקשיב לרופאים רק אחרי שיו"ר הסתדרות הרופאים ,  ד"ר ליאוניד אידלמן ,  פתח בשביתת רעב והחל מתוך ייאוש לצעוד לירושלים ",  אמרה יחימוביץ' . " רק אז נאות להביט בעיניהם של החולים ושל הרופאים ונכנס לתמונה ".  יחימוביץ' קראה לראש הממשלה לדון עם האחיות מיד .  
שביתת האחיות נמשכת גם היום לאחר שטרם נמצא פתרון לסוגיות העקרוניות במשא ומתן ,  והפערים מול האוצר נותרו גדולים .  השביתה כוללת היום גם את שרותי בריאות כללית ,  שהוחרגו ממנה בימים האחרונים .  לאחר הדיון בבית הדין לעבודה ,  אמרה יו"ר הסתדרות האחיות ,  אילנה כהן ,  כי  " לא רק שאין התקדמות במשא ומתן - מבחינת האחיות יש נסיגה .  במקום לפתור את המחסור הקשה באחיות ואת העומס הכבד שהן נוטלות על כתפיהן ,  בעקבות המחסור מבקש האוצר להעמיס עליהן עוד שעות נוספות ומשמרות ".  לדבריה , " אין פלא שהוא פונה פעם אחר פעם לצווי מניעה כי בתפיסתו הוא רואה עבדים ולא עובדים במערכת הבריאות .  לא ניתן להעמיס על האחיות ,שממילא קורסות תחת הנטל ,  עוד עבודה נוספות ".  
אמש נפגשו שוב נציגי הצדדים בלשכת נשיאת בית הדין לעבודה ,  השופטת נילי ארד ,  לפגישת עדכון .  בתום הפגישה הוחלט כי משרד האוצר יודיע בבוקר לבית הדין האם המשא ומתן יימשך או שהמדינה תבקש מנשיאת בית הדין לדון בערעור על אי הוצאת צווי מניעה לאחיות . " הצעתנו כוללת העלאת שכר משמעותית לכלל האחיות וכן תוספות ייחודיות לעידוד אחיות להיכנס למקצוע ולמניעת נטישתו ",  אמר הממונה על השכר באוצר ,  קובי אמסלם .  
יו"ר הסתדרות האחיות אמרה לאחר הפגישה הנוספת כי המרצע יצא מן השק . " כל רצונו של האוצר היה ונותר לכפות בכוח על האחיות לעבוד תחת צווי מניעה מבלי לתת פתרון אמיתי למשבר החריף של המחסור באחיות ",  ציינה כהן , " אנו נעננו ברצון ומתוך אחריות לבקשת נשיאת בית הדין הארצי לעבודה נילי ארד להמשיך במשא ומתן עד שייצא עשן לבן ,  בעוד האוצר סירב להמשיך ולהידבר ודרש להוציא לאחיות צווי מניעה .  מי שחושב שניתן לכפות על האחיות לבצע עבודתן המסורה עם חולים רק יוביל לקריסת מערכות ".  

האחיות מפגינות מול משרד האוצר : " לא נישבר "
 מאות מפגינים בירושלים קוראים לראש הממשלה להביא לסיום סכסוך העבודה ,  ביומה ה-15 של השביתה . " העם דורש כסף לבריאות ",  זעקו .  משרד האוצר הודיע כי המשא ומתן יחודש בצהריים

