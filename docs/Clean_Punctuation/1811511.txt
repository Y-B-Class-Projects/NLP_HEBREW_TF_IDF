שנתיים לממשלה - תעודת חצי
בדרך כלל שואפים מדינאים להגיע לשלטון כדי למנוע מהלכים או כדי להוביל שינוי .  השאלה שאותה שואלים רבים ,  במלאות שנתיים לכהונת ממשלת נתניהו ,  היא מה המטרה ?  האם יש משהו שבוער בליבה ?  לפני שנתיים נדמה היה שאירן היא הנושא החשוב ביותר לנתניהו ,  אך האומנם ניתן לומר היום שזה הנושא החשוב על סדר יומה ?  שהיא עשתה דברים שממשלות אחרות לא עשו ? 
פוליטית ,  רשאי נתניהו להביט אחורה בסיפוק .  הסקרים מעניקים לו 3-2 מנדטים מעבר למה שהעניק לו הציבור ב-2009 .  הסקרים מאפשרים לו להקים שוב ממשלת ימין .
 נתניהו ידע להרכיב קואליציה שהתאימה לגישתו ,  ובעיקר הוכיח יכולת לשמר אותה ,  להתכופף ,  להתפשר ,  מתוך ידיעה שהתעקשות מיותרת עלולה להשאיר אותו ללא תמיכה .
 מבחינה כלכלית ,  הכל בסדר .  ישראל צומחת ,  הכלכלה יציבה .  הציבור אופטימי ,  והעובדה שהפערים בחברה מעמיקים אינה גורמת לרוב מי שמשלמים את המחיר לערוק למחנה הנגדי .
 זה שנים שהימין יודע שגם כשממשלותיו פוגעות בשכבות החלשות ,  הן יכולות לסמוך על כך שביום הבוחר ימשיכו החלשים להצביע עבורן .  זה נכון גם ברוב מדינות העולם .
 הברית הימנית-חרדית הכרחית .  בלעדיה לא תהיה לממשלת הימין רוב אידיאולוגי .  חלק ממנהיגי הימין בולעים את הגלולה המרה ,  וחלקם רואים בכך הכרח בל יגונה .  שום שינוי של ממש לא התרחש בנושא שילוב בחורי הישיבה ,  שמספרם גדל ,  במשק וודאי שלא בצה"ל .  ההקצאה לעולם החרדי נמשכת ,  ומבטיחה את גידולו ואת עקשנותו שלא לבוא בקהלנו .
 שנתיים אלו מתאפיינות גם בחקיקה לאומנית קיצונית .  גם אם חקיקה זו לא נוחה לנתניהו ,  הוא אינו נותן לכך ביטוי .
 בידוד ישראל בעולם הוא השינוי המשמעותי שחל בשנתיים האחרונות .  מבצע עופרת יצוקה ,  שהתקיים בימי אולמרט ,  הציב בפני ממשלת נתניהו אתגר מדיני שהיא לא עמדה בו .
 למרות הדיבורים האמריקאיים על יחסים מצוינים ,  אפשר לומר בביטחון שהיחסים מזמן לא היו גרועים כל כך .  אובמה רואה באבו מאזן ובפיאד קרובים לתפיסתו ,  ואילו ליברמן וישי מייצגים תפיסה הרחוקה ממנו ת"ק פרסה .  בצר לו פונה נתניהו לרפובליקאים ,  שמניצחונם בבית הנבחרים שאב עידוד רב .  כך ,  בעיני הממשל הנוכחי מזוהה ממשלת ישראל עם יריביו מבית .  זהו עימות המסכן את האינטרסים החשובים לישראל .
 הממשל לא מבין לאן מנסה נתניהו להוביל את המהלך המדיני .  הוא מאבד את סבלנותו באשר להתחמקותו מהצגת תוכנית .  הממשל לא ציפה להתנגדות נתניהו להקפאה ,  והגיע למסקנה שהוא אינו מוכן לשלם את מחירו ההכרחי של השלום .  לא בגלל שותפיו הקואליציוניים ,  אלא בגללו .
 כאשר ישראל מוחרמת ביותר ויותר מקומות בעולם ,  כאשר קצינים ופוליטיקאים חוששים ממעצר ברחבי העולם ,  כאשר ישראלים אינם יכולים להופיע בקמפוסים בארה"ב - חייב נתניהו לשאול את עצמו איך כל זה קרה .
 תעודת המחצית של הממשלה אינה מונוטונית .  הציון בפוליטיקת התחזוקה גבוה מאוד .  הציון בכלכלה טוב .  הציון בחברה רע .  הציון בזכויות האדם קטסטרופלי .  הציון בתחום המדיני גרוע ביותר .  אבל הציון הגרוע ביותר נוגע לכך ששנתיים לאחר הקמת הממשלה אין לנו מושג מה היא רוצה .
 
שנתיים לממשלה - תעודת חצי
nan
