בעיתוי הגרוע ביותר :  דוח המבקר על צוק איתן מאיים לטלטל את הממשלה 
" מקורבי נתניהו "  ניסו אמנם לטעון כי הדוח ,  שמצביע על כשלים בניהול המבצע הצבאי ועולה לכותרות במקביל להסלמה בדרום ,  לא גרוע כפי שדווח - אך אחד המשתתפים בקבינט הדגיש כי  " כולם הרגישו את המתיחות ".  ראש הממשלה ויעלון צפויים להיפגע ,  ומי שבחר אז להתעמת איתם ירוויח
 ( ליברמן : " תגובת נתניהו נגד מבקר המדינה - הפוסל במומו פוסל ",  אתמול )  
דוח מבקר המדינה בנושא מבצע  " צוק איתן "  מרחף מעל הממשלה הנוכחית כמו בלון תצפית של צה"ל מעל רצועת עזה .  ההדלפות שהחלו לצאת מהדוח בשבוע שעבר לא היו במוקד הדיון בישיבת הקבינט המדיני-ביטחוני שנערכה ביום שישי בבוקר ,  אבל לדברי אחד המשתתפים בישיבה , " כולם מרגישים את המתיחות שהעניין הזה מכניס לתוך החדר ".  
העיתוי לא יכול היה להיות גרוע יותר :  בשעה שהקבינט צריך לדון במשבר חדש שהולך וצובר תאוצה בגבול הרצועה ,  מוצאים את עצמם ראש הממשלה בנימין נתניהו ,  שר הביטחון משה יעלון וגם השר נפתלי בנט ,  שבמבצע הקודם התעמת ללא הרף עם שניהם ,  עוסקים דווקא בלקחים של המלחמה הקודמת .  השר יואב גלנט אמר אמש בריאיון לערוץ 10 שהדוח לא הוזכר בישיבת הקבינט כלל ,  אבל לא היה בכך צורך :  תגובותיהם של נתניהו ויעלון  ( בשם  " מקורבים ")  הופיעו משעות הערב בכל הכותרות הראשיות .  
עוד בוואלה !  NEWS :  היועץ הבכיר של אובמה חושף :  כך  " מכרנו "  את הסכם הגרעין לעולם"בריונות ":  קבלן הסיר מצבה מקברה של ניצולת שואה - ללא ידיעת המשפחהמחקר השינה הגדול מצא :  מי ישן יותר - גברים או נשים ?  
התגובות מצד מקורביו של נתניהו עברו כמה תהליכים ב-24 השעות שבמהלכן החלו לצאת פרטים מהדוח ,  תחילה בעיתון  " הארץ "  ואחר כך בערוץ 2 .  בשלב הראשון ,  הם עלו להתקפה נגד המבקר ,  השופט בדימוס יוסף שפירא ,  הגדירו אותו  " לא רציני "  והאשימו אותו במניעים פוליטיים .  חלפו כ-12 שעות ,  ופתאום הוצגה גרסה אחרת :  הדוח למעשה אינו גרוע כפי שפורסם בתקשורת ,  וחלק מההאשמות שצוטטו מתוכו כלפי ראש הממשלה  " לא מדויקות ".  
הציבור נשאר עם השאלה הבאה :  אם הדוח כל כך לא רציני ,  והמבקר מונע מרצון לרדוף את ראש הממשלה - טענה שמעלה גיחוך אפילו בקרב שרים וחברי כנסת מהליכוד ,  אז למה היה חשוב להבהיר שלמעשה הוא לא כל כך גרוע כפי שפורסם ?  ייתכן שבינתיים ,  אחרי קריאה מדוקדקת יותר של המסמכים ,  הגיעו בסביבת נתניהו למסקנה שראש הממשלה אמנם ייפגע ממנו ,  אבל לא יספוג את הנזק הכבד ביותר .  אם נאמין לתדרוך השני ולא לראשון ,  זה סימן שצריך להדאיג דווקא את שר הביטחון יעלון והרמטכ"ל לשעבר בני גנץ .  
בתגובה העדכנית הופיעה גם התייחסות ל"חברי קבינט לשעבר ",  החברים כיום באופוזיציה ,  שאחראים כביכול להדלפת הממצאים החמורים בדוח .  הרמיזה כוונה בעיקר כלפי שר החוץ לשעבר ,  אביגדור ליברמן ,  שבמהלך המבצע התקוטט ללא הרף עם נתניהו ויעלון ,  תוך השמעת קריאות פומביות לכבוש את רצועת עזה ולהפיל את שלטון חמאס .  אבל גם אם הטענה הזו נכונה ,  ליברמן הוא בוודאי לא החבר היחיד בקבינט הקודם שהדוח עשוי לשרת את מהלכיו הפוליטיים .  אותו הדבר נכון גם לגבי בנט ,  שהביע ביקורת חריפה לא פחות במהלך המבצע - וכיום עדיין חבר בקבינט של נתניהו ,  אם כי זה איים לאחרונה לפטר אותו במהלך אחד הדיונים .  
גם היחסים בין נתניהו ליעלון ,  שבממשלה הקודמת וגם בחודשים הראשונים של זו הנוכחית נראו כאי של יציבות בהשוואה לקרקס המתנהל סביבם ,  עשויים להיפגע מעבודת המבקר .  בעת האחרונה ראינו יותר ויותר מקרים שבהם ראש הממשלה ושר הביטחון נוקטים בעמדות מנוגדות .  כך למשל קרה בפרשת החייל היורה בחברון .  ראש הממשלה התקשר לתמוך במשפחת החייל אלאור אזריה ,  ואילו שר הביטחון תקף את המפגינים למענו במילים כמו  " דאעש "  ו"פלנגות ".  גם סביב הדברים שאמר סגן הרמטכ"ל יאיר גולן באו לביטוי עמדות מנוגדות :  בעוד יעלון החליט להעניק גיבוי לאלוף גולן ,  נתניהו דרש ממנו להתנצל .  
עוד מוקדם לומר אם יש בדוח משהו שעלול לתקוע טריז של ממש בין ראש הממשלה לשר הביטחון .  שרים בקבינט התלוננו לכל אורך  " צוק איתן "  שהפורום הביטחוני הזה הפך בפועל לחותמת גומי ,  ושאת המבצע ניהלו שלושה אנשים - נתניהו ,  יעלון והרמטכ"ל גנץ .  
הנרטיב הזה מטיל את האחריות על שלושתם במשותף ,  אבל עדיין נשאלת השאלה על מי יותר ועל מי פחות .  זו שאלה שמגבירה כעת את המתיחות סביב שולחן הממשלה ,  ועשויה להביא לתוצאות בלתי צפויות עבור כל המעורבים .  

בעיתוי הגרוע ביותר :  דוח המבקר על צוק איתן מאיים לטלטל את הממשלה 
" מקורבי נתניהו "  ניסו אמנם לטעון כי הדוח ,  שמצביע על כשלים בניהול המבצע הצבאי ועולה לכותרות במקביל להסלמה בדרום ,  לא גרוע כפי שדווח - אך אחד המשתתפים בקבינט הדגיש כי  " כולם הרגישו את המתיחות ".  ראש הממשלה ויעלון צפויים להיפגע ,  ומי שבחר אז להתעמת איתם ירוויח

