בדרך לניו יורק ,  עוצרים בסוכה של כץ
בעוד הוא עסוק בהכנות לעצרת האו"ם ובניסיונות לשכנע את העולם שרוחאני הוא אחמדינג'אד עם טורבן ,  צמחה לנתניהו אופוזיציה חוצת מפלגות מימין .  מוטב שלא יתייחס אליה בביטול 
" אמריקה "  הוא אחד השירים המפורסמים של סיימון וגרפונקל ,  המתאר מסע זוגי רומנטי ברחבי היבשת . " בואי נאהב ואת כל מה שיש לי אתן לך/ את תרמילי ואת כל מה שבו/ קנינו עוגת פירות וקופסת סיגריות/ יצאנו לחפש את אמריקה ",  תרגם את זה יפה אהוד מנור .  לפני כשבוע שמה השרה הממונה על המשא ומתן עם הפלסטינים ,  ציפי לבני ,  את השיר בעמוד הפייסבוק שלה . " במוצאי החג טסה לאמריקה .  קצת חופש ,  הרבה עבודה .  אעדכן משם .  חג שמח ",  הוסיפה .  נכון לשעת כתיבת השורות הללו לא הגיע שום עדכון מאמריקה מטעם השרה .  מה שסביר להניח שכן הגיע זה עדכון מהארץ לאמריקה .  ובכל הנוגע לתיק שעליו מופקדת לבני ,  הבשורות רחוקות מאוד מטיול רומנטי עם קופסת סיגריות ועוגת פירות .  
רצח החייל תומר חזן בשבת האחרונה והרג החייל גל קובי ביום ראשון בחברון עורר מרבצם במערכת הפוליטית שדים ימניים שנסגרו בבקבוק מאז השבעת הממשלה .  אמנם כבר ביום שישי ,  לפני מות שני החיילים ,  פרסמו ח"כים וסגני שרים קריאה לראש הממשלה בנימין נתניהו שלא לעשות ויתורים מדיניים ,  אבל ביום ראשון ושני השבוע העלו בימין הילוך .
 מבחינה מדינית קשה להבין את ההיגיון במכתבים שקראו לנתניהו לעצור את שחרור האסירים במסגרת ההבנות שאפשרו את חידוש המו"מ .  נתניהו עסוק בימים אלה מבוקר עד ערב בהכנות לקראת נסיעתו ביום ראשון לארצות הברית .  המשימה שנטל על עצמו - לשכנע את העולם שנשיא איראן החדש ,  חסן רוחאני ,  ממש לא נושא בפיו עלה של זית - אינה פשוטה כלל ועיקר .  לא בטוח שלוח מחיק וטוש יעזרו הפעם על דוכן הנואמים באו"ם .  גם בשיחתו עם נשיא ארצות הברית ,  ברק אובמה ,  זה יהיה מורכב .  הנשיא הדגים בשבועות האחרונים עד כמה הוא אינו שש אלי קרב .  אז אולי הקשר בין השניים יותר טוב מאז ביקורו האחרון של הנשיא האמריקני בישראל ,  אבל נתניהו כבר הוכיח - לטובה ולרעה - שאותו פחות מעניינת החיבה והסמול טוק עם אובמה .  הוא רוצה פעולות .  ואת זה לא יהיה לו קל לקבל .  
עכשיו בואו נעשה תרגיל קטן .  נאמר שנתניהו שועה להצעותיהם של נפתלי בנט ,  ישראל כץ ,  עוזי לנדאו וחבריהם ומקפיא את שחרור המחבלים .  במה יעדיפו לעסוק בעצרת האו"ם ,  במקלות שישראל תוקעת בגלגלי התהליך המדיני ,  או בניסיונות השכנוע של ראש הממשלה הישראלי שרוחאני הוא אחמדינג'אד עם טורבן ?  מה יענה נתניהו ,  כשאובמה ושאר המנהיגים שאותם יפגוש יטענו בפניו שרעשי הרקע עם הפלסטינים מפריעים להם לגבש קואליציה שמתעקשת לבחון את רוחאני במעשים ולא במילים ?  הנה ,  רק אתמול כרך אובמה בנאומו בין שני הדברים ,  כשטען שארה"ב תתמקד בעתיד הקרוב בתכנית הגרעין של איראן ובסכסוך הישראלי-פלסטיני .  לנתניהו חשובה מאוד העמידה מול הטרור .  הוא גם סבור שיש משמעות לפעולות סמליות כנגד רצח ישראלים ,  ולכן הודיע על יישוב בית המכפלה .  אבל בעיניו הנושא האיראני היה ונשאר ראשון במעלה .  והוא לא מתכוון לתת לאף אחד תירוץ לעבור לדבר על משהו אחר .  בטרור - אגב ,  מאז תחילת 2013 נהרגו שלושה ישראלים מפעולות טרור ,  כולל שני החיילים - הוא יטפל במקום ובזמן שימצא לנכון .  
ועם כל זאת ,  נתניהו יעשה טעות פוליטית אם יתעלם מהאופוזיציה שקמה לו מימין .  אמנם השרים הבכירים שנמצאים בקבוצה הזו הם נפתלי בנט וישראל כץ ,  שניים שהיחסים האישיים שלו איתם הם עניין רגיש ,  אבל מוטב לו שלא לייחס את המכתבים ,  ההצהרות וההודעות לעיתונות לגחמות פוליטיות מקומיות .  גם ח"כים שמקורבים אליו ,  כמו אופיר אקוניס ויריב לוין ,  חתמו בלב שלם על המכתבים .  האחרון אף הגדיל ואמר למזל מועלם שאם ראש הממשלה יגיע להסכם עם הפלסטינים ,  הוא לא יוכל להמשיך בתפקידו כי יאבד את בסיס כוחו בליכוד .  והוא ,  כזכור ,  יו"ר הקואליציה של נתניהו .
 בכירים בליכוד מציינים את הימים האחרונים כהידרדרות נוספת במצבו הפוליטי של נתניהו בימין .  מה שהתחיל בקמפיין הבחירות החיוור ,  המשיך בתוצאות הפושרות ונמשך בתולדות המו"מ הקואליציוני ,  הגיע עכשיו לנקודת רתיחה נוספת .  אבל הפעם כבר לא מדובר בשר או ח"כ מתוסכל ,  אלא בעניין אידאולוגי .  שלא לציטוט הם מאוכזבים קשות מראש הממשלה ומתקשים להזדהות עם פעילותו המדינית .
 בואו לא נהיה יותר מדי תמימים ונאיבים ,  העניינים הפרסונליים חיים ובועטים גם עכשיו .  אבל לא רק .  בכנסת הזו יש קבוצת ח"כים ימנית המונה כמה עשרות ,  וסבורה באמת ובתמים שכל משחקי המו"מ עם הפלסטינים זה בזבוז זמן אחד גדול .  אז לא אכפת להם שציפי לבני מכלה את ימיה בפגישות עם עמיתיה מהרשות .  גם על שחרור האסירים הם עוד איכשהו עברו לסדר היום .  אבל כשדם יהודי נשפך מבחינתם זה קו אדום .  ובמלחמה כמו במלחמה .  עכשיו אנחנו בשיא החגים ,  כשהמערכת הפוליטית נמצאת בתרדמה עמוקה .  אבל תארו לעצמכם מה היה קורה אם היינו כבר בתוך מושב החורף .  בכנסת עולה החוק לשוויון בנטל ,  בבת עינו של השותפה הבכירה ,  יש עתיד .  חברי כנסת מהימין מודיעים לראש הממשלה שכל עוד שחרור האסירים על הפרק הם רואים עצמם משוחררים מהמשמעת הקואליציונית .  ומה אז ?  לאן ממשיכים מכאן ?  
זה בגזרת הכנסת .  עכשיו בואו נדבר על הזירה הפנים-ליכודית .  בראש מוסדות המפלגה עומדים ישראל כץ ,  זאב אלקין ודני דנון .  מאז שנבחרו לתפקידיהם שמרו השלושה על פרופיל נמוך בכל הנוגע למפלגה .  אבל מה יקרה עכשיו אם דנון יחליט לכנס דיון אידאולוגי ?  איך נתניהו ייצא ממנו ?  לפי רוח הדברים בקרב ההמון שגדש השבוע את הסוכה של כץ ,  מצבו לא יהיה מזהיר .  וזה עוד לפני שהזכרנו את האיחוד עם ישראל ביתנו ,  שלא ברור אם ייצא אל הפועל ואם כן ,  אם יימצאו לו מספיק אצבעות .
 זה לא הספד .  בדעת הקהל מצבו של ראש הממשלה טוב יותר מזה שהיה בעת הקמת הממשלה .  הירידה בפופולריות של יאיר לפיד ,  שלרגעים נדמה למשיח ,  מיצבה את נתניהו גבוה מעל כולם בשאלת ההתאמה לראשות הממשלה .  נתניהו מספיק חזק ומנוסה .  לימינו  ( או לשמאלו ?  )  נמצא גם משולש הכוחות סער-ארדן-שלום .  על אף שלפחות חלק מהם נטועים עמוק בימין ,  הם העדיפו להחריש לעת עתה ולהעניק לו בשתיקתם את מלוא הגיבוי .  אם יפעלו כגוש אחד זה כוח משמעותי בתוך המפלגה .  אבל גם בצד השני לא יושבים קוטלי קנים .  עוד עלולה להתפתח פה מלחמת כל בכל .
 למן הקמתה של הממשלה בקדנציה הקודמת נתניהו לא שקט על שמריו הפוליטיים .  הוא ניסה לפלג את קדימה ,  יצר קואליציות ,  ליטף מפה ואיים משם .  משהו מהפעלתנות הזו קהה בחצי השנה האחרונה .  יש כאלה שמריחים את החולשה הזו .  אם נתניהו לא רוצה לתת להם לעשות הון פוליטי על חשבונו - והוא לא - מוטב לו שיחזיר מלחמה .
 פוסט פוליטי - טורים נוספיםמה הקשר בין אובמה לגיוס החרדים ? הילדים החורגים של נתניהו איכשהו התחברוחבל על הזמן שלך ,  אדוני ראש הממשלה 

בדרך לניו יורק ,  עוצרים בסוכה של כץ
בעוד הוא עסוק בהכנות לעצרת האו"ם ובניסיונות לשכנע את העולם שרוחאני הוא אחמדינג'אד עם טורבן ,  צמחה לנתניהו אופוזיציה חוצת מפלגות מימין .  מוטב שלא יתייחס אליה בביטול

