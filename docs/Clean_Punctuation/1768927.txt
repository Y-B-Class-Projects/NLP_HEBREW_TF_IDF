 " הצעת גיוס החרדים - מזיקה וריקה מתוכן "
 במכתב לרה"מ ,  הסביר יו"ר הצוות לבחינת יישום חוק טל ,  ח"כ פלסנר ,  כי אין בהצעת הממשלה לגיוס חרדים שינוי של ממש ,  והיא עתידה לפגוע במודל  " צבא העם ".   " היא נועדה לרצות את בג"ץ ",  כתב 
" בהצעה של הממשלה יש אמנם מספר עקרונות ראויים ,  ואולם מקריאה מדוקדקת של ההצעה נראה כי היא נועדה לרצות את בג"ץ ,  ולא לפתור את הבעיות ולחולל שינוי של ממש "   כך כתב הערב  ( חמישי )  יו"ר הצוות לבחינת יישום חוק טל של ועדת החוץ והביטחון ,  ח"כ יוחנן פלסנר  ( קדימה )  לראש הממשלה בנימין נתניהו .
 על פי הצעת ההחלטה שתובא להצבעה בממשלה ביום ראשון הקרוב ,  בשנת 2011 יגויסו 2,400 מתגייסים חרדים שחל עלייהם צו דחיית גיוס מכוח חוק טל .  מחציתם יגויסו לצבא ומחציתם יגויסו לשירות אזרחי .  מאז ועד 2015 ,  מספר המתגייסים יעלה ב-600 כל שנה ,  כך שבשנת 2015 יגויסו 4,800 חרדים - מחציתם לצבא ומחציתם לשירות אזרחי .  ההצעה קובעת עוד ,  כי משרדי התמ"ת ,  האוצר והמדע יגבשו עד לחודש אפריל 2011 תוכנית סיוע לחרדים המשרתים בצה"ל ובשירות האזרחי להשתלב בתעסוקה עם תום שירותם .  פלסנר ,  שבשנה וחצי האחרונות טיפל לעומק בנושא ,  הוסיף וכתב לנתניהו ,  כי  " ההצעה אינה נותנת מענה אמיתי לבעיות הקיימות ,  ספק אם תספק תשובות אמיתיות לבית המשפט העליון ,  שעתיד לדון בעתירות בנושא בחודש ינואר הקרוב .  חמור מכך ,  ההצעה עלולה להביא להמשך הכרסום במודל צבא העם ,  ואופתע אם שר הביטחון והרמטכ"ל יסמכו ידיהם עליה .  אישורה של ההצעה ,  כלשונה בעת הזו יהיה צעד נמהר ,  ועל כן אני קורא לכם שלא להביא אותה לאישור הממשלה ביום ראשון הקרוב ".  פלסנר כתב עוד ,  כי  " יש גם טעם לפגם בכך שהממשלה לא מצאה לנכון להציג את ההצעה בפני הכנסת ,  ובפרט בפני ועדת החוץ והביטחון שהקדישה עשרות דיונים לסוגיה במהלך השנה וחצי האחרונות ,  אך כן ידעה להפיץ את נוסח ההצעה לשרים ולאמצעי התקשורת באישון לילה ". 
בעוד שהממשלה תאשר גיוס של 2,400 חרדים בשנת 2011 ,  מחציתם לשירות צבאי ומחציתם לשירות אזרחי ,  קבע פלסנר ,  כי כבר השנה עומד מספר הגברים בוגרי מערכת החינוך החרדית על למעלה מ-7,000 .  היעד שנקבע לגיוס בשנת 2015 הוא 2,400 תלמידי ישיבות ,  כלומר מעט יותר משליש מכך .  לפי הנתונים שהוצגו לצוות הבחינה ,  בשנת 2020 יעמוד מספר הגברים בוגרי מערכת החינוך החרדית על כ-13 אלף ,  ש-65% מהם הם כ-8,500 .  לדבריו , " גם לכך יש להיערך ".   פלסנר התייחס על ההיערכות לגידול באוכלוסייה החרדית וכתב ,  כי  " על הצעת ההחלטה לקבוע במפורש כי הרחבת מעגל המתגייסים צריכה להיות מקרב קבוצות הגילאים 18 עד 21  ( שירות מלא )  ו-22 עד 26 ,  להגיע ליעד מתגייסים של כ- 4,000 ,  לקבוע יעדים ברורים לקבוצות גילאים אלה ,  ולהורות לצה"ל לעשות את כל הדרוש לשם יישומם ".   בנוסף ,  פלסנר לא השתכנע מאיכות השירות האזרחי ,  למרות שמדובר ,  לפחות בחלק מהמקרים ,  בשירות בגופי ביטחון והצלה כגון מגן דוד אדום ושירות בתי הסוהר . " ההצעה ריקה מתוכן ",  קבע . " ראשית ,  אין בה כל חידוש .  כבר בשנת 2001 הציעה ועדה בראשות השופט צבי טל ,  להנהיג שירות אזרחי במקומות אלה .  יתרה מכך ,  בשנים האחרונות הוקצו מאות תקנים במשטרת ישראל ,  בשירות בתי הסוהר ובמגן דוד אדום ,  ואולם בכל זאת אחוז איוש התקנים זניח עד אפסי ",  כתב .  בהצעת ההחלטה שתובא לאישור הממשלה יש שינוי במדיניות הפטור לבחורי ישיבה .  כך למשל ,  נשואים ללא ילדים בגילאי 22-23 יופנו לשירות אזרחי ביטחוני במקום לשירות צבאי .  לדברי פלסנר , " שינוי מדיניות הפטור בטרם ניתן מענה לבעיות הקיימות ,  הן בשירות הצבאי והן בשירות האזרחי ,  רק תזיק ,  ותפגע במודל צבא העם .  ההצעה יוצרת תמריץ שלילי לשירות צבאי ,  בין אם באמצעות העדפת השירות האזרחי ,  ובין אם באמצעות העדפת ההמתנה בלימודים בישיבה לגיל הפטור ".   לסיכום ,  כתב פלסנר ,  כי  " בטרם העלאת ההצעה לממשלה אנו מבקשים שיתקיים דיון במסגרת וועדת החוץ והביטחון שצברה ניסיון רב והיכרות מעמיקה בנושא לפני קבלת החלטה ,  זאת בייחוד לאור העובדה כי יו"ר הוועדה הנכנס קבע כי אחד מיעדי הוועדה הינו טיפול בפגיעת מודל 'צבא העם' ,  יחסי צבא חברה בישראל והשירות האזרחי ".  

" הצעת גיוס החרדים - מזיקה וריקה מתוכן "
 במכתב לרה"מ ,  הסביר יו"ר הצוות לבחינת יישום חוק טל ,  ח"כ פלסנר ,  כי אין בהצעת הממשלה לגיוס חרדים שינוי של ממש ,  והיא עתידה לפגוע במודל  " צבא העם ".   " היא נועדה לרצות את בג"ץ ",  כתב

