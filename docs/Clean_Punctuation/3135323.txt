 " על נוני מוזס לוותר על סמכויותיו כעורך אחראי "
 הפרשן הבכיר של  " ידיעות אחרונות "  נחום ברנע קרא הבוקר להשעות את המו"ל מוזס מעבודתו עד לתום ההליכים .  מוזס עצמו ,  הגיב להמלצות המשטרה ושידר עסקים כרגיל .  ואולם ,  במידה ויוחלט להרשיעו בפלילים - האם יוכל להמשיך לכהן כמו"ל ? 
הריקושטים מפרסום ההמלצות בתיקי נתניהו ממשיכים להכות ,  כאשר הבוקר  ( רביעי )  פרסם הפרשן הפוליטי הבכיר של  " ידיעות אחרונות "  נחום ברנע טור ארוך ובו הוא קורא להשעיית רה"מ ,  אך גם להפסקת עבודתו של המו"ל נוני מוזס - שלדעתו צריך לוותר על סמכויותיו כעורך אחראי עד לסיום ההליך המשפטי .  ברנע התמקד כצפוי ברה"מ ,  כשבמקביל הוא הקדיש חלק קטן מהטור לבוס הגדול .
 לפי ברנע , " על ראש הממשלה להשעות את עצמו עד שהיועמ"ש יקבל את החלטותיו בנוגע לכתבי האישום .  על מו"ל 'ידיעות אחרונות' נוני מוזס לוותר באותו פרק זמן על סמכויותיו כעורך אחראי .  זוהי דעתי האישית .  אין ב'ידיעות אחרונות' דעה קולקטיבית מוכתבת מלמעלה .  כבודו של מוזס יקר בעיני .  גם הישגיו ,  כישוריו ותרומתו לעוצמה של התקשורת החופשית בישראל .  ליבי לו ברמה האישית .  אני מאחל לו שהעננה תסור מעליו במהירות .  אבל עיתון ,  כל עיתון ,  חשוב מעיתונאיו וחשוב מבעליו ". 
הוא הוסיף כי  " אין שום דבר פסול בשיחות בין רה"מ למו"ל .  אין שום דבר פסול בהבנות בין הצדדים .  אירועים כאלה מתרחשים יום-יום ,  בכל מדינה דמוקרטית .  העסקה הייתה בעייתית :  שני הצדדים הבטיחו מה שאסור היה להם להבטיח ומה שלא התכוונו לקיים .  וכן ,  העובדה ששני הצדדים ניהלו משא ומתן בתקופה שבה נתניהו הפך את מוזס למפלצת ,  לאויב העם ,  וחלק גדול מהכותבים ב'ידיעות אחרונות' היכו בנתניהו ללא רחם .  הבעיה הזאת ציבורית ,  לא פלילית .  שני הצדדים טרם הסבירו את מניעיהם לציבור ".  
עורכי דינו של מוזס מסרו אתמול ,  בתגובה לפרסום ההמלצות : " לנוני מוזס עומדות טענות משפטיות חזקות ,  ואנו מאמינים שלאחר בחינה נוספת של הממצאים בפרקליטות - התיק נגדו ייסגר ,  ויתברר כי הוא לא עבר עבירה פלילית .  יחסים בין תקשורת לאנשי ציבור ,  לרבות פוליטיקאים ,  הם אבן יסוד במדינה דמוקרטית .  ניסיון לצבוע מערכת יחסים כזאת ,  מורכבת ומסובכת ככל שתהיה ,  בצבעים פליליים - הוא בעייתי ומסוכן .  בניגוד לנחקרים אחרים ,  נוני מוזס נמנע במהלך החקירה מלהתייחס בכל דרך לנושאים שעלו בה ,  וכך ייעשה גם עכשיו .  בבוא העת הוא יוכל להתייחס לדברים ".  

אחת השאלות המרכזיות היא האם במידה ומוזס אכן יואשם בפלילים - הוא יצטרך להפסיק לכהן כמו"ל העיתון ולמכור את המניות שלו בקבוצת ידיעות .  עו"ד פלילי בכיר אמר לוואלה ברנז'ה : " כל רגולציה של עיתונאות בכלל יש בה שמץ של שררה :  עיתונאי לא יכול לקבל תעודת עיתונאי אם הורשע בפלילים ,  אבל לא ניתן למנוע ממנו לכתוב .  מצד שני ,  הרשעה בשוחד - אם תהיה - זו עבירה שהיא לא רק פלילית אלא עבירת טוהר מידות ביחס לתוצר העיתונאי ".  
העו"ד מסביר כי לפי הקלטות ביבי-נוני עולה לכאורה כי מוזס אמר לרה"מ  " אתה תיתן לי כסף ,  מודעות - ואני בתמורה אעשה לך תוכן ממומן ,  ולא אספר לאף אחד שעשיתי תוכן ממומן ".  לסיכום אמר , " השאלה הגדולה היא האם הוא יכול להיות בעל רישיון לכלי תקשורת ,  במידה ויורשע בפלילים .  בעולם שבו טכנולגיית הפרסום זהה וזמינה ,  יש חשיבות גדולה לשמר את ההבדל באמינות ובנאמנות הבסיסית בין כלי תקשורת לסתם שיח ,  והרישיון הוא אמת המבחן .  על כן נדמה שכמו שמי שהורשע לא יכול להיות בעל שליטה בבנק כך בכלי תקשורת ". 
גם בארגון העיתונאים הגיבו להמלצות ואמרו כי  " המלצת המשטרה להעמיד לדין את ראש הממשלה בנימין נתניהו ומו"ל ידיעות אחרונות ארנון מוזס באשמת שוחד היא רגע של שפל לחברה הישראלית בכלל ולעיתונות הישראלית בפרט .  החשדות ,  אם הם אכן נכונים ,  חושפים תמונה עגומה של ניסיון להפוך את העיתונאים והאינטרס הציבורי לכלי שרת במרדף אחרי הון מחד ושררה מאידך .  ארגון העיתונאים רואה בכך לא רק רגע של משבר אלא גם הזדמנות לחשבון נפש כולל ורוח גבית למאבק המתמיד שאנחנו מנהלים למען חופש העיתונאי ,  החופש לשרת את הציבור ללא מורא וללא משוא פנים ".  
עוד אומרים בארגון : " אנו קוראים לכל חברינו בכל כלי התקשורת :  זאת לא העת להרכין ראש בבושה אלא העת להרים ראש ולהיאבק על הערכים שעומדים בבסיס מקצוע העיתונות .  זאת לא העת לשתוק אלא העת לאפשר לאמת לצאת החוצה אל אור השמש ,  שמהווה חומר החיטוי הטוב ביותר לא רק כשמדובר במסוקרינו ".   

" על נוני מוזס לוותר על סמכויותיו כעורך אחראי "
 הפרשן הבכיר של  " ידיעות אחרונות "  נחום ברנע קרא הבוקר להשעות את המו"ל מוזס מעבודתו עד לתום ההליכים .  מוזס עצמו ,  הגיב להמלצות המשטרה ושידר עסקים כרגיל .  ואולם ,  במידה ויוחלט להרשיעו בפלילים - האם יוכל להמשיך לכהן כמו"ל ? 

