חשיפה !  פרשת הסחר באיברים של משפחת נתניהו
העיתונאי ב .  יצא לבית חולים להכין כתבה על השתלות כבד ,  אלא שטעות טכנית הפכה את האייטם לסיפור עיתונאי מטלטל על משפחת ראש הממשלה .  כל קשר למציאות מקרי בהחלט
עכשיו ,  כשפרשת  " בנק האיברים של ביבי "  מתחילה לרדת מהכותרות ,  אפשר להפנות את הזרקור לעיתונאי המוכשר שחשף את הסיפור .  פגשתי את ב .  - שמו המלא שמור במערכת - לשיחה על עיתונאות ,  דמוקרטיה ואומץ לב אזרחי .
 ראשית ,  מדוע התעקשת על שיחה בעילום שם ?  האם אינך גאה בעבודה העיתונאית שלך ? 
ב :  עם כל הגאווה ,  יש לי גם משפחה לפרנס .  לביבי יש צבא של עורכי דין ואין להם בעיה לתבוע גם את הבלוגר הכי נידח .  עצוב ,  אבל זו המציאות ואני צריך לחיות בה .
 איך הגעת לחשיפה המזעזעת - אין מילה אחרת - שמשפחת נתניהו אוספת לכאורה איברים להשתלה מאזרחים ישראלים ? 
כמו הרבה סיפורים גדולים ,  גם זה החל במקרה .  בדיוק סיימתי להכין כתבה על השתלות כבד ,  שלחתי אותה למערכת ואז אני מקבל ווטסאפ מהעורך - הנה ,  זה עוד שמור אצלי : " חסר ויז'ואל ,  יש לבית החולים איזה כבד טרי שאתה יכול לצלם לי ?  "  מיד עניתי לו  " חביבי ,  המקרר שלו מלא איברים להשתלה ,  רק תבחר ",  אבל איך שאני לוחץ send ,  אני רואה שהמאיית האוטומטי שינה לי את המילה הראשונה .  יצא ששלחתי  " ביבי ,  המקרר שלו מלא איברים להשתלה ". 
קורה לכולנו ,  המילונים האוטומטיים האלה איומים .
 בדיוק ,  לא ייחסתי לזה חשיבות ,  אבל כשאני מגיע לישיבה ,  אחרי כל הפקקים ,  העורך מודיע לי שאני צריך לעשות פולו-אפ על הסיפור של המקרר של ביבי ,  שיש לי כבר תחקירנית ומפיק ,  ושאנסה לקחת תגובה מדובר הממשלה עד חצות .
 משעשע .  הסברת לו מה מקור הטעות ? 
בטח ,  מיד הראיתי לו מה קרה ,  אבל הוא לקח אותי למשרד ונתן לי הרצאה על מה זה להיות עיתונאי ,  ואיך אנחנו לא שופטים אלא רק מבררים את העובדות ,  ולמה אסור לזלזל במידע גם המקור לא הכי מדויק .
 לא הכי מדויק ?  זו טעות דפוס ! 
גם אני חשבתי כך בהתחלה ,  אבל הוא שכנע אותי שהסיפור הזה גדול מדי .  המשפט שסגר לי את הפינה היה : " אם ביבי היה רוצה לקחת מהבת שלך את הכליה ,  היה משנה לך אם זה בגלל טעות בסמס ?  ".  זה עשה לי צמרמורת בכל הגוף והבנתי שמדובר פה בדיני נפשות .  
באמת מפחיד ,  אבל עדיין אין פה סיפור .
 אולי .  כמו שאמרתי לך ,  התפקיד של עיתונות הוא לחקור ,  לא לשפוט .  ביקשנו תגובה מדובר ראש הממשלה והוא מסר לנו שזה שטויות .
 נשמע כמו סוף פסוק .
 ממש לא .  א"ב של עיתונות חופשית זה להביא את כל הצדדים של הסיפור .  אם אני מביא רק את הצד של ראש הממשלה ,  אני לא יותר טוב מ"פרבדה "  או  " ישראל היום ".  הבאנו את הודעת הדובר ,  אבל לקחנו תגובות משאר המפלגות .  כולם אמרו לנו שאם הסיפור אמיתי ,  זו שערורייה .  כיסינו גם את הצד המקצועי :  כתבת המשפטים שלנו עשתה אייטם מבריק על הוואקום המשפטי שיש לגבי החזקת איברי אדם במטבח של איש ציבור ,  במדור רפואה הבאנו מאמר על המצוקה בשוק השתלות בישראל .  במדור הבישול ..  .
 אני זוכר ,  בוא לא ניכנס לזה .  אבל עדיין - וסליחה על משחק המילים - לא נשמע שיש בסיפור הזה בשר .
 שוב ,  התפקיד שלנו הוא לא לקבוע מה העובדות ,  אלא לתת לאנשים להחליט .  ברגע שרץ כזה סיפור ,  אסור לי ,  כאיש תקשורת ,  להתעלם ממנו .  בשר או לא בשר ,  התחילו לרוץ ברשת טוויטים על הפרשה .
 קשה לשכוח .  היה אחד ממש קורע ,  שבו רואים את שרה נתניהו ,  דרך חלון הבית ,  מחזיקה מחבת וצועקת מהמטבח  " האוכל מוכן "  ובחוץ שוכב הומלס עם חתך מדמם בבטן וכל המעיים בחוץ .
 למשל .  והיו המון שיתופים בפייסבוק .  אנשים שסיפרו על קרובי משפחה שלהם שנקברו בלי שאף אחד בעצם בדק אם כל האיברים שלהם עדיין בתוך הגופה .  ועדויות של אנשים שהתארחו בבית ראש הממשלה בתקופת ביבי ,  ומסתבר שאף אחד מהם - ממש אף אחד - לא ראה את תכולת המקרר .  סיפורים מאד מטרידים .  שמע ,  הציבור לא טיפש ,  אנשים הרגישו שיש פה משהו .
 עדיין ,  עם כל הכבוד לטוויטים וסטטוסים ,  פרשה כזו צריכה להיחקר ברצינות .
 אין ספק .  זו בדיוק הסיבה שפנינו ליועץ המשפטי לממשלה ,  למבקר המדינה ולמשטרה וביקשנו לדעת האם הם מטפלים בסיפור .  פרסמנו את התגובות של כולם ,  מילה במילה .  
אבל הכותרת הייתה  " הפרקליטות מסרבת לחקור את פרשת בנק האיברים של ביבי ",  שזה לא בדיוק משקף .
 אל תתבלבל - כותרת זו אמנות בפני עצמה .  אם אתה רוצה שאנשים יקראו ,  צריך לסקרן אותם .  כותרת משעממת כמו  " מבקר המדינה :  לא נתייחס לשטויות "  אולי יותר מדויקת ,  אבל אף אחד לא יקרא את הכתבה ,  אז מה עשינו ?  עדיף לשאול  " האם מבקר המדינה מטייח את מקרר הזוועות של ביבי ",  ואז בתוך הכתבה לענות שלא .  דווקא ככה אפשר להביא אנשים לקרוא את העובדות וזה חופש המידע האמיתי .  
הראיון כבר הסתיים ,  ב .  עסוק בטלפון שלו ופתאום מכה על מצחו בתדהמה . " אני לא מאמין "  - הוא אומר ,  כמעט צועק  - " זה שוב קרה .  רציתי להודיע במערכת שאני מאחר לישיבה ותראה מה המכשיר המפגר הזה שולח ".  
אני מציץ במסך .  מתוך בועת שיחה קורנות חמש מילים : " שרה נתניהו מוכרת קראק ליתומים ".  
ב .  חושק שיניים ,  מהדק את מעיל הגשם שלו ונפרד ממני בלחיצת יד אמיצה .  הולך להיות לו לילה ארוך .
 ההתרחשויות שתוארו בטור דמיוניות .  כל קשר למציאות מקרי בהחלט .  
לפרסום מאמרים בוואלה !  דעות לחצו כאן
המאמרים המתפרסמים במדור הדעות משקפים את עמדת הכותבים בלבד 

חשיפה !  פרשת הסחר באיברים של משפחת נתניהו
העיתונאי ב .  יצא לבית חולים להכין כתבה על השתלות כבד ,  אלא שטעות טכנית הפכה את האייטם לסיפור עיתונאי מטלטל על משפחת ראש הממשלה .  כל קשר למציאות מקרי בהחלט

