על חטא שחטאתם בהצגת השמאל כבוגד
השמאל אוהב את המדינה ורוצה להבטיח בית ציוני ודמוקרטי ,  אבל קל להתעלם מכל זה כשהשיח מאשים בבגידה את כל מי שחושב קצת אחרת .  יריב אופנהיימר דורש את הסליחה שלו מאלה שמרשים לעצמם לקרוא לו אויב ,  ומתחזקים את שיטות ההפחדה שלמדו מהמורה הטוב מכולם
לפני מספר שבועות ,  בעיצומו של הקיץ ,  כמו ישראלים רבים ,  גם אני מצאתי את עצמי בשדה התעופה ,  ממתין לטיסה .  השעה הייתה מאוחרת ונותרה לי חצי שעה עד לשעת העלייה למטוס .  בעודי מתהלך בחנות הדיוטי פרי ,  ניגש אליי אדם ,  בשנות החמישים לחייו ופנה אליי בשמי הפרטי : " יריב ,  מה שלומך ?  ",   " טוב תודה "  עניתי בחיוך .  האלמוני המשיך ושאל לאן מועדות פניי וכשעניתי  " קולומביה ,  דרום אמריקה ",  אמר האלמוני : " מצוין ,  סע כמה שיותר רחוק מכאן ".  המשכתי לחייך בנימוס ובחרתי להמשיך לעסוק בענייני ,  אך האלמוני לא הרפה ,  הרים את קולו וחזר על דבריו : " סע רחוק מכאן ככל שאפשר ".  
לאחר מספר שניות אמרתי לאותו אדם כי אם לא יחדל ממעשיו ויניח לי אפנה לגורמי הביטחון ,  באותו רגע התקרב אליי האלמוני כשכף ידו קמוצה לאגרוף ואיים עליי במילים בוטות ,  ביקשתי מהמוכרת שצפתה המומה במתרחש להזעיק אבטחה ורק לאחר הגעתו של המאבטח ,  החליט אותו אדם להיבלע בהמון ולהיעלם .  באותם רגעים של כעס ועלבון ,  שמחתי רק על כך שבאותו מעמד מביך ומאיים ,  הייתי בגפי ,  ללא בני משפחתי הקרובה .  אפשר רק לדמיין כיצד הם היו מרגישים אם היו נחשפים למציאות כה מכוערת ומקוממת .
 חטאתם לפנינו  פרויקט מיוחד לרגל יום הכיפורים 
אני מבין לחלוטין כי עשייה ציבורית שנויה במחלוקת מביאה עמה גם תגובות מהציבור ,  חלקן תומכות וחלקן מתנגדות ,  וכפי שאני חש שמחה רבה לקבל מילות עידוד ותמיכה ,  כך עליי להבין שעם המחויבות האידיאולוגית והפעילות הציבורית ,  תגיע גם ביקורת ,  לא תמיד מנומסת ולעיתים רבות חריפה .  אך מצב שבו הביטחון האישי שלך מעורער ,  והאווירה מסביב הופכת אלימה ומורעלת איננו כלול בדרישות התפקיד .  רציתי לומר לאותו אלמוני משדה התעופה ,  ולחבריו כותבי הטוקבקים או המאיימים בפייסבוק ,  קחו את יום הכיפורים ,  עצרו לרגע ,  תחשבו על מעשיכם ,  על הקלות הבלתי נסבלת בה אתם מקטלגים אדם החושב אחרת מכם והופכים אותו לאויב ,  ועל הצורה שבה אתם הופכים ביקורת לגיטימית לשיח מאיים ואלים .  
אותם אנשים שממהרים להכריז כי כל שמאלן הוא בוגד ועוכר ישראל ,  לא מנסים להבין אמת פשוטה אחת ,  אנשי השמאל הם פטריוטים ישראלים ,  שרואים במדינת ישראל ביתם ועושים ככל שהם יכולים על מנת שישראל תהיה מקום בטוח ,  ערכי ,  דמוקרטי וציוני .  אנו גדלים באותן שכונות ,  משרתים באותן יחידות צבאיות ,  מבכים את נופלינו ביום הזיכרון וחוגגים יחדיו את יום העצמאות .  כוחה של החברה הישראלית טמון ,  בין היתר ,  ביכולת שלה להכיל דעות שונות ולאפשר ויכוח נוקב על דרכה .  אנחנו חושבים אחרת ,  אין ספק ,  אנו מרגיזים אחד את השני ,  זה ברור ,  אבל אנחנו חלק מאותה חברה ,  חווים את אותם קשיים ,  עצובים ושמחים יחד ,  כולנו בני אדם ,  אזרחי המדינה .  אך כאשר תפיסת העולם הופכת חד ממדית ,  כאשר כל מי שמתנגד למדינות הממשלה הוא אויב ,  האיזון מופר וישראל מפסיקה להיות בית בטוח וחופשי לכל אזרחיה .  
לא רק המאיימים והמטרידים צריכים לעצור לרגע ולחשוב על מעשיהם ביום כיפור זה ,  הם אינם פועלים בחלל ריק אלא מוזנים מדברי בלע ושטנה המוכתבים מצד פוליטיקאים בכירים ,  על מנת להשיג מטרות פוליטיות .  ראש הממשלה הוא ראשון המסיתים ,  כאשר יממה לפני הבחירות בחר לתאר בפני הציבור כיצד עמותות השמאל מסיעות באוטובוסים המוני ערבים הנוהרים אל הקלפיות .  וכשראש ממשלה מתבטא כך ,  איך אפשר שלא לצפות מחלקים בציבור לאמץ את השפה ולהפנים את המסר .
 גם השנה ההסתה וההקצנה הביאו לנפגעים בנפש ,  בינינו מסתובבת חבורה של אנשים האחראים לשריפה של משפחה פלסטינית שלמה ,  מהם אין לי שום ציפייה לחרטה או חשבון נפש ,  אך מגורמים רבים בחברה הישראלית המלהיטים את הרוחות ומציגים את השמאל והערבים כולם כאויב ,  כזה שיש להילחם בו ,  אני מצפה לעצור לרגע ולחשוב .  האם זאת המדינה לה הם מייחלים ,  מדינה של אלימות ופחד ,  גזענות והשתקה ?  מדינה שבה רק עמדה אחת לגיטימית ,  כזו שבה אין חופש להבעת עמדה ?  בואו ננצל את יום הכיפורים לעצירה קטנה ,  שבה נזכור לרגע שגם אם יש חילוקי דעות חריפים וקשים ,  טוב שיש מי שנאבק על עתיד המדינה מימין ומשמאל ,  טוב שיש מי שמגלה אכפתיות ומוכן לספוג אש על הבעת עמדות ,  טוב שיש מי שמאתגר את השלטון ,  טוב שהחברה הישראלית מאפשרת חופש ושיח פתוח ,  טוב שיש מי שמרגיז אותנו ,  גם בצד השני .  חתימה טובה .  

על חטא שחטאתם בהצגת השמאל כבוגד
השמאל אוהב את המדינה ורוצה להבטיח בית ציוני ודמוקרטי ,  אבל קל להתעלם מכל זה כשהשיח מאשים בבגידה את כל מי שחושב קצת אחרת .  יריב אופנהיימר דורש את הסליחה שלו מאלה שמרשים לעצמם לקרוא לו אויב ,  ומתחזקים את שיטות ההפחדה שלמדו מהמורה הטוב מכולם

