שב"כ חשף חוליית טרור שהוכוונה מסוריה ותכננה לפגוע בנתניהו
הותר לפרסום :  בשבועות האחרונים נחשפה וסוכלה פעילותה של חוליית טרור שכיוון פעיל מסוריה ותכננה בין היתר לפגוע בראש הממשלה ובראש עיריית ירושלים .  אחד מהפעילים תכנן פיגועים נגד מבנים השייכים לקונסוליה האמריקנית ונגד נציגים קנדיים בירושלים
שב"כ עצר בשבועות האחרונים חברי חוליית טרור שפעלה באזור מזרח ירושלים ותכננה לפגוע באישים בכירים ,  בהם ראש העיר ניר ברקת ואף ראש הממשלה בנימין נתניהו - כך הותר היום  ( שלישי )  לפרסום .  על פי הודעת שב"כ שלושת חברי החוליה פעלו בהכוונה של אדם ששהה על אדמת סוריה ומוכר אף הוא כפעיל טרור .  כתבי אישום נגד חברי החוליה הוגשו כבר בשבוע שעבר בגין תכנון פיגועים .  בשב"כ מסרו כי מעצרם של חברי החוליה סייע בסיכולה של  " פעילות טרור משמעותית "  שאותה ביקשו לבצע ,  בטרם עלה בידם לממש את תכניתם .
 החשוד המרכזי שנעצר הוא מחמד רשדה ,  תושב מחנה הפליטים שועפאט בן 30 ,  שבעבר היה כלוא בישראל בגין מעורבות בפעילות טרור .  בחקירתו של רשדה ,  המחזיק בתעודת זהות ישראלית ,  עלה כי הוא תכנן לבצע פיגועים נגד שורת יעדים ,  לרבות ברקת ,  נתניהו ובכירים נוספים .  בנוסף לכך ,  לטענת שב"כ ,  רשדה תכנן לבצע פיגועים נגד מבנים השייכים לקונסוליה האמריקנית ונגד משלחת של נציגים קנדיים ששהו בירושלים והגיעו לסייע באימון כוחות הביטחון הפלסטיניים בגדה המערבית .
 עוד עלה בחקירתו של רשדה כי במסגרת פעילות החוליה חבריה התכוונו להכניס לשטח ישראל פעיל טרור ירדני .  רשדה אף העיד בחקירתו כי אסף מודיעין מקדים על אודות היעדים שתכנן לפעול נגדם ,  בהוראת הפעיל הסורי .  חשודים נוספים שנעצרו במסגרת חקירת הפרשה סייעו באימות החשדות נגדו ומסרו מידע נוסף על אודות פעילות החולייה .  
ראש עיריית ירושלים ניר ברקת פרסם בעמוד הפייסבוק שלו הודעה בעקבות חשיפת החוליה ואמר כי שב"כ עדכן אותו בכך שהיה אחד מיעדיהם האפשריים של חבריה . " בכל התקופה הזו התעקשתי לא לשנות כלום בסדר היום שלי כי אסור לתת לטרור להכתיב לנו את סדר היום ",  הוסיף . " יידע כל מי שחושב לשנות מציאות באמצעות טרור שטעות גדולה בידו .  לא רק שהוא לא יצליח ,  אלא סופו להיתפס על ידי כוחות הביטחון ולהיענש במלוא החומרה ".  
בחודש שעבר הגישה פרקליטות מחוז ירושלים כתבי אישום נגד חברי חוליית טרור שתכננה לבצע פיגועים בשטח ישראל בהכוונת פעילי חמאס מרצועת עזה .  שלושה חברי החוליה ,  תושבי צור באהר שבמזרח ירושלים ,  הואשמו בעבירות של מגע עם סוכן חוץ ,  חברות בארגון טרור וקשירת קשר לביצוע מעשה טרור .  
בכתב האישום צוין כי נסים חמאדה ,  בן 39 ,  שימש כראש החוליה וגייס פעילים למטרת הוצאתם לפועל של פיגועים שתכננה .  יחד עמו הואשמו גם עז א-דין עטון ,  בן 24 ,  עובידה עמירה ,  בן 30 ,  וכן נאשם נוסף .  מחקירתו של חמאדה עלה כי הוא היה בקשר עם פעילי חמאס שגורשו לרצועה במסגרת עסקת שליט בשנת 2011 וגויס לתכנון והוצאה לפועל של פיגועי ירי נגד חיילים בתחנות אוטובוס בשומרון .
  ( עדכון ראשון :  10:15 )  

שב"כ חשף חוליית טרור שהוכוונה מסוריה ותכננה לפגוע בנתניהו
הותר לפרסום :  בשבועות האחרונים נחשפה וסוכלה פעילותה של חוליית טרור שכיוון פעיל מסוריה ותכננה בין היתר לפגוע בראש הממשלה ובראש עיריית ירושלים .  אחד מהפעילים תכנן פיגועים נגד מבנים השייכים לקונסוליה האמריקנית ונגד נציגים קנדיים בירושלים

