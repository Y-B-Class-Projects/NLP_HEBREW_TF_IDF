האם הסכם הגרעין הוא כישלון מדיניות החוץ של ישראל ? 
הסכם הגרעין בין איראן למעצמות עומד בניגוד מוחלט למדיניות שנתניהו ניסה לקדם מול איראן בשנים האחרונות ,  אבל האם באמת ניתן להאשים את ראש הממשלה במה שהתרחש השבוע ?  תלוי את מי שואלים
בימים שלפני החתימה על הסכם הגרעין בין איראן והמעצמות ,  וגם מיד לאחר מכן ,  עלתה טענה מספסלי האופוזיציה בכנסת כי ההסכם הינו כישלון אישי של ראש הממשלה ,  בנימין נתניהו .  מי שהוביל את המתקפה בנושא היה ח"כ יאיר לפיד ,  שאמר כי  " נתניהו אחראי לכישלון בהשפעה על הסכם הגרעין ",  והוסיף כי ביום שלאחר חתימת ההסכם ,  נתניהו דומה בעיניו לראש הממשלה גולדה מאיר לאחר מלחמת יום הכיפורים .  אין ספק שהסכם הגרעין בין איראן למעצמות עומד בניגוד מוחלט למדיניות שנתניהו ניסה לקדם מול איראן בשנים האחרונות ,  אבל האם באמת ניתן להאשים את ראש הממשלה במה שהתרחש השבוע בווינה ,  בירת אוסטריה ,  כאשר על במה אחת ניצבו שרי החוץ של שש המעצמות החשובות בעולם ,  ולחצו בחום את ידו של שר החוץ האיראני ?  הפנינו את השאלה הזו לשלושה אנשים שעקבו מקרוב בשנים האחרונות אחר המשא ומתן על תכנית הגרעין האיראנית ,  כמו גם אחר הוויכוח הישראלי-אמריקני בנושא . 
" לדעתי זה בולשיט להגיד כזה דבר ",  אמר לוואלה ! NEWS העיתונאי האמריקני איליי לייק  ( Lake )  ,  שמסקר את מדיניות החוץ האמריקנית בסוכנות  " בלומברג ".  לייק חשף בשנה האחרונה כמה מהידיעות החשובות ביותר בנוגע למתיחות בין ישראל וארה"ב בנושא האיראני  החל מהתדרוך בו ראש המוסד ,  תמיר פרדו ,  סתר את ראש הממשלה נתניהו בפני חברי קונגרס אמריקנים ,  דרך הודאתו של מנהיג הרפובליקנים בקונגרס כי אין להם את הרוב דרוש להכשלת הסכם הגרעין ,  ועד להחלטה של הלובי הפרו-ישראלי בוושינגטון לתקוף באופן אישי חברי קונגרס דמוקרטים ש"מתנדנדים "  לגבי ההסכם .  לייק סבור כי  " לא משנה מה נתניהו היה עושה ,  התוצאה הייתה כמעט זהה ".  לדבריו , " הנשיא אובמה היה מחויב לנושא הזה מיומו הראשון בתפקיד .  הוא רוצה לאזן מחדש את מערך הכוחות במזרח התיכון ,  גם אם הוא לא מודה בכך פומבית .  אין משהו שישראל הייתה יכולה לעשות אחרת אל מול נשיא שנחוש כל כך לקדם הסכם כזה .  אם ציפי לבני הייתה ראש הממשלה בישראל ,  אני בספק אם היא הייתה יכולה להתנהל אחרת ,  כי גם היא הרי חושבת שההסכם הזה מסוכן .  המחשבה שאם ישראל הייתה שומרת את הביקורת שלה על אובמה באופן פרטי ,  זה היה עוזר ,  מתעלמת מהעובדה שבמצב כזה ,  לבית הלבן פשוט היה יותר מרווח פעולה ".  
לא כולם בוושינגטון מסכימים עם הקביעה הזו .  אילן גולדנברג ,  חוקר במכון לביטחון אמריקני ומי שהיה בעבר ראש צוות בנושא תכנית הגרעין האיראנית בפנטגון ,  מאמין שלראש הממשלה נתניהו דווקא הייתה הזדמנות להשפיע לטובה על הסכם הגרעין ,  והוא בזבז אותה . " ישראל הייתה יכולה לתרום לשיחות הגרעין ולהשפיע על המדיניות האמריקנית בסוגיות ספציפיות ,  אבל נתניהו בחר במודע לאבד את היכולת להשפיע ,  כמו גם את היכולת לקבל מידע באופן מסודר ",  אומר גולדנברג ,  שכיהן בעבר גם כחלק מהצוות של מחלקת המדינה האמריקנית לפתרון הסכסוך הישראלי-פלסטיני .  גולדנברג סבור שהסכם הגרעין שהושג לבסוף הינו הסכם טוב לארה"ב ולישראל ,  אבל הוא חושב שמעורבות ישראלית פעילה הייתה יכולה אף לשפר אותו עוד יותר . " יש סוגיות שבהן ישראל חזקה במיוחד .  אחת מהן היא מניעת רמאויות מצד איראן .  כשישבתי בעבר בדיונים על הנושא האיראני עם אנשי מקצוע ישראלים ,  הם תמיד היו מעלים כל מיני תרחישים מעניינים על איך איראן יכולה לרמות ,  ואנחנו מהצד האמריקני היינו צריכים לתת תשובות ופתרונות .  אני חושב שאם סיעור מוחין מהסוג הזה היה מתקיים גם בשבועות המכריעים של המשא ומתן ,  זה היה טוב לכולנו ,  אבל ההתנהלות של ראש הממשלה הפכה את זה לבלתי אפשרי ".  גולדנברג אומר ,  עם זאת ,  שלהאשים את נתניהו בכישלון בגלל שהושג הסכם זו הגזמה . " אני חושב שהכישלון שלו בנושא ההסכם הוא טקטי ,  לא אסטרטגי .  זה כישלון ביכולת לשפר את מתווה ההסכם בנקודות מאוד ספציפיות .  את הקווים הכלליים של ההסכם אי אפשר היה להתאים לדרישות שלו ,  כי הן היו לא מציאותיות ".  גולדנברג מזהה כישלון אסטרטגי של נתניהו בנושא אחר ,  רחב יותר :  היחסים בין ישראל לארצות הברית . " בנושא הזה יש כישלון גדול ,  שיהיו לו השלכות ארוכות-טווח .  נתניהו הצליח להפוך את ישראל מנושא שמאחד את המפלגות בארצות הברית ,  לנושא מפלג ושנוי במחלוקת .  הוא גרם נזק ממשי למעמדה של ישראל בקרב חלק נרחב מהמפלגה הדמוקרטית ".  לדברי גולדנברג , " אני רואה את זה בעיקר כשאני יוצא מוושינגטון לשיחות והרצאות ברחבי המדינה .  כשאני נפגש עם קהלים שלא ממש מבינים ומתעניינים במדיניות חוץ ,  הגישה שלהם כלפי נתניהו היא מפלגתית באופן מובהק .  אנשים שלא אוהבים את אובמה ,  אוהבים את נתניהו בלי להכיר אותו יותר מדי ,  ואילו תומכיו של הנשיא  שעל פי כל הסקרים ,  הם עדיין קרוב למחצית מהציבור ,  ולפחות שליש זה גרעין של תומכים נלהבים  פשוט לא סובלים את נתניהו ,  גם בלי לדעת עליו יותר מדי .  זה מצב לא טוב לישראל ,  שהגישה שלה לפוליטיקה האמריקנית תמיד התבססה על תמיכה חזקה משתי המפלגות ".  איליי לייק סבור כי גם אם נתניהו עשה טעויות טקטיות מסוימות ,  בשורה התחתונה ,  עיקר האחריות למשבר ביחסים מוטלת על אובמה . " נתניהו ניסה ללכת לקראת אובמה בנושא הפלסטיני עם נאום בר-אילן והקפאת הבנייה .  הוא עשה הרבה יחסית לקשיים הפוליטיים שיש לו בישראל .  התגובה של אובמה הייתה עוד דרישות ולחצים .  אני לא רואה דרך שנתניהו יכול היה לשנות את היחס של אובמה לסוגיה האיראנית ,  זה לא עניין של רצון טוב .  כל מי שקורא את הספר של השגריר הישראלי לשעבר ,  מייקל אורן ,  יראה זאת בבירור ".  
אלוף  ( מיל' )  יעקב עמידרור ,  שכיהן כיועץ לביטחון לאומי של נתניהו בשנים 2011-2013 ,  הודף את הביקורת על נתניהו בנושא ,  ואומר כי  " האמירות מהסוג הזה טובות לפוליטיקה ,  אבל אין להן שום קשר לאירועים שהתרחשו .  בשורה התחתונה ,  הממשל האמריקני החליט  על סמך תפיסה שלו לגבי מהם האינטרסים האמריקניים ,  תפיסה מוטעית בעיניי  ללכת להסכם עם איראן שאין בו פירוק של תשתית הגרעין שלה .  אל מול ההחלטה הנחושה הזו של הממשל ,  לישראל לא הייתה ברירה אלא להיאבק .  האמריקנים ויתרו על פירוק ובחרו ללכת בנתיב של פיקוח .  זה לא משהו שתלוי בראש ממשלת ישראל ,  לא משנה אם קוראים לו בנימין נתניהו או כל שם אחר ".  עמידרור גם אינו סבור שהיחסים האישיים הבעייתיים בין נתניהו לאובמה השפיעו על התוצאה הסופית במשא ומתן : " יחסים אישיים זה מרכיב חשוב ביחסי חוץ ,  אבל המרכיב החשוב ביותר הוא אינטרסים .  נניח שהיו יחסים אישיים מעולים בין נתניהו לאובמה ,  מה לדעתך היה קורה ?  נניח שהם היו יושבים על חוף הים במשך שש שעות ושותים ויסקי ומדברים על הכל ,  בסופו של דבר ,  ארצות הברית עדיין הייתה בוחרת בנתיב של פיקוח וישראל הייתה מתעקשת שחייבים פירוק .  לא היו מגיעים להסכמה בנושא הזה .  יש כאן חוסר הסכמה יסודית שהיא הרבה יותר עמוקה מיחסים אישיים כאלה או אחרים ".  הביקורת לפיה  " נתניהו אחראי ",  מזהיר עמידרור ,  צפויה להחליש את המאבק הישראלי לסיכול ההסכם בקונגרס האמריקני . " חבר הקונגרס הממוצע ,  כשהוא בוחן את הסוגיה הזו ,  הוא רוצה לתמוך בישראל ,  אבל אין לו עניין לתמוך בליכוד .  כאשר הוא רואה שיש אחדות בישראל סביב הסוגיה האיראנית ,  זה משפיע עליו .  לעומת זאת ,  אם הוא מבין שגם בתוך ישראל יש ביקורת על נתניהו בנושא הזה ,  קל לו יותר להגיד  אוקיי ,  זה נושא שנוי במחלוקת .  כל זה לא אומר ,  חלילה ,  שאסור לאנשים להביע תמיכה בהסכם .  אם יאיר לפיד היה בא ואומר  רבותיי ,  בעיניי זה הסכם טוב ,  אז הייתי מסתייג מדעתו ,  אבל הייתי זוכר שזו זכותו לחשוב כך .  אני לא מצליח להבין את העמדה הזו של לבוא ולהגיד  ההסכם רע ,  ואז למתוח ביקורת קשה על ראש הממשלה בשיאו של המאבק בנושא .  מה התועלת של זה ?  ".  
אילן גולדנברג ואיליי לייק ,  מצידם ,  אומרים שניהם כי עם או בלי קשר לביקורת בישראל ,  הסיכוי לסכל את ההסכם דרך הקונגרס אינו גבוה . " להשיג רוב של יותר משני שליש גם בסנאט וגם בבית הנבחרים ,  זה רף מאוד גבוה עבור מתנגדי ההסכם ",  אומר גולדנברג . " מכיוון שהדיון בנושא הפך להיות מאוד מפלגתי ,  כמו כל הפוליטיקה בוושינגטון ,  רוב הדמוקרטים יצדדו בנשיא אובמה .  יתנהל מאבק קשה מאוד ,  אבל לממשל יש כרגע סיכוי טוב יותר לצאת ממנו כשידו על העליונה ".  לייק מסביר כי  " אחת הבעיות כאן היא שאפילו אם הקונגרס יחליט להכשיל את ההסכם ,  לא בטוח שזה יקרה בפועל .  אובמה החליט ללכת כבר בשבוע הבא למועצת הביטחון של האו"ם ולהסיר דרך המועצה את הסנקציות הבינלאומיות .  ברגע שזה יקרה ,  מדינות רבות בעולם יחזרו לעשות עסקים עם איראן .  אם הקונגרס יחליט להשאיר במקומן את הסנקציות האמריקניות ,  האכיפה בנושא תהיה תלויה בממשל ,  וזה ייצור סיבוכים רבים ,  כי לא בטוח שהממשל יהיה להוט במיוחד לקיים את הסנקציות .  אני מתקשה לראות את זה קורה ,  אבל אין לי ספק שהלובי הפרו-ישראלי וגופים נוספים שמתנגדים להסכם ,  יפעילו לחץ כבד כדי לנסות למנוע אותו .  לא הייתי מזלזל במהלכים שלהם ".  
תסריט אחר שעשוי להתממש הוא שהקונגרס לא יכשיל את ההסכם מבחינה חוקית  כלומר ,  לא יגויס רוב של שני שליש נגד ההסכם  אבל כן יעביר החלטה ברוב משמעותי של התנגדות להסכם תוך מתיחת ביקורת חריפה עליו .  במצב כזה ,  ההסכם אמנם לא יתבטל מיידית ,  אבל תיווצר אווירה ציבורית שתאפשר לנשיא האמריקני הבא ,  במיוחד אם יהיה רפובליקני ,  להחליט לבטל את ההסכם .  מבחינת נתניהו ,  תוצאה כזו אמנם לא תהווה ניצחון ,  אבל ייתכן שיהיה בה מימד מסוים של נחמה .  

האם הסכם הגרעין הוא כישלון מדיניות החוץ של ישראל ? 
הסכם הגרעין בין איראן למעצמות עומד בניגוד מוחלט למדיניות שנתניהו ניסה לקדם מול איראן בשנים האחרונות ,  אבל האם באמת ניתן להאשים את ראש הממשלה במה שהתרחש השבוע ?  תלוי את מי שואלים

