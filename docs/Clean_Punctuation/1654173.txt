אין לכם סיכוי מול ארה"ב
ממשלת נתניהו אחראית על הפיכת הקשר המיוחד עם ארה"ב לקרקס ,  מה שבקרוב יגרום למשלם המיסים האמריקאי להתנגד להעברת כספיו ליישות הציונית
הימין הציוני לוחם במלחמת התשה נגד ארה"ב .  כל דור הוא קם לתחייה בירושלים כדי להצית עוד אינתיפאדה פלסטינית ,  וגם לדרדר את הקשר המיוחד בין ירושלים וושינגטון לנקודת האל-חוזר שאחריו מסה קריטית בציבור האמריקאי יחדל להבין מה  " מיוחד "  כל כך בהעברת סכום בלתי פרופורציונלי בכספי משלמי מסים אל יישות מזרח תיכונית גסה וכפויה טובה כמדינת ישראל .
 עוד בימי המנדט הבריטי ,  הימין הציוני היה אחראי על פרובוקציות מיותרות באזור הר הבית שהיוו אחת העילות בפרוץ המאורעות בסוף שנות ה- 20 .  דפוס דומה בא לידי ביטוי גם בפרשת מנהרת הכותל בימי הקדנציה הראשונה של נתניהו ,  גם בעלייתו של שרון להר הבית בתחילת המילניום ,  וגם בהתנהלות הלוקה בחסר של ממשלת נתניהו בפרשת רמת שלמו .  
באף מקרה היסטוריון הוגן לא יכול להסיק כי הציונים-הישראלים  " אשמים "  בפרוץ האינתיפאדות או ההתקוממויות הקטנות יותר .  בכל מקרה ,  ראשית השרשרת הסיבתית היא הסירוב הערבי להתפייס עם החזון או עם המציאות של המדינה היהודית -- אבל עובדה זו כבר מפסיקה לשמש כתב הגנה ראוי לימין הציוני .  
אם יבחרו בדרך האלימות באינתיפאדה השלישית ,  החמאס והפלסטיניים יהיו אשמים עבור העליות העקובות מדם שיהיו ,  ואילו ממשלת נתניהו כבר אשמה בדבר חמור גם-כן ,  והוא הפיכת הקשר המיוחד עם ארה"ב מהנכס האסטרטגי היקר ביותר לציונות לקרקס .
 זכותו של נתניהו לשאוף לעמידה בירושלים כאייטם מקובל בקונצנזוס ישראלי .  סביר שאני או את/ה היו רוצים להיחשב כחלק של קונצנזוס זה שמבחין בין עשייתנו בירושלים רבתי ולבין פעילויות בהתנחלות .  אבל בתור איש ששוהה כאן בארה"ב בשנת שבתון ,  מותר לי אולי להעיר כי מי שחי כעת בארה"ב ,  ששומע את הזעם של ממשלת אובמה בתגובה לגסות שהוקרנה מטעמנו בעת ביקור סגן הנשיא ,  יודע שאין לממשלת נתניהו שום סיכוי ללמד את אף אחד בארה"ב על הקונצנזוס הישראלי הזה .  הסיכוי לשינוי בסטטוס-קוו  סיכוי קלוש אך בכל זאת סיכוי  הוא בכיוון לגמרי שלילי .  יתכן כי ממשלה מתוסכלת כזאת של אובמה ,  ממשלה תקועה במאמצים עקרים לקידום יזמות פנימיות בתחומי בריאות ורווחה ,  תשיב להתחצפות הישראלית בפרשת רמת שלמו בשבירת הכלים .  
אף השגריר שלנו בוושינגטון ,  איש מלומד שיודע דבר מה על תהליכי כוח באמריקה ,  כבר הצהיר בפני אנשי מקצוע במשרד החוץ על הגעתנו לשפל ביחסים עם האמריקנים שלא היה כמותו ב- 35 השנים האחרונות .  משפט זה אומר אולי דבר-מה על הבוסריות של שגריר חדש ,  אך הוא גם מעיד על העובדה כי ממשלת נתניהו משחקת באש ,  לא רק עם תנועת החמאס המעוניינת מן הסתם בפרוץ אינתיפאדה חדשה .
 כבר שבוע ,  מתרחב ומתבקע הפער בסגנון ובהשקפה בין ממשלה אמריקנית ליברלית שדוגלת בהידברויות ולבין ממשלת ישראל שמשחזרת אותן הטקטיקות הפרובוקטיביות של הימין ,  תכסיסים זכורים מימי ביקורי מזכיר המדינה הנרי קיסינג'ר בהם מדינת ישראל גם אז הייתה יורקת בפרצוף האמריקני בהוצאת הודעות על בניית התנחלויות חדשות בתזמון המעליב ביותר .  אז הממשל האמריקאי היה עייף מדי ,  בעקבות מלחמת וייטנאם ופרשת ווטרגייט ,  להשיב אש .  הפעם ,  יש לממשלתנו עסק בוושינגטון עם אדמיניסטרציה כועסת ואנרגטית ,  ובעיקר צעירה ,  שעשויה להחליט כי ההתלקקויות בעלבונה יניבו רווחים כאלה או אחרים .  שבוע כבר חלף והממשל בוושינגטון טרם צעד מילימטר כדי להעמיד את הדברים בפרופורציה האובייקטיבית ,  כתקרית פוליטית טיפשית חסרת משמעות .  עובדה זו אינה מבשרת טובות .  
בו בזמן שהוא בונה בירושלים ,  ראש ממשלה נתניהו בונה המערך הדיפלומטי שלו על הנחות שגויות לגבי רף הסבלנות בוושינגטון .  ראוי שנתניהו ישמע לא רק דברי חנפנות שבעוד כמה ימים יישמעו ,  מן הסתם ,  בוועידת איפא"ק ,  אלא גם הזהרתם המבוהלת של אנשים כמו שגרירו המוכשר בוושינגטון .
 היינו בסרט הזה כבר לפני 15 שנה .  כאשף הסברתי ,  הקסם שחולל נתניהו משם ,  כלומר כאזרח שמתארח על דעת עצמו באולפן של לארי קינג ,  אינו שווה לנזק הדיפלומטי שהוא מחולל מכאן ,  כראש ממשלה .  הוא כבר הגשים את הסיוט הרע מכול ,  מבחינה יהודית ,  שהוא הפיכת חיזוק הנוכחות היהודית בירושלים כסוגיה מטופלת במערך הדיפלומטי של האמריקניים בדיוק כמו שמטופל הטרור של חמאס .  
המשוואה הזו מתחזקת משעה לשעה ,  בכל התוכניות האקטואלית שמשודרת ברדיו או בטלוויזיה בארה"ב .  כמו שמזכירת המדינה הילרי קלינטון מכתיבה תכתיבים לחמאס בסגנון  " לא לטרור ,"  כך גם היא מכתיבה לממשלת נתניהו ,  בסגנון  " לא לבנות בירושלים ";  והציבור האמריקני מתרגל לשגרה בה עשייה ישראלית בירושלים ושיגור טילי קסאמים של החמאס נחשבים כהנו הך ,  כלאומנות משם וכלאומנות מכאן .  
כדי להשתחרר מהמשוואה המסוכנת הזאת ,  כדאי לשלוח את נתניהו לעוד סבב הופעות בפוקס ובללארי קינג ,  אבל לא כראש ממשלה .  כי מה שרואים בו מכאן ,  בארה"ב ,  כאשר הוא מכהן כראש ממשלה ,  הוא לא מה שרואים בארץ כאשר בוחרים אותו פעם ועוד פעם לראשות הממשלה .
 לעם ישראל יש רק בירה אחת .  בתולדותיו לא היה קשר דיפלומטי בעל עוצמה אסטרטגית דומה לכוח הטמון בקשר המיוחד שמתקיים כבר עשרות שנים בין וושינגטון וירושלים .  מגיע לעם הזה ממשלה שיודעת לא להתבלבל בין נכסים רוחניים ונכסים פוליטיים ,  ושיודעת לא ליצור משחקי סכום אפס בהם צריכים לבחור בין ירושלים או אמריקה .  מגיעה לו ממשלה שיודעת לבנות בירושלים בלי להרוס בוושינגטון .
 
אין לכם סיכוי מול ארה"ב
ממשלת נתניהו אחראית על הפיכת הקשר המיוחד עם ארה"ב לקרקס ,  מה שבקרוב יגרום למשלם המיסים האמריקאי להתנגד להעברת כספיו ליישות הציונית

