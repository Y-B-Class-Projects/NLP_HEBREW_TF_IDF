הרכבת הזו כבר יצאה מהתחנה :  המשבר בין נתניהו לכץ נבלם ,  אך לא נעצר
חרב הפיטורים הוסרה ,  אך יחסי השר וראש הממשלה דומים לליגה שתשוחק מדי שבת .  נתניהו לא רוצה לפטר ,  כץ אוהב את משרדו והחרדים ישמחו שהסטטוס קוו יירד מהכותרות ,  אך תיבת הפנדורה של המשבר לא תיסגר ,  והיריבות לא הולכת לשום מקום
יחד עם תנועת הרכבות בקו תל אביב-חיפה ,  ששבה לסדרה אמש  ( ראשון )  ,  גם הקטרים שהניעו את משבר נתניהו-כץ בשבועיים האחרונים עשו ניסיון ברור לשוב למסילתם .  אחרי כמה ימים של טורים גבוהים במיוחד ,  מישהו בסוף הצליח לבלום את כוונתו של ראש הממשלה בנימין נתניהו לפטר את שר התחבורה ישראל כץ ,  לפחות בעת הזו .  ואולם ,  יחד עם סוגיית השבת הכה נפיצה ,  גם ההתנגשות החזיתית בין נתניהו וכץ עוד צפויה להרעיד עולמות בשבועות הקרובים ,  כך שזה לא באמת פיוס ,  אלא יותר הפסקת אש זמנית .  משבר הרכבת פתח תיבת פנדורה פוליטית וציבורית ששדיה ירדפו את המערכת הפוליטית עוד זמן מה ,  וכץ סומן כמי שעשוי להיות בסופו של דבר אחד מקורבנותיהם .
 במהלך כל סוף השבוע העריכו בכירים בליכוד כי נתניהו רציני הפעם .  אקדח הפיטורים לא סתם הונח שוב על השולחן ,  אמרו ,  ותיארו תחושות עמוקות של זעם וחשדנות אצל נתניהו כלפי כץ ,  כאלה שבאמת כבר לא מאפשרות עבודה משותפת . " כץ שיקר לחרדים והמשיך לשקר לנתניהו ",  אמרו בלשכת נתניהו בשורה של תדרוכים , " ובמו ידיו הנדס את משבר הרכבת במטרה לערער את יציבות הקואליציה ".  ראש הסגל בלשכת ראש הממשלה ,  שנשלח לאולפנים לדברר את המשבר עם התגברות המחאה ,  אפילו השתמש במילה  " פוטש "  לתיאור חטאיו של כץ .  
אבל כץ לא נגרר .  הוא נתן למראות הנוסעים הזועמים ברכבת לדבר בעד עצמם ,  הבליג על ההתקפות ולא סיפק לעיתונאים אפילו בדל מידע שניתן היה להפיק ממנו תגובה שתחולל מהומה נוספת .  במקומו ,  נשלחה מנכ"לית משרד התחבורה קרן טרנר לסבב דברור אינטנסיבי ,  שהזימה ברהיטות את הטענות כי המשרד שלה הוא שאחראי למשבר .  
כץ המשיך להבליג גם במהלך מופע הנזיפה הפומבי של ראש הממשלה בפתח ישיבת הממשלה ,  רק חייך במבוכה ,  ויש שיזהו בתמונות גם אפילו ניצני סיפוק ,  לאור ניסיון ההשפלה הכה ברור של נתניהו .  בתום ישיבת הממשלה הוא נפגש עם ראש הסגל בלשכת ראש הממשלה ,  יואב הורביץ ,  והיה ברור שכרגע ,  רכבת הפיטורים חזרה לתחנה ,  או לפחות עצרה לתחנת ביניים .  
להצלחת הפסקת האש יש אבות רבים וטוענים רבים לכתר .  יו"ר הקואליציה ,  דוד ביטן ,  הודיע על ביטול נסיעה לארצות הברית וקנדה במטרה לנהל את המגעים בין שני הצדדים .  באופיו המוחצן פחות ,  גם השר יריב לוין עבד מאחורי הקלעים .  ואולם ,  התפקיד המרכזי ביותר שמור לשר העבודה והרווחה חיים כץ .  בשבועיים האחרונים ,  כץ ירד לבונקר ,  למרות שהוא היחיד שיש לו בכלל סמכות חוקית לעצירת העבודות ,  מתוקף אחריותו על חוק שעות עבודה ומנוחה .  עד כה ,  כץ סירב להתערב במשבר ולהציל את נתניהו מהתקוטטות עם החרדים או לחילופין את ישראל כץ מההתקוטטות עם נתניהו .  
אך ברגע האמת ,  חיים כץ נותר נאמן למורשת הכהנים והתייצב מאחורי ישראל כץ ;  עם צאת השבת ,  פרסם הודעת גיבוי לשר התחבורה ש"עושה עבודה מצוינת וממלכתית בנושא הרכבת לטובת כלל הציבור במדינת ישראל ",  וקרא לראש הממשלה לא לשקול את פיטוריו אלא לשבת ולדבר . " תחשוב חכם ",  אמר כץ לנתניהו ,  ובמקביל פנה לשר יעקב ליצמן שיעביר מסר נגד פיטורים כי הנושא פתיר .  יחד עם כץ ,  התייצבו שורה של חברי כנסת בליכוד בקריאות לפיוס ,  כאילו מבקשים להבהיר לראש הממשלה כי להחלטה על פיטוריו של כץ יהיה מחיר פוליטי כבד .  
מלכתחילה היה במערכת הפוליטית מי שהעריך שנתניהו לא התכוון לממש את האיום ,  כי פיטוריו של כץ יהפכו אותו לגיבור החילוני של משבר הסטטוס קוו ,  בעוד הוא עצמו יירשם כמי שנכנע לדרישות החרדים .  בניגוד ללשעברים אחרים שעזבו את הליכוד על רקע יחסיהם עם נתניהו ,  כמו גדעון סער ומשה יעלון ,  שנטשו את ספסלי הכנסת ,  כץ לא היה זז לשום מקום .  
נתניהו יכול היה לפטר את כץ מתפקידו כשר ,  אבל לא מתפקידו כיו"ר מזכירות הליכוד ,  שם התחילה כל המתיחות מלכתחילה  במהלכים של כץ נגד אנשי נתניהו בתנועה ובניסיונות לקחת חלק מסמכויותיו של ראש הממשלה לידיו . " רק זה חסר לראש הממשלה ?  ",  תהה גורם בליכוד , " כץ ממורמר שיושב מחוץ לממשלה אבל על כסא חזק בקומה ה-12 של מצודת זאב ?  ".  
סקר וואלה !  NEWS מוכיח שנתניהו ניזוק מהמהלך ;  מרבית הציבור התנגד לביטול העבודות ולא קנה את הניסיון להסיט את הדיון הציבורי ולהפיל את המשבר על שר התחבורה .  כץ ,  כך נראה ,  לא ניזוק בציבור החילוני ,  אך בציבור החרדי הוא עדיין נתפס כאחראי המרכזי למשבר ,  שעוד לא תם .  
ברכבת אומרים שיש עוד שורה של עבודות מתוכננות לשבת ,  ונתניהו מצפה שכץ הוא זה שימנע את המשבר הבא עם החרדים .  כץ חייב לפתוח דף חדש עם הפוליטיקאים החרדים ולנסות להגיע אתם להסכמות ,  והאחרונים כבר טיפסו על עץ גבוה מאוד ,  ונהנים מתמיכה רחבה בקרב הקהל שלהם .  בשבוע הקרוב ייאלץ כץ להפגין את כישוריו הפוליטיים על מנת למצוא פתרון לדרישת החרדים שלא לקיים עבודות בשבת ,  ובמקביל להימלט מחרב הפיטורים .  
נכון לשעה זו ,  עושה רושם שלאף אחד מהצדדים  לא נתניהו ,  לא כץ ,  ולא החרדים  יש אינטרס להמשיך את מגמת הריב והמדון .  נתניהו רוצה בחלוף הסערה ,  כץ מעוניין לשמור על התיק ,  והחרדים מבינים שהמשחק האחרון עם הסטטוס קוו מצית מחדש את העיסוק בנושא בציבור החילוני ,  ולא בטוח שלטובתם .  ואולם ,  לא מן הנמנע שלקראת סוף השבוע ,  האמוציות יחזרו למלא את קרונות הרכבת .  
בסביבת נתניהו משוכנעים כי כץ יזם את המהלכים הפוליטיים האחרונים שלו  הובלת ההחלטה על כרסום בסמכויותיו של נתניהו במזכירות הליכוד וייזום משבר הרכבת - מתוך הערכה כי הבדיקות הפליליות נגד ראש הממשלה יעלו בקרוב כיתה ולמצב עצמו כמועמד לרשת אותו בראשות המפלגה .  בינתיים ,  בעזרתו של נתניהו ,  כץ בהחלט הצליח למתג את עצמו כחלק מהצמד העוין בצמרת הליכוד ,  שמזכיר נשכחות ,  כמו היריבות המיתולוגית בין רבין לפרס או בין ציפי לבני לשאול מופז .  
איום הפיטורים המרחף אמור להרתיע אותו ממהלכים לעומתיים נוספים .  אם הוא רק ירים את הראש ,  יתדרך עיתונאים או יאותת כפי שאותתה אשתו בראיון לערוץ 2 כי היעד הסופי הוא לשכת ראש הממשלה ,  החרב עשויה להתהפך על פניו .  
ואולי הפתרון הוא בכלל לא פיטורים .  לפני כחודשיים ,  בישיבה של מזכירות הליכוד ,  כשכץ עבר להילוך ראשון בשורה של מהלכים נגד נתניהו ,  העיר ח"כ דודי אמסלם ש"המזכירות תמיד מתכנסת כשאתה בסכסוך עם נתניהו ".  ברקע עמד אז סבב תיקים קואליציוני ,  ואמסלם רמז כי המהלך הפנימי בליכוד נולד מרצון ללחוץ על נתניהו למלא אחר דרישתו של כץ לקבל את תיק החוץ .  עד כה ,  נמנע נתניהו מהעברת התיק הבכיר שבידיו ,  כדי להשאיר על השולחן את אופציית צירוף המחנה הציוני לקואליציה ,  וכדי להימנע ממשפט השלמה בין כץ לשר גלעד ארדן - ששניהם טוענים שהם מחזיקים התחייבות כתובה מנתניהו לקבלת התיק הבכיר בליכוד .  אם נקמה היא מה שנתניהו מחפש ,  ייתכן שמסירת תיק החוץ לארדן היא הכיוון שאליו כדאי להניע את הגלגלים .  

הרכבת הזו כבר יצאה מהתחנה :  המשבר בין נתניהו לכץ נבלם ,  אך לא נעצר
חרב הפיטורים הוסרה ,  אך יחסי השר וראש הממשלה דומים לליגה שתשוחק מדי שבת .  נתניהו לא רוצה לפטר ,  כץ אוהב את משרדו והחרדים ישמחו שהסטטוס קוו יירד מהכותרות ,  אך תיבת הפנדורה של המשבר לא תיסגר ,  והיריבות לא הולכת לשום מקום

