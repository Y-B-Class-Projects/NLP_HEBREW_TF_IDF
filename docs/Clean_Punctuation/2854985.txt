הנשיא ריבלין : " המדינה טעתה בדרך קליטת יהודי אתיופיה "
 ברחבי הארץ מצוין יום הזיכרון השנתי ליהודי בני העדה שקיפחו את חייהם בדרכם ארצה .  הנשיא נאם בטקס הממלכתי בהר הרצל : " המפגינים חשפו פצע פתוח חי ומדמם בלב החברה הישראלית ".  נתניהו : " נדאג שכבוד האדם יתבטא כאן "
 נשיא המדינה ,  ראובן ריבלין ,  נאם הבוקר  ( ראשון )  בטקס הממלכתי לזכר יהודי אתיופיה שנספו בדרך לישראל ,  והתייחס למחאת בני העדה בחודש האחרון . " המפגינים בירושלים ,  בתל אביב ובחיפה חשפו פצע פתוח חי ומדמם בלב החברה הישראלית .  פצע של הקהילה שמשמיעה את זעקתה בדם ליבה ,  על תחושות של אפליה ,  גזענות ,  עלבון וחוסר מענה .  באווירת הימים המטלטלים בהם אנו מצויים במקום הזה בו אנו מתייחדים עם זכר יקירכם ,  מאפשר לנו לדבר על הדבר החשוב ביותר המונח לפנינו :  הצורך של כולנו בתקווה .  אותה תקווה של יהודי אתיופיה שלעולם לא ידעו נואש גם כשחייהם היטלטלו בין החיים למוות ,  גם כשהמסע היה מפרך .  תקווה היא המזור לייאוש ,  היא הדרך לשינוי ולריפוי ",  אמר הנשיא . 
" רק כאשר נוכל להציע הזדמנות ואפשרות שווה לא רק בביטחון ,  אלא גם בכלכלה ,  בפוליטיקה ,  באקדמיה ,  במדע ובתקשורת  נוכל לחיות כאן חיים טובים יותר ועשירים יותר .  החברה הישראלית שגתה ביחסה ליהדות יוצאי אתיופיה .  מדינת ישראל טעתה בדרך הקליטה ובטיפול שלה בבני העדה לאורך שנים .  לא ראינו ,  לא עשינו נכון ,  לא הקשבנו די .  לצד חובת הביקורת ,  גם החובה להאמין שבכוחנו לתקן ".   
" בראשית שנות ה-80 צעדו יהודי אתיופיה לעבר ירושלים ללא שינה ,  ללא אוכל ,  שודדי דרכים ניסו לרצוח אותם ,  חיות בר ניסו לטרוף אותם ",  הוסיף . " אחרי שחצו את הגבול נאלצו לשהות במחנות פליטים וסבלו מהתנכלויות ומחלות קשות .  יותר מ-12 אלף יהודים יצאו לירושלים ,  יותר מ-4,000 מתו בדרך .  יהודי אתיופיה דבקו במטרה והיו נחושים להגשים את חלומם .  סיפור עלייתם הוא סיפור על אמונה ותקווה סיפור על מנהיגות יהודית אתיופית אמיצה ועיקשת שלא ידעה נואש .  זה הסיפור שחושף את קלונה של מדינת ישראל שנעלה שנים רבות את שעריה מפני אחת הקהילות היהודיות העתיקות בעולם .  בכוחנו יחד כולנו לעשות שינוי .  ליצור מציאות טובה יותר ושוויונית יותר .  לפתחנו מונח האתגר לבנות חברה שלא עוצמת עיניים אלא מוקיעה מתוכה כל גילוי של גזענות ,  אפליה ושנאת האחר ".  
עוד בוואלה ! NEWS:שביתה בדימונה ,  בירוחם ובערד ;  אלפים יפגינו נגד הפיטורים בכילחשש במשטרה ממינויו של לוין : " ביטחון הפנים הפך למשרד מקופח"אובמה בחר  הסכם עם איראן לפני מדינה פלסטינית 
אחרי הנשיא עלה לנאום ראש הממשלה ,  בנימין נתניהו ,  שהתייחס גם הוא למחאת יוצאי אתיופיה . " בירושלים שמענו את זעקתכם ,  גם אני .  לפני כשבועיים נפגשתי עם כמה מכם .  זה היה מפגש מרגש ,  תרשו לי לומר ,  מטלטל .  שמעתי תלונות על גזענות ,  אפליה ,  קיפוח ,  הפעלת כוח עודף  ( של המשטרה )  .  שמעתי על החשש ללכת ברחוב בגלל צבע עורך .  אינני יכול לקבל זאת  לא במדינת היהודים ",  אמר . " השבוע אקים ועדת שרים מיוחדת בראשותי לטפל בכל הנושאים הללו וברבים אחרים .  נביא לממשלה תכנית מקיפה .  נסייע לכם בכל דרך ,  אבל מעבר לתכנית והמשאבים והפרויקטים יש עיקרון אחד חד וברור :  אין מקום לגזענות ואפליה בחברה שלנו ".   
" יש חברות שהצליחו להתעלות מעל הרפש הזה .  אנחנו הבאנו את כבוד האדם לתרבות האנושית .  אנחנו היהודים ואנחנו נדאג שכבוד האדם יתבטא כאן ",  המשיך . " יוצאי אתיופיה ,  אתם ישראלים לכל דבר .  בשר מבשרנו ,  שווים בין שווים .  אתם מבטאים בסיפורכם הנשגב את חזון קיבוץ הגלויות שהוא תמצית קיומנו .  ביום הזה אנו זוכרים את כל מה שעברתם כדי לממש את החזון הזה ".  
" מסע העלייה שלכם תם ,  אבל לי חשוב שכל ילד וילדה בישראל יכירו את סיפורכם ",  הוסיף . " הנחיתי להנחיל את הסיפור הזה ,  רב ההוד וההדר והכאב ,  בבתי הספר שלנו כי זה חלק מקירוב הלבבות והטמעת הגורל המשותף של עמנו .  לצד הקשיים אתם יכולים להתגאות בסיפורים של פורצי דרך בפוליטיקה ,  באקדמיה ,  ברפואה ובצבא .  כדי להגשים את החזון שילמתם מחיר עצום .  אתם זוכרים את העבר ומשמרים את המורשת אבל נושאים את פניכם קדימה להיטמעות מוצלחת בחברה הישראלית ".  
ברחבי הארץ מצוין יום הזיכרון השנתי ליהודי אתיופיה שנספו בדרכם לישראל .  הטקס בהר הרצל פתח את היום ,  וב-19:30 יתקיים הטקס שינעל את אירועי יום הזיכרון באמפיתיאטרון בנתניה ,  ובו ישתתפו יותר מ-800 בני נוער יוצאי אתיופיה מכל רחבי הארץ .  
טקסי הזיכרון השנה מתקיימים על רקע המחאה הגדולה של יוצאי אתיופיה ,  ששיאה היה בהפגנה הסוערת שהתקיימה בתחילת החודש בתל אביב .  67 בני אדם ,  ובהם 55 שוטרים ,  נפצעו באורח קל ,  ושוטר נוסף נפצע באורח בינוני ,  בעימותים קשים בין המפגינים לכוחות המשטרה שביקשו לפנות אותם .  חלק מהמפגינים הבעירו פחים ויידו אבנים לעבר השוטרים והפרשים ,  תוך שהם קוראים  " מדינת משטרה ".  הכוחות הגיבו בירי גז מדמיע ,  זרנוקי מים ורימוני הלם ,  וקיבלו הוראה לעצור את המפגינים בכוח .  43 מבין אלפי המפגינים נעצרו .  
אתמול שוחח עם וואלה ! NEWS שר העלייה והקליטה החדש ,  זאב אלקין ,  והתייחס לאחד האתגרים הגדולים המגיעים עם התפקיד החדש - מצוקת בני העדה האתיופית . " הגישה של החברה הישראלית כלפי העולים בכלל וכלפי יוצאי אתיופיה בפרט היא פטרונית ",  הודה אלקין . " המחאה בהחלט מבטאת מצוקה ותחושות קשות בחלקים של הקהילה הזו .  חייבים להתייחס לזה ברצינות ".  
לטענתו של אלקין ,  על השיח בישראל בנוגע לעליית יהודי אתיופיה להשתנות . " אנחנו כל הזמן מדברם על 'העלאת יהודי אתיופיה' ,  אבל זה לא שהעלנו אותם ,  הם עלו .  נכון שעזרו להם לעלות ,  אבל זה תהליך של האנשים עצמם .  הם עזבו את בתיהם ,  ורבים מהם מתו בדרך .  זו מסירות נפש .  כשנתייחס אליהם כשווים בין שווים ללא פטרונות ,  הכול ייראה אחרת .  זה נכון לגבי האתיופים ולגבי הרוסים ,  וזה היה נכון גם לגבי העלייה של בני עדות המזרח בתקופת מפא"י ".  

הנשיא ריבלין : " המדינה טעתה בדרך קליטת יהודי אתיופיה "
 ברחבי הארץ מצוין יום הזיכרון השנתי ליהודי בני העדה שקיפחו את חייהם בדרכם ארצה .  הנשיא נאם בטקס הממלכתי בהר הרצל : " המפגינים חשפו פצע פתוח חי ומדמם בלב החברה הישראלית ".  נתניהו : " נדאג שכבוד האדם יתבטא כאן "
 
