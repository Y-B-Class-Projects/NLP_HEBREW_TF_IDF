20 שנה חלפו - נתניהו יממש את חזון רבין ? 
שני עשורים אחרי הסכמי אוסלו ,  נזכר דניאל בן סימון בהסתה הפרועה שפרצה באחת והובילה לרצח ראש הממשלה - ומתפעל מהאירוניה שמציבה כיום בנעליו את מנהיג הימין ,  ההוא מהמרפסת
בליל ה-14 ביולי 1992 ,  שנה וחודשיים לפני חתימת הצהרת העקרונות בין ישראל לאש"ף על מדשאת הבית הלבן - שיום השנה ה-20 שלה יחול השבוע - צעד ראש הממשלה הנבחר יצחק רבין לעבר דוכן הנואמים בכנסת ,  כשעתיים לפני שתפס את מקומו על כסאו של ראש הממשלה היוצא ,  יצחק שמיר .  ישבתי ביציע העיתונאים ,  שלושה מטרים מרבין .  זה היה הנאום המכונן ביותר מאז נאומו ההיסטורי על הר הצופים ,  מיד אחרי מלחמת ששת הימים .  
האיש הזה ,  שהיה שותף לכל מלחמות ישראל מאז הקמתה ונאלץ לשלוח צעירים אל מותם בזירות הקרב ,  היה נחוש בדעתו לעלות על מסלול חדש . " חובתנו לעשות הכול כדי להשתלב בעולם שמשנה את פניו ",  הרעים בקולו . " אין אנו עוד עם לבדד ישכון ,  ואין זה נכון עוד שהעולם כולו נגדנו .  עלינו להיחלץ מתחושת הבידוד האוחזת בנו במעט יובל שנים .  עלינו להצטרף למסע השלום ,  הפיוס ושיתוף הפעולה הבינלאומי  (  ..  .)  ,  שאם לא כן - נישאר אחרונים ובודדים בתחנה ". 
כעבור שנה וקצת חתמו ישראל והפלסטינים על הסכם עקרונות לשלום ועל הכרה הדדית ,  לראשונה מאז החל הסכסוך היהודי-פלסטיני בארץ ישראל .  
ההתנגדות להסכם אוסלו פשטה בתוך מחנה הימין כאש בשדה קוצים .  כמו תמנון רב-זרועות ,  השתלטו אנשי הימין על זירות הפעולה המרכזיות :  ברחוב ,  בכנסת ובתקשורת .  כמעט כל מי שהחשיב עצמו ימני הצטרף לאחת הזרועות האלה .  השואה ,  או יותר נכון ,  ההקשר שלה ,  שבה לחיים .  כמעט שלא נשמעה התבטאות שלא השוותה בין מה שאוסלו יעשה לישראלים ומה שהשואה עשתה ליהודים .  ב-4 בספטמבר ,  כמה ימים לפני טקס החתימה בוושינגטון ,  הכריז אריאל שרון ש"גם אלה שהלכו לתאי הגזים במחנות הריכוז ,  לא האמינו שהם הולכים אל מותם ".  חבר הכנסת עוזי לנדאו הצהיר ב-5 בספטמבר ש"גם ההנהגה היהודית בגטו סייעה להוציא אל הפועל את תכנית ההשמדה של היהודים ".  רפאל איתן  ( רפול )  הגיב על בואו של יאסר ערפאת לעזה במילים : " הרוצח הנורא ביותר של העם היהודי מאז היטלר הגיע לישראל ,  וחבורה של יודנראט עומדת דום לכבודו ".  
הכנסת נקלעה לסערת רוחות שהזכירה את משבר השילומים מגרמניה בשנות ה-50 .  היא באה לקיצה רק כעבור שנתיים ,  למחרת רציחתו של ראש הממשלה רבין .  לאורך שנתיים התנהל מסע דה-לגיטימציה פראי ואלים נגד הממשלה ,  שהמדינה לא ידעה כמותו .  הביטוי  " בגידה "  נהפך למטבע לגיטימי של הימין .  כבר לא קראו לראש הממשלה יותר בשמו או בתוארו .  מעתה ייקרא  " הבוגד רבין "  או  " רבין הבוגד ".  עוד כשרבין הזמין את חברי הכנסת הערבים לשמש גוש חוסם כדי להקים את ממשלתו ,  טענו מפלגות הימין ,  ורחבעם זאבי בראשן ,  שהממשלה אינה לגיטימית בהיותה נשענת על קולות של ערבים אויבי המדינה .  
גם בנימין נתניהו לא טמן ידו בצלחת .  מיד אחרי חתימת הסכם אוסלו ,  אישר את הקמתו של מטה מאוחד של מפלגות הימין שהמוטו שלו  " העם מתקומם נגד הבגידה של ממשלת רבין ".  ביתו של ראש הממשלה רבין ברחוב בלפור בירושלים דמה למבצר צלבני .  המתנחלים ופעילי הימין הקימו סביבו מאחז קבוע ,  יום ולילה ,  ולא חסכו מאמץ כדי לשבש את שגרת יומו .  כיכר פריז הסמוכה דמתה לכיכר הבסטיליה כשאלפי מפגינים נסערים צרים עליה .  מדי כמה ימים נשכבו מפגינים על האדמה והתעמתו עם השוטרים .  סוסי המשטרה נהפכו לחזיון נפרץ במרכזה של עיר הבירה .
 סיקרתי את האירועים עבור עיתון  " דבר "  והייתי קרוב להתרחשויות .  אירוע השיא של הסכם אוסלו התרחש שנתיים וכמה שבועות אחרי החתימה .  עמדתי מתחת למרפסת המפורסמת באותו לילה בלתי נשכח בכיכר ציון בירושלים .  כל ראשי הימין הצטופפו זה לצד זה כשמתחתם מתרחשים מראות זוועה שבהם נמהלו זעם ואקסטזה למופע של שנאה לאיש שחתם על ההסכם .  כעבור חודש וכמה ימים הגיע תהליך רציחתו של ראש הממשלה לקרשנדו שלו :  בכיכר אחרת בלב תל אביב נורו שלוש יריות בגבו של ראש הממשלה יצחק רבין .
 עתה ,  מקץ שני עשורים ,  האירוניה של הגורל הציבה את אותו בנימין נתניהו בצומת ההיסטורית שמולה התייצב בזמנו יצחק רבין .  משימתו של רבין ,  לכרות שלום עם האויב הפלסטיני ,  נגדעה באיבה .  משימתו של נתניהו היא להמשיך את דרכו של רבין ולהצעיד את ישראל לחוף מבטחים .
 דניאל בן-סימון הוא סופר ,  עיתונאי וח"כ לשעבר ממפלגת העבודה
לכל הטורים של דניאל בן סימון בוואלה !  דעות
מעוניינים לפרסם מאמר במדור הדעות ?  כתבו לנו למייל op-ed@walla.net.il 

20 שנה חלפו - נתניהו יממש את חזון רבין ? 
שני עשורים אחרי הסכמי אוסלו ,  נזכר דניאל בן סימון בהסתה הפרועה שפרצה באחת והובילה לרצח ראש הממשלה - ומתפעל מהאירוניה שמציבה כיום בנעליו את מנהיג הימין ,  ההוא מהמרפסת

