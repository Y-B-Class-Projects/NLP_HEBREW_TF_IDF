פרס למיטשל :  הגעתך היא אור ירוק למו"מ
השליח המיוחד למזה"ת ג'ורג' מיטשל נועד עם נשיא המדינה פרס ועם ראש הממשלה .  בשיחות אמר פרס כי איש אינו מרוויח מהקיפאון במו"מ וכי זה הזמן להתקדם .  מיטשל ייפגש שוב עם נתניהו ביום ראשון
נשיא המדינה שמעון פרס נפגש אחר הצהריים  ( שישי )  עם השליח המיוחד למזרח התיכון ג'ורג' מיטשל .  בפגישה אמר פרס כי הוא רואה בהגעתו של מיטשל לישראל  " אור ירוק "  לחידוש המשא ומתן עם הפלסטינים .  בפגישה שנערכה בין השניים אמר פרס למיטשל כי  " אף אחד אינו מרוויח דבר מקיפאון במו"מ .  צריך להתקדם וזה הזמן ".   
" אין טעם להישאר ב'רשימת המתנה' בעניין השלום הן מבחינתנו והן מבחינת הפלסטינים ",  אמר פרס והוסיף כי  " ישראל מעוניינת בשלום כן .  זהו אינטרס חיוני לשני הצדדים ,  ולא רק משום שאיננו רוצים לשלוט באומה אחרת ,  אלא גם כי לא היינו רוצים לראות את הסכסוך מכלה את עתידנו.אין אלטרנטיבה לשלום ". 
עוד הוסיף פרס ואמר כי  " ארצות הברית חזקה ומובילה עולמית היא אינטרס חיוני למדינת ישראל ,  לבטחונה של מדינת ישראל ולאיזור .  איני יכול לדמיין עולם בלי ההנהגה האמריקנית ". 
קודם לכן נפגש מיטשל עם ראש הממשלה בנימין נתניהו בירושלים .  מלשכת ראש הממשלה נמסר כי  " הפגישה היתה טובה ועסקה בהנעת התהליך המדיני ".  השניים קבעו להיפגש שוב ביום ראשון .
 

בפתח הפגישה אמר ראש הממשלה נתניהו כי  " אני תמיד שמח לראות אותך בירושלים ג'ורג' .  הסנטור מיטשל הוא מבקר מוערך ושותף לשלום .  אני מצפה לעבוד איתך ועם הנשיא אובמה לקדם את השלום .  אנחנו רציניים בנושא ,  אנחנו יודעים שאתם רציניים בנושא ,  ואנחנו מקווים גם להיענות מצד הפלסטינים .  אנחנו חייבים להניע את התהליך קדימה ".  
מיטשל אמר בתגובה כי הוא מצפה לעבוד עם ראש הממשלה נתניהו לקידום תהליך השלום .  מיטשל אמר כי  " אני אצטט את הנשיא אובמה בהצהרתו הפומבית לכבוד יום העצמאות של ישראל לפני כמה ימים :  'אנחנו ממשיכים לחלוק קשר חזק ובלתי שביר של ידידות בין שני העמים שלנו .  קשר המעוגן על ידי מחויבותה של ארה"ב לבטחון ישראל .  ישראל נשארת שותפתנו החשובה ובת ברית אסטרטגית מרכזית במזרח התיכון .  אני בטוח שהקשרים המיוחדים שלנו רק יתחזקו בחודשים ובשנים שיבואו .  אני מצפה להמשיך את מאמצינו עם ישראל להשגת שלום כולל וביטחון באזור כולל פתרון שתי המדינות ,  ולעבוד יחדיו נגד הכוחות שמאיימים על ישראל ,  ארה"ב והעולם .  אנחנו מכבדים את ההישג העצום של עם ישראל ואת החברות העמוקה עם העם האמריקאי' ".  
מיטשל הוסיף ואמר כי  " זו היתה מדיניות ארה"ב ,  זו עדיין מדיניות ארה"ב ,  והיא תהיה מדיניות ארה"ב .  הנשיא הצהיר זאת בבירור ואני כאן היום כהפגנה מוחשית למדיניות הזאת ברמה היומיומית בנושאים קריטיים לממשלות שלנו ולעמים שלנו .  אני מצפה לעבוד עם ראש הממשלה נתניהו להשגת המטרות המשותפות שלנו לשלום באזור ".  
מיטשל נפגש הבוקר עם שר הביטחון ,  אהוד ברק בלשכתו בתל אביב .  השניים דנו בחידוש המשא ומתן עם הפלסטינים .  מלשכת ברק נמסר כי שר הביטחון יטוס ביום ראשון הקרוב לסדרת פגישות בארה"ב עם ראשי הממשל האמריקאי ,  וידון עימם בכל הסוגיות הביטחוניות שעל הפרק ,  וכן בניסיונות לחדש את המו"מ בין ישראל לפלסטינים .  
באתר החדשות הפלסטיני  " קודס-נט "  התבטאו גורמים ישראלים ומסרו כי יש סיבה לאופטימיות בנוגע לביקורו של מיטשל באזור . " ביקורו של מיטשל באזור הפעם שונה מפעמים קודמות מבחינת קביעת מועד לחידוש המשא ומתן ומבחינת מציאת מכניזם ליישום הצעות הממשל האמריקאי למשא ומתן להסדר הקבע ". 

עדכון ראשון :  15:50

פרס למיטשל :  הגעתך היא אור ירוק למו"מ
השליח המיוחד למזה"ת ג'ורג' מיטשל נועד עם נשיא המדינה פרס ועם ראש הממשלה .  בשיחות אמר פרס כי איש אינו מרוויח מהקיפאון במו"מ וכי זה הזמן להתקדם .  מיטשל ייפגש שוב עם נתניהו ביום ראשון

