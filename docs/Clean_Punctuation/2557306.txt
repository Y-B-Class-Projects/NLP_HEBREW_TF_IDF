נתניהו תקף את מזכ"ל האו"ם : " מקומך אינו בטהרן "
 ראש הממשלה שוחח עם באן קי מון ,  לנוכח הדיווחים על השתתפותו בכינוס המדינות הבלתי מזדהות באירן . " איני רואה כל סיבה לביקור במדינה ששלטונה שם לו למטרה להשמיד את ישראל "
 מתחזק הלחץ בישראל נגד כינוס המדינות הבלתי מזדהות של האו"ם ,  שצפוי להתכנס בסוף החודש בטהרן ,  על אף ניסיונותיהן של מעצמות המערב להביא לבידוד המשטר האירני בזירה הבינלאומית :  ראש הממשלה ,  בנימין נתניהו ,  שוחח אתמול  ( שישי )  עם מזכ"ל האו"ם ,  באן קי מון ,  ותקף אותו בחריפות לנוכח הדיווחים על כוונתו להשתתף בכינוס . " התאכזבתי לשמוע על כוונתך להשתתף בכינוס ",  אמר נתניהו לבאן והדגיש : " נסיעתך הצפויה לטהרן החודש היא טעות גדולה ,  גם אם היא נעשית מכוונות טובות .  איני רואה כל סיבה לביקור במדינה ששלטונה הוא אנטישמי ושם לו למטרה להשמיד את מדינת ישראל ".   
" בשנים בהן אתה מכהן כמזכ"ל האו"ם נהגת בצורה הגונה .  גם אם זאת לא כוונתך ,  ביקורך באירן יעניק לגיטימיות למשטר שמהווה את האיום הגדול ביותר לשלום וביטחון העולם ",  ציין נתניהו .  בסיום השיחה הדגיש נתניהו בפני באן   " אדוני המזכ"ל ,  מקומך אינו בטהרן ". 
נתניהו שב ותקף את הניסיון לנהל משא ומתן דיפלומטי להפסקת תכנית הגרעין האירנית ,  ואמר כי  " למרות המלצות מועצת הביטחון ,  הסנקציות הקשות ,  והצעות חוזרות ונשנות להגיע לפתרון דיפלומטי - המשטר האירני מתעלם מהקהילה הבינלאומית ,  מוליך שולל את פקחיה ושועט לממש את כוונתו להצטייד בנשק גרעיני ".  לדברי נתניהו ,  השתתפותו של באן בוועידה היא בגדר  " הענקת פרס לעזות מצח אירנית ".  נתניהו הוסיף : " להעניק לגיטימיות ,  אפילו ללא כוונה ,  למשטר שקורא בגלוי ופועל בגלוי לחיסולה של מדינה אחרת החברה באו"ם תכתים אותך ואת הארגון שאתה עומד בראשו ".  
בסוף החודש ,  צפויות להתכנס בטהרן 116 החברות בגוש המדינות הלא מזדהות של האו"ם  ( NAM )  ,  בכינוס שמעורר זעם בישראל ,  על רקע הניסיון לבודד את אירן בזירה הבינלאומית לנוכח המאבק בפרויקט הגרעין שלה .  מקורו של הארגון במדינות שביקשו לא להזדהות עם המערב או עם הגוש המזרחי בשנות המלחמה הקרה .  בישראל זעמו על כך שחלק מהמשתתפות בכנס - ובראשן הודו - המקיימות יחסים דיפלומטיים ואף ידידותיים עם ישראל ,  נתנו ידן לקיום הכנס בטהרן .  במשרד החוץ החלו בשבועות האחרונים בניסיון לטרפד את השתתפותן של מדינות מרכזיות בעולם בכנס .  במשרד לוחצים להוריד את דרג הייצוג באירוע ,  בין היתר על רקע ההערכה שאירן מתכוונת לנצל את הכנס כדי להעביר החלטה המגבה את זכויותיה להעשרת אורניום ואנרגיה גרעינית .  בשבוע האחרון ,  נודע כי גם מזכ"ל האו"ם צפוי להשתתף בכינוס ,  מהלך שמעורר זעם גדול בישראל .  
נתניהו שב וחזר על ההאשמות החריפות נגד אירן .  לדבריו ,  המשטר בטהרן מאיים על מדינות ברחבי המזרח התיכון ,  ומהווה יצואן הטרור הגדול ביותר בעולם : " אי אפשר להפריז בסכנה שהוא מהווה למדינת ישראל .  המשטר האירני מחויב להשמדתה של מדינת ישראל ,  ומצהיר באופן גלוי על כוונתו להשמיד את מדינת ישראל ".  
נתניהו סקר בפני באן התבטאויות חריפות של ההנהגה האירנית המצביעות על כוונותיו ,  ובין היתר הפנה לאמירתו של נשיא אירן ,  מחמוד אחמדינג'ד ,  בשבוע שעבר ,  אז טען כי  " כל אוהבי החופש והצדק בעולם מחויבים להתאחד כדי להשמיד את הישות הציונית ".  בחודש יוני ,  הוסיף נתניהו ,  השתמש סגן נשיא אירן בוועידה בחסות האו"ם כבמה לנאום אנטישמי מרושע ,  שבו האשים את הציונים באחריות לסחר סמים בינלאומי ,  ובמאי האחרון אמר רמטכ"ל צבא אירן שהמדינה האירנית מחויבת להשמדתה המלאה של ישראל . 
" זה מה שהמשטר האירני אומר אדוני המזכ"ל - והנה מה שהוא עושה ",  אמר נתניהו לבאן , " הוא מנהל מסע טרור עולמי ב-24 מדינות על פני חמש יבשות ,  כולל מתקפת הטרור הרצחנית האחרונה בבולגריה .  הוא מחמש את החיזבאללה ,  חמאס והג'יהאד האיסלמי כדי ששלוחותיו אלה ימשיכו בירי אלפי טילים על ערי ישראל ואזרחיה .  והגרוע מכל - המשטר האירני ממשיך בתכנית הנשק הגרעיני שלו ".  
עוד באותו נושא:כנס הבלתי מזדהות באירן :  ביקורת בישראל על הודואבו מאזן נעתר להזמנת אחמדינג'ד - ויגיע לטהרן
לפניות לכתבת :  tal_sh@walla.net.il
 ( עדכון ראשון :  18:10 )  

נתניהו תקף את מזכ"ל האו"ם : " מקומך אינו בטהרן "
 ראש הממשלה שוחח עם באן קי מון ,  לנוכח הדיווחים על השתתפותו בכינוס המדינות הבלתי מזדהות באירן . " איני רואה כל סיבה לביקור במדינה ששלטונה שם לו למטרה להשמיד את ישראל "
 
