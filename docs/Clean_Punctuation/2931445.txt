חמאס מחדש חפירת מנהרות ,  אך בישראל עדיין לא סיימו לחקור את  " צוק איתן "
 אחרי  " צוק איתן "  הוחלט כי ועדת החוץ והביטחון תחקור את המבצע ,  אך החקירה הופסקה בשל הבחירות ולא חודשה .  בינתיים ,  חמאס חזר לחפור מנהרות .  וגם :  חמישה ימים עם הרופאים הישראלים שמסייעים לפליטים מסוריה .  הטור השבועי של כתבנו המדיני
לפני כשנה וחצי ,  כשהסתיים מבצע  " צוק איתן ",  הבטיחה הממשלה לאזרחי ישראל שבעקבות המבצע ישרור שקט בדרום לתקופה ממושכת .  אלא שבינתיים ,  חמאס מחדש את מערך המנהרות ההתקפיות שלו ,  שמובילות אל תוך שטח ישראל ,  והדבר צפוי להוביל לעימות צבאי נוסף בין הצדדים ,  במוקדם או במאוחר .  
העיסוק המחודש בנושא המנהרות מעלה ,  באופן טבעי ,  את השאלה הדחופה  האם בצד הישראלי הופקו הלקחים והמסקנות מ"צוק איתן ",  מבצע שארך 50 יום והסתיים ללא הכרעה צבאית או מדינית ?  אולם מתברר כי בעוד צה"ל ,  שב"כ ,  מועצות מקומיות וגופים אחרים אכן ערכו תחקירים מקיפים כהכנה לעתיד ,  דווקא בנושא הקריטי ביותר - תפקודו של הדרג המדיני - לא הושלם עדיין תהליך התחקיר והפקת הלקחים ,  כפי שהובטח לציבור שיקרה בתום המבצע .  
מבקר המדינה ,  השופט בדימוס יוסף שפירא ,  הפיץ אמש טיוטה של דוח בדיקה בנושא  " צוק איתן "  וסוגיית המנהרות ,  שעליה משרדו עובד מאז הקיץ שעבר .  הטיוטה שהופצה נוגעת בעיקר לנושאים המודיעיניים והצבאיים .  לפי משרד המבקר ,  טיוטה נפרדת המתמקדת בקבינט ובדרג המדיני תופץ בהמשך ,  אולם תאריך היעד אינו ידוע .  במשרד המבקר אמרו השבוע לוואלה !  NEWS כי לא ניתן לספק פרטים נוספים על תהליך בדיקת תפקודו של הדרג המדיני ,  כגון כמה ראיונות נערכו ועם מי .  
לקריאה נוספת:בתום הערכת מצב :  צה"ל הרחיב את הפעולות לאיתור מנהרות חמאסחרף הדיווחים על חפירת מנהרות ,  חמאס מבהיר : " לא רוצים מלחמה"כחלון לתושבי עוטף עזה : " תקציב לא יהווה חסם לביטחונכם "  
מעבר לבדיקה של מבקר המדינה ,  הייתה אמורה להתקיים חקירה נוספת ,  מטעם ועדת החוץ והביטחון של הכנסת ,  אלא שזו פשוט התנדפה מחיינו .  זמן קצר אחרי שהסתיים  " צוק איתן ",  הוחלט כי ועדת החוץ והביטחון של הכנסת תחקור לעומק את המבצע .  ההחלטה להפקיד את החקירה הקריטית והרגישה בידי ועדה פוליטית ,  שבראשה כיהן חבר הכנסת זאב אלקין ממפלגת השלטון ,  הידוע בקרבתו לראש הממשלה בנימין נתניהו ,  עוררה ביקורת בקרב האופוזיציה .  שם כינו את המהלך  " קריקטורה של חקירה ".  ואולם ,  החקירה יצאה לדרך בכל זאת .  
על פי כמה חברי כנסת שהיו חברים בוועדת החוץ והביטחון באותה העת  מטעם הקואליציה והאופוזיציה כאחד  העיסוק של הוועדה בחקירה היה רציני ומעמיק ,  למרות החשדנות הראשונית . " אלקין לקח את זה ברצינות ",  אמר לוואלה !  NEWS ח"כ מהאופוזיציה ,  שהוסיף כי  " אנשים זומנו לדבר ונשאלו שאלות קשות ".  גם נתניהו הופיע בפני הוועדה .  אלא שבשבועות הראשונים לאחר תחילת החקירה ,  הגיעה תקופת חגי תשרי ,  וקצת אחר כך ,  בתחילת דצמבר 2014 ,  החליט ראש הממשלה לפטר את שרי ממשלתו וללכת לבחירות .  

ההחלטה על הבחירות גרמה להקפאת החקירה בנושא  " צוק איתן ".  כתוצאה מכך ,  לא הושלם תהליך החקירה של רבות מהסוגיות החשובות שהוצפו במהלך המבצע ,  כמו הוויכוח בין צה"ל לשב"כ בנושא היערכות חמאס למלחמה ;  התארכות הלחימה כאשר ישראל מסכימה פעם אחר פעם להפסקות אש וחמאס דוחה אותן ;  הגינויים הרבים שספגה ישראל בזירה הבינלאומית וחקירות האו"ם שנפתחו נגדה ;  הבחירה של ישראל לחתור להחלשת חמאס אך לא להכרעתו ;  הוויכוחים הקשים בין נתניהו לשרים נפתלי בנט ואביגדור ליברמן ;  ומתווה הפסקת האש עם חמאס ,  שמעולם לא הוצג לציבור הישראלי ,  ועוד .
 הפסקת החקירה לפני הבחירות מנעה מוועדת החוץ והביטחון להציג דוח מסודר בנושא המבצע בטרם הלכו אזרחי ישראל לקלפי .  כמו כן ,  נוצר מצב שבו אזרחי ישראל נאלצו להסתמך על גרסאותיהם הסותרות של פוליטיקאים כפי שפורסמו בתקשורת ,  מבלי שנערכה חקירה אמתית ומעמיקה בנוגע לדבריהם .  לדוגמה ,  בנט טען לאחר המבצע כי התריע בפני חבריו לקבינט על סכנת המנהרות ,  ובכך דחף ליציאה למבצע .  נתניהו ושר הביטחון משה יעלון הדפו את טענותיו .  ח"כ ציפי לבני  ( המחנה הציוני )  ,  שכיהנה אז כשרת המשפטים ,  טענה כי נתניהו היה קרוב מאוד להסכם במהלך הלחימה להקמת נמל ימי בעזה שישמש את חמאס ,  אך רק התנגדות בתוך הקבינט מנעה זאת ממנו .  
לחברי ועדת החוץ והביטחון היה תפקיד משמעותי בתחקור סוגיות מבצעיות שונות ,  במהלך הלחימה ולאחריה .  אלא שבהיבט המדיני והאסטרטגי ,  הוועדה  הגוף שבידיו הופקדה החקירה  לא הפיצה שום תוצר למקבלי ההחלטות או לציבור .  
החקירה ,  שנכנסה להקפאה בתקופת הבחירות ,  לא חודשה באופן מסודר לאחריה . " היו לנו דיונים בוועדה ובוועדות המשנה על דברים שקשורים ל'צוק איתן' בחודשים שחלפו מאז הבחירות ,  אבל אף אחד לא יודע על כוונה להפיץ דוח מסודר ,  כפי שהוגדר במקור ",  הסבירו לוואלה !  NEWS כמה מחברי הוועדה .  בפועל ,  הרעיון לא נמצא עוד על הפרק .  
לשם השוואה ,  מבצע  " שובו אחים "  שהחל בעקבות רצח שלושת הנערים באזור גוש עציון ,  תוחקר על ידי ועדת משנה של ועדת החוץ והביטחון בראשות ח"כ מוטי יוגב מהבית היהודי .  התחקיר הושלם ומסקנותיו הוגשו לגורמים המקצועיים וגם לדרג המדיני .  אלא שבמקרה זה ,  החקירה התמקדה בסוגיות מבצעיות ,  כמו תפקודו של מוקד 100 של המשטרה ,  אליו פנו הנערים כדי לדווח שנחטפו .  דיון בהתנהלות הדרג המדיני תוך כדי  " שובו אחים ",  ובקשר בין מבצע זה לפריצתו של  " צוק איתן "  כשבוע בלבד לאחר מכן ,  אמור היה להתקיים במסגרת התחקיר המעמיק יותר  שטרם הושלם .  
במקביל לדשדוש השגרתי אצלנו ,  המשיכה השבוע העמדת הפנים המכונה  " שיחות השלום בז'נבה "  בנושא סוריה .  השיחות הללו מתקיימות לסירוגין זה חודשים ,  אך אף אחד לא באמת מאמין שיכול לצאת מהן משהו .  יושבים שם נציגים בכירים של ארצות הברית ,  רוסיה ,  מדינות אירופה ,  מדינות ערב ,  המשטר הסורי וכמה פלגים מדולדלים וחלשים של האופוזיציה הסורית  ומבזבזים את זמנם .  שלשום הוחלט להפסיק את השיחות ,  לא בפעם הראשונה ,  על רקע הסלמה בהפצצות האוויריות של אסד ובעלי בריתו הרוסים נגד האוכלוסיה האזרחית בסוריה .  
השיחות אמורות להתחדש בעוד כשלושה שבועות ,  ב-25 בפברואר ,  אבל המשמעות היא סמלית בלבד .  דיפלומט אירופי בכיר אמר השבוע לוואלה !  NEWS כי  " כולם מבינים שהפתרון היחיד שאפשרי הוא חלוקתה של סוריה לכמה מדינות  מדינה כורדית ,  מדינה סונית ,  מדינה עלוואית ,  אולי גם מדינה דרוזית בדרום .  הניסיונות למצוא מתווה שישמור על סוריה כמו שהיא ,  בלי לסלק את בשאר אסד ומשטרו ,  הם חסרי סיכוי ".  זה תיאור ממצה של המצב ,  אבל לא כולם מוכנים להודות בו .  תמיכה בהקמת מדינה כורדית בצפון סוריה ,  למשל ,  עומדת בניגוד לאינטרסים של טורקיה ,  כך שארצות הברית ואירופה עדיין רחוקות מאוד מצעד כזה .  
מי שלא מחכים להשלמת  " תהליך השלום "  בז'נבה הם הפליטים הנמלטים מסוריה ,  וגם מעיראק השכנה ,  שהמלחמה העדתית בסוריה התערבבה בזו שלה .  בשבוע שעבר זכיתי להעביר חמישה ימים במחנה מעבר עבור אותם פליטים ,  בגבול בין סרביה ומקדוניה - שתי מדינות אירופאיות שבהן הפליטים חולפים בדרכם לגרמניה .  מחנה המעבר שבו ביקרתי קולט מדי יום מאות ,  ולעתים אף אלפי פליטים ,  שנשארים בו למשך שעות בודדות בלבד ,  לפני שהם ממשיכים הלאה במסע אל  " הארץ המובטחת ".  במהלך העצירה הקצרה הם נדרשים לבצע רישום בסיסי ,  ומי שמעוניין בכך ,  יכול גם לקבל סיוע רפואי או סוציאלי .  הרוב לא מעוניינים :  הדבר היחיד שמעניין אותם הוא להמשיך להתקדם .  

במחנה המעבר פועלים כמה ארגונים הומניטריים מרחבי העולם שמסייעים לפליטים .  הסיטואציה קשה :  משפחות שלמות עם ילדים ,  קשישים ונכים צועדות במשך קילומטרים בכפור של ממש  ( 12 מעלות מתחת לאפס בערב ממוצע )  ,  עם מעט מאוד רכוש ובלי ביגוד מתאים למזג אוויר כזה .  רובן נמצאות בדרכים במשך שבועות .  המסע מתחיל בסוריה או בעיראק ,  ממשיך בחצייה של טורקיה לכל אורכה ,  אחר כך מגיעים ליוון דרך הים ,  מתעכבים במדינה זו ובמקדוניה ,  ורק אז מגיעים לסרביה ,  שהיא בסך הכול נקודת אמצע במסע הארוך הזה .  
בתוך הבלגן הזה פועל גם ארגון ישראלי בשם  " נתן  סיוע הומניטרי בינלאומי ",  המטיס רופאים ,  אחיות ועובדות סוציאליות מישראל לסייע לפליטים .  בימים בהם שהייתי במחנה המעבר ,  ליוויתי את העבודה של מתנדבי הארגון ,  המפעילים מרפאה קטנה ויעילה מאוד במרכז המחנה ,  שמטפלת מדי יום במאות פליטים .  פגשתי שם שלושה רופאים מישראל  ( מני עמראן ממושב אבן ספיר ,  איתן דמארי מבאר שבע ויעל ליבני-גילרמן מתל אביב )  ,  לצד אחות ושתי עובדות סוציאליות  ( לוטה בנגל משדה בוקר ,  אחלאם עלי מכפר דיר-חנא ובדריה חלילי מיפו )  .  הצוות הכל-ישראלי הזה עובד מסביב לשעון ,  וזוכה להערכה עצומה משאר הארגונים הבינלאומיים במחנה . " לישראלים יש גישה גמישה ופתיחות מחשבתית ,  שמאוד עוזרת במצבים שאנחנו מתמודדים איתם כאן ",  הסביר לי רופא מארגון בינלאומי אחר שפועל במקום .  

הדגמה למה שאותו רופא כינה  " גמישות מחשבתית "  קיבלתי באחד הערבים במחנה המעבר :  למרפאה הקטנה של  " נתן "  פרץ מתנדב של האו"ם ואמר כי בין מאות הפליטים שנדחקים בכניסה למחנה המעבר ,  יש אישה שעומדת ללדת .  האישה הייתה לכודה מאחורי עשרות אנשים שהצטופפו באוהל הכניסה למחנה ,  וכמה מתנדבים מארגוני סיוע מקומיים ניסו ללא הצלחה לחלץ אותה קדימה .  מי שבסופו של דבר הצליח להוציא אותה ולהביא אותה למרפאה היה עינב לוי ,  מנהל הפעילות של  " נתן "  במחנה ,  שהמבצע שלו לחילוץ ההריונית התבצע מתוך הקהל בצעקות ודחיפות .  
במרפאה התברר שהאישה הצעירה ,  שנמלטת מעיראק ,  אמנם בהריון מתקדם ,  אבל לא עומדת ללדת הערב .  הרופאים רצו שתישאר לנוח יום או יומיים במחנה המעבר ,  אבל היא ובעלה ,  יחד עם ילד בן ארבע ,  התעקשו להמשיך בדרך .  הם מפחדים שהגבולות ייסגרו באחת מהמדינות שעליהם עוד לעבור והם ייתקעו בלי יכולת להגיע לגרמניה .  זה חשש שמלווה רבים מהפליטים לאורך המסע שלהם :  ככל שגוברת ההתנגדות הציבורית באירופה לקליטת הפליטים ההמונית ,  גוברים הסיכויים שיוטלו מגבלות שונות ושגבולות ייסגרו בפניהם .  קנצלרית גרמניה אנגלה מרקל סופגת ביקורת קשה על מדיניות קליטת הפליטים שלה ,  ובינתיים היא עומדת בכך  אבל אי אפשר לדעת כמה זמן זה עוד יחזיק מעמד .  
במהלך הביקור במחנה המעבר שוחחתי עם יותר מ-50 פליטים שנמלטים מסוריה .  הסיפורים האישיים שלהם היו קורעי לב .  היו שם אנשים מכל רחבי המדינה :  מדמשק ,  חלב ,  חומס ,  דיר א-זור ,  א-ראקה ,  ואפילו מרמת הגולן .  רובם היו ערבים סונים ,  אוכלוסיית הרוב בסוריה שמדוכאת על ידי המשטר העלוואי ,  אבל היו גם כורדים ,  דרוזים ושיעים .  את כולם ,  בלי יוצא מן הכלל ,  הקפדתי לשאול שאלה אחת :  ממי אתם בורחים - ממשטר אסד או מדאעש ?   
" יש כמה סוגים של דאעש היום בסוריה ",  הסביר לי אדם בשם רמזי ,  תושב העיר חלב ,  שהציג את עצמו כפרופסור באוניברסיטה המקומית ,  בשנות ה-50 לחייו . " יש דאעש-דאעש ,  שעליו כל העולם מדבר ,  אלה שעורפים ראשים ושורפים אנשים בחיים במדבר .  אבל יש גם דאעש-אסד ,  עם חיל האוויר שלו ששורף שכונות שלמות על האנשים בתוכן .  יש את דאעש-רוסיה ,  המטוסים של פוטין ,  שכאילו מפציצים את דאעש אבל בעצם מפציצים אותנו ,  האזרחים הסורים .  הם אפילו לא מעמידים פנים שהמלחמה שלהם מכוונת נגד מישהו אחר .  והכי גרוע זה דאעש-אמריקה ,  שהם רואים את כל זה קורה ולא עושים כלום ,  שום דבר כדי לעזור לנו !  ",  אמר .  

הארגונים ההומניטריים השונים שפועלים במחנה המעבר ,  ובתחנות אחרות של הפליטים במסעם לגרמניה ,  עושים כל שביכולתם כדי לסייע .  אבל זרם הפליטים רק הולך וגובר ,  והיכולת לעזור להם הולכת וקטנה .  במקביל ,  הבעיות שיוצר גל ההגירה העצום הזה באירופה עצמה ,  הולכות ומחריפות . " האנשים שבורחים מסוריה היום ,  כמוני ,  הם אנשים שכבר שרדו חמש שנים של המלחמה ,  והחליטו רק לאחרונה לקום וללכת ",  הסביר לי אחמד ,  סטודנט מדמשק . " אני מבטיח לך שאם המלחמה תמשיך ,  בסוף כל סוריה תהיה באירופה .  לא יישאר אף אחד .  אסד ודאעש זה אותו דבר .  זה כמו מטבע עם שני צדדים זהים .  לא משנה איך תהפוך אותו  אתה מפסיד .  כל עוד יש אסד ,  יש דאעש ,  ואנשים ימשיכו לברוח על חייהם ".  
הוא אומר שהוא מבין את הפחד וההתנגדות באירופה להגעת הפליטים . " רוב האנשים שבורחים הם אנשים הגונים שלא יעשו דבר רע לאיש ,  אבל מספיק כמה עשרות פושעים כדי שיחשדו בכולנו .  אבל מה שקורה היום באירופה זו תוצאה של מה שקורה בסוריה .  אם העולם לא יטפל במצב בסוריה ,  לא יהיה שיפור במצב באירופה ולא באף מקום אחר ".  המסר הזה ידוע היטב גם לדיפלומטים שיתכנסו שוב בעוד שבועיים בז'נבה .  למרבה הצער ,  לא נראה שמשהו בכל הסיפור הזה עומד להשתנות .  

חמאס מחדש חפירת מנהרות ,  אך בישראל עדיין לא סיימו לחקור את  " צוק איתן "
 אחרי  " צוק איתן "  הוחלט כי ועדת החוץ והביטחון תחקור את המבצע ,  אך החקירה הופסקה בשל הבחירות ולא חודשה .  בינתיים ,  חמאס חזר לחפור מנהרות .  וגם :  חמישה ימים עם הרופאים הישראלים שמסייעים לפליטים מסוריה .  הטור השבועי של כתבנו המדיני

