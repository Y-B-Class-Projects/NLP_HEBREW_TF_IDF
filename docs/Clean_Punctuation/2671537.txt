שמירת הריון לתהליך השלום
נתניהו זקוק לדחיפה שתשחרר אותו מקיבעון היהודי הנרדף ,  ותסייע לו לצלוח את המו"מ על הסדר קבע .  פרופ' דוד הראל קורא לכולנו להתגייס ולשמור על התינוק שעוד לא נולד
את אשר ייחלנו ,  בא לנו - שיחות השלום החלו .  אולי לא בדיוק כמו שהיינו רוצים ,  אבל החלו .  לו רק היה ראש הממשלה בנימין נתניהו מקרין את הלהט וההתלהבות של מי שבאמת רוצה בכל מאודו בשלום אמיתי ובסיום מוחלט של הסכסוך עם האזור כולו  ( אשר תולדה ברורה שלו היא נטרול סופי של האיום מאיראן )  ,  הוא לא היה מתקשה לסחוף אחריו את הרוב המוחץ של נתיניו .  
כל זה זה עדיין אינו בנמצא ,  כי בראש הפירמידה - מה לעשות - עומד אדם שכושר המנהיגות שלו מגויס לתחזוקת הדימוי של היהודי המאוים ,  הנרדף והמתגונן ,  במקום להובלה נחושה של עמו לעידן של שגשוג ופריחה .  אך לפחות על פניו ,  יש שינוי ותזוזה .  וזה חדש .  נתניהו מפתיע ,  ובינתיים לטובה - למרות שעדיין מוקדם לשפוט אם הוא חרג הפעם מאחיזות העיניים של הלהטוטן הידוע .
 אפשר למצוא אנלוגיה בין נתניהו לגיבור הקולנועי פורסט גאמפ ,  שתגובתו הבלתי מתפשרת לקריאתה של חברתו ג'ני , " רוץ ,  פורסט ,  רוץ !  "  שחררה אותו משיתוק וקיבעון ,  ובהמשך הסרט הצילה גם את חייו ואת חיי רעיו .  קריאות עידוד ברורות ואמינות לנתניהו ,  שיתמיד וירוץ לכיוון השלום  ( לאט-לאט ובזהירות ,  כמובן )  ,  הן עכשיו מחויבות המציאות .  במיוחד נכון הדבר לאותם רבים ,  ובתוכם הח"מ ,  שבילו את השנים האחרונות בביקורת חריפה על התנהלות ממשלות נתניהו במגוון עניינים .  
לפני כשלושה שבועות קצב שר החוץ של ארה"ב ,  ג'ון קרי ,  פרק זמן של תשעה חדשים למו"מ - קביעה המעוררת אנלוגיה נוספת .  עלינו לעשות הכול כדי לשמר את ההריון שזה אך החל .  מה שמתבשל וצומח ברחמנו עכשיו אינו ולד-השלום הראשון של ישראל .  קדמו לו השלום עם מצרים וזה עם ירדן .  שני ההריונות ההם לא היו פשוטים כלל ועיקר ,  והילדים ,  איך לומר ,  לא יצאו בדיוק כפי שהיינו רוצים .  אבל הם חיים ,  ברוך השם ,  ובריאים פחות או יותר .  גידולם קשה והוא מדיר שינה מעינינו ,  אבל הם כאן ,  והם שלנו ,  ובתור הורים שומה עלינו לעשות הכול כדי שיצמחו לתפארת .
 ההריון הנוכחי קשה בהרבה .  ראשית ,  הוא מגיע ממש בדקה ה-90 לתקופת הפוריות .  השעון הביולוגי כבר כמעט עמד מלכת .  אנו קרובים לגיל הבלות ביכולת להביא שלום ,  והזדמנות נוספת לא תהיה .  אלוהים שבשמים יודע כמה הפלות היו לנו בניסיונות קודמים לייצר את ולד-השלום האולטימטיבי - זה שיסיים אחת ולתמיד את מצב האיבה עם הפלסטינים ,  יביא לשוויון מלא לערביי ישראל ויוביל ליחסי נורמליזציה מכבדים ומקבלים עם עמי האזור כולם ולשיתוף פעולה כלכלי ומדיני עמם .  
שנית ,  אין מי שיתכחש לעובדה שהוולד הזה יהיה לאין ערוך תובעני מקודמיו .  לא רק על טריטוריה כגון סיני עלינו לוותר בעבור ההורות המיוחלת ,  או על נתח ממימי הירדן ,  אלא על הרבה-הרבה יותר .  כאבי הצירים והלידה יהיו איומים ,  והחזקת הילד בחיים אחרי הלידה תהיה מבחן המבחנים שלנו כעם וכחברה .  
שלישית ,  ההורה מהצד השני הוא שונה ,  מורכב ומפוצל מקודמיו .  כשם שאיננו יודעים בוודאות כיצד מרגיש נתניהו בקשר להריון הזה ,  כך המצב גם לגבי הנשיא הפלסטיני ,  אבו מאזן .  ועוד לא הזכרנו את בני המשפחה האחרים משני הצדדים ,  האחים והאחיות בעיקר ,  אך גם הדודים והדודות ,  הסבים והסבתות ,  ובמזרח התיכון כמו במזרח התיכון - גם השכנים .
 אבל ההריון הזה יקר מפז ,  ושומה עלינו לשומרו מכל משמר .  על כולנו ,  מקיר לקיר ,  לתמוך ולפרגן ,  מתוך אמונה ותקווה .  אם חלילה ייפול הוולד שוב ,  יהיה לכולנו די זמן לבכות ולזעוק ,  להאשים ולבקר .  עכשיו הזמן לתמיכה מסיבית ,  לעידוד - ובעיקר לשמירת הריון קפדנית .  ושיהיה במזל ובברכה .
 פרופ' דוד הראל מהפקולטה למדעי המחשב במכון ויצמן הוא חתן פרס ישראל ופרס א.מ.ת ,  וחבר האקדמיה הלאומית למדעים
מעוניינים לפרסם מאמר במדור הדעות ?  כתבו לנו למייל op-ed@walla.net.il 

שמירת הריון לתהליך השלום
נתניהו זקוק לדחיפה שתשחרר אותו מקיבעון היהודי הנרדף ,  ותסייע לו לצלוח את המו"מ על הסדר קבע .  פרופ' דוד הראל קורא לכולנו להתגייס ולשמור על התינוק שעוד לא נולד

