בימין זועמים על נתניהו : " הוא מתכנן גירוש המוני "
 בסיעות הימין הגיבו כצפוי בזעם לנאום ה"ויתור על חלקי מולדת "  של רה"מ בנימין נתניהו בכנסת . " בפעם הראשונה נתניהו מצהיר על נכונותו לגרש 130 אלף יהודים "
  ( צילום :  גדעון צנטנר ,  עריכת וידאו :  טל רזניק ) 
בימין הגיבו אמש  ( שני )  בזעם לנאומו של ראש הממשלה בנימין נתניהו במליאת הכנסת .  לאחר שנתניהו פירט את עקרונותיו וציין כי  " הפשרות של ישראל יכללו ויתור על חלקי מולדת ",  הביעו מספר ח"כים מהימין התנגדות חריפה למהלכים המתוכננים . 
" טוב שהאמת מתבררת כשבפעם הראשונה עומד ומצהיר ראש הממשלה נתניהו על נכונותו לגרש 130 אלף יהודים תושבי גב ההר ,  ולמעשה מאמץ את מצע קדימה הכולל גירוש המוני שכמוהו היה רק בגירוש ספרד ועל ידי השונאים הגדולים ביותר לעם היהודי באירופה ",  אמר יו"ר האיחוד הלאומי ,  ח"כ יעקב כץ  ( כצל'ה )  . " אני קורא לשרים ולח"כים של הליכוד לחבור לאיחוד הלאומי כדי להיות נאמנים למצע שבשמו הם נבחרו ". 
ח"כ אורי אריאל  ( האיחוד הלאומי )  אמר בתגובה לנאומו של נתניהו בכנסת כי  " ראש הממשלה מציע למסור חבלי מולדת ,  מבלי שקיבל אישור לכך לא מדורות קודמים ולא מהדורות הבאים .  אני קורא לו לחזור בו מדבריו בהקדם ".  גם ח"כ אריה אלדד  ( האיחוד הלאומי )  הצטרף לביקורת ואמר כי  " בנאומו ,  נתניהו הוכיח נתק בין כושרו לקרוא את המציאות של היעדר פרטנר לשלום ובין נכונותו לתת לאותו לא פרטנר מדינה בלב הארץ .  פיצול אישיות כזה ,  אם לא ירפא ,  עלול להוביל את ישראל לאובדן ". 
עם זאת ,  ח"כ ציפי חוטובלי  ( ליכוד )  סיפרה לוואלה !  חדשות כי ראש הממשלה הבהיר לה שבהזכירו את גושי ההתיישבות ,  לא היתה כוונתו שעל יתר היישובים הוא מוכן לוותר ,  אלא שהגושים נמצאים בקונצנזוס ישראלי . " נצטרך לדרוש ממנו באופן ברור הבהרות לגבי הנקודה של גושי ההתיישבות ",  היא הוסיפה . " אבל בנאום הייתה אמירה ברורה שבמציאות הנוכחית אין אפשרות להגיע להסדר .  רוב העם לא יכול להציע היום לפלסטינים שום דבר .  אין אמון בסיסי בזה שאויבים שלנו רוצים לעשות איתנו שלום ". 
מקורבי ראש הממשלה בנימין נתניהו ,  הסבירו אמש כי הנאום במליאת הכנסת הוא תחילתו של קמפיין שינוע צעד אחר צעד בעשרת הימים הבאים .  ההערכה היא כי בראייתו של ראש הממשלה ,  הימים הללו חשובים מאוד מבחינה מדינית ושנאומו הערב כוון לאוזניים האמריקאיות ,  לא פחות מלאלו הישראליות ,  לקראת נאומו הצפוי של אובמה .
 מקורבי ראש הממשלה הסבירו כי  " ראש הממשלה אומר גם בתוך הבית פנימה וגם החוצה :  יש על מה לדבר ברצינות ,  אבל יש לי תביעות :  אני לא מדבר עם אויבים ,  וגם אם אני אומר גושי התיישבות ,  אני מדבר על הקונצנזוס הישראלי שמסכים שזה בסיס שיש לעמוד עליו ,  אבל אני גם מנהל מו"מ על כל תביעה פלסטינית אחרת ,  ובוודאי על הישובים .  אין בדבריו אמירה שהגושים הם הקו האחרון שלו ,  אלא שעליהם יש קונצנזוס ".  
אגב ,  בנאומו בקונגרס ,  ראש הממשלה יסביר כיצד הוא רואה את המציאות בה נמצאת ישראל :  האתגרים העומדים מולה ,  ומולם הרצון שלו לשים סוף לסכסוך .  נתניהו כנראה יסביר לאמריקאים שהוא מתעקש שהשלום חייב להיות אמיתי ולא ניתן לדבר עם חמאס בשעה שהוא מדבר על השמדת ישראל .  בביקורו בארצות הברית ,  הוא יבהיר לאמריקאים כי נאומו מביע את ההסכמה הלאומית בישראל ,  כולל הוויתורים שבו ,  אבל שלא יתבעו דברים שמבחינתו הם בלתי אפשריים ,  כמו הצגת ויתורים נוספים כשהפלסטיניים מסרבים להכיר בישראל כמדינה יהודית .  
בסיעת העצמאות דווקא הביעו שביעות רצון מנאום נתניהו בכנסת . " ראש הממשלה נאם נאום חשוב ,  מפוכח ,  שקול ואחראי ",  נכתב בהודעת הסיעה . " הנאום משקף מנהיגות והבנת המציאות תוך עמידה על ליבת האינטרס הלאומי והביטחוני של מדינת ישראל .  ראש הממשלה דיבר על הצורך לקבל החלטות קשות וסיעת העצמאות תומכת בו ברגע זה שבו אל מול מציאות משתנה ומאתגרת באזור ובזירה הבינלאומית נדרשות הכרעות משמעותיות ". 
ואילו ח"כ יואל חסון  ( קדימה )  הגדיר את נסיעתו המתוכננת של ראש הממשלה כ"בזבוז כספי ".  לדבריו , " אפשר להסתפק בטלפון או במברק .  היום בכנסת התברר שלנתניהו אין מה לומר לאובמה ,  אין לו לא תוכנית ולא יוזמה מדינית .  במקום לגייס את אובמה לשמירה על האינטרסים של ישראל ,  העדר היוזמה של רה"מ רק מסייעת לפלסטינים לקדם את הכרזת האו"ם על מדינה פלסטינית בספטמבר ". 
נביל אבו רודיינה ,  דוברו של יו"ר הרשות הפלסטינית אבו מאזן ,  התייחס אף הוא לנאום ראש הממשלה ואמר כי  " דבריו של נתניהו הן בבחינת תנאים מוקדמים בלתי מקובלים עלינו ".  הוא הוסיף ואמר כי השלום מחייב מצב שבו מזרח ירושלים תהיה בירת פלסטין וכן פתרון של כל סוגיות הסדר הקבע בשולחן המשא ומתן  " בהתאם להחלטות האו"ם ומפת הדרכים ".  לדברי אבו רודיינה , " דברי נתניהו מוכיחים פעם נוספת שישראל אינה מעוניינת בשלום ושהיא קוראת תיגר על הקהילה הבינלאומית .  למרות זאת ,  זה לא ימנע מהעם הפלסטיני לדרוש את זכויותיו המלאות ,  והוא יפנה לאו"ם לצורך כך ". 
לפניות לכתב :  pinhas_wolf@walla.co.il
 ( עדכון ראשון :  22:15 ) 

בימין זועמים על נתניהו : " הוא מתכנן גירוש המוני "
 בסיעות הימין הגיבו כצפוי בזעם לנאום ה"ויתור על חלקי מולדת "  של רה"מ בנימין נתניהו בכנסת . " בפעם הראשונה נתניהו מצהיר על נכונותו לגרש 130 אלף יהודים "
 
