מפרגוואי למינויים :  התפקיד הכפול של נתניהו מתפוצץ לו בפנים
אתמול ספג נתניהו השפלה בדמות שינוע שגרירות פרגוואי בחזרה לתל אביב ולקינוח מינה את העיתונאי דרור אידר לשגריר ברומא .  היום שילם נתניהו על רשלנותו באיוש ועדת המינויים הבכירים בשירות הממלכתי ,  זאת בעקבות יהירותו בהנחת העבודה שהכול עובר
 ( בווידאו :  פתיחת שגרירות פרגוואי בירושלים ,  מאי 2018 )  
אם נדרשה דוגמית לליקויי תפקודו של בנימין נתניהו בתפקידו הכפול כראש הממשלה ושר החוץ ,  באה היממה האחרונה וסיפקה אותה .  אתמול ,  בחליפתו המשרד-חוצית ,  ספג נתניהו את ההשפלה שבשינוע החוזר של שגרירות פרגוואי מירושלים לתל אביב ,  בטרם יבש הסולר מצינור המפלט של המוביל  ( לא אבנר עמדי ,  כנראה )  .  לקינוח ,  מינה את ההגיגן ,  ד"ר דרור אידר ,  לשגריר ישראל היום ברומא ,  נקמה מאוחרת בטיטוס הרשע .
 היום ,  בעניבתו הראש-ממשלתית ,  שילם נתניהו על רשלנותו באיוש ועדת המינויים הבכירים בשירות הממלכתי ,  על יהירותו בהנחת העבודה שהכול עובר ועל הסתבכותו בחשדות לפלילים .  אף יותר מהעיכוב שייגרם בהליכי המינוי של רמטכ"ל צה"ל ומפכ"ל המשטרה ,  חשוב המסר שבדברי ראש ההרכב בבג"ץ השופט מני מזוז :  לנתניהו אסור להתערב לא רק במינוי מפכ"ל ,  כפי שהנחה היועץ המשפטי אביחי מנדלבליט ,  אלא גם במינוי מי שיאשרו את מועמדה של הממשלה למפכ"ל .  בג"ץ כובל מעתה את ידי נתניהו ומודיע לו שיבחן בקפדנות כל החלטה שלו ,  העלולה להשפיע ,  במישרין או בשרשור ,  על המערכת החוקרת ,  תובעת ואולי גם שופטת אותו .  מעתה ,  נתניהו הוא ראש ממשלה חלקי ,  על תנאי ,  מאוים בג"ץ .
 ברור שהחלטת בג"ץ משנה את מאזן הכוחות בשתי ההתמודדויות העכשווית :  בין האלופים ,  ובין רב ניצב רוני אלשיך לשר גלעד ארדן .  במקצה הרמטכ"ל ,  מינוי כל אלוף שאינו אביב כוכבי יכביד מאוד על תהליך החפיפה בין גדי איזנקוט למחליפו .  איזנקוט קיצר לעצמו שישה שבועות מאמצע פברואר ,  ומסרב לשנה חמישית ,  אך אולי ייאלץ לסבול הארכה ברבעון .  תהליך חפיפה נוסף שעלול לספוג פגיעה הוא בגזרת סגן הרמטכ"ל ,  שכן כוכבי יסיים כך או כך את תקופתו בסגנות .  
במקצה המפכ"ל ,  תפקודית אפשר לחיות עם ממלא מקום לחודש או חודשיים ,  אך ציבורית יהיה ארדן במגננה .  הפתרון הנוח ,  גם כתירוץ לנתניהו - בג"ץ דחק אותי לפינה - הוא להאריך את כהונת אלשיך ,  בשנה רביעית שתסתיים לאחר הבחירות לכנסת .  
ארדן ,  אביגדור ליברמן בסוגיית מינוי הרמטכ"ל ומשה כחלון באשר לנגיד בנק ישראל ,  שותפים למחדל שהאחראי הראשי לו הוא נתניהו ;  הם לא דרבנו אותו .  כשנה וחצי התמהמה נתניהו במינוי ועדת הבכירים .  היה עליו לעקוב אחר מסלול חייה של ועדת השופט יעקב טירקל ,  הנסמכת על מזכירות הממשלה ,  ולדעת שהגיעה אשתקד לתאריך התפוגה שלה .  הוא לא מינה ועדה חדשה ,  בהמתנה שאננה למועד תום הכהונות בצבא ,  במשטרה ,  בשירות בתי-הסוהר ובבנק ישראל .  אולי רצה לשמור בידיו את המינויים ,  כפרסים שיוענקו ברגע האחרון למי שיישאו חן בעיניו אז .  תזכורות בעיתונות לא הזיזו לו ,  או אותו :  הוא הרי החכם באדם  ( חוץ משרה )  .
 כשנרתם סוף-סוף למטלה ,  באמצעות מזכיר הממשלה צחי ברוורמן ,  נדרשו לו עוד שבועות ארוכים ,  עד סוף מאי ,  לבחור במקורבים שיופיעו כנציגי ציבור לצד השופט בדימוס מהעליון ,  הפעם אליעזר גולדברג .  במקום שר המשפטים והאוצר לשעבר משה נסים ,  מינה נתניהו את ממלא מקום ראש המטה לביטחון לאומי הקודם ,  תת אלוף במילואים יעקב נגל ,  הממשיך לבצע למענו שליחויות שונות ,  ובמקום ח"כ לשעבר גילה פינקלשטיין מהמפד"ל שהתגלגלה בבית היהודי - את רואת החשבון איריס שטרק .  
בשני המקרים ,  לא רמה ציבורית דומה להרכב טירקל ולא ריחוק נאות מנתניהו .  גם לאחר הגשת העתירה טעו במשרד ראש הממשלה בחיזוי שאנן של המגמה בבג"ץ :  העריכו שלכל היותר תתקבל העתירה חלקית ,  נגד שטרק ,  וכי די יהיה בשלושה חברים - גולדברג ,  נגל ונציב שירות המדינה דניאל הרשקוביץ ,  המחוייב לנתניהו - כדי לאשר את המינויים שיובאו לוועדה .  
גולדברג ,  חריף ומנוסה ,  גם שופט ,  גם מבקר המדינה וגם נציב התלונות על שופטים ,  לא נעלב מהעתירה נגד נגל ושטרק ולא נעצב מהתוצאה בבג"ץ .  גם אם אינו מלאך ,  הוא ראוי לכנפיים חזקות יותר ,  מפוקפקות פחות .  נגל ושטרק אמורים להירמז שלא רק בג"ץ ,  אלא גם גולדברג ,  מעדיף ויתור מהיר שלהם על התחפרות שסיכוייה קלושים .
 אין להבין מכך שעד כה היו ועדות המינויים מופת לטוהר מוחלט .  שופטי בג"ץ דיברו היום על ניגוד העניינים הגלום בעבודתה הפרטית של שטרק מול משרדי ממשלה .  זה כמובן פסול ,  אך אם השאלה היא של מראית עין ולא של מהות ,  משונה שאיש מהצדדים - או מהשופטים - לא ציין שמשרד עורכי-הדין של משה נסים היה אחד מארבעה במדינה שקיבל ממשרד ראש הממשלה עבודות בהיקף שנתי של מאות אלפי שקלים .  השופטים גם לא העירו דבר על יו"ר הוועדה ,  עמיתם הבכיר בדימוס גולדברג ,  לא ביוזמתם ולא כי נציגי העותרים ,  עורכי הדין רפי נץ ויובל יועז ,  נמנעו בתבונתם מלתהות לגביו .  זאת ,  אף שלכאורה אם מעורבות נתניהו היא אחת העילות לפסילת נגל ושטרק ,  מצבו של גולדברג דומה ,  אבל אילו העזו לפקפק ביושרת גולדברג ,  היו דוחקים את בג"ץ לאשר גם את נגל ושטרק .  
למרות כהונת ותיקי העליון בראשות הוועדות ,  הרוב בהן שני נציגי הציבור ונציב שירות המדינה - הבטיח עד כה רוב למועמדי הממשלה ,  שהם בהכרח מועמדי ראש הממשלה גם אם בתהליך שקדם להצבעה בין השרים קידמו אותם שרי הביטחון ,  האוצר או ביטחון הפנים ,  הכל לפי התפקיד .  בא היום מזוז וקבע סדר חדש ונכון :  ועדת המינויים תייצג את הציבור ולא את הממשלה ,  כי ייעודה לפקח על המינויים ולא לאשרר אותם אגבית .
 לנתניהו אין די בכישלונותיו כראש הממשלה .  הוא מוכרח להכפיל אותם בתפקיד שסירב לתת לזולתו ,  שר החוץ .  אין לו תירוץ קביל לכך ,  לא לביזיון פרגוואי ולא למהתלת אידר .  
שש שנים היה נתניהו איש שירות החוץ ,  שנתיים כציר בוושינגטון וארבע כשגריר באו"ם .  הוא היה דיפלומט מצוין ,  אם גם מוטה פוליטית למפלגה ששלחה אותו לשני התפקידים .  החלטת השגריר בוושינגטון משה ארנס וראש הממשלה ושר החוץ יצחק שמיר למנות את נתניהו לתפקידים אלה היא דוגמה טובה לשימוש נכון של הדרג הפוליטי לייבא שגרירים ,  צירים או קונסולים מחוץ למכסת עובדי המשרד .  מעת לעת נכון לגוון את תפריט השגרירים ברמטכ"ל ,  שר ,  ח"כ ,  תעשיין .  
אך משום שהכיר היטב את משרד החוץ ועבודתו ,  גם כסגן שר בתחילת שנות ה-90' ,  שר לאחר עשור ושוב בשלוש השנים האחרונות ,  מותר היה לצפות מנתניהו להימנע מסיפורי אידר ופרגוואי .  הצבת אנשי-שלומנו ביעדי חו"ל ,  רצוי נחשקים ,  לא הומצאה השבוע .  בתולדות ישראל היו עשרות מקרים כאלה .  הסייג הוא שלרוב ,  אם כי לא תמיד ,  גם השרים שנכנעו ללחצים נזהרו שלא לסכן בירות חשובות ,  ושהשאיפה הייתה להסתפק בדרג ההולם את כישורי השליח .  זה לא היה קל ,  כי יוקרתו של תיק החוץ אינה מפצה את בעליו בתחום היכולת לגמול לתומכיו הפוליטיים ;  בהקשר זה ,  כל משרד כלכלי מועיל יותר .  יגאל אלון ,  בהיותו שר החוץ בממשלתו הראשונה של יצחק רבין ,  מינה סופרים שזוהו עם אחדות העבודה לנספחי תרבות - לא לשגרירים .  זה יתרונו של אגף קשתו"ם ,  קשרי תרבות ומדע ,  אמנם יתרון חולף ,  לנוכח שאיפות ההשתלטות של שרת התרבות מירי רגב .
 על סמך התבוננות באידר במפגשים עם קהלים מאירופה ושמיעת הטפותיו הקודרות להם ,  ניתן לקבוע שאין לו מושג כיצד עובד שגריר ומהי משימתו של שליח ישראלי במדינה כאיטליה ,  על ממשלתה ומפלגותיה וזרמיה הציבוריים השונים  ( שיעורי מבוא יוכל לקרוא בספרים שפרסמו בשנה האחרונה שני שגרירים בדימוס המקובלים על הליכוד ,  שניהם במקרה ילידי אותה דנציג , " דיפלומט "  מאת זלמן שובל ו"הייתי בפאריס וגם ברומא "  מאת אבי פזנר )  .  
גם בתקופת הקשר האישי הישיר בין מנהיגים ,  לשגריר באיטליה יש מרחב פעולה ,  יוזמה והכשרת לבבות .  הצבת אידר כשגריר ,  להבדיל מנספח תרבות - תפקיד שבגלל קיצוצי תקנים מוטל לאחרונה על אחד מאנשי הנציגות ,  בנוסף על תפקידו הראשי - היא זילות של המקצוע הדיפלומטי .  הגעתו לרומא ,  אם ממשלת איטליה תאשר את המינוי ,  אמנם לא תתחרה בסקרנות שחוללה הצטרפות כריסטיאנו רונלדו ליובנטוס ,  אך מוטב כך ;  להעלים את המבוכה ולהתגעגע לשגריר הנרפה של ליברמן במינסק ,  זאב בן אריה ,  שהמיט עליו כתב אישום .  לעומת אידר ,  גם בן אריה הוא קיסינג'ר .
 ולבסוף , " אסון ציון ",  ככינויה של בירת פרגוואי אסונסיון כשנפתחה בה שגרירות ישראל ,  ללא צורך ובמצוות נתניהו ולמען עסקי ראש לשכתו לשעבר ארי הרו ,  כיום עד מדינה נגדו .  אין לישראל שום סיבה להשקיע מיליון דולר - נדל"ן ,  תחזוקה ,  שגריר ,  מינהלן ,  קב"ט - מקומות כאסונסיון ,  ואז לתת פרוטות לפעילות דיפלומטית ותעמולתית .
 פרגוואי תקעה סיכה בבלון הירושלמי של נתניהו .  היא הזכירה שוב שאצלו ההצגה חשובה מהתוכן .  אם הולכים לפי סימני הדרך שפיזר מזוז בבג"ץ ועדת גולדברג ,  ההצגה אינה חייבת להימשך .  

מפרגוואי למינויים :  התפקיד הכפול של נתניהו מתפוצץ לו בפנים
אתמול ספג נתניהו השפלה בדמות שינוע שגרירות פרגוואי בחזרה לתל אביב ולקינוח מינה את העיתונאי דרור אידר לשגריר ברומא .  היום שילם נתניהו על רשלנותו באיוש ועדת המינויים הבכירים בשירות הממלכתי ,  זאת בעקבות יהירותו בהנחת העבודה שהכול עובר

