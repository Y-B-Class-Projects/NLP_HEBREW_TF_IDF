השתיקה הרועמת של נתניהו נתקלה בחומה האטומה של האו"ם
ראש הממשלה הדגיש בנאומו באו"ם את הסכנה מפני הסכם הגרעין בין איראן והמערב ,  אך במצב הנוכחי טהראן נתפסת כשותפה פוטנציאלית נגד דאעש .  בין השורות ,  נתניהו העביר גם מסר מעודד לוושינגטון ,  שהתקבל בהערכה .  פרשנות
הרגע העוצמתי ביותר בנאומו של ראש הממשלה בנימין נתניהו בפני עצרת האו"ם בניו יורק ,  היה דווקא אותה דקה שבמהלכה עמד על הפודיום ולא אמר מילה .  השתיקה המכוונת שלו ,  שנועדה להמחיש לאולם הריק-למחצה את שתיקתה של הקהילה הבינלאומית לאור ההסתה האיראנית נגד ישראל ,  העבירה היטב את המסר .  זה התחבר היטב גם לדבריו בהמשך ,  על כך שהאו"ם נוהג באובססיביות שעל גבול האנטישמיות כלפי ישראל ,  בעודו מתעלם מהפרת זכויות אדם במדינות אחרות .  
אלא שמלבד אותו רגע עוצמתי של שתיקה ,  כאשר נתניהו דווקא כן דיבר ,  הנאום כמעט שלא חידש דבר .  את מסריו של נתניהו בנושא הגרעין האיראני שמעו כל מנהיגי העולם בשנים האחרונות ,  והדבר לא מנע את הסכם הגרעין עם איראן ,  שהפך בחודש שעבר לעובדה מוגמרת .  בשעה שנתניהו מציג את איראן כאיום הגדול ביותר על שלום האנושות כיום ,  רוב מנהיגי המערב חושבים אחרת ממנו .  הם חוששים יותר מרוסיה של פוטין ומארגון דאעש .  איראן נתפסת כשותפה פוטנציאלית מול דאעש ,  וכמדינה המקורבת לרוסיה שיש כעת הזדמנות  " להעביר "  לצד של המערב .  האזהרות של נתניהו בנושא הזה נתקלות בקיר אטום .  
לקריאה נוספת:באופוזיציה תוקפים את דברי נתניהו : " נאום חזק ,  אך לא רלוונטי"תקרית מביכה בשולי העצרת :  חוטובלי התעמתה עם שר החוץ הירדני"הפצצה של אבו מאזן "  התבררה ברימון הלם חסר משמעות 
נתניהו דיבר ארוכות במהלך הנאום גם על הנושא הפלסטיני ,  הרבה יותר מאשר בנאומיו בשנים קודמות .  הסיבה לכך הייתה כפולה :  רצונו להשיב לנאום התקיף של אבו מאזן ,  כמו גם החשש שלו מכך שאירופה מתכוונת להמשיך ולקדם החלטות נגד ההתנחלויות בחודשים הקרובים - בראש ובראשונה ההחלטה על סימון מוצרים שיוצרו בהתנחלויות ,  שצפויה להיכנס לתוקף כבר באוקטובר .  נתניהו קרא מעל הבמה לחדש באופן מידי את המשא ומתן עם יו"ר הרשות ,  וחזר ואמר כי ישראל מעוניינת בשלום ,  שבמסגרתו תקום מדינה פלסטינית מפורזת לצד ישראל .  
הבעיה של נתניהו בנושא הפלסטיני היא שאף אחד בעולם כבר לא מאמין לו .  לפני חצי שנה בלבד ,  יומיים לפני הבחירות בישראל ,  נתניהו אמר בקולו שאם ייבחר שוב לראש הממשלה ,  הוא מבטיח שלא תקום מדינה פלסטינית .  בעולם לא שוכחים לו את הבטחת בחירות זו ,  גם אם הוא היה רוצה שישכחו .  מנהיגי המדינות הרלוונטיות לנושא גם יודעים שנתניהו עומד בראש הממשלה הימנית ביותר בישראל זה כמה עשורים .  אלא אם הוא ימצא דרך בקרוב להוציא מהממשלה את מפלגתו של נפתלי בנט ולהכניס במקומה לקואליציה את המחנה הציוני - מה שלא נראה סביר בכלל כרגע - בעולם ימשיכו להתייחס בחוסר אמון להצהרות השלום שלו .  
האירוע החשוב הבא בלו"ז של נתניהו בניו יורק הוא פגישה עם שר החוץ האמריקני ,  ג'ון קרי ,  שתתקיים זמן קצר לפני כניסת השבת בישראל .  נתניהו וקרי ידונו בכמה סוגיות ,  ובראשן מה שנתניהו מגדיר  " חיזוק ביטחונה של ישראל ".  כלומר ,  המגעים לשדרוג החבילה הביטחונית האמריקנית לישראל בעקבות הסכם הגרעין עם איראן .  בנוסף לכך הם ידברו באריכות על הנושא הפלסטיני .  קרי יאמר לנתניהו שאם הוא באמת רציני בהצהרות השלום שלו ,  עליו להציג משהו קונקרטי :  לא רק הבטחות וסיסמאות ,  אלא יוזמה ישראל ממשית .  
קרי יודע היטב שבמהלך סבב המשא ומתן הקודם ,  שהתנהל בשנים 2014-2013 ,  נתניהו סירב בעקשנות  " לשים מפה על השולחן ".  נתניהו אפילו הנחה את ציפי לבני ויצחק מולכו ,  שהיו נציגיו בחדר המשא ומתן ,  שלא להסכים לשבת בחדר כאשר יש מפה של הגדה המערבית על השולחן ,  אפילו אם מי שמביאים את המפה הם האמריקנים .  הסיכוי שנתניהו יקבל הפעם את בקשתו של קרי ,  ויסכים לדיון אמתי ומעמיק בסוגיות שעל הפרק ,  אינו גבוה ,  אבל שר החוץ האמריקני מתעקש לפחות לנסות .  
מעבר לכך ,  בנאומו של נתניהו היה עוד מסר חשוב אחד ,  שאמנם לא זכה לכותרת ,  אבל התקבל בהערכה בוושינגטון .  אחרי חודשים של מאבק מר ומתוקשר נגד הנשיא ברק אובמה בנושא הסכם הגרעין ,  מאבק שגרם נזק ממשי ליחסי ישראל עם המפלגה הדמוקרטית ,  נתניהו התחיל סוף-סוף במלאכת התיקון . " לישראל יש ידידים בוושינגטון גם בקרב מתנגדי הסכם הגרעין וגם בקרב אלו שתמכו בו ",  הצהיר ראש הממשלה .  הוא אף חזר ואמר כי  " אין לישראל ידידה טובה יותר מארצות הברית ".  במציאות של יחסי ישראל-ארה"ב בשנת 2015 ,  האמירות הללו אינן בגדר קלישאות ,  ויש חשיבות רבה להשמעתן .  

השתיקה הרועמת של נתניהו נתקלה בחומה האטומה של האו"ם
ראש הממשלה הדגיש בנאומו באו"ם את הסכנה מפני הסכם הגרעין בין איראן והמערב ,  אך במצב הנוכחי טהראן נתפסת כשותפה פוטנציאלית נגד דאעש .  בין השורות ,  נתניהו העביר גם מסר מעודד לוושינגטון ,  שהתקבל בהערכה .  פרשנות

