אובמה ניחם את נתניהו : " אביך הקדיש חייו לעמו "
 נשיא ארה"ב שוחח עם ראש הממשלה בשל מות אביו ואמר לו : " אני רק יכול לדמיין כמה הוא היה גאה לראות שאתה מנהיג את מדינת ישראל ".  נתניהו הודה לאובמה : " אבידה גדולה עבורי "
 נשיא ארצות הברית ,  ברק אובמה ,  התקשר היום  ( רביעי )  לראש הממשלה ,  בנימין נתניהו ,  וניחם אותו על מות אביו ,  הפרופסור בן ציון נתניהו . " מישל ואני מבקשים להביע את צערנו העמוק על פטירתו של אביך ",  אמר הנשיא לנתניהו . " אני רק יכול לדמיין כמה הוא היה גאה לראות שאתה מנהיג את מדינת ישראל .  זאת הייתה מתנה גדולה עבורו .  אני רוצה שתדע שאנחנו חושבים עליך ושמשפחתך בסדר .  אביך היה דמות גדולה מהחיים ".  
אובמה ,  שסיים ביממה האחרונה ביקור באפגניסטן ,  הוסיף כי ''העובדה שנטל חלק חשוב בחיי האומה ,  ובחיי משפחתך רק הופכת את האובדן למשמעותי יותר .  הוא היה אדם יוצא דופן שהקדיש את חייו לעם היהודי ,  ושירת כגשר בין ישראל לארצות הברית'' .  
ראש הממשלה הודה לאובמה ורעייתו על הדברים . " הוא היה אבא נפלא ואדם גדול ",  אמר לו נתניהו , " זאת אבידה גדולה עבורי .  אין זה משנה מה אורכם של החיים ,  הם תמיד קצרים מידי .  גם אם אתה חושב שאתה מוכן לפרידה מהורים ,  אף פעם אינך באמת מוכן לזה'' .  
תנחומיו של אובמה הצטרפו להודעת האבל שפרסם שלשום ביום ההלוויה המועמד המוביל לראשות המפלגה הרפובליקנית ,  מיט רומני ,  שמצוי בקשרי חברות עם נתניהו עוד מסוף שנות ה-70 .  אתמול שלחו לנתניהו איגרות תנחומים גם יושב ראש הרשות הפלסטינית ,  אבו מאזן ,  וראש הממשלה הפלסטיני ,  סלאם פיאד .  
גם נשיא צרפת ,  ניקולא סרקוזי העביר לנתניהו מכתב תנחומים . " אני משער את עוצמת כאבך ,  אל מול האובדן של מי שמילא מקום כה משמעותי בחייך .  משחר ילדותך ועד להגיעך לראשות הממשלה ,  היה אביך נוכח עמך בכל הרגעים ,  המאושרים כמו גם הקשים של הקריירה יוצאת הדופן שלך .  פרופ' נתניהו מותיר אחריו מורשת אקדמית שערכה לא יסולא בפז ,  במיוחד בכל האמור במחקריו על יהדות ספרד .  בזכות יצירתו זו ייזכר בן ציון נתניהו כאחד מגדולי ההיסטוריונים הישראלים .  מלבד זאת היה זה אדם שחי ונשם את אהבתו האותנטית לעם ישראל ולארץ ישראל ",  כתב סרקוזי .
 נשיא רוסיה ולדימיר פוטין שיגר גם הוא איגרת תנחומים לראש הממשלה בנימין נתניהו ,  היושב שבעה על מות אביו ,  הפרופסור בן ציון נתניהו . " אני חולק את כאבך ומאחל לך ולקרוביך אומץ וכוח עמידה בשעה קשה זו ",  כתב פוטין לנתניהו ,  באגרת שהעביר שגריר רוסיה בישראל ,  סרגיי יעקובלב ,  שהגיע לבית האב בירושלים .  השגריר העביר לנתניהו מכתב נוסף ,  מהנשיא היוצא דימיטרי מדבדב . " אנא קבל את תנחומיי מעומק לבי בשעת שכול קשה זו .  אהובינו תמיד ישארו בזכרוננו ",  כתב מדבדב .
 מוקדם יותר ,  קיים נשיא המדינה ,  שמעון פרס ,  ביקור תנחומים אצל נתניהו ,  ובמהלך היום המשיכו מאות בני אדם נוספים לפקוד את בית האב בירושלים ,  שם ראש הממשלה יושב שבעה יחד עם אחיו עידו .  
בין המנחמים היו נגיד בנק ישראל סטנלי פישר ;  השרים דן מרידור ,  אלי ישי וסילבן שלום ;  נאווה בוקר ,  אלמנתו של ליאור בוקר שנהרג באסון הכרמל ;  הבדרן אבי קושניר ;  דוקטור יהודה דוד ,  הרופא הישראלי שהיה מעורב בפרשת תביעת הדיבה על מותו של הילד מוחמד א-דורה ,  שזוכה לפני כשלושה חודשים ,  וכן מאות פעילי ליכוד .
 לפניות לכתבת :  tal_sh@walla.net.il

אובמה ניחם את נתניהו : " אביך הקדיש חייו לעמו "
 נשיא ארה"ב שוחח עם ראש הממשלה בשל מות אביו ואמר לו : " אני רק יכול לדמיין כמה הוא היה גאה לראות שאתה מנהיג את מדינת ישראל ".  נתניהו הודה לאובמה : " אבידה גדולה עבורי "
 
