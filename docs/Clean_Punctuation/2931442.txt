דרמה בבג"ץ :  נתניהו ביקש להופיע בדיון הבא על מתווה הגז
בצעד חריג ,  הסכימה המדינה לנמק את הצעדים בדרך לאישור המתווה ,  שבגינם הוגשו העתירות לבית המשפט ,  והחומרים המסווגים שלטענת המדינה מצדיקים את הפעלת סעיף 52 הוגשו לשופטים .  המפגינים קראו : " משאבי הטבע שייכים לאזרחים ".  דיווח לאולפן וואלה !  NEWS
סערת מתווה הגז הגיעה היום  ( רביעי )  לבג"ץ ,  שדן בעתירות שהגישו מפלגות וארגונים חברתיים נגד אישור המתווה שהתקבל בממשלה בשבועות האחרונים .  העותרים ביקשו מהשופטים להוציא צו על תנאי ,  שיחייב את המדינה לנמק את צעדיה שנגדם הוגשה העתירה ,  כולל הפעלת סעיף 52 לחוק ההגבלים העסקיים ,  שהסמיך את ראש הממשלה בנימין נתניהו לאשר את המתווה בנימוק ביטחוני והחלטת הממשלה שהייתה לטענת העותרים  " בלתי סבירה ובלתי מידתית ".  נגד טענות אלה טענה המדינה כי החלופה שהציעה הממשלה בדמות המתווה היא הדרך האפקטיבית היחידה למיצוי פוטנציאל הגז ,  וכי אין כל עילה להתערבות בהחלטת הממשלה .
 נציג המדינה ,  עו"ד ענר הלמן ,  הודיע להרכב המורחב של חמישה שופטים במהלך הדיון כי המדינה מסכימה לקיים את הדיון כאילו הוטל צו על תנאי ,  שיחייב אותה לנמק את צעדיה  אולם ללא הטלת צו של ממש ,  שידחה את הדיון ככל הנראה בכמה חודשים .  עם זאת ,  המדינה ביקשה תוספת זמן כדי להציג את טענותיה ,  כדי להשלים בכתב את הדברים שלא הוצגו עד כה .  כמו כן ,  בצעד חריג ביקשה המדינה לאפשר לראש הממשלה בנימין נתניהו להגיע להעיד כשר הכלכלה .
  לקריאה נוספת :" ביבי שודד אותנו ":  מאות הפגינו נגד מתווה הגז ברחבי הארץהקשר בין מתווה הגז וההסכם המתגבש עם טורקיה אינו מקרי בהחלטנתניהו חתם על המתווה : " אלוהים נתן לנו גז שיהפוך אותנו למעצמה "  
השופט אליקים רובינשטיין אמר בתגובה לבקשת המדינה לגבי הופעת נתניהו ,  כי ראש הממשלה לא יוכל להופיע היום בבית המשפט ,  אלא עליו להגיש תצהיר קודם לכן . " אנחנו מבקשים שיוגש תצהיר מחר או מחרתיים ושהוא יגיע לדיון הבא ",  אמר רובינשטיין .  לפי שעה אין עוד תאריך לדיון הבא .  בסיום הדיון ,  הורה בית המשפט על ראש הממשלה להגיש תצהיר תוך 48 שעות ,  והמדינה ביקשה לדחות זאת ביום ,  בטענה שיש ישיבת ממשלה .  
במקביל ,  ביקשו השופטים לראות את חוות הדעת של הצבא ושל עמוס גלעד ,  ראש האגף הביטחוני-מדיני במשרד הביטחון ,  כדי להבין את תהליך קבלת ההחלטות . " אנחנו לא רוצים לקיים דיון חסוי אבל את החומר היינו צריכים לקבל ",  אמר רובינשטיין .  במהלך הדיון ,  הועברה לשופטים מעטפה עבת כרס עם החומרים החסויים שלטענת המדינה מכילה את המידע שמבסס את ההצדקה להפעלת סעיף 52 .  מדובר בשישה מסמכים של משרד הביטחון ,  צה"ל ,  המועצה לביטחון לאומי  ( מל"ל )  ,  משרד האנרגיה והקבינט המדיני-ביטחוני משלוש השנים האחרונות .  העותרים לא הורשו לראות את המסמכים .  המשנה ליועץ המשפטי לממשלה ,  אבי ליכט ,  הוסיף בעל פה חוות דעת של משרד עורכי דין בינלאומי ,  שהעריף סיכוני תביעה או בוררות .  
שר התשתיות והאנרגיה יובל שטייניץ אמר במהלך דיון : " כשמוניתי לשר אנרגיה חשכו עיני .  ראיתי שאנחנו עומדים לפני הגז הטבעי בשוקת שבורה .  בלי ביטחון אנרגטי ,  בלי הכנסות ,  הפסד המדינה אדיר ,  הפסדים כלכליים קשים למדינה ,  שפתאום אין חשמל בחלקים גדולים של המדינה בתעשייה בבתי חולים ,  בבתים של האזרחים .  ביטחון אנרגטי הוא חלק בלתי נפרד מביטחון לאומי .  זה לא מקרי שראש ממשלת יוון ביקר פה פעמיים מאז אישור המתווה בכנסת ,  זה לא מקרי שהטורקים מודיעים על מאמץ מחודש שטורקיה צריכה את ישראל מאז האישור בכנסת .  יש עוד דברים חשאיים על מגעים עם מדינות פרובלמטיות והם מצביעים על האפקטיביות המידית בענייני החוץ והביטחון ומיצובה בזירה של המזרח התיכון ". 
לדבריו , " המתווה אושר בשני פורומים הכי גדולים ,  במליאת הממשלה ובכנסת ישראל ,  ברוב משמעותי יותר מהרוב הקואליציוני הרגיל .  שני הגופים המרכזיים שמייעצים לממשלת ישראל הביעו תמיכה חד משמעית במתווה :  בנק ישראל וגם ה-OECD בדוח שלו .  המתווה מחויב למציאות וצריך ליישם אותו במהירות ".  
העתירות שנדונו היום הוגשו על ידי התנועה לאיכות השלטון ,  האגודה לצדק חלוקתי ,  המרכז האקדמי למשפט ולעסקים ועל ידי המפלגות מרצ והמחנה הציוני .  הן עוסקות בסוגיות שונות הנוגעות למתווה עצמו ולתהליך אישורו .
 עו"ד דפנה הולץ ,  המייצגת את מרצ ,  תקפה את הפעלת סעיף 52 ,  וטענה כי אין בסיס לכך מסיבות של חוץ ובטחון  " מאז קום המדינה לא הפעילו את סעיף 52 .  היו פה מלחמות ,  מבצעים .  פתאום ביטחון אנרגטי שווה ביטחון ?  תכף יגיע ביטחון המזון ,  ביטחון המלח ",  אמרה .  הולץ ביקשה  " לאתגר את בית המשפט בשני דברים :  חלק א' של המתווה לא מסתדר עם חלק ב' ,  ולכן יש לבדוק אם יש שיקולי ביטחון שגוברים על חוק ההגבלים .  לא נשקלו ענייני תחרותיות ,  על אף שהעלו שיקולי תחרותיות והעוגה לא קפאה ".  
עו"ד גלעד ברנע ,  שמייצג את המחנה הציוני ,  פנה לשופטים וטען כי  " המדינה מונעת מכם עמדה סדורה בנוגע לתחרותיות ,  ודואגת לא להביא ניתוח לתחרותיות של רשות ההגבלים העסקיים ".  השופטת אסתר חיות הקשתה על ברנע ,  שמציע מסלול לפיקוח על מחירי הגז ,  והטיחה בו : " איזה מסלול פיקוח מחירים אתם רוצים לעשות ,  הטענה הזאת לא מביאה עמדה לגבי הצדק שיש בה ,  היה אפשר להעלות אותה כבר בשנת 2012 ".  בכך התכוונה השופטת לוועדת צמח ,  הוועדה לבחינת מדיניות הממשלה בנושא משק הגז הטבעי בישראל .  
כמאה מפגינים התכנסו מול בית המשפט העליון במהלך הדיון .  ממטה מאבק הגז נמסר כי  " אזרחי ישראל הגיעו לוודא מקרוב שנעשה צדק ,  נוכח המתנות הלא הגיוניות שאותן קיבל מונופול הגז ,  שהוקם באופן לא חוקי ,  מהפוליטיקאים ".  לדבריו , " משאבי הטבע של ישראל שייכים לאזרחי ישראל .  הפקעת הריבונות מממשלות ישראל העתידיות ,  כפי שנעשה במתווה שמחייב כל ממשלה וכל כנסת בקיומו ,  היא לא דמוקרטית ". 
עוד נמסר כי  " במהלך הימים האחרונים זכינו לשלל ספינים ,  מחוזים שלמעשה לא נחתמו ועד להבטחות סרק על כך שהמונופול 'ישתדל' לפתח את מאגר לוויתן עד שנת 2019 ,  והכל במטרה להצדיק את השימוש השערורייתי בסעיף 52 לעקיפת הממונה על ההגבלים העסקיים ואת הפטור הלא חוקי שקיבל המונופול מפעולות חקיקה למשך 10-15 השנים הבאות .  כל אלו לא יכולים לשנות את העובדה שמתווה הגז קורס נוכח מציאות שבה מחירי הגז בעולם צוללים - ואילו בישראל מחירי הגז הם מהגבוהים בעולם בקרב מדינות המפיקות גז ".  
יו"ר מרצ זהבה גלאון ,  שישבה בקהל ,  אמרה כי  " היום מגיע לבג"צ אחד המאבקים הבולטים שמנהל הציבור נגד הממשלה האטומה הזאת .  ההחלטה השערורייתית לדרוך על חוק ההגבלים העסקיים ולאשר את מתווה הגז נגועה בשיקולים זרים בתכלית ,  שמהותם רצונו העז של ראש הממשלה להעביר את מתווה הגז ויהי מה .  נימוקיו ,  ששייכים לתחום יחסי החוץ והביטחון ,  מהווים כסות בלבד לטעמים האמיתיים ". 
לדבריה , " לא בכדי מעולם לא נעשה שימוש בסעיף 52 לחוק ",  שאפשר לנתניהו לעקוף את הממונה על ההגבלים העסקיים .  גלאון הוסיפה כי למיטב ידיעתה  "  מעולם אף לא נשקלה האפשרות לעשיית שימוש בו ".  המהלך ננקט ,  לטענתה  " למרות המצב הריכוזי במשק ,  וחרף אין ספור מצבי החירום ,  מלחמות ומצבי החוץ והביטחון המורכבים והרגישים אשר פקדו את מדינת ישראל מאז שחוקק החוק ". 
 ( עדכון ראשון :  7:21 )  

דרמה בבג"ץ :  נתניהו ביקש להופיע בדיון הבא על מתווה הגז
בצעד חריג ,  הסכימה המדינה לנמק את הצעדים בדרך לאישור המתווה ,  שבגינם הוגשו העתירות לבית המשפט ,  והחומרים המסווגים שלטענת המדינה מצדיקים את הפעלת סעיף 52 הוגשו לשופטים .  המפגינים קראו : " משאבי הטבע שייכים לאזרחים ".  דיווח לאולפן וואלה !  NEWS

