משפחת שליט : " אלה ימי הכרעה בין חיים למוות "
 על רקע הפרסומים על התפתחויות במו"מ לשחרור החייל החטוף ,  מסרו הוריו של שליט לרה"מ מכתב זעקה . " הימים הקרובים הם הרי גורל לבננו האהוב גלעד .  אנו מפצירים בך לא לחזור על הטרגדיה של רון ארד "
  ( צילום :  גדעון צנטנר ,  עריכת וידאו :  גדי וינסטוק ) 
הוריו של החייל החטוף גלעד שליט ,  מסרו אחר הצהרים  ( ראשון )  לראש הממשלה בנימין נתניהו מכתב ,  בעקבות הדיווחים האחרונים על הכרעה אפשרית בעסקה לשחרור בנם .  במכתב שהועבר לראש הממשלה ,  כותבים ההורים נעם ואביבה כי  " אנו חשים כי הימים הקרובים הם הרי גורל לבננו האהוב גלעד ". 
עוד כתבו בני הזוג שליט לנתניהו כי  " אנחנו עוקבים בדאגה עמוקה ובתקווה גדולה אחרי מהלכיה של ממשלת ישראל ושלך במאמציכם הכנים להחזיר את גלעד הביתה .  אנו פונים אליך לפני שיהיה מאוחר מדי .  אנא אל תפילו על כתפיו הצרות של בננו את כל בעיות המזרח התיכון .  אנא ראו את בננו כחייל היושב במרתפי החמאס כבר 1,274 ימים ולילות קשים מנשוא .  במהלך השנים הללו נעשו טעויות ומשגים שלא ניתן לתקנם או לשנותם  ( הכוונה לממשלת אולמרט .  פ.ו )  .  על כל הללו ,  בננו גלעד לא צריך להיות הקורבן ולשלם את מחיר חייו ". 
בהמשך כתבו ההורים לראש הממשלה כי  " אנו מפצירים בך לא לחזור על הטרגדיה של רון ארד .  חלילה לנו להוסיף על הפצע שנצרב בחברה הישראלית המהווה בכיה לדורות .  ליבנו אומר כי הפרק הזה של המשא ומתן מגיע לנקודת האל-חזור .  כל האפשרויות מוצו במהלך שלוש וחצי שנים של שבי .  אנחנו בצומת החלטה שבה שתי אפשרויות בלבד :  הצלתו של גלעד שליט והשבתו הביתה כמצופה ממדינה ומראשיה האחראים על חייליה ,  או הפקרתו לגורלו בידי חמאס .  צומת של בחירה בין חיים ומוות .  אנו מביעים תמיכה מלאה בך ראש הממשלה ובממונה מטעמך על פעולות הממשלה לפדות חייל צה"ל אשר יד המקרה הביאה לכך כי הוא בננו האהוב גלעד ". 
בסיום מכתבם מדגישים ההורים בפני נתניהו כי  " אנו נותנים אמון בשריך שהביעו ברובם את דעתם הנחרצת לצדד בהסכם שיחזיר את גלעד על התמורה הכרוכה בכך .  אנו מצפים ומקווים כי אתה ושריך תשקלו מעשיכם כמנהיגים של עם הנשען על צבא העם ,  על פי ערכים מושרשים ועל פי רוח תורתו .  אנחנו פונים בזעקה של הרגע האחרון :  אנא הצל את בננו ,  הצל את גלעד ". 
מוקדם יותר כונס פורום שרי השביעייה כונס בירושלים בפעם השנייה היום .  הפורום התכנס גם הבוקר ,  אך לא נמסר במה דנו השרים . " זה יום לא פשוט ",  אמר לוואלה !  חדשות שמשון ליבמן ,  יו"ר מטה המאבק לשחרור שליט . " אנחנו מבינים שזה יום שעשויים לקבל בו החלטות ".  פגישת השרים נערכה על רקע הדיווחים כי ישראל עתידה להשיב היום להצעת חמאס לשחרור גלעד שליט .
 ביום שישי דיווח מקור דיפלומטי מצרי לעיתון הסעודי 'אל-ווטן' כי ישראל צפויה להשיב ביום ראשון על ההצעה לעסקה לשחרור שליט .  לדבריו ,  המחלוקת העיקרית בין ישראל לחמאס נסובה סביב חמישים שמות של אסירים שישראל מסרבת לשחרר ,  ביניהם בכיר פתח מרוואן ברגותי .  
פורום השביעייה כולל את ראש הממשלה בנימין נתניהו ,  שר הביטחון אהוד ברק ,  שר החוץ אביגדור ליברמן ,  שר הפנים אלי ישי ,  בני בגין ,  השר לנושאים אסטרטגיים משה יעלון והשר לענייני מודיעין דן מרידור .  
עדכון ראשון :  15:30

משפחת שליט : " אלה ימי הכרעה בין חיים למוות "
 על רקע הפרסומים על התפתחויות במו"מ לשחרור החייל החטוף ,  מסרו הוריו של שליט לרה"מ מכתב זעקה . " הימים הקרובים הם הרי גורל לבננו האהוב גלעד .  אנו מפצירים בך לא לחזור על הטרגדיה של רון ארד "
 
