פשרה עם מופז ?  נתניהו יביא לסיעה את דו"ח פלסנר
שעות ספורות לפני ההפגנה למען השוויון בנטל ,  התחדשו המגעים בין ראש הממשלה למשנהו ,  שיבוא לעצרת וקרא לתומכיו להגיע .  המתווך - שר הביטחון ברק ,  שדואג לשלמות הקואליציה
ראש הממשלה ,  בנימין נתניהו ,  יכנס מחר בבוקר  ( ראשון )  את חברי סיעת הליכוד ,  וידון עמם במסקנות דו"ח הוועדה לשוויון בנטל ,  שחיבר ח"כ יוחנן פלסנר ,  כצעד ראשון לפיוס אפשרי עם משנהו ,  יו"ר קדימה ,  שאול מופז .  
השבוע הודיע נתניהו למופז על פירוק הוועדה ,  והודיע כי בכוונתו להביא לכנסת הצעת חוק משולבת לגיוס ערבים וחרדים כאחד ,  שניתן יהיה ליישמה בפועל עד 1 באוגוסט .  על כך אמר מופז  " אין יותר ועדות ",  והוא עומד על כך שהמתווה שגיבש פלסנר יהווה בסיס להצעת החוק לגיוס החרדים .
 אם חברי סיעת הליכוד יסכימו בבוקר על עקרונות הדו"ח ,  נתניהו ומופז ייפגשו לאחר מכן ,  וידונו בהקמת צוות שינסח בהמשך השבוע הצעת חוק חדשה לגיוס חרדים לצה"ל .
 מופז קרא לתומכיו להפגין הערב : " יחד נוביל את השינוי "  
במטה המאבק בחוק טל הגיבו למהלך של ראש הממשלה ואמרו : " קשה לעקוב אחרי ההודעות היומיות של נתניהו .  כל יום הוא מתעורר ומנסה ספין חדש .  אין מה לדון ,  אין מה להקים עוד צוות או להתייעץ .  יש מסקנות ,  שצריך לחוקק מיידית .  לא צריך עוד חברי כנסת שיתעסקו בזה ,  לא צריך עוד גוזרי קופונים ,  צריך מנהיגים שיקחו החלטה .  נתניהו ,  אנחנו כבר לא פרייארים ,  לא מקבלים יותר הודעות ,  אלא רק מעשים - היום בערב הישראלים המשרתים ,  ההורים שלנו ,  בני הנוער - כולנו  נעביר מסר ברור - אין חוק טל 2 ,  יש חוק שירות לכולם ". 
ועדת פלסנר ,  שהוקמה כדי לבחון חלופות לחוק טל ,  שפטר צעירים חרדים מגיוס לצה"ל ,  פורקה לאחר שפרשו ממנה כמה נציגים .  מסקנותיה פורסמו בכל זאת ,  וקבעו להטיל קנס התחלתי בגובה של 7,500 שקלים למשתמטים ,  קנס שיגדל במאה שקלים על כל יום נוסף של השתמטות .  פלסנר המליץ לבטל את מלגת ה"כולל ",  בגובה 850 שקלים לחודש ,  ולפתוח מסלולי גיוס נוספים לחרדים .  
מאחורי הפיוס שהוביל להבאת דו"ח פלסנר לסיעת הליכוד עומד שר הביטחון ,  אהוד ברק .  השבוע ,  עם שובו לארץ מביקור בניו יורק ,  עשה ברק מאמצים גדולים כדי לשמור על שלמות הקואליציה .  הוא פרסם הודעה בה בירך על חידוש המגעים בין נתניהו למופז ,  בה נאמר כי הוא רואה בחתירה לכינון חוק גיוס חדש  " פתח לשינוי היסטורי בחברה הישראלית ".  עוד נאמר בהודעה כי יש למצות כל סיכוי להעביר חוק שיתחשב באילוצי צה"ל ובהתאמות המתבקשות ,  בהן הסדרת לימודיהם של התלמידים הלומדים ,  ומתן מענה לערבים ולמשתמטים החילונים .
 החוק שעליו מדובר כרגע מתמקד בשירות החרדים בצה"ל ,  ולגבי החרדים המתמידים - עוסק בהמשך הלימודים בישיבות .  בהודעת השר ברק נאמר כי החוק צריך לתת מענה גם למשתמטים החרדים ,  אך הודגש בה כי בהמשך ,  על החוק להתייחס גם לאזרחים הערבים .  זאת ,  בניגוד לדרישת ישראל ביתנו ,  הדורשת להתייחס לנושא כבר כעת .
 אחרי פירוק ועדת פלסנר ,  חל משבר חמור ביחסים בין נתניהו למופז ,  שאיים על שלמות הקואליציה .  עיקר המחלוקת בין השניים הוא נושא הסנקציות האישיות על המשתמטים ,  וגיל הגיוס .  ראש הממשלה מוכן לאפשר גיוס בגיל מאוחר ,  אך מופז דבק בעמדת ועדת פלסנר ,  לפיו חרדים לא יגויסו לאחר גיל 22 .  בסביבתו של מופז אישרו כי חלה התקדמות במגעים בינו לבין נתניהו ,  אך אמרו כי יו"ר קדימה עדיין צפוי להשתתף הערב בקהל ההפגנה שתתכנס בתל אביב למען שוויון בנטל בחברה ,  שמארגניה מוחים על  " עמידתו של נתניהו לצד החרדים ",  כלשונם .  אמש אמרו מקורביו של מופז כי יש משבר של ממש בינו לבין נתניהו ,  והוא עצמו קרא לתומכיו לבוא לעצרת ,  באומרו כי  " התמיכה שלכם במסקנות ובעקרונות הוועדה לשוויון בנטל חיונית ,  כדי לתת לי את הכוח להוביל הסכם היסטורי ". 
לפניות לכתבת :  tal_sh@walla.net.il 

פשרה עם מופז ?  נתניהו יביא לסיעה את דו"ח פלסנר
שעות ספורות לפני ההפגנה למען השוויון בנטל ,  התחדשו המגעים בין ראש הממשלה למשנהו ,  שיבוא לעצרת וקרא לתומכיו להגיע .  המתווך - שר הביטחון ברק ,  שדואג לשלמות הקואליציה

