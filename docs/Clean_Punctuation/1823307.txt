האוצר בוחן מענק מקום וסבסוד תשתיות בפריפריה
משרדי האוצר והשיכון בוחנים הענקת מענק לזוגות חסרי דיור באזורי עדיפות לאומית א' .  לפי הבחינה ,  הזוגות ייהנו ממענק מקום על חשבון המדינה וכן מסבסוד של עבודות תשתית לקבלן
זוגות צעירים חסרי דיור שירכשו דירה באזורי עדיפות לאומית א' ,  ייהנו ממענק מקום על חשבון המדינה וכן מסבסוד של עבודות תשתית לקבלן - כך עולה מהצעה לתוכנית ניסיונית שנדונה בסוף השבוע בין משרדי האוצר והשיכון .  ל-TheMarker נודע כי התוכנית מיועדת לביצוע כבר בחודשים הקרובים .  
לפי שעה טרם סוכם מהו גובה המענק שיינתן לזוגות הצעירים ,  ומהו היקף סבסוד התשתיות .  לא מן הנמנע שבאזורים אלה ייקבע  " מחיר למשתכן "  - כלומר ,  קבלנים שיתמודדו במכרזים להקמת יחידות דיור ,  יציעו את המחיר שאותו יגבו מרוכשי הדירות .  המשא ומתן בין הצדדים יימשך היום .  
ביום חמישי האחרון כינס ראש הממשלה בנימין נתניהו ישיבה בהשתתפות שר האוצר יובל שטייניץ ,  שר השיכון אריאל אטיאס ,  שר הפנים אלי ישי והממונה על התקציבים במשרד האוצר ,  אודי ניסן ,  לדיון בחוק לסבסוד משכנתאות שהגיש אטיאס .  הפגישה נערכה בצל איומו של אטיאס להעלות את הצעת החוק מחר להצבעה בקריאה הראשונה במליאת הכנסת .  
לפי ההצעה של אטיאס ,  המדינה תסבסד את המשכנתאות לחסרי דיור באזורי עדיפות לאומית באמצעות החזר משכנתא חודשי בסכום של 800 שקל למשך 20 שנה - והמשמעות היא מענק של עד 140 אלף שקל לרוכשי דירות ראשונות באזורים אלה .  באוצר מתנגדים להצעה זו ,  בטענה שהיא תביא לעלייה במחירי הדיור ולהדפסת כסף .  להערכת האוצר ,  עלות הצעת החוק לסבסוד משכנתאות בפריפריה תהיה 1.4 מיליארד שקל בשנה בהבשלה מלאה של התוכנית .  במשרד השיכון ,  לעומת זאת ,  מעריכים את עלותה ב-790 מיליון שקל בשנה .
 נתניהו שמע את עמדותיהם של הצדדים ,  אך לא קיבל החלטה בעניין .  נתניהו דוחק בצדדים להגיע לפשרה ,  נוכח איומה של ש"ס לחולל משבר קואליציוני אם לא יימצא פתרון שיקל על זוגות צעירים לרכוש דירה בפריפריה .  
שטייניץ ,  שמתנגד בחריפות להצעת אטיאס ,  טוען שמדובר ב"הדפסת כסף "  שתגרום להעלאת מחירי הדירות .  שטייניץ נפגש שלשום עם ראש מועצת חכמי התורה של ש"ס ,  הרב עובדיה יוסף ,  שאמר כי  " המשכנתאות בפריפריה חשובות יותר מקצבאות הילדים "  - כך דווח בחדשות 2 .  בפגישה נכחו גם השרים אטיאס וישי .  
הפגישה נערכה לבקשתו של שטייניץ ,  שהתריע בפני הרב יוסף כי סבסוד משכנתא יגרום להעלאת מחירי הדירות ויפגע בזוגות הצעירים חסרי הדיור .  שטייניץ הוסיף כי הוא מוכן לפשרה שלא תפגע במסגרת תקציב המדינה ולא תהווה סטייה מהמדיניות הכלכלית של הממשלה .  
במשא ומתן בין אטיאס לראשי האוצר ,  הסכים שר השיכון לבחון הנהגת פיילוט ,  שבמסגרתו במקום לסבסד את המשכנתא לטווח הארוך כפי שהציע  ( שהמדינה תשלם לרוכשי הדירות מדי חודש 800 שקל החזר משכנתא )  ,  תונהג שיטה חדשה שלפיה זוגות צעירים חסרי דיור שירכשו דירה באזורי עדיפות לאומית א' ,  יקבלו מהמדינה מענק מקום - כלומר הלוואה שבתום חמש שנים תיהפך למענק .  משרדי האוצר והשיכון עדיין לא החליטו מה יהיה היקף ההלוואות .  
בנוסף לכך ,  כדי להוזיל את הדירות באזורים אלה ,  תסבסד המדינה לקבלנים את עלות הקמת התשתיות ,  כמו תאורה ומדרכות .  משרד האוצר הציע באחרונה להגדיל את השתתפותו בפיתוח תשתיות באזורי פיתוח ,  מ-50 אלף שקל לדירה ל-75 אלף שקל לדירה .  
כמו כן ,  עדיין לא הושגה הסכמה לגבי מספר היישובים שייכללו בפיילוט ,  אך סוכם שהיישובים יהיו כאלה שיש בהם היצע רחב של קרקעות מתוכננות שניתן לשווק ,  כדי למנוע עליית מחירים במקומות אלה .  אטיאס דרש שההטבות ינתנו לזוגות צעירים חסרי דיור  ( שירכשו דירה באזור עדיפות לאומית א' )  ללא מבחן של מספר הילדים או ההכנסות .  אטיאס טען כי מגמתו היא לעודד הגירה חיובית לאזורי הפיתוח ,  תוך מתן תמריצים לזוגות צעירים להתגורר באזורים אלה .
 
האוצר בוחן מענק מקום וסבסוד תשתיות בפריפריה
משרדי האוצר והשיכון בוחנים הענקת מענק לזוגות חסרי דיור באזורי עדיפות לאומית א' .  לפי הבחינה ,  הזוגות ייהנו ממענק מקום על חשבון המדינה וכן מסבסוד של עבודות תשתית לקבלן

