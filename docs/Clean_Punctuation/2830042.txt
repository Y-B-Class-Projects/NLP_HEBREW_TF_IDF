יומן בחירות | סקר :  המחנה הציוני עוקף את הליכוד במנדט
הרשימה המשותפת מבטיחה לעשות  " סוף לגזענות "  | ראש הממשלה פרסם וידאו ובו נראה בנט תומך בעמדתו בכל הקשור לסיכול תכנית הגרעין של איראן | השר לשעבר אורי אורבך הלך לעולמו | ועדת הבחירות קבעה :  מחשש לתעמולה  נאום נתניהו ישודר בהשהיה .  עדכונים שוטפים בוואלה חדשות
לפי סקר שפורסם הערב  ( שני )  אם הבחירות היו נערכות היום רשימת המחנה הציוני הייתה זוכה למספר הגבוה ביותר של מנדטים  25 .  מפלגת הליכוד הייתה מגיעה מעט אחריה עם 24 מנדטים .  לפי הסקר ,  שערך מכון  " מדגם "  של מינה צמח ומנו גבע עבור ערוץ 2 ,  הרשימה המשותפת היא המפלגה השלישית בגודלה עם 12 מנדטים .  הבית היהודי ויש עתיד ,  שתיהן ,  לפי הסקר ,  יזכו ל-11 מנדטים  ( בסקר האחרון של ערוץ 2 מה-26 בינואר זכתה מפלגת הבית היהודי ל-15 מנדטים )  .  
כל תוצאות הסקרים של כל המכונים במרכז הסקרים של וואלה
עוד עולה מהסקר כי המפלגות כולנו ,  ישראל ביתנו וכן יהדות התורה גורפות 7 מנדטים .  לש"ס 6 מנדטים ומרצ ומפלגת יחד של אלי ישי ,  שתיהן צפויות לעבור את אחוז החסימה עם 5 מנדטים .  הנסקרים גם נשאלו על המועמדים לראשות הממשלה והסקר העלה כי 51% מהציבור סבור כי המועמד המתאים ביותר להיות ראש הממשלה הוא בנימין נתניהו ורק 28% מהציבור סבור שיצחק הרצוג הוא המועמד המתאים ביותר .  
ראש השב"כ לשעבר ,  יובל דיסקין ,  פרסם סטטוס בעמוד הפייסבוק שלו המתייחס לסרטון שפורסם אמש בפייסבוק ,  ובו מעצב הפנים מושיק גלאמין נראה מבקר במעון ראש הממשלה . " הצילום בבית ראש הממשלה הוא פרצת אבטחה חמורה ",  כתב . " שיקול הדעת של מי שיזם את הסרט העצוב והעלוב הזה מוטל בספק רב .  כנראה שהפאניקה מדוח מבקר המדינה השכיחה את החששות הביטחוניים המפותחים עד מאוד של המשפחה המלכותית .  מניסיון אני יכול לומר לכם שכל שירות מודיעין זר או ארגון טרור היו משלמים הון עתק על מנת להשיג את כל הפרטים הללו .  נקווה שבגלל רטיבות בקירות לא נצא גם למלחמות ".  
יו"ר ועדת הבחירות המרכזית של הכנסת ,  שופט בית המשפט העליון סלים ג'ובראן ,  קבע היום כי נאומו המתוכנן של ראש הממשלה בנימין נתניהו בקונגרס האמריקני ישודר בהשהיה של חמש דקות ,  במטרה למנוע פרסום תעמולת בחירות .
 בהחלטתו כותב השופט ג'ובראן כי גופי השידור יוכלו לשדר את הנאום בהשהיה ,  שבמהלכה יצפו בו עורכי החדשות ויוודאו כי אין בדברי ראש הממשלה תעמולת בחירות בניגוד לחוק .  כמו כן ,  קבע השופט כי הרשות השנייה לטלוויזיה ולרדיו והמועצה לשידורי כבלים ולשידורי לוויין יפעלו כך שגופי השידור שתחת פיקוחם יפעלו בהתאם לצו זה .  
הרשימה המשותפת פרסמה היום סרטון ראשון בקמפיין הבחירות שלה ,  ובו נראים קרייני חדשות בכירים ,  בעבר ובהווה ,  מקריאים כותרות על אודות מעשי אלימות וגזענות .  בסוף התשדיר נראה יו"ר הרשימה איימן עודה אומר : " ב-17 במרץ ,  בואו נשים לזה סוף .  הרשימה המשותפת זו התשובה שלנו לגזענות ".  
השר לאזרחים ותיקים לשעבר אורי אורבך הלך היום לעולמו והוא בן 54 .  אמש חלה הידרדרות משמעותית במצבו הבריאותי של אורבך ,  והבוקר הוא נפטר ממחלה קשה .  ראש הממשלה בנימין נתניהו ונשיא המדינה ראובן ריבלין הגיעו אתמול בשעות הערב לבקרו בבית החולים שערי צדק בירושלים .  בני משפחתו פנו שלשום לציבור והודו על האהבה והדאגה ,  וביקשו להימנע מביקורים ומהפצת שמועות לגביו .  
יו"ר הבית היהודי נפתלי בנט התייחס למותו של עמיתו למפלגה אורי אורבך ,  ואמר בכאב : " אחי הבכור הלך ממני .  לא היה בעולם הפוליטי הציני והקר אדם כה אהוב כמו אורי .  הוא יחסר לי עד מאוד .  איבדתי היום חבר אמיתי ,  חבר בימים קשים ובימים של שמחה ,  איש להתייעץ איתו ואיש לצחוק איתו ,  איבדתי חבר שבלעדיו לא הייתי כאן היום ".  
אחרי שהביעו הסכמה שלא לתקוף אחד את השני בקמפיין הבחירות ,  נראה כי היחסים בין הליכוד לבית היהודי הולכים ומתחממים .  ראש הממשלה בנימין נתניהו שיתף הבוקר סרטון של שותפתו הקואליציונית ,  ובה נראה יו"ר הבית היהודי מביע תמיכה בקו של הליכוד בכל הקשור לתכנית הגרעין של איראן .
" ההסכם המתגבש בין איראן לבין המעצמות הוא הסכם מסוכן ,  המאיים על ביטחון ישראל .  זה לא נושא פוליטי ,  לא בארצות הברית ולא בישראל .  זה נושא קיומי .  לכן אני שמח לראות ששותפתנו האידיאולוגית ,  'הבית היהודי' ,  נרתמת למהלך ההסברה נגד ההסכם ",  כתב נתניהו בפייסבוק לצד הסרטון המדובר .  
יו"ר מפלגת הבית היהודי ,  נפתלי בנט ,  הגיע אתמול למפגש באריאל במסגרת קמפיין הבחירות שלו ,  והבטיח לחזק את ההתיישבות ביהודה ושומרון : " יש המון לחץ על ישראל להקים ממש כאן מדינה פלסטינית .  אריאל היא שלנו ,  היא לא כאן רק כדי להגן על כפר סבא ורעננה ",  אמר .
 בהמשך לדבריו אמר השר בנט כי  " לא יהיו יותר החזרות שטחים בקומבינה .  אם תעלה בעתיד שאלה כזאת ,  היא תובא למשאל עם ".  לדבריו , " לא נהיה נחמדים ונאכיל את המפלצת בעוד שטח .  זו תאוריה מצוינת ,  אבל המציאות הפוכה .  החזרנו שטחים ובתגובה רצחו ישראלים .  העולם בז למדינה שמוחלת על הכבוד של עצמה .  העולם בז למדינה שמוסרת שטחים .  העולם מכבד מדינה שעומדת על שלה ".  

יומן בחירות | סקר :  המחנה הציוני עוקף את הליכוד במנדט
הרשימה המשותפת מבטיחה לעשות  " סוף לגזענות "  | ראש הממשלה פרסם וידאו ובו נראה בנט תומך בעמדתו בכל הקשור לסיכול תכנית הגרעין של איראן | השר לשעבר אורי אורבך הלך לעולמו | ועדת הבחירות קבעה :  מחשש לתעמולה  נאום נתניהו ישודר בהשהיה .  עדכונים שוטפים בוואלה חדשות

