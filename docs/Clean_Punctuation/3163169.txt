במוקד מסעו של נתניהו לאירופה :  לחץ על איראן וחופש פעולה לצה"ל
ראש הממשלה המריא לביקור בן ארבעה ימים באירופה שבמהלכו ייפגש עם מנהיגי גרמניה ,  צרפת ובריטניה .  נתניהו ,  שלדבריו נהנה מ"קשר אישי "  עם השלושה ,  יבקש לגייס תמיכה בחופש הפעולה של צה"ל בסוריה ובלבנון ,  ולקדם לחץ על טהראן - אך עלול להיאלץ להתמודד עם סוגיית עזה
ברקע המאמץ המוגבר לבלימת איראן והמתיחות הגוברת בגבול רצועת עזה ,  ראש הממשלה בנימין נתניהו ימריא היום  ( שני )  לביקור בן ארבעה ימים באירופה ,  במהלכו יבקר בגרמניה ,  צרפת ובריטניה וייפגש עם מנהיגי שלוש המדינות - אנגלה מרקל ,  עמנואל מקרון ותרזה מיי .  במוקד המסע המדיני של נתניהו יעמוד הנושא האיראני ,  כשהמטרה הישראלית היא הגברת הלחץ הכלכלי על טהראן ובלימת שאיפותיה הגרעיניות כמו גם חיזוק הלגיטימיות הבינלאומית לחופש הפעולה של צה"ל בסוריה ולבנון .  
בטרם המראתו אמר נתניהו לעיתונאים שליוו אותו למטוס כי בפגישותיו עם שלושת המנהיגים ידון ב"צורך להמשיך את הלחץ נגד תכנית הגרעין "  שלדבריו יש להעצימו .  ראש הממשלה הוסיף כי  " ייתכן שאין לכך הסכמה כרגע ,  אבל לאורך זמן לדעתי תתגבש הבנה כזו ".  לדבריו ,  הוא נהנה מ"קשר אישי מאוד קרוב ומאוד טוב "  עם מרקל ,  מקרון ומיי והוא  " מקווה לגבש מדיניות מוסכמת "  יחד עמם בנושא בלימת הניסיונות האיראניים להתבסס בסוריה .
 בחודשים האחרונים ,  על רקע ההיערכות לקראת פרישת ארצות הברית מהסכם הגרעין שנחתם בין איראן והמעצמות ב-2015 ,  נתניהו מוביל קמפיין מדיני נרחב להגברת הלחץ על איראן וגיבוש הבנות שיאפשרו לישראל להמשיך לפעול נגד התוקפנות ומאמצי ההתחמשות האיראנית .  הוא מקיים פגישות ושיחות טלפון תכופות עם הנשיא האמריקני דונלד טראמפ ונשיא רוסיה ולדימיר פוטין ,  ושומר על קשר טלפוני קבוע גם עם מנהיגי שלוש המעצמות באירופה ,  קנצלרית גרמניה אנגלה מרקל ,  נשיא צרפת עמנואל מקרון וראשת ממשלת בריטניה תרזה מיי .  
נתניהו כבר פגש את שלושת המנהיגים האירופיים בתחילת השנה ,  בשולי הוועידה הכלכלית בדאבוס וכנס הביטחון במינכן ,  אבל זו תהיה פגישתו הראשונה עמם מאז שטראמפ הכריז על פרישה מההסכם בחודש שעבר .  ובעוד שראש הממשלה תמך ועודד ונחשב לכוח המניע מאחורי החלטת ארצות הברית ,  באירופה התנגדו למהלך בכל תוקף ואף ניסו למנוע אותו ,  ללא הצלחה .
 בסדר העולמי החדש שנוצר אחרי בחירת טראמפ ,  נתניהו נתפס בעיני חלק ממנהיגי אירופה כמי שיש לו גישה ישירה והשפעה כבדת משקל על הנשיא האמריקני ,  וכידידו הקרוב של טראמפ הוא מגיע לזירה די עוינת .  חילוקי הדעות סביב הסכם הגרעין עם איראן הם רק חלק קטן מהמתיחות הטרנס-אטלנטית שגואה בימים אלה ,  על רקע החלטת ארצות הברית להטיל מכסים על יבוא פלדה ואלומיניום ,  מה שפתח מלחמת סחר עם קנדה ,  מקסיקו ומדינות אירופה .  
עתידו של הסכם הגרעין והמשך הלחץ על איראן צפוי לתפוס מקום מרכזי בפגישותיו של נתניהו השבוע ,  במהלכן הוא גם מתכוון לשוחח עם המנהיגים על חשיפת ארכיון הגרעין האיראני ,  שלטענת ישראל מוכיח שטהראן לא ויתרה על שאיפותיה לפצצה גרעינית .  ירושלים שואפת לשכנע את מדינות אירופה להתקרב לעמדת ארצות הברית להציע  " תיקונים "  נוספים להסכם הגרעין ,  בעיקר בדמות סנקציות והגברת הפיקוח על פעילות הטילים הבליסטיים ,  במטרה להחריף את הלחץ הכלכלי ולהשיב את טהראן לשולחן המשא ומתן ולוותר על תכניות הגרעין שלה .  
בצלע השנייה של הנושא האיראני - המאמץ הישראלי למניעת התחמשותה של טהראן והתבססותה באזור - נתניהו מעוניין לנצל את הביקור כדי לחזק את הלגיטימציה הבינלאומית לפעולות צה"ל בסוריה ולגייס תמיכה לדרישות הישראליות במסגרת מגעי ההסדרה לסיום מלחמת האזרחים במדינה .  
הביקור האירופי של נתניהו מגיע בשיאה של פעילות מדינית ישראלית אינטנסיבית מול רוסיה וארצות הברית בנושא המצב בסוריה ,  ובמקביל לפגישותיו של ראש הממשלה באירופה צפויים נציגי רוסיה ,  ארצות הברית ,  וירדן להיפגש בעמאן ולדון בעתיד הסכם הפסקת האש בדרום סוריה .  בשבוע החולף שוחח נתניהו עם פוטין וקיים שתי שיחות טלפוניות עם שר החוץ האמריקני מייק פומפאו ,  במקביל לביקורים של שר הביטחון אביגדור ליברמן במוסקבה וראש המטה לביטחון לאומי מאיר בן שבת בוושינגטון .  
במוקד המגעים עמד ניסיון להגיע להבנות בדבר כניסה של צבא סוריה לאזור דרעא ,  הסמוך לגבול עם ירדן וישראל ,  בתמורה להתחייבות ליציאת כוחות איראן וחיזבאללה מהאזור אך בירושלים שבים ומכחישים את הדיווחים לפיהם הושגו הבנות עם הקרמלין ומדגישים כי ישראל דורשת  " יציאה מלאה "  של הכוחות מכל סוריה . " ישראל שומרת ותמשיך לשמור על חופש הפעולה שלה נגד ההתבססות האיראנית בכל שטח שהוא בסוריה ",  אמר אתמול נתניהו בפתח ישיבת הממשלה .  
מבחינת ראש הממשלה ופמלייתו ,  הנושא האיראני ניצב בראש סדר היום לפגישות ,  אך הדריכות הביטחונית לקראת סבב ההפגנות הצפוי בגבול רצועת עזה ביום שלישי ,  עשויה להסית את תשומת הלב דווקא לנושא עזה ולנושא הפלסטיני .  בשבוע שעבר ,  אחרי הירי על גן הילדים בעוטף עזה ,  צרפת ,  בריטניה וגרמניה גינו את חמאס וגיבו את זכותה של ישראל להגן על עצמה מפני הירי .  יחד עם זאת צרפת תמכה בהצעת כווית לגינוי  " הכוח המופרז של צה"ל "  שעלתה להצבעה במועצת הביטחון של האו"ם בסוף השבוע ,  ובריטניה נמנעה .  בסופו של דבר ,  ההצעה נפלה בעקבות וטו אמריקני ,  אבל בריטניה וצרפת לא הצטרפו בתמיכה להצעה החלופית שהעלתה ארצות הברית .  
נתניהו יפתח את ביקורו בברלין בפגישה מדינית עם הקנצלרית מרקל ,  וימריא כבר הערב לפריז ,  שם ייפגש מחר עם מקרון .  זהו ביקורו השלישי של נתניהו בפריז מאז שמקרון נבחר לתפקידו בשנה שעברה ,  והפעם הם צפויים להשתתף יחדיו באירוע לכבוד שנת ה-70 של המדינה ופתיחת עונת תרבות משותפת לישראל ולצרפת .  ביום רביעי ,  לפני שימריא ללונדון ,  נתניהו ישתתף באירוע כלכלי לצדו של שר האוצר ברונו לה מר ,  ובלונדון הוא צפוי לקיים שתי פגישות מדיניות נפרדות עם ראשת הממשלה מיי וכן עם שר החוץ בוריס ג'ונסון .
  ( עדכון ראשון :  6:30 )  

במוקד מסעו של נתניהו לאירופה :  לחץ על איראן וחופש פעולה לצה"ל
ראש הממשלה המריא לביקור בן ארבעה ימים באירופה שבמהלכו ייפגש עם מנהיגי גרמניה ,  צרפת ובריטניה .  נתניהו ,  שלדבריו נהנה מ"קשר אישי "  עם השלושה ,  יבקש לגייס תמיכה בחופש הפעולה של צה"ל בסוריה ובלבנון ,  ולקדם לחץ על טהראן - אך עלול להיאלץ להתמודד עם סוגיית עזה

