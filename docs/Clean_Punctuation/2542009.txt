דיוני התקציב :  מס החברות לא יועלה ,  המע"מ כן
ראש הממשלה בנימין נתניהו הורה להפסיק כל תדריכי העיתונאים בנושא דיוני התקציב .  עם זאת מסתמן כי המע"מ ומס ההכנסה יועלו ב-1% בעוד מס החברות יישאר ברמתו הנוכחית
משרד האוצר ומשרד ראש הממשלה עדיין לא הכריעו במחלוקות המורכבות בעניין תקציב 2013 - שנבנה על רקע חוסר הוודאות במשק בשל החשש מפני החמרה במשבר הכלכלי בעולם - אך בימים הקרובים צפויה הכרעה בנושא 
בניגוד להערכות המוקדמות ,  מס החברות ,  ששיעורו 25% ובעבר הלא רחוק  ( 1996-2003 )  היה 36% ,  לא יועלה כדי לא לפגוע בצמיחת המגזר העסקי .  עלייה של 1% במס החברות שווה לקופת המדינה 0.7 מיליארד שקל בשנה .  כמו כן ,  כפי שמסתמן כעת ,  לא יוטל מס יסף - מס העשירים על בעלי הכנסות שנתיות גבוהות במיוחד ,  של יותר ממיליון שקל - בשל התנגדות ראש הממשלה ושר האוצר .
 לעומת זאת ,  המע"מ יועלה ב-1.0% ,  כנראה כבר ביולי או באוגוסט .  ההצעות להעלות את המע"מ ב-2% ירדו מהפרק .  העלאת מע"מ ב-1% ממשמעה עוד 4 מיליארד שקל בקופת המדינה .  גם מס ההכנסה יעלה כנראה ב-1% בכל מדרגות המס ,  כלומר ,  תוספת הכנסות שנתית של 3 מיליארד שקל .  מס ההכנסה משלמת רק כמחצית מאוכלוסיית המדינה .  לעומת זאת ,  את העלאת המע"מ יחושו כל משקי הבית .
 הדיון הראשון בממשלה מתוך ארבעה על תקציב המדינה יתקיים לכל המוקדם בתחילת יולי .  הדיון האחרון והמכריע על התקציב ועל חוק ההסדרים יתקיים באמצע אוגוסט או בסופו .  בשבועות הקרובים יקבעו באוצר את יעד הכנסות המדינה ממסים ב-2013 ,  והנטייה כרגע היא לקבוע יעד של 221 מיליארד שקל ,  בדומה ליעד המעודכן ל-2012 ,  שנקבע לאחר שהסתמנה מגמה של ירידה בגביית המסים .  ההערכה באוצר היא כי גם אם השנה לא תהיה עמידה ביעד ,  2013 תהיה שנת מסים טובה יותר בשל הצמיחה הגבוהה יותר הצפויה בשנה בה .  
בעקבות ההדלפות הרבות מדיוני התקציב הורה ראש הממשלה ,  בנימין נתניהו ,  לאוצר ,  באופן שאינו משתמע לשתי פנים ,  להפסיק את כל התדרוכים ושיחות הרקע עם התקשורת בנושא תקציב 2013 .  עם זאת ,  ל-TheMarker נודע כי עד כה התקיימו שתי שיחות בין ראש הממשלה נתניהו ומנכ"ל משרדו ,  הראל לוקר ,  לבין שר האוצר ,  יובל שטייניץ ,  ראש אגף תקציבים באוצר ,  גל הרשקוביץ ואנשיהם .  
השיחה הראשונה התקיימה לפני כשבוע וחצי ופרטיה הגיעו לתקשורת .  הפגישה השנייה ,  שעל פרטיה הוטל איפול ,  התקיימה ביום רביעי האחרון ,  והיא מתפרסמת כאן לראשונה .  בניגוד לפגישה הראשונה ,  הפגישה השנייה התקיימה בפורום מצומצם - נתניהו ולוקר ,  שטייניץ והרשקוביץ - ללא עוזרים .  ביום חמישי האחרון התקיימה פגישת עבודה סודית ,  שגם פרטיה מתפרסמים כאן לראשונה ,  בין לוקר להרשקוביץ .  בשתי הפגישות דנו במתווה תקציב 2013 ,  בצד ההוצאות וההכנסות .
 שטייניץ והרשקוביץ קבעו את שלושת הנושאים שיזכו לעדיפות בתקציב המדינה ל-2013 :  הגברת הצמיחה ,  צמצום האבטלה והקטנת הפערים בחברה .  סדרי העדיפויות האלה מקובלים על נתניהו ועל לוקר .  בפועל קיים יעד נוסף בתקציב המדינה לשנה הבאה - המשך הקטנת יחס החוב-תוצר של ישראל ,  הן באמצעות הגדלת התוצר והן באמצעות הקטנת חובות המדינה .
 ממוצע הצמיחה השנתי של ישראל בעשר השנים האחרונות הוא 3.5% .  אמנם היו שנים של צמיחה גבוהה יותר ,  למשל ,  4.7% ב-2011 ,  4.8% ב-2010ף 4.0% ב-2008 ,  אך היו גם שנים כמו 2009 עם צמיחה נמוכה של 0.8% .  השנה צפויה ,  לפי האוצר ,  צמיחה של 3.2% ובשנה הבאה צמיחה של 3.5% בהתאם לפוטנציאל הצמיחה השנתי ארוך הטווח של המשק.צילום :  מיכל פתאל
בנושא התעסוקה ,  הממשלה תמשיך לפעול להגדלת מספר המשרות במשק .  האוצר ימשיך לפעול להגדלת התעסוקה של שני המגזרים הבעייתיים ,  גברים חרדים ונשים ערביות ,  בתקווה לפריצת דרך אמיתית .  כל תזוזה משמעותית בתעסוקת החרדים והנשים הערביות משמעותה צמיחה גבוהה יותר .
 בתחום צמצום הפערים ,  הכוונה היא להשקעה גדולה יותר בחינוך ,  בעיקר בגני הילדים ובתי הספר בכיתות הנמוכות .  תהיה גם השקעה גדולה בתשתיות התחבורה כדי לקרב את הפריפריה למרכזי התעסוקה .  תהיה השקעה גדולה בתחבורה הציבורית .  
היחס בין החוב לתוצר של ישראל פחת בשנים האחרונות באופן משמעותי ,  הן משום שהמדינה צימצמה את החובות והן משום שהגדילה את התוצר .  זאת בשעה שרוב מדינות העולם המפותח הגדילו משמעותית את היחס הזה .  יחס החוב-תוצר של ישראל כיום הוא כ-74% .  יחס החוב-תוצר שאיפשר בעבר כניסה למדינות האיחוד המוניטרי האירופי ,  יחס מאסטריכט ,  הוא 60% .  ואולם כיום חלק ניכר ממדינות האיחוד אינן עומדות בו .
 עם זאת ,  באוצר גם כיום 60% נחשב ליעד שצריך לכבוש .  לפיכך נושא הצמיחה ונושא הגירעון חשובים כל כך .  לפי חישובי האוצר רק עם צמיחה של יותר מ-3.2% ב-2013 תהיה ירידה ביחס החוב-תוצר .   .  
לפי המתווה היורד שהאוצר קבע ,  הגירעון בתקציב 2013 היה אמור לרדת מ-2.0% תוצר ב-2012 ל-1.5% תוצר .  הירידה הדרסטית בגביית מסים השנה אילצה את האוצר לעשות את מה שאינו אוהב לעשות - לבצע תיקון .  כך הופחת יעד גביית המסים ל-2012 ב-11.3 מיליארד שקל ,  מ-232.3 מיליארד ל-221 מיליארד .  כתוצאה מכך ,  יעד הגירעון בתקציב 2012 גדל מ-2.0% תוצר ל-3.3% ,  וזה לא הסוף .  הגבייה ממשיכה לדשדש .  באוצר חוששים כי גם היעד של 2012 אופטימי וכי הגבייה בפועל השנה תסתכם ב-216 מיליארד שקל ,  אולי פחות .  כלומר הגירעון בתקציב 2012 יתקרב ל-4.0% תוצר .  גירעון גדול יותר עלול להעלות את יחס החוב-תוצר .
 שאלה מרכזית בדיוני תקציב 2013 היא מה יהיה יעד הגירעון בתקציב השנה הבאה .  אין ויכוח - לא בתוך האוצר ,  לא בתוך הצוות הכלכלי של רה"מ וגם לא בבנק ישראל  ( הנגיד הוא יועץ כלכלי לממשלה )  - כי היעד של 1.5% אינו רלוונטי וכי יעד הגירעון בתקציב השנה הבאה יצטרך להיות גבוה יותר .  כל העלאה של היעד בחצי אחוז משחררת לממשלה מקורות של עוד כ-5 מיליארד שקל בתקציב 2013 ,  כלומר ,  מקטינה את הצורך בקיצוצים בתקציב ובהעלאת מסים בסכום זה .
 תחילה דובר על העלאת יעד הגירעון בשנה הבאה ל-3.0% ,  מה שהיה פותר הרבה כאבי ראש לרה"מ ולשר האוצר .  אלא שלאחר מחשבה שנייה באגף התקציבים אמרו :  לא ,  זה יקפיץ את יחס החוב-תוצר ב-2013 ולזה אנחנו לא מוכנים ,  כי לאחר 2013 יש 2014 ו-2015 ;  וכשמתחילים להתפשר בנושא יחס החוב-תוצר עלולים להגיע למקומות שאנחנו לא רוצים להגיע ;  וכן ,  גירעון שנתי גבוה ועלייה ביחס החוב-תוצר עלולים לפגוע באמינות הבינלאומית והמקומית של ישראל ,  ולפגיעה כזו עלולות להיות השלכות כלכליות .  הפתרון יהיה כנראה הקפצת יעד הגירעון ל-2.5% או ל-2.75% ,  תוך קביעת מתווה יורד רב שנתי בגירעון ,  כדי להראות לעולם ולשווקים המקומיים שהאוצר אינו מתפשר בנושא הגירעון .  
הכנת תקציב המדינה ל-2013 ,  כמו תקציב של כל שנה ,  נעשית באגף התקציבים באוצר ,  תחת עיניו הפקוחות של הרשקוביץ .  האוצר עובד בתיאום עם משרד רה"מ .  בסופו של דבר נתניהו הוא שצריך לאשר את התקציב ,  לפני הגשתו לממשלה ,  והוא שצריך לפתור את המחלוקות ,  ובראש ובראשונה בנושא תקציב הביטחון .  את עבודת המטה במשרד רה"מ ואת העבודה מול משרד האוצר מרכז מנכ"ל משרד רה"מ .  יחסי העבודה בין משרד רה"מ והאוצר טובים ,  לפי עדות שני הצדדים .  
תקציב 2013 בעייתי הן בצד ההוצאות והן בצד ההכנסות .  בשני הצדדים חסרים 10-12 מיליארד שקל .  כרגע עדיין לא נקבעו יעדים בתקציב ,  כמו יעד הגירעון ,  ולכן המספרים אינם סופיים .  גם עדיין לא החלו הדיונים על סעיפי קיצוץ ספציפיים בצד ההוצאות .
 לאוצר יש בעיה מבנית ,  שבקרוב יימצא לה כנראה פתרון .  צד ההוצאות בתקציב מיוצג נאמנה על ידי אגף התקציבים .  צד ההכנסות מיוצג באופן צולע .  את צד ההוצאות אמור היה לייצג אגף הכנסות המדינה .  בעבר יוצג האגף על ידי אישים כאוריאל לין ,  יורם גבאי וציפי גל ים שיכלו להתמודד עם אגף התקציבים .  כיום עומדת בראש אגף הכנסות המדינה רו"ח פרידה ישראלי ,  שמתקשה להתמודד עם אגף התקציבים .  בפועל ,  מי שמוביל את נושא המסים בדיוני תקציב 2013 הוא גל הרשקוביץ .  בתקציב 2014 ,  עם הקמתו של אגף החדש באוצר ,  אגף כלכלה והכנסות המדינה ,  והעמדתו של ד"ר מיכאל שראל בראשו ,  הבעיה אמורה להיפתר ,  אף כי שראל אינו איש מסים .  
ועוד לא דיברנו על ביטחון ,  ולא במקרה .  כי עד כה לא התחילו הדיונים בין האוצר ומערכת הביטחון על תקציב הזה .  מדובר בתפוח אדמה לוהט ,  שכמו בכל השנים האחרונות יחייב הכרעה של רה"מ .  יש כרגע שלוש עמדות .  שר האוצר דורש קיצוץ של 2 מיליארד שקל בתקציב הביטחון .  בכירי משרדו אומרים כי על סמך הסכמים בעבר ,  תקציב הביטחון ב-2013 יגדל ב-3 מיליארד שקל .  במשרד הביטחון אומרים כי שר הביטחון ידרוש כי התקציב יגדל ב-5-7 מיליארד שקל .  הערכה היא כי רה"מ ,  הפעם ,  נוטה יותר לעמדות מערכת הביטחון .
 איך סוגרים את התקציב ?  כאמור ,  הן בצד ההוצאות והן בצד ההכנסות חסרים 10-12 מיליארד שקל ,  תלוי ביעדים ,  שעדיין לא נקבעו ,  ובסך הכל 24 מיליארד שקל .  בכל מקרה מדובר במספרים מפחידים .  הגדלת יעד הגירעון ל-2.75% מפחיתה משמעותית את הבעיה .  גם אחרי ההגדלת יעד הגירעון ועדיין חסרים 10-12 מיליארד שקל לסגירת התקציב .
 תקציב ההוצאות ב-2013 אמור לגדול לפי הנוסחה שהאוצר אימץ לפני שלוש שנים ב-2.9% .  בפועל הוא יגדל ב-4% .  כלומר ,  בכל מקרה תקציב ההוצאות של הממשלה בשנה הבאה יהיה גבוה מתקציב ההוצאות שלה השנה .  ישנו הטייס האוטומטי  ( גידול בתקציב 2013 ביחס ל-2012 לפי הגידול באוכלוסייה והתחייבויות הממשלה )  ,  גידול בתקציב הביטחון ועוד .
 עד כה עדיין לא החלו הדיונים באוצר בנושאי המיקרו ,  כלומר ,  היכן יבוצעו הקיצוצים בצד ההוצאות .  אף שהשנה ,  בשל הרוב העצום שיש לקואליציה ,  ניתן לכאורה לבצע את הקיצוצים הנכונים מנקודת ההיבט הכלכלית ,  הערכה היא כי שוב רוב הקיצוצים ייעשו בשיטת הפלאט ,  כלומר ,  קיצוץ רוחבי שווה ברוב משרדי הממשלה .  

דיוני התקציב :  מס החברות לא יועלה ,  המע"מ כן
ראש הממשלה בנימין נתניהו הורה להפסיק כל תדריכי העיתונאים בנושא דיוני התקציב .  עם זאת מסתמן כי המע"מ ומס ההכנסה יועלו ב-1% בעוד מס החברות יישאר ברמתו הנוכחית

