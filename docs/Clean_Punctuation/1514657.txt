אובמה בשירות נתניהו
הסכסוך עם ארה"ב הכתים לכאורה את 100 הימים הראשונים של נתניהו בשלטון ,  אבל אודי הירש דווקא חושב שזה הדבר הטוב ביותר שיכול היה לקרות לו
לכאורה ,  בנימין נתניהו הוא אדם חסר מזל במיוחד .  עשר שנים אחרי קדנציה ראשונה כראש ממשלה שבה התמודד עם נשיא אמריקאי דמוקרטי וליברלי ,  הוא חוזר לאותה עמדה בדיוק כדי לפגוש את ברק חוסיין אובמה ,  כפי שאוהבים לקרוא לו אצלנו .  אובמה הוא אמנם יריבו הגדול של ביל קלינטון ,  אבל גם עמדותיו בנושא הסכסוך במזרח התיכון מאוזנות ,  או  " מוטות ",   " לא הוגנות ",   " שקריות "  ו"אנטישמיות ",  כפי שאוהבים לקרוא לזה אצלנו .  דמיינו לעצמכם מה יכול היה נתניהו להשיג במאה ימים לו בבית הלבן היה יושב ג'ורג' בוש וחבורת הנאו-קונסרבטיבים שלו ,  למשל .  תחת זאת ,  הוא נאלץ להתמודד עם לחץ אמריקאי קטנוני להפסיק את הבנייה בהתנחלויות ,  תוך תחושה שהאמריקאים משתמשים בו ובנו כדי להתחנף לעולם הערבי .
 למעשה ,  הסכסוך עם האמריקאים הוא הדבר הטוב ביותר שיכול היה לקרות לנתניהו .  אם בעבר היה הישראלי הממוצע חרד לתדמית מדינתו ברחבי הגלובוס ,  הרי שמאז פרוץ האינתיפאדה השניה הוא חזר לתפיסה המוכרת והחמימה לפיה העולם כולו שוטם אותנו עקב שנאת יהודים ובורות לגבי טבעם הבוגדני של שכנינו הערבים .  רק מיעוט זניח מבין הישראלים מאמין שלמדינתם יש חלק בתדמיתה הרעועה  במלחמות הברירה שהיא יוצאת אליהן לעיתים תכופות ,  בכיבוש המתמשך ובפגיעה בזכויות אדם .  גם מצביעי קדימה והעבודה שמתנגדים להרחבת ההתנחלויות לא מאמינים שאם תיפסק הבנייה יבוא שלום עלינו .  גם הם ,  כמו נתניהו ,  זועמים על גישתו העויינת של אובמה .  
גם נאום בר אילן  המהלך המדיני המשמעותי של נתניהו ב-100 הימים הראשונים לכהונתו השנייה  תרם לשיפור מעמדו של נתניהו בקרב הציבור הישראלי .  התגובות הפושרות בעולם  האמריקאים והאירופאים לא התפשרו ועדיין דורשים את הפסקת הבנייה בשטחים  מוכיחות שהנאום היה כושל וחסר ערך בזירה הבינלאומית ,  אבל סקרי דעת הקהל הבהירו שנתניהו ביטא את מה שמרבית הישראלים אוהבים לחשוב על עצמם :  אנחנו שוחרי שלום ,  הפלסטינים הם הבד גאיז .  נכון ,  התנאים שנתניהו הציב הופכים את הפיוס לבלתי אפשרי ,  אבל מרבית בני ארצו גם כך אינם מאמינים שמשהו ייצא מקשקושי השלום ושהפלסטינים ידאגו להרוס את כל מה שנבנה עבורם .  כמו נתניהו ,  גם הם חושבים שחבל לטרוח .
 וכך ,  האיש שספג תמיד - גם ב-100 הימים האחרונים - ביקורת קשה מהתקשורת ,  זוכה סוף סוף לעדנה בנושא אחד אך עקרוני .  בעלי טורים מובילים  לא רק כאלה ששלדון אדלסון משלם את משכורתם - תוקפים את התכחשותו של אובמה להבנות בעל פה עם ממשל בוש ,  כאילו ההתנחלויות אינן תוצאה של מעשה רמייה מתמשך מול האמריקאים והעולם כולו וכאילו הטיעון של  " ריבוי טבעי "  אינו שקר חסר בושה .  הציבור הישראלי מלווה בנשימה עצורה את המגעים בין ישראל לג'ורג' מיצ'ל ,  כאילו ההסכמה לבנייה בהתנחלויות היא אינטרס של כל אחד מאיתנו ולא מהלך שמרחיק את האפשרות הקלושה שייכון כאן שלום בעוד כמה דורות .  אנשים רציניים ומשכילים מצטטים באהדה משפטים בוטים נגד הממשל האמריקאי מסביבת ראש הממשלה ,  כאילו ישראל וארצות הברית הן מעצמות בקנה מידה דומה .  לעת עתה ,  על האש שחוטף נתניהו בעקבות העלאת המע"מ ,  הפקרת הוועדה למינוי שופטים לידי הימין הקיצוני ,  מינויו של אביגדור ליברמן לשר החוץ וה"קלקולים "  המוכרים לעייפה בלשכתו ,  מאפילה התמיכה לה הוא זוכה במאבקו החשוב באמת שהוא מוביל  ישראל נגד שאר העולם .  
המהלכים והמינויים מעוררי המחלוקת של נתניהו מאז מונה מבהירים שהדיבורים על המהפך האישיותי שחל בו היו לא יותר מתעמולת בחירות מתמשכת ,  שנועדה להכשיר את חזרתו ללשכת ראש הממשלה אחרי הקדנציה הראשונה הכושלת .  לא נתניהו השתנה  אנחנו השתנינו .  כמו תמיד ,  ב-100 הימים הראשונים שלו הציע ראש הממשלה את משנתו המוכרת של פחד ,  איומים אסטרטגיים וחוסר תקווה .  למרבה הצער ,  מרבית הישראלים מעדיפים את הסחורה המייאשת הזאת על פני האופטימיות של הבחור התמים ההוא מהבית הלבן .
 
אובמה בשירות נתניהו
הסכסוך עם ארה"ב הכתים לכאורה את 100 הימים הראשונים של נתניהו בשלטון ,  אבל אודי הירש דווקא חושב שזה הדבר הטוב ביותר שיכול היה לקרות לו

