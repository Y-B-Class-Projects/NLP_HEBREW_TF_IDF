בשנאת נתניהו ננוחם :  איפה הברקס המוסרי שלכם ? 
השנאה לראש הממשלה ומשפחתו מנגבת כל טיפת הגינות מהמחנה המתיימר לדבר בשם זכויות אדם ,  נאורות ושלטון חוק

אפשר ללמוד משהו סימבולי על רוח התקופה שלנו מהתגלגלות התביעה של שירה רבן נגד שרה נתניהו .  לא רק השימוש הבזוי במילה שפחה  ( לעג ורש לטראומה האפרו-אמריקנית )  אלא גם בשקרים שנחשפו .  רבן טענה שהחלה לעבוד ב-27 באוגוסט ,  אלא שבפועל ,  הגברת החלה לעבוד בבית ראש הממשלה רק בשלושה בספטמבר .  הסיבה כנראה לבלבול היא הסמס ששלחה ביום עבודתה הראשון .  השקר השני הוא שעות עבדותה .  בעוד רבן טענה לעשר שעות עבודה התברר כי בפועל היא עבדה רק חמש שעות .  התירוץ על פי רבן הייתה הטענה המעט מטפיזית , " כשמתעללים ומתעמרים בך ,  כל רגע הופך לנצח ". 
ביום רביעי הגיבה עו"ד נעמי לנדאו ,  פרקליטתה של רבן ,  על פרסום דו"ח שעות העבודה בתכניתה של יעל דן בגלי צה"ל . " חמש שעות של איסור אכילה והליכה לשירותים זה המון .  אין הבדל בין הטרדה מינית של דקה או שעה ".  שימו לב ,  השקר שנחשף מנופנף בניד עפעף ומושווה להטרדה מינית  ( שזה התקדמות ,  כי הקליינט השני של לנדאו ,  מר נפתלי ,  השווה את העבודה בבית ראש הממשלה לשואה )  .  למרבה הצער ,  יעל דן ,  שעוסקת לא מעט בעבירות מין בתכניתה ,  לא התקוממה על ההשוואה המופרכת .  אתם כבר יודעים למה .  

בשנאת נתניהו ננוחם .  השנאה ,  העיוות ,  הרצון לפגוע בו ובמשפחתו מנגבים כל טיפת הגינות מהמחנה המתיימר לדבר בשם זכויות אדם ,  נאורות ושלטון חוק .  כשזה נתניהו מותר לשקר ,  מותר לספר הכול ולצאת מזה בשלום מבלי לשלם מחיר ציבורי .  בני האור מטעם עצמם מרשים לעצמם מוסר כפול והשתנה מהמקפצה .  אין פלא אם כך ,  שגורמים אחרים ,  פקידותיים ,  חשים שמותר להם להדליף חומרי חקירה ולהיתמם שאין אצלם הדלפות .  הדרך לגיהינום רצופה כוונות טובות .
 ועד היכן מגיע הטירלול ,  שימו לב .  יגאל סרנה כותב בפייסבוק כך : " מכיר את נתן זהבי ואת נשמתו הגדולה שמלאה חמלה לכל חלש וגם את הפה ג'ורה שלו .  מקווה הפעם שייחלץ מן ההאשמות .  בתוך גל ההאשמות החשוב מאוד ,  החיוני לטיהור ,  הולכת וצצה ונדחפת גם איזה נימה של רדיפת מתנגדי שלטון .  זהבי הוא מאלה שאינם חדלים לרגע מרדיפת הפושע הגדול מכולם .  האם יד זדונית אינטרסנטית ,  מנצלת את הניקוי כדי להשתיק את מעט ההתנגדות שנותרה לשליט בתוך ים הדוממים ?  יש להיות ערניים גם לאופציה זו .  כי עת תעתועים היא זאת ". 
אתם מבינים ,  אחרי שאלדד יניב טען שנתניהו סגר לו את הפייסבוק ,  מר סרנה מציע תיאוריה על פיה יד זדונית פועלת במחשכים כדי להרשיע את זהבי משום שהוא רודף את הפושע הגדול מכולם ,  דהיינו ,  נתניהו .  דומה שבשנאתו היוקדת ,  מר סרנה זקוק יותר מהכול לסיוע נפשי אבל העובדה שעוד רבים וטובים ,  כאלו שרק שלשום היו מוכנים להוציא את גופתו של גנדי מהקבר ולגרור אותה מפיקוד מרכז ועד הבקעה ,  מגנים כעת על זהבי מעוררת שאלה על ישרתם .  

גילוי נאות ,  אני לא סובל את גזית וזהבי והם לא סובלים אותי ויחד עם זאת ,  בטח כלפי זהבי ,  יש בי גם הכרת הטוב על תחילת הדרך וידידות עבר ואני מאחל לו כעת רק טוב .  וכן ,  גם אני תוהה על הנסיבות ועל הטענות כלפיו .  סקס מזדמן ,  אלכוהול ,  הנגאובר וחרטה של בוקר אחרי הם לאו בהכרח אונס .  האופן שבו אדם מורשע ברשת מבלי יכולת להגן על שמו היא לא דמוקרטית במהות ונוגדת את הרעיון הבסיסי של חזקת החפות .  זה נכון גם לגבי גנדי וטומי לפיד .  מצד שני ,  הצד הכואב ,  זקוק למזור ,  לקתרזיס לסגירת מעגל .  
אז מה עושים ?  הנה הצעה ,  תמימה תאמרו אולי אבל אני מעז ומעלה אותה על השולחן בשלוף .  הקמת מערך בוררות משפטי לעבירות מין שחלה עליהן התיישנות .  הרכבים של משפטנים ,  אנשי רוח ונבחרי ציבור  ( בסגנון ארגון  " תקנה "  הדתי לאומי )  .  וכך ,  רגע לפני שפורצים עם פוסט לפייסבוק או דיווח רדיופוני ,  תהיה אפשרות וולונטרית כמובן לנסות אלטרנטיבה .  הנפגעות והנפגעים ישטחו טענותיהם בפני הרכב בוררים .  גם לנאשם ,  כמובן בנפרד מהנפגע/ת תינתן ההזדמנות להגן על שמו .  בסופו של יום ,  הבוררים יכריעו ויוכלו להשית פיצוי כספי במידה וימצאו את האשמות נכונות .  אולי אפשרות של התנצלות פומבית ומחילה .  אולי גלות ציבורית מרצון של הפוגע .  כמובן שבמידה והפוגע המורשע לא יכבד את החלטת הבורר ,  הביוש הפומבי יחכה לו בפינה .
 תראו ,  לעניות דעתי ,  פיצוי כספי יעיל יותר מביוש ברשתות החברתיות .  הלינץ' הציבורי לא מחמיא לנו כחברה .  אני מבין את הרציונל שלו אבל מתקשה לקבל את עיקרון  " כשחוטבים עצים עפים שבבים ".  לא בכדי היהדות ,  החליפה את  " עין תחת עין "  בפיצוי כספי .  רעיון .  תחשבו על זה .  

בשמונה בדצמבר 1793 ,  הוצאה להורג מאדאם דובארי בגיליוטינה שהוצבה בכיכר הקונקורד בפריז .  דובארי ,  יצאנית על  ( קורטיזון בצרפתית )  נודעה כמחליפתה של מאדאם דה פומפדור כפילגשו של לואי ה-15 .  בית דין מהפכני הרשיע אותה בהברחת תכשיטים וסיוע לאצילים צרפתיים להימלט מדין הרפובליקה .  עונשה הלא מקורי היה גיליוטינה .  זה יכול היה להיות עוד יום של מוות מיותר בהיסטוריה העקובה מדם של המהפכה הצרפתית ,  אלמלא דבריה האחרונים על הגרדום .  רועדת מאימה ,  בטרם הונח ראשה במגרעת הגיליוטינה ,  התחננה מאדאם דוברי בפני התליין : " "Encore un moment ,  monsieur le bourreau ,  un petit moment , " רק עוד רגע אחד ,  אדוני התליין ,  רגע קטן אחד ".  
הנוסח מובא ב"אידיוט "  מאת פיודור דוסטוייבסקי שחזרתי אליו השבוע .  תשומת לבו של הגאון הרוסי  ( והאנטישמי ,  כמה חבל )  נתפסה לתחינה צובטת הלב של האישה המבועתת .  הוא מתאר כיצד בדרכה לגרדום ,  דובארי מתחננת לרחמים .  באימה שמעוצמת לכדי טירוף ,  דובארי פנתה להמון המוסת והפצירה בהם לעזור לה ,  להציל אותה מהמערפת .  אך הם ,  אספסוף צמא דם ,  לעג לה ,  הקניט אותה .  וככל שדובארי התחננה יותר כך התעצם יצרם הסדיסטי ,  הם ממש נהנו מייסוריה ,  התענגו על סבלה בעודם מסורים לרעיון המהפכה .  עבור החירות ,  השוויון והאחווה .  הם השליכו עליה חפצים עבור החרות ,  בעודה מדממת ,  ירקו עליה בעבור השוויון והאחווה .  דובארי אחוזת הפלצות ייללה כחיה בכלוב : " אתם הולכים להכאיב לי ?  למה ?  "
 התליין המבוהל תחת ההמון סוגר על הגרדום .  חרדתו גואה והוא נחפז לבצע את מלאכתו .  ואז ,  ברגע הזה ממש ,  רק תארו לעצמכם ,  דובארי מפצירה בתליין שמדיף ריח זיעה ודם ,  לעוד  " רגע קטן אחד ".  היא רק רצתה לחיות .  
כמה לא מפתיע שהמהפכנים עם הלהט בעיניים ,  הצעירים האידיאליסטים שנשבעו בשם החירות האחווה והשוויון ,  אטמו לבם ברעל טהרנותם .  בכל פעם שאני חושב על המהפכה הצרפתית ,  שלא רק הביאה לנו את הימין ואת השמאל  ( החלוקה ההיסטורית באספת הנבחרים )  וכמובן את ההשראה למהפכה הבולשביקית האיומה עוד יותר ,  אני נזכר בעובדה המעציבה שהדרך לגיהינום רצופה כוונות טובות .  שצעירים אידאליסטים על אורות גבוהים עלולים ובדרך כלל גם מאבדים כל ברקס מוסרי בדרך לאוטופיה הבלתי אפשרית בה הם מאמינים .  

בשנאת נתניהו ננוחם :  איפה הברקס המוסרי שלכם ? 
השנאה לראש הממשלה ומשפחתו מנגבת כל טיפת הגינות מהמחנה המתיימר לדבר בשם זכויות אדם ,  נאורות ושלטון חוק

