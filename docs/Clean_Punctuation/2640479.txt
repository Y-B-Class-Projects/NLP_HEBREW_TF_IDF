נתניהו ייתן ללפיד להזיע ואז יצטייר כמושיע העם ? 
שר האוצר הביא על עצמו את המתקפה התקשורתית ,  אך השאלה כעת היא איך נתניהו ינהג בו ,  שכן בשונה מקודמו ,  לפיד נהנה מעוצמה פוליטית רבה .  ומדוע לבני יכולה לחייך ? 
שר האוצר ,  יאיר לפיד ,  לא מופתע מהמתקפה התקשורתית והציבורית עליו .  הוא הביא את זה על עצמו במו ידיו ,  במו פיו ובמו סטטוסיו .  במשך למעלה משנה הוא מטיף לנו על דאגתו לאדם העובד ,  על הטעות החוזרת ונשנית שבשליחת היד האוטומטית לכיס של מעמד הביניים בכל פעם שנדרש קיצוץ כואב .  ומה יחשוב האדם העובד עכשיו ,  כשהוא קורא את התוכנית הכלכלית לשנה וחצי הקרובות ?  העלאה בהשתתפות העצמית בתשלום על תרופות  טאק .  העלאת מס הכנסה  טאק .  ביטול סבסוד הצהרונים  טאק .  מיסוי הפרשות חלק מקרנות הפנסיה  טאק .  וכך זה נמשך ונמשך .  בכל בית שבו יש אדם עובד יורגשו היטב הגזירות הכלכליות .  
לזכותו של לפיד ייאמר שלפחות חלק מהאשמה על המתקפה לא מוטלת עליו ,  אלא על הפוליטיקה הישראלית המשוגעת .  גם הוא לא האמין שכל כך מהר הוא יעומת עם כל בדל אמירה או שורה שכתב בנושאים כלכליים .  היום לפני שנה בדיוק נכנס שאול מופז באישון ליל לממשלת נתניהו .  השניים הבטיחו לשנות את סדרי העדיפויות ולנצל את כוחם הפוליטי .  את לפיד תפסה החבירה המשונה הזו בעת ששהה בכנס רבנים קונסרבטיביים באטלנטה .  הוא אמר משהו על כך שהמהלך הזה רק מחזק את יש עתיד ,  אמירה שלא בטוח שהאמין בה עד הסוף .  חלפה שנה והוא שר האוצר והציר המרכזי בממשלתו של נתניהו .  שאול מופז עומד בראש מפלגה של שני ח"כים .  הסיעה שלהם כל כך קטנה עד שהיא אפילו אינה זכאית לחדר משלה .
 לפיד יודע שהוא פגע במעמד הביניים ,  ליבת בוחריו .  אבל אנשי משרד האוצר הבהירו לו שאם הקיצוצים יפסחו עליהם אין לו מהיכן לגלח .  לכן חצי  ( או רבע )  הכוס המלאה מבחינתו היא הנשיאה בנטל הקיצוצים מצד קבוצות אוכלוסייה שבעבר לא נפגעו או נפגעו באופן לא מידתי .  העשירים ישלמו יותר ,  החרדים ילמדו ליב"ה וייצאו לעבוד והמתנחלים ייפגעו בשוליים .
 את הפעולות הללו ,  שחלקן סמליות ,  הוא מתכוון להציב בקדמת התוכנית ,  בתקווה שיצליחו לסוכך על שאר הגזירות .  אמנם אף אחד לא מאשים אותו במצב הכלכלי שאליו הגיעה ישראל ,  אבל מעכשיו הסיפור הזה שייך בעיקר לו .  לטובה ולרעה .  לפיד בא לשנות .  נכון לעכשיו הוא בעיקר מקצץ .  
מבחינה פוליטית ראש הממשלה ושר האוצר הידקו את הקשר ביניהם ,  לפחות למשך השנה וחצי הקרובה .  שניהם יודעים שהפירות לתוכנית הכלכלית שלהם ,  אם יהיו כאלו ,  ינצו את ניצניהם רק בעומקה של 2014 .  נתניהו ,  למרות ביקורו בסין ,  היה מעורב עד פרטי פרטים בתוכנית .  לכן ברור שיגבה את לפיד .  
השאלה האם ינהג בשר האוצר הנוכחי שלו כפי שנהג בקודמו .  דהיינו ,  ייתן לו להזיע ,  להתפתל ולהסביר למה הקיצוץ הזה והקיצוץ ההוא נדרשים להצלת המשק ,  רק כדי להיות מושיע עם ישראל בדקה ה-90 ולבטלם כלאחר יד .  מצד אחד לפיד ,  בניגוד ליובל שטייניץ ,  אינו מהליכוד ,  כך שפגיעה בו יכולה לשחק לידיו של ראש הממשלה .  בטח אחרי ההצהרות של לפיד בדבר ירושת כיסא ראש הממשלה .  מצד שני הכוח הפוליטי שלפיד מחזיק עשוי למתן את תמרוניו הפוליטיים של נתניהו .  
גם כוחה של הברית עם בנט תשחק לידיו של שר האוצר .  יש עתיד והבית היהודי מחזיקות בידיהן את כל התיקים החברתיים החשובים :  אוצר ,  בריאות ,  רווחה ,  כלכלה ,  חינוך ושיכון .  אם אחדות השורות בין המפלגות תישמר ,  הביקורת על התוכנית תהיה מתונה הרבה יותר מכפי פוטנציאל הנפיצות שבה .  אולי בשל כך הפגיעה בנימי נפשם של משרדי הבית היהודי קטנה יחסית .  מתקציב החטיבה להתיישבות קוצצו 30 מיליון שקלים ,  כסף קטן ביחס לתמונה הכוללת .  גם הפגיעה בתקציב משרד השיכון אינה גדולה וכך גם בשלל משרדיו של נפתלי בנט .  
אך כל זה כאין וכאפס לעומת הטיפול הרך שמעניק משרד האוצר למשרד לענייני גמלאים .  לפי משרד האוצר ,  העניינים מתנהלים כך :  המשרד ממומן מתקציב משרד ראש הממשלה .  מכיוון שמדובר במשרד קטן ,  שאין לו יכולות ביצוע ,  הוא מחלק את הכספים שלו בין משרדי הממשלה שפעילותם רלוונטית לגמלאים . " המשמעות של תקצוב בדרך זו ",  נכתב בהצעת התקציב , " הינה הוצאה מיותרת מתקציב המדינה תוך הקצאת מקורות ניכרים באופן שאינו יעיל .  זאת כיוון שהמשרד לאזרחים ותיקים למעשה מקצה כספים מתקציבו למשרדי הממשלה האחרים ללא הכנסת תקציבים אלו לסדרי העדיפויות של המשרדים ".  
כלומר ,  כמעט כל מהותו של המשרד לענייני גמלאים היא להוות תחנה בדרך של הכספים ממשרד האוצר למשרדים האחרים .  ובשביל זה צריך שר ומנכ"ל ויועצים .  באוצר ,  משום מה ,  לא מציעים לסגור את המשרד ,  שסך תקציבו עומד על עשרות מיליוני שקלים בשנה ,  אלא לקצץ ממנו 15 מיליון שקלים .  האם הדבר קשור לכך שהשר הממונה הוא אורי אורבך ,  מהבית היהודי ?  חבל ,  אורבך בחור מוכשר ,  אפשר למצוא לו סידור עבודה יותר מוצלח ומתאים למידותיו שגם יחסוך למדינה עוד כמה הוצאות מיותרות .  
האוצר מציע גם לאחד מטות בשלושה משרדי ממשלה שנבנו מחיבור של משרדים קודמים .  כולם בקרב שרי הליכוד .  אף לא מילה על שלושת המשרדים של בנט .  גם אם זה מוצדק ,  זה מעורר תהיות .  בקרבת לפיד אומרים שהשרים ידעו מראש על הקיצוצים העתידיים במשרדם .  השאלה מה חושבים עכשיו שרי הליכוד ,  כשהם רואים את התמונה המלאה .  סביר להניח שהם לא אוהבים אותה .  בסופו של דבר ברור שתוכנית האוצר תעבור בכנסת .  אבל לפיד יצטרך לגייס את מירב יכולותיו הפוליטיות והאשראי שצבר על מנת להסביר לציבור את מהלכיו .  הוא ויועצת התקשורת שלו ,  נילי רייכמן ,  הולכים לעבוד קשה בתקופה הקרובה .  
בזמן שלפיד נאנק תחת עול הגזירות ונפתלי בנט ממשיך להתלבט בין האני מאמין שלו לבין האמונה של האיחוד הלאומי ,  הצלע הרביעית בקואליציה דווקא די נהנית .  בשבוע האחרון נפגשה ציפי לבני ,  שרת המשפטים והממונה על המו"מ עם הפלסטינים ,  עם מזכיר המדינה האמריקאי ג'ון קרי פעמיים ,  בוושינגטון וברומא .  בין לבין היא הספיקה לקפוץ לאוסטריה על מנת לייצג את מדינת ישראל בטקס חנוכת אתר הנצחה במחנה הריכוז מאוטהאוזן .  ברקע ניתנה הצהרת הליגה הערבית על כך שמדינות ערב יהיו מוכנות לשינויים קלים בקווי 67' במסגרת הסכם שלום עם הפלסטינים ,  ואם זה לא משכנע שאולי משהו קורה כאן בזירה המדינית הגיעו הדיווחים על עיכובים באישורי הבנייה בשטחי יהודה ושומרון .  
את המו"מ המדיני מנהלת לבני בהרמוניה יחד עם נציגו של ראש הממשלה ,  יצחק מולכו .  בין פגישה לפגישה הם משוחחים בטלפון באופן שוטף ומנהלים התייעצויות  ( אנחנו  " מפרים רעיונית אחד את השני ",  היא התפייטה השבוע בגלי צה"ל )  .  גם היחסים עם ראש הממשלה טובים ,  והוא מעודכן על כל שלב בשיחות המדיניות .  במקביל ,  בוועדת השרים לענייני חקיקה שבראשה היא עומדת היא מצליחה ,  לרוב ,  לשמור על הערכים שחשובים לה .  לא שלבני שמחה כשהצעת החוק שמאפשרת להגיש תביעת לשון הרע על מי שהוציא את דיבת חיילי צה"ל עברה השבוע ,  אבל כשחוק המשילות מאבד מעט מעוקצו ,  חוק משאל העם נתקע והחוקים הקיצוניים שידענו בכנסת הקודמת כלל לא נראים באופק לבני יכולה לסמן  " וי ".  את המלחמות שלה היא למדה לבחור .  לבני שבה מפסק הזמן הקצר שלה מהפוליטיקה כדי להחליף את בנימין נתניהו .  מפה לשם היא מצאה את עצמה המצטרפת הראשונה לממשלתו .  הנדוניה שהביאה יחסית לגודל מפלגתה היתה מכובדת ,  אבל הביקורות היו קטלניות .  גם לפיד ובנט אמרו בשיחות סגורות ,  כל אחד מסיבותיו ,  שאם וכאשר יצטרפו לממשלה ייעשה שינוי בהסכם עם לבני .  בסוף הם הצטרפו בלי שלבני ויתרה על כיבוד אחד .  נכון לעכשיו ,  עם ששת המנדטים שלה ,  נראה שלבני מהווה גורם לא פחות משמעותי משני האחים הגדולים .  
לקריאה נוספתנתניהו :  לא אתערב בגזירות האוצר - מלבד הביטחוןיחימוביץ' הציגה את פצצת התקציב : " הקו האדום עובר כאן "  

נתניהו ייתן ללפיד להזיע ואז יצטייר כמושיע העם ? 
שר האוצר הביא על עצמו את המתקפה התקשורתית ,  אך השאלה כעת היא איך נתניהו ינהג בו ,  שכן בשונה מקודמו ,  לפיד נהנה מעוצמה פוליטית רבה .  ומדוע לבני יכולה לחייך ? 

