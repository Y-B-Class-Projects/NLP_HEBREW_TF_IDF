למה נתניהו נלחם בכזה חירוף נפש על מתווה הגז ? 
חלק ניכר ממתנגדי המתווה משוכנע שישנה כאן קונספירציה אפלולית של חברים למועדון הון-שלטון ,  אבל זה קשקוש .  זה לא מה שמעניין את בנימין נתניהו ,  ופה לא קבור לא הכלב ,  לא הכסף ולא הגז
נדירים המקרים במהלך עשר שנות כהונתו במצטבר של בנימין נתניהו ,  בהם הוא באמת מתגייס כל כולו לטובת נושא מסוים ;  כזה שהוא מטיל עליו את כל יוקרתו האישית והונו הפוליטי .  אחרי מיליוני מילים ששצפו בנהר הגועש הנקרא סוגיית מתווה הגז ,  שווה להתעכב ולהבין למה דווקא במקרה הזה ,  נתניהו כל כך מתעקש לשים עצמו בחזית .
 חלק ניכר ממתנגדי המתווה משוכנע שישנה כאן איזו קונספירציה אפלולית של חברים למועדון הון-שלטון ,  אולד בוי'ז קלאב ,  עם סיגרים ,  משקאות יקרים ומעטפות מזומנים שמנמנות שעוברות מתחת לשולחנות עץ כבדים .  זה קשקוש .  זה לא מה שמעניין את בנימין נתניהו ,  אלו אינן השיטות של יצחק תשובה ,  ופה לא קבור לא הכלב ,  לא הכסף ולא הגז .  
למכונה המשוכללת הנקראת בנימין נתניהו ישנה פרוגרמת-על אחת ויחידה ,  והיא כיבוש השלטון ושימורו בכל מחיר  פוליטי או כלכלי .  נתניהו רוצה להישאר ספון מאחורי דלתות העץ שבאקווריום האקזקוטיבי בירושלים עוד שנים ארוכות .  הוא משוכנע שגורלו כרוך בגורלה של המדינה .  המדינה זה הוא .  אבל הוא גם יודע שבדרך לשם ,  הוא נאלץ להיפרד מנדבכים מכובדים שהיו בבסיס משנתו האידאולוגית .  כמו בשיר של אריאל זילבר  היו לו פעם עקרונות ,  והוא מכר אותם .  לא את כולם ,  אבל ודאי חלק ניכר מהם .  כי נתניהו הוא כלכלן ניאו-ליברל ,  שנאלץ לפעול נגד כל אמונותיו במציאות הפוליטית הקיימת ,  ולו כדי לשמר שלטון .  זוכרים את כהונתו כשר אוצר ,  לפני 12 שנה תחת אריאל שרון ?  זה היה נתניהו האמיתי .  מי שהביא לנו את משל  " השמן והרזה "  בהתייחסו לסקטור הציבורי המנופח .  שיצא נגד קצבאות ילדים ותקצובים קואליציוניים שמנים .  
 
עם השנים ,  נתניהו הבין שישנה סתירה מובנית בין שאיפתו לכבוש שלטון ולשרוד בו ,  לבין יישום משנתו הכלכלית .  כך הפכו החרדים ל"שותפים הטבעיים ";  כך נמנעו מלחמות גדולות עם ההסתדרות ,  במחירים של הליכה משמעותית לקראת דרישותיה לאורך השנים .  נתניהו אינו יכול להרשות לעצמו קרבות עם ציבור העובדים ,  או עם שותפיו הפוליטיים .  הוויתור הזה עולה הון .   בנימין נתניהו מתבונן קדימה ,  בואכה שבירת שיא הכהונה הארוכה ביותר כראש ממשלה  ( בעוד כשלוש שנים ,  אם ישרוד ,  יעקוף את בן גוריון )  .  הוא מתמטיקאי מצוין ,  ואנליטיקן בחסד .  הוא יודע שלא תבוא לו כל ישועה מהצמיחה הטבעית של המשק ,  סבירה ככל שתהיה .  שוק העבודה ממשיך להתנוון .  מעגלי התעסוקה לא גדלים משמעותיים וגם לא התוצר הלאומי .  היי-טק זה נחמד ,  אבל רובו מכוון אקזיטים ולא אימפריות מקומיות המשלמות מס נדיב לקופת המדינה .  וכאן נכנס הגז .  יישום המתווה ,  בלוח זמנים סביר ,  ייתן לראש הממשלה שני כלים רבי-עוצמה ,  שאותם לא יקבל משום מקור אחר .
 הראשון הוא הכוח הגאו-פוליטי ;  בהיעדר יוזמה מדינית ובמצב שבו רוב העולם המערבי והערבי לא סובל את ממשלו ואת אישיותו ,  נתניהו צריך כוח אחר ביד .  עתודות אנרגיה אדירות מספקות אותו ומשנות את התמונה מסביב .
 השני ,  כבר הבנתם ,  הוא הכוח הכלכלי .  כדי לשמר שלטון צריך כסף ,  והרבה .  סכום החורג מהגידול האורגני של תקציב המדינה .  נתניהו כבר הבהיר במעשיו שאין לו כוונה להסתכסך עם שום גורם שיאיים על שלטונו בביקורת או במעשה .  לא עם ציבור העובדים ,  הסקטור הציבורי ,  מערכת הביטחון  ( הזרים על קברו של דו"ח לוקר כבר קמלו )  .  ודאי שלא עם שותפיו הפוליטיים .  חומה בגבול הירדני ,  כסף להתנחלויות ,  העברות קואליציוניות ,  שכר מינימום משופר לניסנקורן ,  כל אלה מבחינת בנימין נתניהו הם משמרי שלטון ;  וזו הסיבה האמיתית שבגינה הוא נלחם בחירוף נפש שכזה למען מתווה הגז .  
רותם דנון הוא העורך הראשי של מגזין ליברל 

למה נתניהו נלחם בכזה חירוף נפש על מתווה הגז ? 
חלק ניכר ממתנגדי המתווה משוכנע שישנה כאן קונספירציה אפלולית של חברים למועדון הון-שלטון ,  אבל זה קשקוש .  זה לא מה שמעניין את בנימין נתניהו ,  ופה לא קבור לא הכלב ,  לא הכסף ולא הגז

