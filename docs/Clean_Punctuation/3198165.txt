תרחיש הבלהות של נתניהו :  הפרצות בחוק גדעון סער והשפעת הנשיא
מאחורי החוק עומדת האפשרות שנציגי הסיעות ישוחחו לתומם עם ריבלין והוא ידובב אותם למזימה נגדו .  הפרצה המסוכנת בחוק יסוד הממשלה עלולה לאפשר ליריבו להסתנן ,  ואולי די בבחירת נציגים שיאמרו לנשיא  " רק ביבי "
 בנימין נתניהו פוחד ממרד בליכוד .  בסיוטיו ,  רוב חברי הכנסת מסיעתו מתייצב מאחורי אחד מיריביו ,  שייקרא כאן למען הנוחות ג"ס .  בכל שנות הליכוד ,  מבגין ושמיר עד נתניהו ושרון ושוב נתניהו ,  לא הורם נס המרד נגד המנהיג המכהן בידי טוען לכתר שריכז את הכוח .  מורדים לרגע נגד בגין  ( אולמרט וויצמן )  בודדו ,  הורחקו וחזרו על ארבע .  היעדר התקדים אינו מנחם את נתניהו .  הוא רדוף פחדים ;  יוליוס מקיסריה רואה בכל הבהוב את הבהק סכינו הקרה של ברוטוס .
 מאחר שאינו סומך על נאמנותם של חברי סיעתו וחושד משום מה שיחסם אליו תועלתני כיחסו אליהם ,  הוא שואף להפוך עניין פנימי של הליכוד לשינוי בחוק .  בעזרת מקורבו דוד אמסלם התגלה לנתניהו ,  לאחר כמעט שלושה עשורים בכנסת ,  ש"חוק יסוד הממשלה ",  שנראה לו עד כה בטעות שאננה אטום כמכשול מול עזה ,  כולל פרצה מסוכנת ,  המזמינה הפגנות ליד הגדר .  אם הפרצה לא תיסתם ,  עלול ג"ס להסתנן מבעדה עד לבית הנשיא ולאגף ממנו את נתניהו ,  בסיועו הנלהב של ראובן ריבלין .  
על משקל  " פיסקת ההתגברות ",  זאת פרצת ההתייעצות .  החוק מחייב את הנשיא ,  לאחר בחירות או פטירה/התפטרות של ראש ממשלה ,  להתייעץ עם נציגי הסיעות בכנסת .  בתום ההתייעצויות מטיל הנשיא את הרכבת הממשלה על ח"כ שהסכים לכך ,  ברוב טובו - לא מובן מאליו ,  כי כשבן גוריון פרש לשדה בוקר ב-1953 ,  מועמדו לירושה ,  לוי אשכול ,  סירב והעביר את הכתר המחושמל למשה שרת .  בתוך 42 יום על המרכיב המיועד לדווח אם הצליח או נכשל .  התכונה החשובה ביותר הנחוצה לנשיא ,  כאשר הוא שוקל למי להעניק את בכורת מאמץ ההרכבה ,  היא ידיעת חשבון ברמה של יכולת לספור עד 61 .  ודאי שייתכנו משברים בעת המשא ומתן ,  ואפשר שהדרישות הסותרות של השותפות-בכוח לא ייושבו ,  אבל חזקה על הנשיאים ,  לאורך שנות המדינה ,  שחלילה להם לקלוע את המדינה למשבר שלטוני מתמשך ,  רק כדי ללטף חבר פוליטי או לסטור ליריב .
 לפי תרחיש הבלהות של נתניהו ,  בהנחה שהכנסת הבאה דומה פחות או יותר לנוכחית ,  נציגי הסיעות המשתתפות בממשלה היוצאת באים לריבלין ומשוחחים איתו לתומם .  בהנחה ,  דלת הסבירות ,  שאין בפניהם מחסום חוקי בדמות כתב אישום והחלטת בג"ץ ,  הם ממליצים לריבלין להטיל שוב את הרכבת הממשלה על נתניהו .  לכאורה ,  המשחק נגמר ,  כי לנתניהו יש בו ברגע 61 ממליצים ולאבי גבאי ,  יאיר לפיד או רמטכ"ל כלשהו בדימוס - לא .  אבל ריבלין הערמומי אינו נואש .  הוא מדובב את שליחי הליכוד ,  הבית היהודי ,  כולנו ,  ליברמן והחרדים .  ואם לא נתניהו ,  אלא ג"ס ,  לא טוב ?  והם ,  פתאים שכמותם ,  או שותפים למזימה ,  נגררים ואומרים ,  טוב ,  בטח ,  גם טוב ,  בעצם יותר טוב ,  שיהיה ג"ס .  
כדי למנוע התפתחות כזו ,  שלדברי נתניהו עלולה לסלף את רצון הבוחר ,  למרות ששלושה מכל ארבעה מצביעים העדיפו ראשי רשימות אחרים  ( שלאחר הבחירות עשויים ,  אך לא מחויבים ,  לכרות איתו ברית מחודשת )  ,  נחוצה סתימת הפרצה :  מהנשיא יילקח שיקול הדעת והוא לא יוכל להטיל את הרכבת הממשלה על כל אחד מ-119 חברי הכנסת שאינם נתניהו .  לא תהיה ממשלה בלי הליכוד במרכזה ,  וראש הממשלה יהיה רק ראש המפלגה .
 בעיני נתניהו ,  הנשיא - ומכל מקום ,  ריבלין - מיותר .  לשם מה להתייעץ איתו ,  כלומר הוא איתם ,  ולהמליץ לו ?  די בפגישה בין ראשי המפלגות ובסופה פרסום הודעה על מחזור נתניהו .  דמוקרטיה במיטבה ,  בלי בלמים ואיזונים .  ואם התייעצויות ,  מה פשוט יותר מבחירה קפדנית של נציגי הליכוד ,  שיאמרו לנשיא  " רק ביבי ",  וליתר ביטחון קבלת החלטה בנוסח זה במוסדות המפלגה .  בגלל בעיה פנימית של הליכוד ,  או שיגעון רדיפה של אדם אחד ורעייתו ,  משנים חוק יסוד ?  
בהזדמנות זו ,  אפשר לסתום חורים מדאיגים נוספים בחקיקה .  ראש הממשלה מוכרח להיות לפחות בן 21 .  בשנות תחולתו של חוק הבחירה הישירה ,  גיל הכשירות היה 30 ,  אבל מאז ביטולו חזר הגיל המחייב להיות זה של חברי הכנסת .  זה שרירותי .  מדוע פסולה הזמרת האהודה נועה קירל ,  בת 17 ,  לכהן כראשת הממשלה ,  וכמותה גם אגם בוחבוט ,  עוד רגע בת 15 ?  יש להן יותר עוקבות משל שרה נתניהו ולהב 433 גם יחד .
 החוק מחייב את ראש הממשלה להיות גם אזרח ישראל ,  גם תושב המדינה וגם נטול אזרחות נוספת .  זו מגבלה חמורה על האפשרות לייבא כישרונות זרים .  מוכרחים לסתום את הפרצה .  ויש עוד :  מועדון החיפוי ההדדי של הפוליטיקאים ,  החושש מתחרות מצד חביבי הציבור ,  סידר לעצמו הגנה בדמות חוק הצינון .  מיליוני ישראלים יכולים להריע לראשי מוסד ושב"כ פורשים ,  לאלופים ולמפכ"ל ,  אך הם מוקפאים לשלוש שנים מיום התאזרחותם .  זאת ,  אף שמסקרן לחזות ברוני אלשיך כחבר ברשימת הבית היהודי ,  ולאחר הבחירות נשלח לנשיא להמליץ על נתניהו .
 אין עוררין על כך שגדי איזנקוט הוא רמטכ"ל מעולה .  אילו נחצב לצה"ל הר ראשמור ,  עם יגאל ידין ,  משה דיין ויצחק רבין בתפקידי וושינגטון ,  ג'פרסון ולינקולן ,  רב-אלוף איזנקוט ,  שפעל ללא ליאות להגברת הביטחון בלא לגלוש למלחמה ,  היה הרביעי - טדי רוזוולט .  הוא מתפנה ב-1 בינואר .  בסקרי דעת קהל יכה בוודאי את נתניהו .  יש לסתום את הפרצה המונעת ממנו להיבחר לכנסת או להצטרף לממשלה בשנים הקרובות .  ואם כבר ,  תיסתם גם הפרצה האוסרת על קצינים ,  שופטים ונשיאים לעמוד בראש הממשלה ,  כי אינם ח"כים .  בזכות נתניהו ואמסלם ,  נחשף החוק כמחורר לחלוטין .  
והפרצה הנוספת ,  שנתניהו מעדיף יותר מכל להסתיר ,  היא זו שנותרה בחוק יסוד הממשלה לאחר ביטול הבחירה הישירה :  הגבלת כהונת ראש הממשלה לשבע שנים רצופות ,  עם היתר לחזור לתפקיד בבחירות שלאחר הקרובות .
 הפרצה ,  בתיאורו השקרי של נתניהו ,  אינה תוצאה רשלנית של היסח-דעת המעודד מורדים במפלגתו .  זאת גדר שהועמדה מתוך מחשבה מפוכחת .  ככל שהיא תהיה עמידה יותר ,  דומה יותר לחומה של כלא מעשיהו ,  כן ייטב לדמוקרטיה הישראלית .  

תרחיש הבלהות של נתניהו :  הפרצות בחוק גדעון סער והשפעת הנשיא
מאחורי החוק עומדת האפשרות שנציגי הסיעות ישוחחו לתומם עם ריבלין והוא ידובב אותם למזימה נגדו .  הפרצה המסוכנת בחוק יסוד הממשלה עלולה לאפשר ליריבו להסתנן ,  ואולי די בבחירת נציגים שיאמרו לנשיא  " רק ביבי "
 
