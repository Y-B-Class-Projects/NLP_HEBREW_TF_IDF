שרית חדד נקטה עמדה פוליטית - צעד חשוב ונכון
לא נדרש משרית חדד ואייל גולן אומץ גדול במיוחד כדי לתמוך במועמד פופולרי כמו נתניהו ,  ובכל זאת צריך לפרגן להם על עצם הבחירה להביע דיעה פוליטית בקול ברור
השמאל והמרכז צריכים להתחיל להזיע .  אם עד עכשיו הסקרים לא היו מאירי פנים ,  כעת יש סיבה אמיתית לדאגה :  שרית חדד ,  אחת הזמרות המצליחות בישראל ,  הפקה את כנס השקת הקמפיין של הליכוד לאירוע הכתרה .  מיד בתום נאומו של נתניהו היא עלתה על הבמה ושרה את  " אתה תותח ".  היא לא שרה לקהל ,  היא שרה לנתניהו עצמו ,  הסתכלה עליו ,  התקרבה אליו וניסתה להוביל את הקהל לשירה בציבור למנהיג הכל יכול .  הוא ,  מצידו ,  נראה מרוצה מעצמו אך מעט נבוך ,  כאילו שלא מדובר באקט מתוזמן היטב וכל האירוע הזה הוא הפתעה מהחבר'ה בלשכה .
 כמה ימים לפני כן נפגש נתניהו עם אייל גולן ,  המקבילה הזכרית של חדד .  השניים הסתפקו בצילום משותף - לא צילום שהלך לאלבום התמונות המשפחתי ,  אלא כזה שהופץ באופן מתוכנן במטרה שיזכה לסיקור תקשורתי .  בסופו של דבר גם כאן ,  אמנם באופן מעודן בהרבה ,  הדגים נתניהו שהקול המזרחי-ים תיכוני בצד שלו .  
גולן וחדד מחזיקים בפוזיציות משמעותיות בתוכנית כשרונות-ריאליטי ,  שניהם משחררים אלבומים בקצב מסחרר .  לכאורה ,  הבעת דעה או השתייכות פוליטית עשויה להיות צעד שתוקע מקל בגלגלים של הקריירה  תראו את עמיר בניון ואריאל זילבר .  בפועל ,  עצם הבחירה הצפויה רק תחזק את מעמדם בקרב קהלי היעד שלהם ותגרום לעיקום הפרצוף בקרב אלה שממילא פסלו אותם לאורך השנים .  מטרתם היא ,  בסופו של דבר ,  לשכנע את המשוכנעים  הם כבר מזמן לא בפוזיציה המקופחת ,  ואם יש אפשרות ללכת ולעמוד בצד של הווינרים ,  למה לא בעצם ?  
האומץ הוא כמובן לא בעצם התמיכה בראש הממשלה המכהן ובמועמד המוביל לקדנציה הבאה ,  שהרי מדובר בבחירה הקלה  לעמוד לצד מי שצפוי להיות המנצח במערכה ;  האומץ הוא בעובדה שאמנים שממלאים את קיסריה והיכל נוקיה יוצאים מהארון הפוליטי ,  במציאות שבה הקולגות שלהם ,  אלה שמקבילים אליהם במעמדם ואלה שפונים לקהלים פחות רחבים ,  מעדיפים לטמון את הראש בחול ולהסתפק בתגובות פושרות ומתחמקות נוסח  " אין תגובה "  או  " עוד לא החלטתי למי להצביע ".  
יותר משמדובר בליהוקים מוצלחים מטעם מנהלי הקמפיין של נתניהו ,  שבסך הכל משאירים אצלו את קהל הבוחרים השבוי ממילא ,  מדובר בבחירות מעניינות של חדד וגולן ,  בדגש על הראשונה ,  מכיוון שהאקט שלה היה פומבי בהרבה .  צילום נתון לפרשנות ;  ביצוע שיר שמילותיו הן  " אין אין עליך "  בכנס בחירות הוא מעשה שמדבר בפני עצמו .  
רציתם אמריקה ?  קיבלתם  שתי מערכות הבחירות האחרונות בארה"ב בערו מבחינת השתתפות של שחקנים ,  מוזיקאים ואמנים באופן ישיר או עקיף בקמפיינים של ברק אובמה ומיט רומני  הקריירות שלהם לא נפגעו ,  אולי להיפך  ( אולי חוץ מקלינט איסטווד וצ'אק נוריס ,  שכל אחד מהם יצר רגע מירי רגבי בקיצוניותו והפך לבדיחה )  .  סוף סוף גם האמנים הגדולים בישראל לוקחים צד ;  גם אם כרגע המיינסטרים האמנותי בישראל בוחר רק בנתניהו הפופולרי ,  מדובר בצעד חשוב ונכון .  הוא אולי לא יגרום לרעידת אדמה פוליטית ,  אבל ללא ספק יהפוך את מערכת הבחירות להרבה יותר מעניינת .
 חושבים שאמנים צריכים לקחת חלק בקמפיין הבחירות ?  דברו על זה בפייסבוק 

שרית חדד נקטה עמדה פוליטית - צעד חשוב ונכון
לא נדרש משרית חדד ואייל גולן אומץ גדול במיוחד כדי לתמוך במועמד פופולרי כמו נתניהו ,  ובכל זאת צריך לפרגן להם על עצם הבחירה להביע דיעה פוליטית בקול ברור

