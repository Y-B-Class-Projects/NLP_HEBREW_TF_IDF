זו לא דיפלומטיה ,  זו הישרדות :  שש השעות של נתניהו בצ'אד
בביקור הקצר במדינה הענייה והדלה ,  מוכת השחיתות והמגיפות ,  חידש נתניהו את היחסים עם אחד הדיקטטורים היציבים באפריקה .  היחסים אינם תוצר של התקרבות חמימה ,  אלא ברית בין אינטרסים ומנהיגים
8 שעות הלוך ,  7 שעות חזור ,  ורק 6.5 שעות על הקרקע .  בגיחה הקצרה של ראש הממשלה בנימין נתניהו לנג'מנה ,  בירת צ'אד ,  הוא לא ראה הרבה מנפלאות הארץ ולא פגש הרבה מקומיים .  המרחק בין שדה התעופה לארמון הנשיאות הוא קצר ,  פחות מרבע שעה .  לא חיכו בהם המוני צ'אדים מעריצים ומנופפים ,  כפי שנתניהו התרגל להשוויץ בחלק ממסעותיו לחו"ל ;  הרחובות בצ'אד נראו כאילו הוטל עליהם עוצר .  לא נצפתה נפש חיה שאינה לובשת מדים ,  והנוהג המקומי הוא דווקא להפנות את הגב כלפי האורחים המכובדים שנוסעים בכבישים .  אבל גם בשש שעות וחצי ,  בביקור שהסתכם בארמון בלבד ,  נתניהו הוסיף עוד פס לחגורת ההישגים המדיניים שלו והודיע על חידוש היחסים אחרי נתק של יותר מ-27 שנה .  
עוד בוואלה !  NEWS :" בתגובה לחידוש יחסי צ'אד עם ישראל ":  עשרה נהרגו בפיגוע במאלי"שותפים לחזון ":  ישראל וצ'אד חידשו את היחסים הדיפלומטייםהתחזית :  עלייה בטמפרטורות ;  החרמון ייסגר למבקרים בשל המתיחות 
בשלוש השנים האחרונות נתניהו כבר הפך כאן לנוסע מתמיד .  מאז 2016 ,  הוא כבר הגיע לאפריקה ארבע פעמים ,  ובכל פעם סימן נקודת ציון אחרת על המפה .  זה התחיל בפריצת הדרך במזרח אפריקה עם ביקור באוגנדה ,  קניה ,  רואנדה ואתיופיה ,  ומשם חצה מערבה - להשתתפות בוועידת אקוואס בליבריה ב-2017 .  צ'אד היא חוד החנית של הנקודה החדשה של ישראל על המפה - מרכז אפריקה - וממנה נתניהו מקווה לפרוץ לקבוצת מדינות הסאהל - ציר של חמש מדינות  ( צ'אד ,  ניגר ,  מאלי ,  מאוריטניה ,  בורקינה פאסו )  .  מדובר במדינות החלשות ביותר ביבשת ,  שמתמודדות עם טרור אסלאמי ,  מורדים ,  מלחמות אזרחים ומגפות .  לצ'אד יש את הצבא החזק ביותר בכל הגוש הזה ,  ולכן היא ממלאת תפקיד מרכזי במאבק בבוקו חראם ,  אל קאעידה וקבוצות אחרות ,  מה שהופך את דבי לאחד האנשים החשובים באזור .  לא מן הנמנע שבעקבותיו ילכו גם מדינות נוספות בגוש שיחליטו לחמם יחסים עם ישראל .  
צ'אד היא מקום עני ודל ,  מוכה שחיתות ומגפות ,  שמדורג בתחתית של התחתית של כל דירוג עוני או פיתוח של האו"ם .  נתניהו לא ראה דבר מכל זה .  המראה העיקרי שנשקף מחלון המכוניות המשוריינות שלקחו אותו ואת פמלייתו לארמון הנשיאות היה של תמונות ושלטים של המנהיג ,  המתנוססים בכל פינה ,  תזכורת לכך שהיחסים הדיפלומטיים המחודשים אינם תוצר של התקרבות או התחממות בין מדינות או עמים ,  אלא בין אינטרסים ומנהיגים .  דבי ,  ששולט בצ'אד מאז שנות ה-90 ,  הוא אחד הדיקטטורים היציבים באפריקה ,  שמחפש לבצר את שלטונו מפני איומי טרור ,  חדירת גבולות ,  וניסיונות הפיכה ואופוזיציה פוליטית .  נתניהו ,  מצדו ,  מעונין להרחיב את מוטת ההשפעה והקשרים של ישראל בעולם המוסלמי והערבי ,  לפתוח את הדלת להסכמים כלכליים וביטחוניים ,  ולשנות את מגמות ההצבעה האנטי ישראליות באו"ם ובארגונים בינלאומיים אחרים .  וגם - לקצר את נתיבי הטיסה לדרום אמריקה ,  על ידי קבלת אישור לטיסה מעל צ'אד - וגם סודאן .  המטרה הזו טרם הושגה אך נתניהו בוודאי יתגאה בהתקדמות קטנה :  בדרך חזרה מצ'אד - סודאן אפשרה למטוסו של נתניהו לעבור בשטח האווירי של דרום סודאן ,  מה שקיצר את המסלול חזרה בכמעט שעה .  
הביקור בארמון של דבי היה חמים וביתי .  נתניהו הפגין אוצר מלים צנוע ומיומנות בצרפתית ,  הביא למארחו מתנות ,  ואפילו פרגן לרעייתו  ( אחת מתוך כמה ,  למי שמתעניין )  בפוטואופ משלה .  מיליוני קילומטרים ועשרות דרגות סוציואקונומיות מפרידות בין ירושלים ונג'מנה אבל מי שממש מחפש יכול למצוא בין נתניהו ודבי בכל זאת קצת קווי דמיון .  
דבי ,  ששולט ביד רמה כבר קרוב ל-30 שנה ,  שינה את החוקה מספר פעמים כדי להבטיח את המשך שלטונו ,  ולא בוחל באמצעים כדי להשיג את המטרה ,  עד כדי כך שבצ'אד יש כאלה שאומרים שהם בדרך למונרכיה .  חימום היחסים עם ישראל צפוי לסייע לצ'אד מדינית ,  ביטחונית וכלכלית - אבל גם לחזק את מעמדו האישי של הנשיא .  כך גם נתניהו - בביקור בצ'אד - תפס שתי ציפורים במכה אחת - גם עוד פריצת דרך מדינית לפרוטוקול היחסים המתפתחים עם אפריקה ומדינות ערב ,  וגם ,  רגע לפני בחירות ,  הוכחה שהמדיניות שהוא מוביל היא הצלחה גדולה .  זה לא רק דיפלומטיה ,  אלא גם הישרדות :  כשההחלטה של היועץ המשפטי לממשלה על הגשת כתב אישום ממשמשת ובאה ,  צ'אד - ומדינות נוספות שנתניהו מתכנן לדרוך בהן בעתיד - אמורה להיות חלק משרשרת החסינות .  

זו לא דיפלומטיה ,  זו הישרדות :  שש השעות של נתניהו בצ'אד
בביקור הקצר במדינה הענייה והדלה ,  מוכת השחיתות והמגיפות ,  חידש נתניהו את היחסים עם אחד הדיקטטורים היציבים באפריקה .  היחסים אינם תוצר של התקרבות חמימה ,  אלא ברית בין אינטרסים ומנהיגים

