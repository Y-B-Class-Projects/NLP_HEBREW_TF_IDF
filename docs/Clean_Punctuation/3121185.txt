ארדואן : " טראמפ לא יקנה אותנו בדולרים ";  לקראת ההצבעה :  קרב בלימה במשרד החוץ
בירושלים מפעילים לחץ על מדינות רבות להתנגד להצבעה בעצרת הכללית של האו"ם ,  שמבקשת לדחות את הכרת טראמפ בירושלים .  נשיא טורקיה תקף את ארה"ב ,  ונתניהו הבהיר : " בירתנו לא תיקבע באו"ם .  גורם מדיני : " השאיפה לייצר גוש מתנגדות שיכלול 50 מדינות "
 ראש הממשלה בנימין נתניהו אמר היום  ( חמישי )  בטקס חנוכת בית החולים אסותא באשדוד כי  " ירושלים היא בירת ישראל בין אם האו"ם מכיר בזה ובין אם לא ".  זאת לקראת ההצבעה הצפויה הערב בעצרת הכללית של האו"ם המבקשת לדחות את הצהרתו של נשיא ארצות הברית דונלד טראמפ על הכרה אמריקנית במעמדה של ירושלים כבירת ישראל .  
ההצעה ההצהרתית צפויה לעבור חרף איומיו של טראמפ לעצור את הסיוע למדינות שיתמכו בה ,  ונשיא טורקיה רג'פ טייפ ארדואן - המוביל קו תקיף נגד ההכרה האמריקנית - אמר לנשיא ארצות הברית כי הוא  " לא יכול לקנות את רצון העם הטורקי בדולרים ".  
במשרד החוץ ובנציגויות ישראל ברחבי העולם מנהלים עדיין קרב בלימה לקראת ההצבעה ,  ומפעילים לחץ על מדינות רבות להתנגד ,  להימנע ,  או להיעדר מההצבעה ,  למרות שכפי הנראה היא תאומץ ברוב גדול ,  כד לייצר כמה עשרות מדינות שמתייצבות מאחורי ארה"ב וישראל .  
לקריאה נוספת:האו"ם יצביע נגד ההכרה בי-ם ;  ארה"ב מאיימת : " נרשום שמות"ארה"ב הטילה וטו על הצעה מצרית נגד ההכרה בירושלים כבירת ישראלעם כל הכבוד לטראמפ :  עמדת הממשל הרשמית כוללת הכרה רק במערב ירושלים 
המאמץ מתמקד במדינות באפריקה ואמריקה הלטינית ,  וישנו גם מאמץ מרוכז בבריסל ,  בירת האיחוד האירופי ,  בניסיון למנוע קבלת החלטה בקונצנזוס בעד מצד 28 המדינות החברות באיחוד .  גורם מדיני אמר לוואלה !  NEWS כי השאיפה היא לייצר גוש של כ-50 מדינות יתנגדו ,  ימנעו או ייעדרו מההצבעה .
 הדיון ייפתח בנאומים של נציגי טורקיה ותימן שיזמו את ההחלטה  כנציגותיהן של המדינות המוסלמיות והליגה הערבית ,  בהתאמה .  לאחר מכן ינאם בעצרת הנציג הפלסטיני ואחריו יעלה שגריר ישראל באו"ם דני דנון .  
ראש הממשלה אמר הבוקר כי  " היום הוא יום חשוב מאוד ,  הוא חשוב בפנים בתוך ישראל ובחוץ מחוץ לישראל ".  נתניהו הוסיף כי  " לקח 70 שנה עד שארצות הברית הכירה בכך רשמית וייקח עוד שנים עד שהאו"ם יכיר בכך גם כן ".  
לדבריו , " היחס לישראל מצד מדינות רבות בעולם ,  מכל היבשות ,  משתנה מחוץ לכותלי האו"ם וסופו לחלחל גם לתוך כותלי הבית ההוא ,  בית השקרים .  ישראל דוחה את ההצבעה הזאת על הסף ,  עוד לפני שהתקבלה .  ירושלים היא בירתנו ,  נמשיך לבנות בה ,  ושגרירויות של מדינות ובראשן ארצות הברית יעברו לירושלים .  זה יקרה ".  
בהמשך הודה נתניהו לנשיא טראמפ ולשגרירת ארצות הברית באו"ם ניקי היילי  " על ההתייצבות האמיצה ובלתי מתפשרת שלהם עם ישראל ועם האמת .  סופה של האמת לנצח ". 
הנשיא טראמפ זעם על טיוטת ההחלטה וראה בה עלבון כלפי ארצות הברית מצד האו"ם .  אתמול הוא איים כי מדינות שיצביעו בעד ההחלטה ייפרדו מן הסיוע שמעניקה להן ארצות הברית . " יש מדינות שלוקחות מאתנו מאות מיליוני ואפילו מיליארדי דולרים ואז מצביעות נגדנו .  ובכן ,  אנחנו נעקוב אחרי ההצבעה .  שיצביעו נגדנו ,  נחסוך הרבה ,  לא אכפת לנו .  זה לא יקרה יותר שיצביעו נגדנו ואנחנו נשלם מאות מיליוני דולרים .  לאנשים נמאס שארצות הברית מנוצלת .  לא ינצלו אותנו יותר ".  
כחלק מהמאמצים הדיפלומטיים ,  כינס שר החינוך והתפוצות נפתלי בנט 30 שגרירים ונציגי מדינות לתדרוך ועדכון ביטחוני-מדיני לקראת ההצבעה באו"ם .  הכינוס התקיים במטרה להסביר לשגרירים ,  בין היתר ,  את הקשר הישיר שבין ההתנגדויות הדיפלומטיות להצהרה לבין העלייה החדה בירי הרקטי מעזה לתוך ישראל ,  כמו גם לתקיפות הרבות כנגד מטרות יהודיות . " רסנו את החמאס ",  אמר להם בנט .
 גורם מדיני הבקיא במאמצים הדיפלומטיים לסיכול ההצעה אמר אמש לוואלה !  NEWS כי בעוד שלא חל שינוי בהערכה כי ההצעה תזכה לרוב בזכות  " הרוב האוטומטי "  שיש לפלסטינים בעצרת הכללית ,  ישנו שינוי מסוים בעמדתן של חלק מהמדינות בגלל הלחץ של ארצות הברית ושל ישראל ,  וכי נציגי כמה מדינות צפויים להיעדר מההצבעה . " מבלי לנקוב בשמות ,  יש כאלה שהשתכנעו ",  אמר הגורם .  
בישראל מצפים כי מלבד צ'כיה ,  גם הונגריה תתנגד או תימנע בהצבעה ,  כך שמדינות האיחוד האירופי לא יצביעו פה אחד בעד ההצעה .  אמש אמרו גורמים שעודכנו בפרטי ההחלטה כי המשלחת האמריקנית לאו"ם ביקשה מישראל לפעול מול מדינות אפריקה לסיכול ההחלטה ,  שכן עם חלקן יש לה יחסים קרובים יותר מאשר ארצות הברית .  
נוסח ההחלטה שיעלה להצבעה דומה מאוד לנוסח שעלה לדיון במועצת הביטחון מוקדם יותר השבוע ושעליו הטילה ארצות הברית וטו .  בין היתר נכתב בהחלטה כי האו"ם  " מביע חרטה עמוקה על ההחלטות האחרונות שהתקבלו לגבי הסטטוס של ירושלים ",  ותומך בכך ש"כל החלטה או פעולה אשר משנה את האופי ,  הסטטוס או הדמוגרפיה של העיר הקדושה ירושלים היא חסרת תוקף חוקי ,  ועליה להתבטל בהתאם להחלטות קודמות של מועצת הביטחון ". 
בניגוד להחלטה של מועצת הביטחון ,  אשר לה מעמד משפטי מחייב ,  החלטת העצרת הכללית היא בעלת משמעות הצהרתית בלבד .  למרות זאת ,  בוושינגטון רואים בקידום ההצעה פגיעה בריבונות האמריקנית והתערבות בשיקול הדעת הבלעדי של הממשל לגבי היכן למקם את השגרירות שלו בישראל .
  ( עדכון ראשון :  12:00 )  

ארדואן : " טראמפ לא יקנה אותנו בדולרים ";  לקראת ההצבעה :  קרב בלימה במשרד החוץ
בירושלים מפעילים לחץ על מדינות רבות להתנגד להצבעה בעצרת הכללית של האו"ם ,  שמבקשת לדחות את הכרת טראמפ בירושלים .  נשיא טורקיה תקף את ארה"ב ,  ונתניהו הבהיר : " בירתנו לא תיקבע באו"ם .  גורם מדיני : " השאיפה לייצר גוש מתנגדות שיכלול 50 מדינות "
 
