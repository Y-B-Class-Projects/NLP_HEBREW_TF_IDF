חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום
אתם צריכים לדעת שהיום ייפגש ראש הממשלה נתניהו עם נשיא ארה"ב ברק אובמה .  זו תהיה פגישתם השנייה בשנת 2014 ,  לאחר שאובמה כבר אירח את נתניהו בחדר הסגלגל בחודש מרץ האחרון .  בפגישה הקודמת הנושא המרכזי על סדר היום היה המשא ומתן הישראלי-פלסטיני ,  אולם בפגישה הקרובה נושא זה יידחק לטובת הגרעין האיראני ואיום הטרור האיסלאמיסטי .  הפגישה צפויה להימשך כשעה ורבע ,  זמן קצר בהשוואה לפגישות קודמות ביניהם .  בסביבתו של ראש הממשלה אומרים כי המסר העיקרי שלו לאובמה יהיה שאסור למערב להעניק הקלות לאיראן תמורת תמיכתה במלחמה נגד דאעש .  
אתם צריכים לדעת שגם היום ההסתדרות מקיימת עיצומים ,  כשהפעם ישבתו עובדי משרד התחבורה ומשרד התיירות כהזדהות עם עובדי הדואר ומאבק עובדי הקבלן .  במשרד התחבורה לא יינתן מענה טלפוני ולא תתאפשר קבלת קהל בשלוחות המשרד ובמשרדי הרישוי .  עובדי משרד התיירות לא יקיימו קשרים עם חברות חיצוניות ,  לא יועברו תשלומים לספקים חיצוניים ולא יינתנו דיווחים לחשבויות המדינה .  העיצומים בדואר יימשכו ,  אך עובדי בתי המשפט ששבתו אתמול ישובו היום לעבודה כרגיל .  
אתם צריכים לדעת שהיום מציינים הסינים את היום הלאומי - הקמתה של סין הקומוניסטית .  בהונג קונג הצהירו כי יגבירו את ההפגנות ביום זה ,  והציבו למושל הונג קונג אולטימטום - לבוא לפגוש אותם עד חצות .  הוא בינתיים לא מתכוון לעשות את זה .  החגיגות בסין יתקיימו על רקע מתיחות קשה וחסימה של אתרים ואפליקציות כמו למשל אינסטגרם ,  כדי שהסינים לא ידעו מה קורה .  המפגינים הפרו-דמוקרטים דורשים שסין לא תקבע עבורם מי יהיו המועמדים בבחירות להנהגת המחוז המנהלי המיוחד של הונג קונג ב-2017 ,  כפי שהיה בסבבי הבחירות האחרונים ,  מאז הסתיים השלטון הבריטי באי ב-1998 .  
אתם צריכים לדעת יתקיים דו קרב איתנים בין שתי אימפריות אירופיות ,  כשאלופת ספרד אתלטיקו מדריד תפגוש את אלופת איטליה יובנטוס ,  במסגרת שלב הבתים בליגת האלופות .  עבור אתלטיקו ,  שהופתעה על ידי אולימפיאקוס במחזור הפתיחה ונוצחה 3:2 ביוון הפסד לא בא בחשבון ,  בטח לא לעיני הקהל הביתי בויסנטה קלדרון .  הם יחסרו ככל הנראה את הקפטן גבי ,  אבל יקבלו חזרה את המאמן המוערך דייגו סימאונה ,  שריצה עונש הרחקה וחוזר לעמוד מאחורי הקווים .  יובנטוס ,  שדילגה בדרך ל-0:2 על מאלמו במחזור הראשון ,  תעמוד בפני אתגר לא קל ותנסה לגבור על היריבה החזקה בביתה ,  שם ניצחה ב-17 מתוך 19 משחקיה האחרונים במפעלים האירופיים .  רגע לפני משחק העונה בליגה האיטלקית מול רומא ,  היא רוצה לפתוח את השבוע החשוב בסימן קריאה .  צפו לכדורגל משובח והרבה ,  הרבה מתח .  
אתם צריכים לדעת שהיום לפני 17 שנה ,  חובבי המוזיקה הישראלית הוכו בהלם עם היוודע דבר מותה של סולנית להקת המכשפות ענבל פרלמוטר ,  שהייתה רק בת 26 .  כמעט שלוש שנים קודם לכן ,  יצא אלבומה הראשון של הלהקה  " עד העונג הבא "  בהפקת קורין אלאל ,  ואת רוב השירים כתבה והלחינה פרלמוטר .  שירי האלבום כיכבו במצעדי הפזמונים והאלבום זכה למעמד של תקליט זהב .  ב-1 באוקטובר 1997 ,  ערב לפני הופעת האיחוד של הלהקה ,  נהרגה פרלמוטר בתאונת דרכים בדרכה לסעודת ראש השנה אצל הוריה ,  ונותר רק לתהות מה הפסידה היצירה העברית .  

חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום

