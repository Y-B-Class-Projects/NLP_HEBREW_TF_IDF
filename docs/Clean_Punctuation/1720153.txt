 " על הדרג הצבאי לומר אם לא ניתן לבצע משימה "
 שר הביטחון מעיד בפני בפני ועדת טירקל לבדיקת אירועי המשט הטורקי לעזה .  ברק לקח  " אחריות מלאה על הנחיות הדרג המדיני שניתנו במשט ",  אך ציין כי  " בדרג הצבאי אמרו שיהיה ניתן לבצע זאת ".  ברק אמר כי הרמטכ"ל הזהיר מפני אפשרות שיהיו פצועים בהשתלטות
 ( צילום :  גדעון צנטנר ,  רויטרס ,  עריכת וידאו :  גדי וינסטוק ) 
שר הביטחון אהוד ברק ,  מעיד היום  ( שלישי )  בפני ועדת טירקל לבדיקת אירועי המשט הטורקי לעזה .  ברק אמר בעדותו כי  " אני נושא באחריות הכוללת לכל מה שקורה בצה"ל ואני לוקח אחריות מלאה על הנחיות הדרג הצבאי שניתנו במשט .  ההחלטה לעצור את המשט כפי שהתקבלה בשביעייה התקבלה לאחר שנבחנה לעומק הדילמה אם יש לתת למשט לעבור אל מול האפשרות של עצירת המשט חרף החיכוך האלים שיסוקר באמצעי התקשורת ". 
שר הביטחון סיפר כי  " בדיון עצמו הוצגה בתמצית תמונת המודיעין ,  נתיבי הפעולה וההתייחסות למצבי קיצון .  במהלך הדיון חזר הרמטכ"ל גבי אשכנזי על דאגתו מההתנהלות התקשורתית העולמית לאור השימוש בכוח לעצירת המשט ,  אך עם זאת אמר כי 'זה לא יהיה פשוט אך נעשה זאת' ". 
חברי הוועדה שאלו את ברק כיצד בוצעה הערכת עוצמת ההתנגדות במשט ,  והוא השיב כי  " הייתה הערכה שיכולה להיות התנגדות וחיכוך ובחלק מהדיונים הייתה שאלה מה תהיה פעולת צה"ל אם תהיה התנגדות חריפה או אפילו יריות .  אילו היה מגיע מידע שמספינת מחאה יהיה מדובר בספינת טרור ,  זה הופך את המצב לדבר אחר לגמרי ,  אבל למקום הזה לא הגענו .  אני זוכר שבאחד הדיונים נציג של חיל הים הזכיר של-IHH היה בעבר חיכוך אלים עם המצרים ". 
ברק הוסיף כי  " היה ברור שעצירת המשט תהיה דבר אלים אך מעבר לכך אני לא יכול להגיד שמישהו העלה אפשרות שהאירוע יסתיים בתוצאה חריפה וקשה כזו של תשעה הרוגים .  אי אפשר לומר שאנחנו בדרג המדיני לא היינו חשופים למידע שהדבר לא הולך להיות פשוט ,  אך הבנו שאפשר יהיה לעשות את זה ולעצור את המשט .  התחושה שלי ושל צה"ל הייתה שאנו מוכנים לעניין .  אילו היינו יודעים בביטחון שבספינה הזו יש אנשים שמוכנים להרוג ישראלים ולמות בעצמם ייתכן שזה היה מביא לסוג אחר של פעולות נגדה ". 
ברק סיפר כי  " המשט היה פרובוקציה מתוכננת שנועדה להביך את ישראל ולפרוץ את הסגר בזמן שמאמצי ההברחה נמשכים בכל עת .  בשביעייה שוכנענו שאין להתיר את הסגר ולאפשר למשט לעבור .  לאחר דברי הרמטכ"ל על כך שהדבר לא יהיה פשוט ולאחר שהגענו למסקנה שהמאמצים הדיפלומטיים לא הניבו פרי אישרנו את הפעולה הצבאית .  הסגר הוא כורח ואין לבטלו .  הפעולות לעצירת המשט נעשו על פי הדין הבינלאומי ". 
ברק ציין כי  " אנשי הצבא תיארו ביושר את הקשיים אך הבהירו שגם אם זה לא יהיה פשוט  נבצע זאת .  ברור שחיוני שהצבא יבהיר את המשמעויות למשימה וגם כאן אמרו :  יהיה חיכוך ,  יהיו תמונות קשות ,  ואולי אפילו יהיו פצועים  אך אמרו שיהיה ניתן לבצע זאת .  הדרג הצבאי צריך לומר אם המשימה לא ניתנת לביצוע .  הדרג המדיני הוא שהחליט לעצור את המשט .  הוא קובע את ה'מה' והדרג הצבאי מחליט על ה'איך' .  כשיש סיכום של הדרג המדיני הוא מחייב והדרג הצבאי אחראי ל'איך' - גם אם הוא לא ייצא מושלם כפי שקיווינו .  לא תמיד המבצעים נגמרים כפי שאנחנו רוצים ויש לדעת למה לצפות .  כאלה הם החיים ".  
שר הביטחון הבהיר כי  " ההחלטה לעצור את המשט התקבלה לאחר שהועלו אלטרנטיבות שונות .  היה מי שהציע להכניס את המשט לעזה ולא לעצור אותו .  כולם ,  שרים בלי תיק ,  אך עם הרבה שכל ישר ,  שאלו את הרמטכ"ל שאלות כמו  " האם ייתכן שאתם תהיו במיעוט ומתוך חולשה תפתחו באש ?  ".  שר אחר שאל  " מה יהיה אם שלושים פעילים יחסמו אתכם בדרך לגשר ?  ",  ללמדך שכל האלטרנטיבות הועלו .  ההחלטה על כל משמעויותיה התקבלה לאחר שהועלו כל המשמעויות של שבירת הסגר אולם לאחר שהרמטכ"ל הביע עמדה שניתן לעצור את המשט .  גם לאחר מעשה ובידיעת התוצאה הלא רצויה  ההחלטה לעצור את המשט הייתה נכונה ". 
ברק הינו השני שמעיד בפני הוועדה ,  כאשר אתמול העיד בפני הוועדה ראש הממשלה בנימין נתניהו ומחר יעיד הרמטכ"ל רב אלוף גבי אשכנזי .
 אתמול העיד נתניהו במשך כארבע שעות בפני הוועדה ואמר כי טרם נסיעתו לארה"ב בימים שקדמו להגעת המשט ,  הטיל את האחריות לאירועים על ברק .  לדבריו , " הנחיתי שמי שאחראי על הטיפול במשט על כל היבטיו יהיה שר הביטחון ,  שירכז את הנושא ויפעיל את שרי השביעייה ואת נושא ההסברה .  הוא היה אחראי לניקוז כלל הנושאים ". 
לאחר עדותו של נתניהו ,  הוטחה כלפיו ביקורת רבה ובעקבות כך הוא פרסם הודעת הבהרה .  נתניהו אמר כי  " כראש הממשלה ,  האחריות הכוללת מוטלת תמיד עליי .  בין אם אני בארץ ובין אם אני בחו"ל וכך היה גם במקרה זה ".  
נתניהו התייחס גם לדיווחים אודות ישיבת השביעייה ואמר כי  " הדיווח שלפיו שרי השביעייה עסקו רק בנושא התקשורתי אינו נכון .  שרי השביעייה קיבלו באותו דיון סקירה מודיעינית מראש חטיבת המחקר באמ"ן וסקירה מדינית ממנכ"ל משרד החוץ .  הובהר שהמאמצים המדיניים הרבים כנראה לא יצליחו למנוע את הגעת המשט ושצה"ל יאכוף את הסגר הימי .  שרי השביעייה דנו בדרכים שונות כיצד לצמצם את המחיר המדיני וההסברתי של אכיפת הסגר ". 
עדכון ראשון :  09:01 

" על הדרג הצבאי לומר אם לא ניתן לבצע משימה "
 שר הביטחון מעיד בפני בפני ועדת טירקל לבדיקת אירועי המשט הטורקי לעזה .  ברק לקח  " אחריות מלאה על הנחיות הדרג המדיני שניתנו במשט ",  אך ציין כי  " בדרג הצבאי אמרו שיהיה ניתן לבצע זאת ".  ברק אמר כי הרמטכ"ל הזהיר מפני אפשרות שיהיו פצועים בהשתלטות

