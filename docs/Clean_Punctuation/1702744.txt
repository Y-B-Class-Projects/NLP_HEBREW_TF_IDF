האיש החזק בממשלה הוא די חלש
לאביגדור ליברמן כוח רב בממשלה בשל 15 המנדטים שהביא לקואליציה .  למרות זאת פעמים רבות הממשלה מזלזלת בו ומתייחסת אליו כאל מובן מאליו .  אולי מפני שהוא מסרב לאיים על יציבותה של הממשלה
כבר די ברור כיצד יסתיים המשבר הקואליציוני הנוכחי בין נתניהו לליברמן .  השניים ייפגשו ,  נתניהו מן הסתם יתנצל ,  ליברמן כנראה יתרצה ,  לא לפני שירשום לעצמו הערה בצד שזו לא פעם ראשונה שדורכים עליו בקואליציה ,  וקדימה לפוטנציאל של המשבר הבא לקראת סוף ספטמבר ,  עם תום מועד ההקפאה .
 הפרשה שנחשפה אתמול בדבר הסתרת פגישת השר בנימין בן אליעזר עם שר החוץ הטורקי משר החוץ אביגדור ליברמן ,  היא לא ההתנהלות הבעייתית הראשונה של ראש הממשלה בנימין נתניהו ,  אבל היא אחת החמורות שבהן .  שר הולך להיפגש עם שר חוץ של מדינה זרה ,  ועוד מדינה בעלת יחסים מעורערים עם ישראל ,  ושר החוץ לא יודע עליה .
 התירוץ של  " סיבה טכנית ",  לא מוסיף כבוד לנתניהו .  הסתרת פגישה חשובה כזאת מעיניו של שר החוץ ,  כאשר כל העולם יודע ממנה ,  לא יכולה להיות תקלה טכנית .  זה נשמע כמו תירוץ ילדותי ולא משכנע .  אם מדובר באמת בתקלה טכנית ,  הצרה גדולה לא פחות .  קצת מדאיג להיווכח שסיבה טכנית מונעת מראש הממשלה להשיג את שר החוץ שבמקרה הוא גם סגנו וגם חבר בפורום השביעייה .
 הבעייתיות של עקיפת ליברמן היא לא רק בעצם העובדה שכוחו נפגע .  זו הבעיה הפחות חשובה .  ראש הממשלה צריך היה לחשוב איך הפרשה תצייר את משרד החוץ בעולם .  הלא באיזשהו שלב השניים יעזבו את תפקידיהם ,  דבר שבמדינה כשלנו קורה לעיתים תכופות ,  אבל משרד החוץ יוותר על מקומו .  והוא צריך להיראות בעולם כמשרד עם יכולות ועצמאות דיפלומטית .  פרשות כדוגמת הפגישה אתמול פוגעות בתדמית המשרד לטווח ארוך .  
אבל הבעיה היא לא רק אצל נתניהו .  כמו תמיד ביחסים שכאלו הבעיה היא גם הצד החלש .  לכאורה ליברמן הוא איש חזק :  הוא מביע עמדות נחרצות ,  מקים עליו מתנגדים ואיש צבעוני מאוד .  אלא שלמעשה ,  זו לא פעם ראשונה שהקואליציה והממשלה מזלזלות בכוחו הרב של ליברמן  15 מנדטים - ומתייחסות אליו כאל מובן מאליו .  יתכן שאחת הסיבות לכך היא דרך התנהלותו .  ליברמן מסרב לאיים על יציבות הממשלה .  בכל פעם ובכל סוגיה בעייתית ,  ליברמן ממהר להודיע כי לא יפרוש מהממשלה כדי לא לתת ליריבים את מבוקשם .
 כדי להבין את הדברים בצורה טובה יותר ,  צריך לבחון היכן עומדות ההתחייבויות שניתנו לליברמן לפני 15 חודשים ,  במסגרת ההסכם הקואליציוני בין הליכוד לישראל ביתנו .  אחת הסוגיות המרכזיות עסקה בכך שבתוך 15 חודשים מהקמת הממשלה ועדה לפתרון מנועי חיתון תגיש את המלצותיה לממשלה .  אתמול ,  בתזמון מדהים למשבר הנוכחי ,  המועד חלף .  המלצות אין ,  וגם לא ידוע מתי יהיו .  כמובן שהדבר מעכב את החקיקה של השלב השני והחשוב יותר של ברית הזוגיות .
 הסוגיה הבאה על פרק - נושא הגיור .  לקראת סוף מושב החורף של הכנסת ,  באמצע מרץ ,  ועדת החוקה בראשות ח"כ דוד רותם ,  איש ישראל ביתנו ,  דנה בחוק הגיור .  החוק אמור היה לעבור ,  אך בלחץ יהדות התורה ,  הקטנה בהרבה מישראל ביתנו ,  הוא לא עבר .  ליברמן אפילו נקב במועד לסיום החקיקה  עד סוף מושב החורף .  הוא אף הציב אולטימטום של 24 שעות לסיעות החרדיות להביע את הסכמתן לפשרה שהושגה בזמנו עם הרב עמאר .  כעת אנחנו לקראת תום מושב הקיץ ,  וכלום לא זז בעניין .  מיותר לציין שהחרדים לא ממש התרגשו מהאולטימטום .
 נכון ,  לישראל ביתנו יש גם הצלחות :  היא הצליחה לבטל את הוויזות לאוקראינה ,  העבירה הצעות חוק וביניהן גם חוק הנכבה המרוכך והשלב הראשון של ברית הזוגיות .  הקואליציה גם עמדה בהבטחתה לתחילת בניית חדר המיון בבית החולים ברזילי באשקלון ,  לא לפני סנסציות נוספות ,  אולם מדובר בקומץ הישגים שאינו מרשים במיוחד לנוכח כוחו הרב של ליברמן  15 מנדטים .
 צריך להבין שליברמן הביא איתו לממשלה נדוניה חשובה .  אלו לא רק 15 ידיים על הנייר .  אלו 15 חיילים נאמנים יותר מחלק מהמרכיבות האחרות של הקואליציה ,  אך משום מה נראה שהכוחות החזקים בממשלה הם אחרים :  בסוגיה המדינית  ברק שהביא איתו מספר אצבעות ספורות לקואליציה ,  בסוגיה הדתית  בעיקר החרדים ששתי המפלגות ,  יהדות התורה וש"ס ביחד דומות לכוחו של ליברמן .
 נכון לעכשיו ,  דרכו הדיפלומטית של ליברמן לא מביאה תוצאות משמעותיות .  הוא נאלץ להתקפל פעם אחר פעם מעמדותיו ולתמוך ברצונות של הצמד נתניהו-ברק בסוגיה המדינית ,  ולא להוביל את דרכו בסוגיות של דת ומדינה .
 המשבר הנוכחי הוא עוד מבחן של ליברמן :  הוא יכול לסלוח לנתניהו .  הוא יכול גם להשתמש במשבר כדרך להשיג את הדברים שגם כך הובטחו לו ,  כמו בנושא סיום החקיקה של ברית הזוגיות ,  של חוק הגיור ושל ההטבות ליוצאי צבא ,  גם אם תהיה התנגדות קשוחה של החרדים .  
בנושא המדיני ,  נהוג לומר שתום מועד ההקפאה יהיה מבחן של נתניהו ושל ברק ,  כל אחד בסביבתו ,  כאשר אנשי העבודה מצפים מברק לפריצת דרך מדינית ולהמשך הקפאת הבנייה בהתנחלויות .  נראה שנכון לומר שהמועד הזה יהיה מבחן גם למנהיגות של ליברמן  האם הוא יכריח את הממשלה ללכת בדרך מדינית הקרובה אליו ,  או ששוב הוא יתקפל לנוכח דרישותיו של ברק .
 
האיש החזק בממשלה הוא די חלש
לאביגדור ליברמן כוח רב בממשלה בשל 15 המנדטים שהביא לקואליציה .  למרות זאת פעמים רבות הממשלה מזלזלת בו ומתייחסת אליו כאל מובן מאליו .  אולי מפני שהוא מסרב לאיים על יציבותה של הממשלה

