חשאי בחמישי :  מי שניסה להשפיע יהפוך לחסר השפעה
גם אם אירן תוותר רק על העשרת אורניום לרמה של 20% ,  ותמשיך להעשיר לרמה של 3.5% ,  אובמה ישמח להגיע להסדר שיסיים את הסאגה .  תביעות נתניהו לא יהיו רלוונטיות
לנשיא ארצות הברית ,  ברק אובמה ,  יש ענייני פנים בוערים לפתור בדחיפות - מאבטלה ,  דרך הנעת גלגלי המשק ועד ביטוח הבריאות - לנשיא ישנם גם מספר ענייני חוץ בהולים כמו הנסיגה מאפגניסטן והסדרת היחסים עם רוסיה ,  כאשר כל אלה ממוקמים בראש סדר העדיפויות של אובמה ,  ומקדימות את המזרח התיכון .  מזאת אפשר להעריך כי חידוש המשא ומתן בין ישראל לפלסטינים ,  שבו עסק בעבר ,  לא יקבל אצלו עדיפות גבוהה .  אמנם יחסי ישראל-ארצות הברית מושתתים על אדנים איתנים של היסטוריה ,  ערכים משותפים ,  אינטרסים הדדיים ושיתוף פעולה צבאי וביטחוני חסר תקדים ,  אך אין להתעלם מהעובדה שראש הממשלה בנימין נתניהו הימר תוך סיכון גבוה מאוד ,  כשהתערב בבחירות לנשיאות בארצות הברית .
 נתניהו ואנשיו מכחישים זאת אך מה שחשוב זו הפרספסיה - איך הם נתפסים בעיני הממשל בוושינגטון .  והמציאות היא שאובמה ויועציו תופסים את נתניהו כמי שתמך ביריבו הרפובליקני מיט רומני .  אובמה צריך להיות קדוש כדי להתעלם ממשקעי העבר והווה האלה .  אם זה היה תלוי בו ורק בו ,  הוא לא היה שולח ידו אל האש של אזורנו ,  שבו כבר נכוו בעבר ידיו ,  אך לא הכל תלוי ברצונו של הנשיא .  לפתחו נצבים נושאים שעליו לטפל בהם ומיד ,  גם אם הם לא משוש עיניו .  לכן ,  גם אם יצליח לחמוק מהצורך לטפל בקיפאון המדיני בין ישראל לפלסטינים ,  לא יהיה מנוס עבורו מלעסוק בתכנית הגרעין של אירן - ובהקדם .  
והנה ,  כל השעונים המעורבים מתקתקים במלוא הקצב ;  בראש ובראשונה שעון קצב העשרת האורניום של אירן והעבודות שנעשות במקביל להרכבת הפצצה ולפיתוח ראש חץ גרעיני על טיל .  מכיוון שהנשיא אובמה ,  כמו גם מנהיגי ישראל ומנהיגי האיחוד האירופי ,  הבהירו כבר כי לא יסכימו בשום פנים ואופן שלאירן יהיה נשק גרעיני ,  האופציות ליישוב המשבר מוגבלות .  למעשה ,  שלוש במספר - המשך העיצומים ואף החרפתם בזמן שאירן ממשיכה להעשיר אורניום ;  משא ומתן בין אירן לקבוצת החמש פלוס ,  שבסיומו יושג הסדר ;  והתרחיש במקרה הגרוע ביותר  תקיפה צבאית של ארצות הברית .  לעומת זאת ,  הסיכויים לתקיפה של ישראל נמוכים .  
המפתח מצוי בטהרן ופחות בבית הלבן .  אם מנהיג אירן ,  עלי חמינאי ,  יגיע למסקנה כי העיצומים מסכנים את יציבות השלטון והמחיר שארצו משלמת עבור שאיפות הגרעין שלה גבוה מדי ,  הוא יורה לאנשיו להגיע להסכם .  ממשל אובמה מוכן לכך .  בחודשים האחרונים ,  גם בעיצומה של מערכת הבחירות ,  התקיים משא ומתן בין נציגי אירן לנציגי קבוצת החמש פלוס  ( חמש החברות הקבועות של מועצת הביטחון וגרמניה )  .  היו גם דיווחים שלא זכו לאישור רשמי ,  לפיהם במקביל קיימו נציגי הממשל האמריקאי מגעים ישירים עם נציגי אירן .  אם בטהרן יחליטו כי הם רוצים להגיע להסדר עם ארצות הברית והמערב ,  הרי להסדר כזה יכולים להיות שני מתווים אפשריים .  האחד ,  קשה יותר להשגה ,  יהיה בבחינת  " עסקה רחבה "  שתכלול לא רק את יישוב המחלוקת בעניין הגרעין אלא את כל מכלול יחסי ארצות הברית ואירן ,  לרבות הבנות לגבי עירק ואפגניסטן ,  ואפשרות של חידוש הקשרים הדיפלומטיים בין שתי המדינות .  המתווה השני ,  הנוח יותר להשגה ,  יהיה מוגבל בהיקפו .  קווי המתאר המסתמנים שלו ,  הם שאירן תוותר על העשרת האורניום ל-20% ,  תאפשר פיקוח טוב יותר על מתקניה הגרעיניים ,  אך תורשה להמשיך להעשיר אורניום לרמה של 3.5% .  בתמורה תסיר הקהילה הבינלאומית בהדרגה את העיצומים שמושתים על אירן .  הסדר כזה לא ימצא חן בעיני ראש הממשלה בנימין נתניהו ,  שתובע כי אירן תחדל לחלוטין מכל העשרת אורניום ,  בכל הרמות ,  ותסגור את המתקן התת קרקעי והמבוצר היטב להעשרה בפורדו ,  אך ספק רב אם ארצות הברית תתחשב בעמדת ישראל .  אם טהרן תסכים להסדר ,  וושינגטון ומדינות המערב ישמחו לחתום עליו ולהסיר לזמן מה את סוגיית הגרעין האירני מסדר היום הבינלאומי .  
אם לא יושג הסדר ,  יתקתק שעון ההתקדמות הטכנולוגית של אירן לעבר הפצצה ,  והממשל בוושינגטון יצטרך לקבל הכרעה קשה :  האם להפעיל את האופציה הצבאית ולתקוף את מתקני הגרעין של אירן ,  ואם כן ,  האם לעשות זאת לבד או לנסות ולהשיג הסכמה בינלאומית לפעולה צבאית  הסכמה שספק אם תושג בשל התנגדות רוסיה וסין למהלך כזה .  מאידך ,  אם לא תתקוף ארצות הברית ,  האם תסכים לתקיפה כזאת מצד ישראל ? 
מי שהיה שגריר ארצות הברית בישראל ,  מרטין אינדיק ,  שכיהן גם כחבר במועצה לביטחון לאומי בממשל הנשיא ביל קלינטון ,  התייחס השבוע לסוגיות אלה .  אינדיק התראיין לטלי ליפקין-שחק בגלי צה"ל .  אינדיק ,  שמשמם כיום כראש מכון סבן למדיניות במזרח התיכון ,  העריך כי הממשל יעשה מאמץ להגיע להסדר עם אירן בכל הקשור לתכנית הגרעין שלה .  ואם לא יושג הסדר ,  להערכתו ישנה סבירות שארצות הברית תפעיל את האופציה הצבאית נגד אירן .  במקרה כזה ,  העריך אינדיק ,  יוכל הנשיא אובמה לבוא לממשלה ולעם בישראל ולומר להם  " פעם נוספת הוכחתי שאני ידיד אמת של ישראל ,  סייעתי לשיפור ביטחונכם הלאומי ,  הסרתי את איום הגרעין האירני - וכעת תורכם לסייע לי ,  ובעצם לעצמכם ,  ולקדם הסדר ישראלי-פלסטיני ". 
האם גם אז יוכל ראש הממשלה בנימין נתניהו ,  שיחסיו האישיים עם הנשיא אובמה כאמור מעורערים בין כה וכה ,  להתל בארצות הברית ולחמוק מלטפל בסוגיה הפלסטינית על כל המשמעויות הדמוגרפיות והביטחוניות המסוכנות לישראל כחברה דמוקרטית ?  
פרשנויות קודמות מאת יוסי מלמןחשאי בחמישי :  ישראל ניסתה לחסל את הסגן של אייכמן בדמשקחשאי בחמישי :  מדוע כשל השב"כ להשיג מידע על שליט ? חשאי בחמישי :  בכיר סבא"א לשעבר מזהיר מפני אירן 

חשאי בחמישי :  מי שניסה להשפיע יהפוך לחסר השפעה
גם אם אירן תוותר רק על העשרת אורניום לרמה של 20% ,  ותמשיך להעשיר לרמה של 3.5% ,  אובמה ישמח להגיע להסדר שיסיים את הסאגה .  תביעות נתניהו לא יהיו רלוונטיות

