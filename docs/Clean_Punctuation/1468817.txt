חגיגות המימונה :  מצעד פוליטיקאים ומופלטות
המוני בית ישראל חגגו עם צאת חג הפסח את המימונה המסורתית .  נתניהו חגג באור עקיבא : " האחדות חשובה במיוחד בעת הזו "
  ( צילום :  נעם כהן ,  שי מכלוף ,  אבי כהן ,  גדעון צנטנר .  עריכת וידאו :  רן צימט ) 
חגיגות המימונה המסורתיות נערכו אמש  ( רביעי )  כשמטעמים מתוקים נפרסו על מאות אלפי שולחנות ברחבי הארץ .  כבכל שנה ,  חוגגים יוצאי עדות צפון אפריקה את החג ומזמינים אליהם אורחים רבים ,  ביניהם אישי ציבור ,  פוליטיקאים ,  סלבריטאים ובכירי משק שלא מפספסים הזדמנות להיראות ולהיפגש עם העם .  
ראש הממשלה בנימין נתניהו ורעייתו התארחו הערב בחגיגת מימונה באור עקיבא .  נתניהו אמר כי  " האחדות חשובה בכל עת ובעיקר בעת הזו .  אם נהיה מאוחדים כעת ,  נוכל לעמוד באתגרים העומדים בפנינו ". 
שר הביטחון אהוד ברק ושר התמ"ת בנימין בן אליעזר השתתפו בחגיגת מימונה בגן יבנה ואילו נשיא המדינה שמעון פרס הגיע למימונה בירושלים .  באירוע בירושלים השתתפו גם הרב הראשי הספרדי לישראל שלמה עמר וראש עיריית ירושלים ניר ברקת .  פרס נשא ברכה לשלום העם ולליכוד השורות ואף טעם מהמופלטות .
 בתל אביב הגיעו מאות למתנ"ס בשכונת שפירא בדרום העיר כדי לחגוג את המימונה .  כתוצאה מכמות גדולה של אנשים שהגיעו למקום ,  מנעה המשטרה מעשרות חוגגים להיכנס למתחם .  חגיגות המימונה בשכונה הן חלק מפסטיבל שכונת שפירא ,  שהחל אתמול וימשיך היום כחלק מאירועי שנת המאה של תל אביב .  
מקורה של המימונה במנהג של הקהילות היהודיות בצפון אפריקה אשר היו נזהרות בימי הפסח שלא לאכול האחד אצל חברו על מנת שלא לאכול בטעות חמץ .  לכן ,  מיד לאחר החג ,  היו חברי הקהילות מארחים זה את זה כדי להראות שכאשר לא אכלו בפסח האחד אצל השני היה זה אך ורק כדי לשמור על כשרות החג בחומרה ואילו כעת ,  עם סיומו ,  הם שבים לאכול זה אצל זה .
 נשיא המדינה שמעון פרס ביקר גם בחגיגת מימונה בשדרות .  בין היתר ,  אמר הנשיא כי  " יש כאלה שמבקרים את 'עופרת יצוקה' .  העובדה היא שזה נתן מכה לטילים שנפסקו לכמה זמן .  יש כישלון חמור של חמאס ,  הם לא יודעים לנהל ולא יהיו מסוגלים לנהל את עזה .  הם רוצים לעשות מעזה רצועת טרור ".  
פרס הוסיף כי  " צה"ל הוכיח ב'עופרת יצוקה' את יכולתו .  אני מצטער שבגלל כמה מקרים שהיו מנסים לייחס לצה"ל כולו שהוא צבא מקולקל חס ושלום .  אין לזה יסוד .  היום ,  בחג החירות ,  אני יכול להגיד באמת בהרגשה טובה ששדרות יכולה להרגיש כמו שדרות של גבורה .  מגיע לכם הכבוד הזה ,  אני צופה לכם עתיד טוב .  לא צופה עתיד כזה לחמאס ".  
פרס התייחס לאיום הרקטות על העיר : " אנחנו נתעשר באמצעים להילחם בטילים לטווח קצר .  הצבא עובד על זה .  אני יודע שהיה קשה לעבור מה שעברנו .  אני יכול להגיד שאני מרגיש שאנחנו יצאנו ממצרים .  אנחנו דור של חירות .  אני עובר במדינה ויש שמחה בלב .  לא ראיתי פסח כל כך שמח ורגוע ומלוכד ".  
פרס אף נגע בנאומו במצב הכלכלי ואמר : " יש עוני ואסור לשכוח את זה .  יש כאלה שנפגעו ואסור לשכוח .  אבל בסך הכל ההרגשה טובה ,  שהתגברנו על קשיים ,  שיש לנו יכולת להתגבר עוד יותר .  אני מאמין שאני יכול להודות בשם העם כולו לכם תושבי שדרות ולצבא הגנה לישראל על העמידה הנחושה והמכובדת והתקווה הנסוכה על פני העתיד שלנו ". 

חגיגות המימונה :  מצעד פוליטיקאים ומופלטות
המוני בית ישראל חגגו עם צאת חג הפסח את המימונה המסורתית .  נתניהו חגג באור עקיבא : " האחדות חשובה במיוחד בעת הזו "
 
