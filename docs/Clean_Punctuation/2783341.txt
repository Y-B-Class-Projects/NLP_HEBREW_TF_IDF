סגירת תיק  " ביבי-טורס ":  להמשיך לחקור בנתיב אחר
החלטת היועץ המשפטי לממשלה שלא לפתוח בחקירה פלילית בפרשת הנסיעות של ראש הממשלה תמוהה ,  ומותירה הרבה סימני שאלה .  רק פרסום דוח המבקר בנושא ינקה את נתניהו סופית
החלטת היועץ המשפטי לממשלה ,  עו"ד יהודה ויינשטיין ,  שלא לפתוח בהליך פלילי כנגד ראש הממשלה בנימין נתניהו בפרשת  " ביבי-טורס "  היא חלוטה .  פירוש הדבר הוא כי גם אם קיים פגם או דופי כלשהו בהתנהלותו של ראש הממשלה ,  יש לבררו בהליך אחר - אזרחי ,  מנהלי או כלי הביקורת .
 לכל הטורים של יעקב בורובסקי בוואלה !  דעות הנמקת היועץ המשפטי לממשלה שלא לפתוח בחקירה פלילית תמוהה ומוזרה .  מדוע העדיף היועץ להמתין זמן כה רב - למעלה משלוש שנים - ולהסביר כי גם אם תיפתח חקירה היא כנראה לא תוביל להגשת כתב אישום ?  מדוע בחר ויינשטיין לקבל החלטה ארבעה חודשים לאחר שמבקר המדינה פנה אליו בכתב וביקש להכליל את נסיעות ראש הממשלה בדוחו ונדחה על ידי היועץ המשפטי בטיעון שהנושא נמצא בבדיקת הפרקליטות ופרסום ,  ולו חלקי ,  של הדוח ,  יכול להשפיע לרעה על ההליך הפלילי ?  מתשובת היועץ למבקר המדינה ניתן להסיק כי הראשון חושש מזיהום חומרי חקירה אפשריים כלפי ראש הממשלה ,  ולכן בחר לעכב את פרסום הדוח בנושא .  העובדה כי המבקר בחר להביא לידיעת הציבור את עצם פנייתו ליועץ המשפטי לממשלה די בה כדי להבין שהמבקר סבור כי קיים חומר שמעלה את החשד לעבירה פלילית בפרשה ,  ובשל כך נסוג מהמשך הבדיקה לבקשת היועץ .  
אם כן ,  מה קרה בשלושת החודשים האחרונים ?  למה מנע היועץ המשפטי את פרסום דוח מבקר המדינה בנושא אם לא כדי לאפשר בדיקת חומרים שיש חשש שאם יפורסמו ברבים יזיקו להליך פלילי ?  לכך ,  אפשר להוסיף את דבריו של פרקליט המדינה לשעבר ,  משה לדור ,  שאמר בפומבי כי לא נשללו החשדות הפליליים כלפי ראש הממשלה בפרשת הנסיעות ,  כדי לתאר את העננה הכבדה שכנראה נוצרה בשל השיהוי הבלתי מוסבר במשך שלוש שנים בבדיקה .  שלא לדבר על עינוי דין שעלול להיגרם לנבדק אם אמנם אין בכך פוטנציאל פלילי .  
עילת סגירת התיק הופכת את הנושא המקצועי לכזה שמעלה סימני שאלה ,  תהיות וספקות ,  כי אם בחלוף הזמן אין כנראה יכולת להגיע לחקר ההליך הפלילי עד תומו ,  מי בדיוק עיכב את קבלת ההחלטות במשך שלוש שנים ?  מי גרם לשיהוי הממושך ?  ברור כי החומרים  " חנו "  אצל מי שמסביר היום לציבור כי בגין הזמן הרב שחלף יהיה קשה להגיע לראיות שיובילו להגשת כתב אישום .  המצב מזכיר במקצת את רוצח הוריו שמבקש את רחמי בית המשפט בגין העובדה כי נותר יתום .  
הסרבול הבלתי הגיוני מחייב כעת את משרד מבקר המדינה לפעול ללא דיחוי ולאלתר לפרסם דוח מיוחד אל הציבור .  לא בעוד שנה בדוח השנתי הרגיל ,  גם לא בעוד שלושה חודשים ,  אלא כעת ,  שכן הדוח מוכן מזה זמן רב .  פרסום הדוח חשוב לציבור כמו גם למבוקר ,  ובעיקר כדי להבין לעומק את סיבות סגירת התיק ,  ובכך להסיר עננה ותיאוריית קונספירציה גם כלפי רשויות האכיפה .  שקיפות היתה ונותרה מטהר אוויר ואווירה .  
הכותב הוא ניצב בדימוס שכיהן כמפקד המחוז הצפוני וראש אגף התכנון במשטרה .  כמו כן ,  הוא עמד בראש צוות למאבק בשחיתות שלטונית במשרד מבקר המדינה
מעוניינים לפרסם מאמר במדור הדעות ?  כתבו לנו למייל op-ed@walla.net.il
המאמרים המתפרסמים במדור הדעות משקפים את עמדת הכותבים בלבד 

סגירת תיק  " ביבי-טורס ":  להמשיך לחקור בנתיב אחר
החלטת היועץ המשפטי לממשלה שלא לפתוח בחקירה פלילית בפרשת הנסיעות של ראש הממשלה תמוהה ,  ומותירה הרבה סימני שאלה .  רק פרסום דוח המבקר בנושא ינקה את נתניהו סופית

