פרשנות :  אין פתרונות קסם לדיור
ראש הממשלה ושר האוצר מצאו פשרה סבירה בין מהלכים נכונים לבין תחושת הדחיפות שהציבור יצר .  בין מלכוד המעמד הבינוני למהפכת הקרקעות ,  עומר מואב מסביר על תכנית נתניהו למשבר הדיור
אין פתרונות קסם .  זאת עובדה פשוטה .  גם ראש הממשלה ושר האוצר מבינים את הנחת היסוד הזו ,  ובהתאם ,  הם הולכים ומחפשים פשרה סבירה ;  שילוב סביר בין המהלכים הנכונים והראויים לביצוע לבין תחושת הדחיפות שהלחץ הציבורי יוצר .
 המצב הוא טרגי במידת מה :  מובילי המחאה ,  צעירים משכילים שברובם שייכים למעמד הבינוני-גבוה דורשים מהלכים של סבסוד שכר דירה ,  דיור בר השגה ,  והוזלת מחירים ,  אך מי שישלם את מחיר המהלכים הללו הוא בדיוק אותו מעמד בינוני-גבוה הנושא על כתפיו את נטל המיסוי בישראל .  בני מעמד זה הם שמשלמים יותר ממה שהם מקבלים ולכן כל קריאה להגדלת התמיכה הממשלתית בסיוע כזה או אחר תגדיל את הנטל על קבוצה זו ולא תקל עליו .
 במקביל ,  כשמציעים בשוק היצע מצומצם של דירות מוזלות לקנייה או השכרה  קבוצה מצומצמת נהנית מזה בלבד ,  ולא הציבור הרחב .  ייקבעו קריטריונים של נזקקות כדי לחלק את ההטבה ואפשר לצפות שמי שיהנה ממנה בסופו של דבר יהיו בעיקר החרדים .  רק לצורך הדוגמא ,  לפני כמה חודשים הוחלט שזוגות צעירים בפריפריה יקבלו 100 אלף שקל לקניית דירה  מהלך שלא מועיל בכלל למי שמתגורר איפה שהדיור יקר באמת .  גם להגדלת היצע הקרקע עצמה יש עלות :  מי שישלם את העלות הזו הוא לא העני ולא האלפיון העליון ,  אלא בדיוק המעמד הבינוני-גבוה שמוביל את המחאה .
 באופן כללי הניסיון בארץ ובעולם מלמד שכשהמדינה בונה דירות שמיועדות להשכרה הן נוטות להפוך לשכונות עוני ;  שוב ,  הנזקקים ייהנו מתוכנית הממשלה  והחשבון יוגש לדיירי האוהלים ברוטשילד .  לעומת זאת ,  הרחבת היצע מעונות לסטודנטים הוא בהחלט צעד סביר שבעצם מאפשר הטבה לכל אדם שהוא סטודנט לתקופה מצומצמת במהלך חייו ,  ובנוסף - הסטודנטים שיצאו משוק הדיור הכללי יתרמו להגדלת היצע הדירות הרחב בציבור .
 נתניהו הכריז על מהפכת הקרקעות ,  והצהיר שהיעד של הממשלה כבר אינו למקסם את הרווח על הקרקע .  שחרור הקרקעות הוא צעד משמעותי ,  שבהחלט יוזיל באופן מידי את הדירות .  ואולם ,  גם לצעד זה יש מחיר כמובן  הפגיעה בהכנסות המדינה תורגש בכספי משלם המסים .
 למרות הקריאות הרבות בציבור לפיקוח על שכר הדירה ,  הצעת שר האוצר וראש הממשלה אינה כוללת התערבות בשכר דירה וטוב שכך .  פיקוח על שכר דירה לא רק שאינו מצמצם את מצוקת השכירות אלא מחריף אותה :  במדינות רבות בעולם זה נוסה ותמיד הוביל לבעיות ולא לפתרונות .
 עומר מואב הוא פרופ' לכלכלה באוניברסיטה העברית ובאוניברסיטת לונדון ,  ושימש כיועץ לשר האוצר יובל שטייניץ

פרשנות :  אין פתרונות קסם לדיור
ראש הממשלה ושר האוצר מצאו פשרה סבירה בין מהלכים נכונים לבין תחושת הדחיפות שהציבור יצר .  בין מלכוד המעמד הבינוני למהפכת הקרקעות ,  עומר מואב מסביר על תכנית נתניהו למשבר הדיור

