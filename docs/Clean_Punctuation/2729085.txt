לחרדים נוח לחבק היום את הרצוג - מי יצחק אחרון ? 
כיצד הפך הרצוג ליו"ר אופוזיציה לוחמני ?  מה עשתה ח"כ יפעת קריב ברכב של השר שלום ?  ולמה דליה איציק הסתחבקה עם שרה נתניהו ?  לכל שאלה תשובה ,  בטור השבועי של כתבנו הפוליטי
 ( צפו :  ראש ממשלת בריטניה ,  דיוויד קמרון ,  נואם בכנסת )  
המושב האבוד של הכנסת הגיע לסיומו בשבוע עמוס בפוליטיקה קטנה .  בישיבת הסיעה הראשונה של יש עתיד במושב ,  אי שם בחודש אוקטובר ,  הבטיח יו"ר המפלגה יאיר לפיד לקדם במושב הנוכחי את חוקי ברית הזוגיות והתחבורה הציבורית בשבת .  בפועל ,  התכתשה הקואליציה במשך חצי שנה תמימה בשלושה חוקים ,  והם אושרו בקריאה השנייה והשלישית ,  להוציא סעיפים אחדים ,  בנוסח דומה לזה שבו עברו בקריאה הראשונה .  דיור ?  עוני ופערים חברתיים ?  יוקר מחיה ועמלות בנקים ?  כל אלה פינו את מקומם לאורך מושב שלם לשאלת אחוז החסימה וגיוס החרדים .
 עוד בוואלה !  חדשות:בכיר בג'יהאד האיסלאמי :  הושגה הפסקת אש עם ישראלאלי כהן : " בית שמש תהיה עוד עיר חרדית בישראל"אבו מאזן טוען : " דחלאן עזר לישראל לחסל את שחאדה "
 כיאה לשבועות מסוג זה ,  כגודל הדיל גודל הפאתוס .  מצד אחד ,  מאבק אופוזיציה נחוש בכסות של  " מאבק להצלת הדמוקרטיה ",  שהתגלה בעיקר כברית החדשה בין יצחק הרצוג לאריה דרעי ,  שמסתכלים לעבר הקדנציה הבאה .  מהצד השני חוק היסטורי לשוויון בנטל שלא יוצר שוויון אמיתי בנטל ורפורמה היסטורית במשילות לממשלה שאין לה בעיית משילות .  
עם שוך הקרבות בין הקואליציה לאופוזיציה ,  קשה לומר מה ייצרב מהשבוע האחרון בזיכרון הציבורי .  ההחלטה של האופוזיציה להחרים את הדיונים על שלושת החוקים הייתה אמנם גימיק ילדותי ,  אבל דווקא בשל כך היא העלתה את המתרחש בכנסת לראש סדר היום בימים האחרונים .  באופן פרדוקסלי ,  דווקא ההחלטה להיעדר מעימות עם הקואליציה במליאת הכנסת ציירה את האופוזיציה כלוחמנית .  
הרצוג יכול להיות מרוצה .  השבוע הוא ביסס את עצמו כיו"ר האופוזיציה ,  כאשר הפגין יכולת תמרון מרשימה בין חרדים לערבים בדרך ליצירת חזית אחידה מול הקואליציה .  על הדרך הוא גם סדק את הדימוי שלו כצנון מנומס ,  כאשר ניצל ביקור ממלכתי של ראש ממשלת בריטניה ,  דיוויד קמרון ,  כדי לשאת נאום פוליטי נגד נתניהו ,  ליברמן ולפיד .  קשה היה לפספס את חיבוק הדוב שהעניקו לו החרדים תמורת החלטתו להורות לחברי סיעתו ,  ובעקבות זאת יתר חברי האופוזיציה ,  להיעדר מההצבעה על חוק הגיוס .  ביום שני אמר דרעי : " הלוואי שנזכה לראות את בוז'י בראשות הממשלה ",  ואתמול נכנסו החרדים והערבים ,  שנעדרו בזמן נאום ראש הממשלה ,  למליאת הכנסת בדיוק כשעלה לדוכן יו"ר האופוזיציה . " ליברמן ולפיד בלחץ כי הם יודעים שסוף סוף יש אלטרנטיבה ",  אמר הרצוג בנאומו .  כל חברי האופוזיציה מחאו כפיים .  חוץ מאחת  שלי יחימוביץ' .  
החוק המסקרן ביותר שעבר השבוע הוא חוק הגיוס .  העובדה שהאופוזיציה נעדרה לא מנעה מהקואליציה לפתוח במרתון נאומים טרחני מעל הדוכן .  מיד כשאושר החוק ,  טפחה מירי רגב על כתפו של אלעזר שטרן ומלמלה : " זהו ,  יש לנו חוק שוויון בנטל ,  העיקר שבחורי ישיבות  ( ההסדר  ע"נ )  ,  ישרתו פחות ".  גם התנהלותו התמוהה של יוני שטבון מהבית היהודי בלטה אתמול בין ים ההתרחשויות .  מי שעד שלשום התגאה בחוק בפוסטים בפייסבוק ,  הצביע בעדו בישיבת סיעה בשני ,  ובריאיון למעריב טען שהוא בעצמו  " חורר "  את החוק ,  החליט לפתע להתהפך .  כל הניסיונות להבין מה הפחיד אותו כל כך שגרם לו להפוך את עמדתו ב-180 מעלות בתוך יממה נתקלו בחומת הקלישאות על  " קרע בעם "  ו"חקיקה אנטי-חרדית ". בקואליציה היו כאלה שעשו הכול כדי להגיע להצבעה .  יפעת קריב מיש עתיד ,  למשל ,  נתקעה בפקק ונטשה את הרכב שלה בכביש 443 .  העוזר נשאר ברכב והיא דילגה למכוניתו של השר סילבן שלום ,  שבדיוק חצה את הפקק עם סירנות ,  כדי להגיע להצבעה .  
בעבודה ,  מנגד ,  חיפשו בעיקר איפה לקבור את עצמם מרוב מבוכה .  במושב הקודם ,  אז עמדה שלי יחימוביץ' בראשות המפלגה ,  הייתה עמדת הסיעה בעד החוק ,  ורוב חבריה נכנסו למליאה כדי לתמוך בו .  אתמול הם הסתפקו בהודעה מגומגמת על כך שאילו היו נכנסים ,  היו מצביעים בעד .  לפיד כמובן חגג על ההודעה ולעג להרצוג בשיחות סגורות ,  אבל האמת היא ששר האוצר לא השאיר ליו"ר העבודה יותר מדי ברירות .  בדיוק כפי שנתניהו ,  אשר סירב לצרף את נפתלי בנט לממשלה ,  דחף אותו לברית עם לפיד ,  כך הרצוג ,  שלא הצליח להקים גוש חוסם עם לפיד ועם ציפי לבני ,  מצא עצמו בלית ברירה מחובק עם דרעי ועם ח"כ משה גפני .  
עם זאת ,  כלל לא ברור כמה זמן האידיליה הזו תחזיק .  האם חברי הכנסת יעקב ליצמן ומאיר פרוש יצטרפו להצעת החוק של הרצוג הקובעת שהדרת נשים תהיה עבירה פלילית ?  או אולי איתן כבל ועמר בר לב יצטרפו להצעת חוק חרדית חדשה לביטול חוק הגיוס ?  ובכלל ,  עד הבחירות הבאות יש זמן ,  ולא מן הנמנע שהרצוג עוד יצטער על החיבוק המוקדם עם החרדים .  
עם הסרת המכשול של שלושת החוקים ,  תעבור המערכת הפוליטית לעסוק במרוץ לנשיאות ,  ולחוקים שאושרו השבוע הייתה השלכה ישירה על ההתמודדות .  החלטתו היצירתית של ראובן ריבלין להיעדר מההצבעה על חוק המשילות בשל נסיעה לחו"ל חיסלה את מה שנשאר מיחסיו עם השר אביגדור ליברמן ,  ואילו החלטתו לתמוך בחוק הגיוס סיבכה אותו עם החרדים .  גם בנימין בן אליעזר סיבך את עצמו ,  אבל לא רק עם ליברמן ,  אלא גם עם לפיד ,  כשאמר אתמול בערוץ 2 כי  " מי שהיה שר ביטחון לא יכול להרשות לעצמו לא להרים יד בעד חוק הגיוס ". 
מי שנהנה מהבלאגן הזה הוא סילבן שלום ,  שצפוי להודיע בקרוב על הצטרפותו למרוץ .  בסביבתו אפילו לא מנסים עוד להכחיש זאת ,  ואמרו אתמול  " זה לא יקרה השבוע ".  אחד מחברי הכנסת של הליכוד אמר אתמול כי  " סילבן אמר לי שהוא לא רק הולך להתמודד ,  אלא גם הולך לנצח ".  שלום ,  פוליטיקאי משופשף ,  לא מתעסק רק במה יקרה בסיבוב הראשון ,  אלא מוודא בשיחות עם חברי הכנסת מה יקרה בסיבוב השני ,  אם יגיע אליו מול כל אחד מהמועמדים האחרים .  מי שעוד לא הרימה ידיים היא יו"ר הכנסת לשעבר דליה איציק ,  שקשה היה לפספס את המאמצים שעשתה אתמול כדי להסתחבק עם שרה נתניהו ביציע המכובדים בזמן ביקור קמרון .  בטוח שאין לזה קשר ברצון של איציק לזכות בתמיכת ראש הממשלה .  
למי שהיה זקוק לעוד הוכחה עד כמה נחוץ יו"ר קבוע לוועדת החוץ והביטחון ,  הגיע סבב ההסלמה הנוכחי בדרום וחשף שוב עד כמה הכנסת לא רלוונטית בתהליך קבלת ההחלטות במדינה .  די סמלי שבשבוע שבו מאשרת הכנסת חוק שיהפוך אותה לחלשה עוד יותר מול הממשלה ,  פורץ סבב הסלמה שאפילו הכנסת מקבלת עליו עדכון ביטחוני מינימלי .  נתניהו ממשיך להתעלם בהפגנתיות מהצורך לאפשר פיקוח פרלמנטרי על מערכת הביטחון ,  ולאיש מחברי הקואליציה לא בוער לדפוק על השולחן ולדרוש ממנו להחליט .
 בכלל ,  מדובר בכנסת מיוחדת .  רק בכנסת ה-19 מכנס יו"ר הכנסת את ראשי סיעות האופוזיציה ודורש מהם להודיע מראש איך הם מתכוונים להתנהג בזמן ביקור של מנהיג זר ,  ואילו יו"ר הקואליציה מחתים את ראשי הסיעות שלו על מסמך שבו הם מצהירים מראש איך יצביעו על חוק שיגיע למליאה .  קצת מייתר את הקטע של פרלמנט .
 הרבה גבות הורמו בכינוס האופוזיציה האלטרנטיבי ,  כאשר בזמן רצף נאומים שתקפו את לפיד במילים קשות ,  נכנסה לאולם חברת סיעתו ,  רות קלדרון ,  וישבה שעה ארוכה באולם כדי להקשיב לדוברים .  גם היא באה לשנות .  

לחרדים נוח לחבק היום את הרצוג - מי יצחק אחרון ? 
כיצד הפך הרצוג ליו"ר אופוזיציה לוחמני ?  מה עשתה ח"כ יפעת קריב ברכב של השר שלום ?  ולמה דליה איציק הסתחבקה עם שרה נתניהו ?  לכל שאלה תשובה ,  בטור השבועי של כתבנו הפוליטי

