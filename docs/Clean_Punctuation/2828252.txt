כשתרבות נגמרת ,  נשאר פולקלור
דומה שאיש אינו יודע לומר מדוע הכתימו פקידים עלומים מוסד שאמור להציג לעין כל את פניה היפות של ישראל .  ייתכן שזו הוכחה לכך שהספרות עדיין חשובה מספיק ,  במובן זה שמשהו בה מאיים על השלטון .  ד"ר אורי הולנדר על סערת פרס ישראל
התערבותה הבוטה של לשכת ראש הממשלה במינוי השופטים לוועדות פרס ישראל מעוררת לא מעט מחשבות ותהיות .  היות שעד לרגע כתיבת שורות אלה ,  ביום שלישי בצהריים ,  לא התקבלה כל תגובה ממשרד החינוך בעניין פסילתם הלא מנומקת של פרופ' אבנר הולצמן ופרופ' אריאל הירשפלד ,  החליטו חברי ועדת פרס ישראל בחקר הספרות  פרופ' נסים קלדרון ,  פרופ' נורית גרץ ,  פרופ' זיוה בן-פורת ואנוכי  להתפטר מתפקידם .  אני מניח שכך יקרה גם בוועדות נוספות .  אפשר להצביע על שתי עובדות מעוררות פליאה בקשר להתנהלותם של ממלא מקום שר החינוך ושליחיו בפרשה זו .  ראשית ,  אין זו  " רק "  התערבות פוליטית בשיקולים שאמורים להיות מקצועיים בלבד .  כיוון שפעולה זו לא לוותה ולו במראית עין של הסבר ,  היא מצטיירת בעיקר כאקט שכל כולו הוכחת יכולתה של יד השלטון הנעלמה לחרב ולנתץ כרצונה .  כמו במחזהו של חנוך לוין , " חפץ ",  איש לא שואל מדוע הורסים  הורסים וזהו .  שנית ,  מפליאה גם העובדה שלשכה השוקדת על הכנת נאום חשוב וגורלי בקונגרס האמריקאי מצאה זמן להתערב גם בנושא גורלי פחות ,  וזניח כביכול ,  כוועדת פרס ישראל לספרות .  ואולי הנושא דווקא אינו זניח ?  

דומה שאיש אינו יודע לומר מדוע הכתימו פקידים עלומים ,  במעשה שאין ממנו דרך חזרה ,  מוסד שאמור להציג לעין כל את פניה היפות של ישראל ,  ומדוע פגעו ביוצרים ובחוקרים שמחכים כל חייהם לקבלת הפרס הזה ,  וכעת נסחפו למערבולת המבחילה הזאת  ( מי יסכים לשבת בוועדות הפרס השנה ?  )  .  ייתכן שזו הוכחה לכך שהספרות עדיין חשובה מספיק ,  במובן זה שמשהו בה מאיים על השלטון ,  וליתר דיוק  על השלטון הנוכחי .  ואפשר שכל דבר ,  בעצם ,  מאיים על השלטון הנוכחי  ובייחוד עניינים ברומה של תרבות .  ייתכן שמי שהחליט לפסול את אבנר הולצמן ואריאל הירשפלד לא שמע מעולם על שניהם ,  ועשה מה שעשה מטעמים שיוכלו לפרנס רומן ביורוקרטי עגום במיוחד  אולי משום שהירשפלד כתב מאמר על שימושו של ביבי בשיר של ביאליק ,  ואולי משום שהולצמן כתב גם הוא על ביאליק ,  ואולי משום ש"ביאליק "  נשמע לאותה ישות מסתורית כישות שמאלנית קיצונית ,  שיש למגרה .  אלא שגם אם היתה זו החלטה שרירותית ,  שהתקבלה אגב ליקוק גלידה ממלכתית או לגימה מן הוויסקי הממלכתי ,  וגם אם היתה זו החלטה מדעת ,  תוצאתה אחת  פרס ישראל נפגע אנושות .  
אנו נוטים לחשוב שמוסד דוגמת פרס ישראל מכבד אמנים ,  יוצרים וחוקרים ישראלים .  למען האמת ,  מוסד מעין זה מכבד בראש ובראשונה את המדינה שמעניקה את הפרס .  היוצרים עצמם אינם זקוקים לכבוד הזה .  הצייר יוסל ברגנר ,  חתן פרס ישראל לאמנות ,  סיפר פעם שתעודת פרס ישראל של חברו הטוב ,  המחזאי נסים אלוני ,  חזרה עם המטפלת האישית שלו לפיליפינים . " כשתרבות נגמרת ",  אמר ברגנר , " נשאר פולקלור ".   עם מה נשארנו אנחנו ?  עם  " פולקלור "  היד הנעלמה ;  מין מטאטא מוזר ,  מטופש ,  שמתעקש להסיט מדרך הטמטום הראשית את כל קולות הרקע ,  שמפריעים לו לנהל את שגרת יומו הסהרורית .  ונניח שהתרבות אינה חשובה ,  ושממילא לא נשאר כאן דבר זולת  " פולקלור ".  גם במקרה כזה ,  אם כך מתנהל מינוי שופטים לפרס החשוב בישראל ,  די מפחיד לחשוב מה מתרחש מאחורי הקלעים בנוגע לכל ענייני המדינה האחרים .  

כשתרבות נגמרת ,  נשאר פולקלור
דומה שאיש אינו יודע לומר מדוע הכתימו פקידים עלומים מוסד שאמור להציג לעין כל את פניה היפות של ישראל .  ייתכן שזו הוכחה לכך שהספרות עדיין חשובה מספיק ,  במובן זה שמשהו בה מאיים על השלטון .  ד"ר אורי הולנדר על סערת פרס ישראל

