נתניהו ,  לרב עובדיה היית אומר ללבוש ג'ינס ? 
איזו בורות והתנשאות הפגין ראש הממשלה ,  כשהציע לאיראנים  " חופש "  בסגנון פרסומת של קוקה קולה .  יובל בן עמי סבור שחופש אמיתי הוא דווקא החופש שמפגין רב שבוחר ללבוש אדרת
בראיון שהעניק החודש ל-BBC בפרסית ,  טען ראש ממשלתנו בנימין נתניהו כי אילו היו האיראנים חופשיים ,  היו לובשים ג'ינס ומאזינים למוזיקה מערבית .  מעניין שההערה - שכבר נענתה במחאה נרחבת מצד צעירי איראן - בוטאה דווקא ימים ספורים לפני שהלך לעולמו הרב עובדיה יוסף ,  אדם שלא לבש ג'ינס מימיו ולא נודע בחיבתו לרוקנרול ,  אבל דווקא כן היה דמות משמעותית בתרבות ישראל וביטא חופש עבור מאות אלפים .
 נתניהו ,  כמובן ,  הפגין בורות מזעזעת כשהניח שאיראנים אינם לובשים ג'ינס .  די לצפות בסרט איראני אחד כדי להבין שהג'ינס הוא פריט לבוש סטנדרטי בטהראן ,  ולא מן הנמנע שבפסקול שלו יתנגנו גם רוק וגם רגאיי .  אבל הבעיה אינה בבורות .  הבעיה היא בהתנשאות .  ביבי מאמץ את נקודת המבט האימפריאליסטית לפיה  " החופש "  משמעו ויתור על תרבותך ואימוץ המדים האחידים וההתנהגות האחידה של הגלובליזציה ,  מייד אין USA .  נהיה חופשיים רק כשנהיה משועבדים לתרבות הצריכה ולדפוסיה ,  נהיה חופשיים רק על פי דרכו .  הוא ,  השליט הנשגב ,  יגדיר לנו ולעולם מהו החופש .  
בינתיים לעגו חילונים אדוקים לרב עובדיה יוסף על  " שמלתו ".  הרי לו היה חופשי ,  ודאי היה לובש ג'ינס ,  או לפחות מכנסיים שחורים של חרדי מן המניין .  היש חופש מרהיב מזה ?  כמה אירוניה .  הרי אדרתו של הרב יוסף הייתה ביטוי אותנטי של חופש .  הוא לבש אותה מבחירה ,  מתנכר ללבוש החרדי הליטאי שלבש בצעירותו ;  מצהיר הצהרת מחאה בזכות הזהות היהודית המזרח-תיכונית ,  ובזכות האחיזה בשורשים שאותם ניסה הזרם המרכזי האשכנזי לבטל  ( חופש זה חולצת צווארון של קיבוצניק מפ"איניק עם כפתור אחד פתוח ,  לא שניים !  זה לא חופש !  )  .  הרב עובדיה יוסף ויתר הן על הג'ינס של החילוניות והן על החליפות החרדיות .  זה חופש ,  יא ביבי .  תפקח את העיניים .  
עבורי ,  כיהודי חילוני ,  הרב יוסף ז"ל לא מבטא שחרור .  די להביט בשחור ובלבן של קהל האבלים בהלווייתו כדי להבין מדוע .  הוא אמנם פטר נשים נשואות מההכרח לגרוב גרביים ,  אבל ההולכים בדרכו נוטים לדבוק במשמעת לבוש שמרנית וקפדנית ,  ובסופו של דבר מגבילים מאוד את זכות הבחירה של הבריות ,  וביחוד של נשים ,  באשר ללבוש .  סביבי נשמעים קולות המציגים אותו כמי שמיתן ביעילות כמה וכמה מסורות כופתות ,  במיטב מסורת בית הלל של הפוסקים הספרדים .  כל זה ייתכן מאוד .  אני לא נמנה על הציבור שחווה את הרב יוסף כגיבור משחרר .  אין לי היכרות עם היבט זה של מנהיגותו מיד ראשונה .  אבל הוא עצמו ,  על כל פנים ,  היה חופשי ,  חופשי על אמת ,  בסתירה מוחלטת למודל החופש של נתניהו ,  שלקוח מתוך פרסומת לקוקה קולה .  
נתניהו משחק איתנו משחקי מחשבה מסואבים .  הוא מושל על מדינה שרבים מתושביה ,  אזרחים וכבושים ,  לא היו מעלים על דעתם ללבוש ג'ינס ,  החל מכפריות פלסטיניות בשמלות רקומות וכלה בהיפסטרים תל אביביים שיש להם רק קורדרוי בארון .  הוא מופקד על ציבורים עצומים שאין להם עניין במוזיקה מערבית - בין היתר הציבור המזרחי ,  שנאבק במשך עשורים להשיג הכרה בסגנונות המוזיקה האהובים עליו .  הוא מגביל את זכויות הפרט שלנו ,  מרסק את הדמוקרטיה ,  שעיקרה שימור עקרונות החופש ,  והוא מטיף ,  לאחרים ,  באוזנינו ,  איך אמורים להיות חופשיים :  ג'ינס ומוזיקה מערבית .
 ביבי בוודאי לא באמת חושב שאין לאיראנים ג'ינס בארון .  ההערה לא הייתה אמורה להיות  " נכונה ".  היא יועדה לישראלים ,  במטרה לקבע את הדעות הקדומות שלנו על איראן ,  וגם על עצמנו ,  ולהעמיק את שעבוד מחשבותינו :  להצר ביעילות את התפיסה של מה אסור ומותר לנו ללבוש ,  מה אסור ומותר לנו לחשוב .  כי כך מכבים חופש של הדעת :  בשקר ובתעתוע .
 יובל בן עמי הוא סופר ועיתונאי
לכל הטורים של יובל בן עמי בוואלה ! 
מות הרב עובדיה - עוד טורים:גם בלי הרב עובדיה ,  ש"ס תשמור על כוחה / פרופ' יואב פלדתודה לך מרן ,  בשם העדה האתיופית / ח"כ פנינה תמנו-שטההרב עובדיה של החילונים / אמנון הררי ואבנר בורוכובחגיגה של הדרת נשים / הילה קובו
מעוניינים לפרסם מאמר במדור הדעות ?  כתבו לנו למייל op-ed@walla.net.il 

נתניהו ,  לרב עובדיה היית אומר ללבוש ג'ינס ? 
איזו בורות והתנשאות הפגין ראש הממשלה ,  כשהציע לאיראנים  " חופש "  בסגנון פרסומת של קוקה קולה .  יובל בן עמי סבור שחופש אמיתי הוא דווקא החופש שמפגין רב שבוחר ללבוש אדרת

