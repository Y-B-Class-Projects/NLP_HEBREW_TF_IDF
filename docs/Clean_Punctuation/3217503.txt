מסדר כנפיים :  הליכוד הבין שיש חיים אחרי נתניהו
האוטובוס אותו אוטובוס ,  גם אם יש נוסע חדש או שניים ,  ותזוזה מסוימת בין הספסלים ,  אבל הבשורה מגיעה דווקא משערי הקזינו המפלגתי ,  שבו איבד ראש הממשלה את כל האסימונים
מהמרים כאלה אוהב שלדון אדלסון ;  הוא מתפרנס מתחושתם שפיצחו את השיטה ויצליחו להכות את הבית .  בנימין נתניהו נכנס לקזינו ליכוד ,  שם נגד גדעון סער את כל האסימונים שלו - כולל האחד שהניח על דוד שרן ,  שהתמודד מול המקורבת לסער מיכל שיר ,  כי נתניהו לא אוהב שמזמרים .  הליכוד הוא הבית ולנתניהו אין כוחות-על ותבונה עודפת .
 כנופיית הארבעה של נפגעי נתניהו - בנוסף לסער ,  גם ישראל כץ ,  יולי אדלשטיין וגלעד ארדן - נמצאת ברשימה מתחתיו לא כמו רשת ביטחון ,  אלא כרשת הסוואה המתוחה מעל בור עמוק ,  בהמתנה לנפילתו .  הם מתחרים בינם לבינם ,  כמובן ,  אבל טינתם לנתניהו גואה .  סער בא אחרי אדלשטיין כמו שאוגוסט בא אחרי יולי ,  אבל לנתניהו זה תשעה באב .
 עכשיו ,  מול סער ,  מוכן נתניהו להשלים גם עם התחזקות של כץ - אולי הוא מאמין שבמורד המדרון יתמרן להיפך ,  ושמא אין לו שום תוכנית והוא סתם מפרפר נואשות .  מאוחר מדי .  אילו התפטר במרוצת הכנסת היוצאת ,  בעסקה עם היועץ המשפטי לממשלה ,  היה נתניהו מעביר בפועל את הסמכויות לכץ .  עכשיו הוא עוד עלול למצוא עצמו בחפיפה עם סער ,  לקראת החיבוק המחויך של סער עם הנשיא ריבלין .  לנוכח תרחיש בלהות כזה יעדיף נתניהו להעביר את המפתחות לבני גנץ ,  ושרה - לרויטל .  רק לא לגאולה .
 בחירות 2019 - סיקור מיוחד בוואלה !  NEWSקרב הכפשות וטעויות מביכות :  בוקר קשה לגנץגדעון סער מרוצה : " ההישג הפוליטי הגדול ביותר שלי "  
אהוד ברק נהג לטעון שדימוי של חולשה בזירה הפנימית מתורגם אצל האויב לפיחות בכוחו של ראש הממשלה .  ברק נימק בכך את חשיבות הכנעת ש"ס בפרשת הסעת המשחן .  חאפז אסד ישב בדמשק ובחן את תפקודו של ברק ,  כמפתח להקשחה או להגמשה בעמדת סוריה במיקוח .  כצרכן ותיק של דיווחי סוכנים ותמלילי האזנות ,  יתכן שראש אמ"ן לשעבר ברק ביסס את התובנה על מציאות מזרח-תיכונית .
 אם כך ,  ברור כיום לסי-איי-אי ול"מוחבראת "  למיניו שהכוח מתנדף מנתניהו .  הוא נכשל במאמציו לקבוע מי לא יהיה בצמרת מפלגתו .  ראש חלש כזה ייצא להפציץ באיראן ,  לכבוש את עזה או לפנות התנחלויות לפי מתווה תוכניתו האגדית של דונלד טראמפ ? 
הרכב רשימת הליכוד הוא סיפור פנימי של המפלגה ,  בכותרת  " יש חיים אחרי ביבי ":  לאו דווקא נתניהו .  בליכוד ,  תנועה שמחציתה  ( חירות )  שהשתלטה על המחצית השנייה נולדה מתוך מחתרת ,  מדכאים מרידות - מנחם בגין התגבר על שמואל תמיר ואחר כך על עזר ויצמן ,  יצחק שמיר הדף הסתערויות של אריאל שרון ודוד לוי ,  שרון בלם את נתניהו - אבל לא מפתחים תלות סופנית במנהיג ,  עד כדי חורבן הבית .  אם בגין אינו יכול יותר ,  נשלף שמיר .  בפרוש שמיר ,  צץ נתניהו ,  וכשהוא מתפטר ,  שרון זמין .  
נתניהו הפסיד לברק ,  לשרון ,  לאהוד אולמרט ועמיר פרץ בבחירות 2006 ולציפי לבני בהתמודדות על קולות הבוחרים ,  להבדיל מבריתות העסקנים ,  בבחירות 2009 .  באקדח של כל מפלגה אין רק קליע אחד .  יש שם מחסנית .  זה אמור להיות נכון תמיד ,  ובמיוחד אוי לליכוד אם יילך לבחירות כשהכול תלוי בגורלו האישי של נתניהו ,  ואפילו ישרוד את ההודעה על כתב האישום שלו - בגחמותיו נגד עמיתיו להנהגה .  כרגע לא סביר שישרוד .  בוחרי הליכוד חושבים שהוא משקר ,  במזימה שהוא מייחס לסער ,  בהסתמכו על מקורות עלומים .  לא מאמינים לו .  הוא נמצא בצומת דרך פלא ודרך כלא ,  בלי קסמים בארגז ועם הפנים למעשיהו .  
זה סיפור פנימי ,  בעיקרו ,  כי הסיפור החיצוני אחר .  במבט מבחוץ ,  אין שם דם חדש  ( עריקת יואב גלנט ממשה כחלון ,  שנהג תמיד כראש מפלגת לוויין של הליכוד ,  אינה בשורה מהפכנית )  אלא רק דם רע .  חשוב עוד יותר :  זאת אינה  " נבחרת ".  מגוחך להדביק תואר זה לקבוצה כושלת ,  שדירדרה את מדינת ישראל למצבה הנוכחי .  האוטובוס אותו אוטובוס ,  גם אם יש תזוזה מסוימת בין הספסלים .  ההרכב הקודם שוכפל בשינויים מזעריים .  סער לא הגיע מהבנק העולמי ,  רק חזר מחל"ת .  אפרוח בר מוח ,  אורן בן יחיאל חזן ,  יעבור מהכנסת לאח הגדול או להישרדות .  על מה השמחה ?  איזו  " חגיגה "?  מה תעשה רשימת הדוידק'ה - אבא של דויד ,  דודי אמסלם ודויד ביטן - שהליכוד לא עשה ב-10 השנים הקודמות ?  נתניהו עצמו הביע בה אי-אמון ,  כשהעניק את תיקי הביטחון ,  החוץ והאוצר לעצמו או לראשי מפלגות אחרות ,  רק לא לבכירי הליכוד .  
עשור רצוף בשלטון גורם מטבעו להסתאבות .  כך ,  גם אם בראש המדינה עומד צדיק שהוא נזיר שהוא קדוש .  הרענון מתחייב ;  לכן נכלל בחוק הבחירה הישירה ,  בין בחירות 1996 ל-2001 ,  סעיף שהגביל את הכהונה הרצופה לשבע שנים וחצי .  בפועל ,  זה גם משך כהונתם המירבית של כל קודמי נתניהו ,  מבן-גוריון  ( עד להפוגת שדה בוקר ושוב לאחריה )  ועד בגין ושמיר וכל השאר .  לליכוד ,  לאחר שנות נתניהו וסרחון השחיתות ,  לא נשארה סחורה פוליטית למכירה .  עמרי שרון אהב להתקיל מכרים ,  בשכונת מגוריו ,  באתגר שגלגולו העכשווי מתקרא  " הליכודניקים החדשים ".  רוצה להשפיע ,  אמר-שאל שרון ?  התפקד לליכוד .  אם להביא רעיון זה אל קצהו ההגיוני ,  על אחמד טיבי ושות' לזנוח את מפלגותיהם ולנהור בהמוניהם לליכוד ,  כדי לשנות אותו מתוך המעי הגס שלו .  ואולי לא רק הם ,  אלא גם הסודנים המבהילים כל כך את מירי רגב .  ז'בוטינסקי היה מברך על כך ,  ברוח התלת-קיום בין  " בן ערב ,  בן נצרת ובני ". 
הסטירה המהדהדת שנתניהו החטיף לעצמו בסער רב וביגון קודר ,  מצטרפת למשק כנפי מנדלבליט .  אם יש לליכוד מין רב-נגד טאיטו ,  האחראי לטקסי הפרישה וההחלפה ,  זה הרגע לאוורר אותו ולהורות לו להכין את המסדר .  
 ( עדכון ראשון 13:54 )  

מסדר כנפיים :  הליכוד הבין שיש חיים אחרי נתניהו
האוטובוס אותו אוטובוס ,  גם אם יש נוסע חדש או שניים ,  ותזוזה מסוימת בין הספסלים ,  אבל הבשורה מגיעה דווקא משערי הקזינו המפלגתי ,  שבו איבד ראש הממשלה את כל האסימונים

