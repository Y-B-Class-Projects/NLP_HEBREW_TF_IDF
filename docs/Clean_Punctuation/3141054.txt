הימור מופקר על גורל ישראל :  הסדין האדום של איזנקוט מול סחרור המלחמה של נתניהו
על אפו וחמתו ורעייתו של הרמטכ"ל :  תרופת הנגד ליוזמות ההרפקתניות של שר הביטחון ,  לתחבולות האיראניות של ראש הממשלה ולשחיתות ששוטפת אותנו נעוצה בהחלטה פשוטה אחת
רב-אלוף גדי איזנקוט אמור לסיים ביום האחרון של 2018 ארבע שנות כהונה  ( פחות חודש וחצי שקיצץ לעצמו ,  כדי להתיישר עם השנה האזרחית )  כרמטכ"ל .  הוא בן כמעט 58 .  הגיעה העת להעביר את השרביט לצעירים ,  יחסית ,  בני 56 או 54 .  החלטה על זהות יורשו אמורה להתקבל בתוך חודשים מעטים ,  לא יאוחר מראש השנה .  נחוצה תקופה סבירה לחפיפה ,  בין הרמטכ"ל היוצא והנכנס ,  ואם הנכנס הוא סגנו המכהן של הרמטכ"ל הנוכחי ,  גם בינו לבין הסגן הבא ,  שיתמנה בתיאום איתו .  
זאת אינה יכולה להיות תקופה קצרה מדי ,  להעברה מסודרת של המשרה ,  כי שום תפקיד קודם של אלוף - או צירוף של תפקידים - אינו נותן הכנה מספקת לעוצמת הסמכויות ,  האילוצים והחשיפה של רמטכ"ל ;  וגם לא ארוכה מדי ,  למניעת אי-ודאות ,  חיכוכים ותסיסה בין השמשות .  עדיין טריים הזכרונות המרים של 2010 ,  כשההתמודדות בין האלופים איזנקוט ,  יואב גלנט ובני גנץ - ולמעשה בין שר הביטחון אהוד ברק לבין הרמטכ"ל גבי אשכנזי - הרעילה את הצבא .  

לכאורה ,  הכל מתקדם כסדרו לקראת הודעה על משיחת סגן הרמטכ"ל אביב כוכבי לרמטכ"ל ,  אף שמרחפת עדיין מועמדותו של הסגן הקודם יאיר גולן - עוד לפני שבע שנים חזה איזנקוט התמודדות בין גולן לכוכבי - ולמרות שמקורבי איזנקוט ,  המפעילים מאמץ מגושם להציב כמועמד גם את ראש אגף המבצעים ניצן אלון ,  משדרים בכך אי-נחת מכוכבי .  זאת טעות אופטית :  מה שקורה במרס אינו מלמד בהכרח על מה שיקרה בספטמבר .
 איזנקוט שולט בצבא ללא עוררין .  הוא מינה את כל האלופים החשובים - בזרועות ,  בפיקודים ובאגפים - ואת מפקדי האוגדות וקציני-המפתח במטכ"ל .  אביגדור ליברמן אינו מפריע לו .  זאת אכן בשורה טובה :  השפעת שר הביטחון מ"ישראל ביתנו "  אינה שלילית ,  רק אפסית .  איזנקוט הוא גם המצפן המקצועי של הקבינט .  השרים המתונים בו ,  יחסית ,  מנווטים לרוב את הצבעותיהם לפי התובנות וההמלצות שהרמטכ"ל מביא לשולחנם .  צינה נודפת כלפיו רק מכיוונו של גלנט ,  הרמטכ"ל שלא היה ,  לאחר שזמן-מה שרר ביניהם שלום בית .
 המדיניות הישראלית חותרת להמשך המצב הקיים ,  שלא ייגמר לעולם .  היא משלה עצמה שתוכל לנצח ללכת לשום מקום .  לשו"ם - לא שלום ולא מלחמה .  שני הקצוות יקרים מדי .  השלום יחייב פינוי מתנחלים והמלחמה תגבה חיי חיילים .  הנחמה היחידה :  לא יהיו ביניהם חרדים המסרבים להתגייס .  
השלווה מופרת רק מכיוון אחד :  איראן .  זהו הגביע הקדוש של בנימין נתניהו ,  והוא יביא אותו בכל מחיר .  את המחיר ,  כרגיל ,  ישלמו אחרים .
 איראן ,  בערמומיותה האופיינית ,  מצייתת לחלקה בהסכם הגרעין ומונעת מנתניהו עילה לתקוף את מתקניה הנמצאים בפיקוח בינלאומי .  כתחליף ,  שואף נתניהו לתקוף את איראן בגלל מאחזיה בסוריה .  ההתנגדות להתחפרות האיראנית בסוריה נהנית מהסכמה רחבה בצמרת המדינית והביטחונית ,  אבל על המסקנות המעשיות שראוי לגזור ממנה נטושה מחלוקת חריפה .  כנגד נתניהו ולחצו לתקוף את איראן עצמה עומדים שרים וראשי המערכת הביטחונית הסבורים שיש להסתפק בפעילות נגד השלוחות הקדמיות של איראן בסוריה ,  באות-כוחה שם ,  כאשר הן מבצעות מהלכים עוינים לישראל .  האסכולה הראשונה אומרת שתגובה נכונה לחתול שורט היא מכה לחתול .  האסכולה השנייה מציעה להסתפק בגזיזת ציפורני החתול .  איזנקוט הוא העוגן היציב של המתונים .  

בלי הזדהות של הרמטכ"ל עם יוזמת מלחמה אין סיכוי ממשי לקדם אותה .  אין די בתמיכה של מפקד חיל האוויר או אלוף הפיקוד שבחזיתו תתנהל המלחמה .  הממשלות הרי יורשות לעתים רמטכ"ל המחזיק בהשקפת עולם הקרובה יותר לזו של ממשלה קודמת ,  בעיקר אם היא מינתה אותו ,  ורב הפיתוי לעקוף אותו בהידברות עם דרגים צבאיים נמוכים יותר .  איזנקוט ,  בלי לערער על כפיפות הצבא לדרג המדיני ,  חיזק את חוליית הרמטכ"ל בשרשרת הפיקוד .  מה שהתחיל כראש המטה של שר הביטחון  ( ורק במקום משני ,  ראש הממשלה )  דוד בן-גוריון הוא עתה בעליל מפקד הצבא .  לולא הטרחה והחשש משבירת המסורת ,  היה נמצא לו תואר הולם יותר ,  כגון המפק"ץ - מפקד צה"ל .
 אחת העילות המדומות לסכסוך של ברק עם אשכנזי עסקה במשולש ממשלה-שר ביטחון-רמטכ"ל .  ברק שאף להגדיל את כוחה של הצלע האמצעית על חשבון שתי האחרות וביקש לחזור בו מחתימתו על אישור הוראת פיקוד עליון שביצרה את מעמד הרמטכ"ל .  המחלוקת התפוגגה עוד בתקופת גנץ .  איזנקוט ,  במהדורה המעודכנת של אסטרטגיית צה"ל ,  שהוצגה לממשלה וזכתה לברכתה האילמת ,  מיסד את כוחו של הרמטכ"ל מול הפיקודים ,  הזרועות והממשלה  ( ראשי האגפים במטכ"ל הם ממילא קציני מטה שלו )  .
 למונחים יש משמעות .  לצבא הגרמני אין מפקד ,  אלא מפקח-כללי .  לזרועות הצבא האמריקאי יש ראשי-מטות ,  לא מפקדים ;  יו"ר ראשי המטות המשולבים הוא היועץ הראשי של הנשיא ושר ההגנה אך לא דרג פיקודי ;  ומפקדי הזירות כפופים במישרין לדרג המדיני .  תחת הכותרת התמימה  " תפיסת הפיקוד והשליטה וארגון צה"ל ללחימה "  קבע איזנקוט כי  " המפקדה הכללית "  - מונח המשקף את סמכות הפיקוד שלה ,  להבדיל מהמטה של המצביא המדיני  ( בן-גוריון )  ,  המטכ"ל  - " היא המפקדה העליונה בצה"ל וכוללת את הרמטכ"ל ואת המטה הכללי ". 
המפקדה הכללית היא  " המפקדה האסטרטגית הרב-זרועית היחידה של צה"ל ",  ממשיך איזנקוט ,  בדגש על  " היחידה ".  ייעודה : " לפקד על הפעלת כוחות צה"ל בכל זירות המלחמה ועל בניין הכוח ;  לשלוט בהם ;  לתאם ולסנכרן בין כל המאמצים המופעלים על ידי המפקדות הראשיות להפעלת הכוח בכל זירות המלחמה ;  היא גם המפקדה העליונה להפעלת כוחות היבשה ;  בידיה נתונים רוב המשאבים המבצעיים והיא מקצה אותם למפקדות הראשיות למילוי משימותיהן ,  לפי סדר העדיפויות שקובע הרמטכ"ל ". 
וכדי להסיר ספק ,  שמא במערכה נגד חיזבאללה אלוף פיקוד הצפון הוא רמטכ"ל-זוטא ,  או שבפועל כך גם מפקד חיל האוויר בהפצצת איראן ,  מבהיר איזנקוט כי התפקידים שלעיל של המפקדה הכללית  " אינם ניתנים לביזור או להעברה למפקדות "  הזרועות והפיקודים וכי  " המפקד על המערכות בצה"ל הוא הרמטכ"ל ,  מפני שהוא הנמצא בקשר קבוע עם הדרג המדיני ומתרגם את הנחיותיו לפקודות צבאיות ,  ובידיו מופקדים רוב המשאבים של צה"ל .  לכן הוא הקובע את הגיונן של המערכות בזירת המלחמה ,  מתוך ראייה שלמה של מטרות הפעולה של צה"ל ודרישות הדרג המדיני ,  ואת הפעלת הכוח בזירות המבצעים ואת המאמצים שיפעילו בהן המפקדות הראשיות ויחסי הגומלין ביניהן ".  כלומר ,  אם מתלקחת מלחמה בחזית הסורית  ( נגד כוחות המשטר ,  איראן או חיזבאללה )  ,  בלבנון ובעזה ,  הרמטכ"ל יחליט מה ,  כמה ומתי להקצות לאיזו גיזרה ,  כי המבצעים  " מוגבלים בזמן וממוקדים להישג מוגדר ".  

בהיעדר מלחמות או אף מערכות גדולות ,  התמקד איזנקוט עד כה בבניין הכוח ,  התוכנית הרב-שנתית  " גדעון "  שהצליח להסיע במסילתה ,  ובמערכה שבין המלחמות ,  המב"ם  ( "מבצעים ללא מטרה ",  בהערתו העוקצנית של קצין בכיר ומסויג )  .  מבקרי המב"ם טוענים שזהו רק שם מיופייף ללחם-חוקו של הצבא מראשיתו וגלגול עכשווי לפעולות הגמול של שנות ה-50' ומלחמת ההתשה של 1969-70 .  אלא שפעולות הגמול של הרמטכ"ל משה דיין נועדו לדרדר את ישראל ומצרים למלחמה ,  וההתשה של שר הביטחון דיין והרמטכ"ל חיים בר-לב הקיזה דם ללא תכלית ,  כי סיומה  ( בהתערבות רוסית-אמריקאית )  לא שימש למניעה מדינית של המלחמה הבאה ,  ב-1973 .  לא כך הצלחת המב"ם ,  עד כה ,  לפגוע בהתעצמות אויבים בלי להסלים למלחמה .
 בתקופה רגילה ,  מותר היה לנוע ברבע האחרון לכהונת הרמטכ"ל במהירות שיוט ,  אף לא נדיר שבשבועות האחרונים של רמטכ"ל שיורשו כבר נקבע נקלע צה"ל לאירועים מרכזיים  ( מבצע ליטני/מוטה גור ,  מלחמת עיראק/דן שומרון , " חומת מגן "/ שאול מופז )  ,  ואין כל ערובה לכך שהתנגשות מקומית לא תגבר על ההגיון המרסן ותבעיר גזרה אחת או יותר .
 אך הימים רחוקים מלהיות רגילים .  בראש ממשלת ישראל עומד חשוד בפלילים ,  פעמיים ,  בקרוב כנראה גם בשלישית ,  מומלץ משטרה לכתב אישום בשוחד .  אילו דובר במפקד בכיר ,  בודאי ברמטכ"ל ,  הוא לא היה נשאר בתפקידו במצב כזה למעלה מדקה ;  ואילו אמ"ן נדרש להעריך את תפקודו של שליט אויב הנמצא במצוקה כזו ,  מובטח שהמחוג אצלו היה קרוב לאזעקה יותר מאשר להרגעה .
 זה מצב מטורף ,  של דרג עליון מושחת בעליל ,  שאין לסמוך עליו בעניינים של חיים ומוות .  אם להוסיף להתנהגותו הגלויה של נתניהו ,  המשתלח במערכת אכיפת החוק ומצטייר כנואש בתשוקת ההישרדות שלו עד כדי אובדן כל עכבה ,  את הקיבעון האיראני שלו ,  מתקבל הימור מופקר על גורלה של ישראל .  אמנם אפשר בדוחק לייצר מעקף לצה"ל ולמב"ם ,  למשל באמצעות המוסד ,  אך בעת כזאת ,  הרמטכ"ל הוא מתרס חיוני לרוחב ציר התנועה אל התהום ,  מה גם שבאמ"ן ,  בפיקוד המרכז ובפיקוד הדרום זאת עונת בכורה לאלופים  .  

דיין היה הרמטכ"ל הראשון ,  והיחיד עד רבין ,  שכיהן בתפקידו ארבע שנים .  רפאל איתן ,  רפול ,  היה היחיד שכיהן חמש שנים ,  שבסופן הודח למעשה אם כי לא להלכה - ועדת כהן לחקירת הטבח בסברה ושתילה ציינה שהוא עומד בלאו הכי לסיים את תפקידו ,  לאחר חודשיים .  הבל השנה החמישית שאשכנזי כביכול רצה - עשן הסיגריות שלו סמיך יותר - הטריף את ברק .  מאז ,  כל אזכור של  " שנה חמישית "  הוא סדין אדום לפוליטיקאים  ( למרות שמחתם על שרמטכ"ל העומד להשתחרר ולהצטנן ימתין שנה נוספת )  ,  לאלופים ולקורבן המיועד עצמו .
 רעיון השנה החמישית לאיזנקוט צץ שלא על דעתו ועד לימים האחרונים ,  כשמודיעין השטח שלו הפתיע אותו בדיווח שנבע מפגישה אקראית ,  גם ללא ידיעתו .  הוא לא התבקש להגיב עליו ,  מתוך ציפיה לשלילה חד-משמעית ולתרעומת על שרבוב שמו ליוזמה לא-לו ,  שהתנערותו ממנה תיתקל כמקובל בספקנות .  לאיזנקוט ,  ארבע שנים הן די והותר .  הוא התמנה לשלוש והתעתד לפרוש בסופן בלא לנקוף זרת .  אחד מאלופי המילואים שהבחין בכך הזהיר ידיד בלשכת נתניהו שלא לצפות לשידול ארכה מצד איזנקוט .  מי שסירב להתמנות לרמטכ"ל לאחר ביטול מינויו של גלנט ,  בנימוק שנכון יותר לקדם לתפקיד סגן רמטכ"ל לשעבר - משה קפלינסקי ,  דן הראל ,  גנץ - המשיך להירתע מכל מהלך של העדפת תועלתו האישית על טובת המערכת ;  מה גם שלנוכח הפצרות במשפחתו לשים קץ לארבעה עשורים של שירות צבאי ,  ובסביבת עבודה פוליטית שאינה מתדלקת את חדוות היצירה ,  דומה שנוח לו יותר בחוץ מאשר בפנים .
 אלא שבראייה לאומית ,  ועם כל חשיבותו של ריענון מחזור הדם הצבאי ,  אין זה הזמן הנכון להחלפת רמטכ"ל .  נתניהו ,  בשלוש השנים האחרונות וביתר שאת בהעמיק הסתבכותו בפלילים ,  מסוחרר מעצמו .  הוא עלול לתחבל מלחמה בנימוק דומה לזה שהשמיע מנחם בגין ערב בחירות 1981 ,  כשהחליט על תקיפת הכור העיראקי .  בגין טען אז שהזדרז לפעול בטרם הפסדו המסתמן לשמעון פרס ,  משום התנגדותו העיקשת של פרס לתקיפה .  זו היתה ,  לשיטתו ,  ההזדמנות האחרונה למימוש אחריותו  ( השפעת התקיפה וההתרברבות בה על היפוך המגמה בבחירות היתה רק תוצאת לוואי משמחת ,  לפי קו זה )  .  אם נתניהו יעריך שהוא בדרכו הביתה ,  או לכלא ,  הרי תהיה זו חובתו ההיסטורית לפעול לפי מיטב הכרתו ולהכות באיראן .  זאת תהיה קריאת  " שמע ישראל "  והשכבת המדינה על רימון-יד ;  הריצה שלו על המסלול באנטבה .  שקיעת האלים ,  בדם ואש .  

בין שהבחירות לכנסת יוקדמו וממשלה חדשה תיכון רק בקיץ ובין שהתזזית הפוליטית תימשך במתכונת החודשים הללו ,  בגבור ודאות החלטת היועץ המשפטי לממשלה להודיע על כוונתו להעמיד את נתניהו לדין בכפוף לשימוע ,  לא תהיה סמכות מוסרית להרכב הנוכחי של הדרג המדיני - לא לנתניהו ולא לליברמן - לחולל מלחמה או למנות רמטכ"ל .
 רבים ממינויי נתניהו ,  כולל בתחום הביטחוני ,  נגועים במניעים זרים ובחנפנות של מועמדים לרעייתו .  כשיוסי כהן היה ראש המטה לביטחון לאומי ושאף להתמנות לראש המוסד הומצא תקן של נהג נוסף לראש המל"ל ,  כדי להשתיק נהג מפוטר שידע יותר מדי על מנהגי מיחזור הבקבוקים של שרה .  מינהלני המל"ל ניסו תחילה לתרץ את הכפלת מצבת הנהגים בעיסוקיו הקדחתניים של כהן ,  יומם ולילה ,  שבע יממות בשבוע ,  המתישים את נהגו היחיד ,  האומלל .  קודמו של כהן ,  האלוף יעקב עמידרור ,  שומר שבת ואיפשר לנהג לנוח ,  הוסבר במל"ל .  האמתלה לא המריאה ,  כי קודמו החילוני של עמידרור ,  עוזי ארד ,  עבד ממש ככהן והחליף במקרה הצורך ליד ההגה את הנהג העייף .  לבסוף חובר סיפור אחר :  פיזור לילי של החיילות המוצבות במל"ל .  הכל כדי לשאת חן בעיני מי שתמיכתה חיונית ,  והשאר יסופר בעדותו של ניר חפץ .
 השבוע ,  כשחפץ הפך ליד הנפץ של תיקי נתניהו ,  התברר שקובלנת שרי הליכוד על התנאים הקשים במעצרו לא היתה התגייסות סתמית למען חבר ומקורב - היא נבעה מחשש מוצדק שמא חפץ יישבר ויהיה לעד מדינה .  כך גם התרעומת שהביע גלעד ארדן על הפטור הכללי מעונש המוענק בתיקי נתניהו לעדי מדינה .  ארדן מיתמם :  המשטרה והפרקליטות חשבו נכון ,  סוף סוף .  בין הפוליטיקאי הבכיר ,  ראש הכנופיה ,  לבין מקורביו וזוטריו הפושעים איתו מתקיים מאזן אימה .  לא כדאי להם להסגיר אותו ,  כי ייפלו איתו .  אבל אם הכללים משתנים והם יכולים להפליל אותו ולחמוק מעונש ,  יש סיכוי להרתעת הראשים הבאים .
 לא פחות ממעורבות נתניהו ומשפחתו במינויים ,  מעוררת חלחלה המחשבה על ליברמן כממליץ לממשלה על הרמטכ"ל הבא .  לכבוד יום האישה ,  תעלה ותבוא הוונדר-וומן של ליברמן ,  הקפריסאית דניאלה מוריצי ,  שנמלכה בדעתה לאחר שנה וחצי של השתהות היועץ המשפטי יהודה וינשטיין ושוב לא הייתה בטוחה בעדותה ,  מה שגרם לווינשטיין להתחרט על החלטתו להעמיד את ליברמן לדין והכשיר את הפקדת קודש הקודשים של תיק הביטחון בידיו .
 אם ליברמן לא יתפטר או יתחלף לפני כן ,  יהיה לרתיעתו מעימות עם איזנקוט תאריך תפוגה :  מועד מינוי הרמטכ"ל הבא .  אז ,  עם כל האהדה הציבורית לאיזנקוט ,  לא יהיה הדרג המדיני חייב להתחשב בהעדפותיו .  ליברמן ,  חוששים במטכ"ל ,  מסוגל - כמו ברק בעניין גלנט - לסטות מדרך המלך של ראיית סגנות הרמטכ"ל כתחנה הכרחית ולהביא כמועמדו אחד מאלופי הפיקודים בדרום ,  כגון איל זמיר או קודמו סמי תורג'מן .
 כדי למנות רמטכ"ל  ( או מפכ"ל )  חייבת הממשלה למנות תחילה את ועדת המינויים הבכירים ,  יורשת ועדת טירקל שהיתה ואינה עוד .  גם זה ,  במצב הנוכחי ,  פסול מוסרית - ממשלה שראשה חשוד בשחיתות פונה לשופט בדימוס של בית המישפט העליון ,  לשני פוליטיקאים בגימלאות שעודם מקורבים אליה ולנציב שירות המדינה שגם מינויו בעייתי ,  כדי שיאיישו ועדה שבפניה יובאו לאישור בכירי השירות הציבורי .  זהו שירשור של מהלכים פסולים ,  העלול להכתים את המתמנים ולא רק את הממנים .  להארכת תוקף מינוי בשנה נוספת אין צורך בהסכמת ועדה ;  די בהחלטה רגילה של הממשלה .
 על אפו וחמתו ורעייתו של איזנקוט ,  הפתרון המיטבי הוא לבקש ממנו להישאר בתפקידו שנה נוספת ,  עד שתיכון ממשלה אחרת ,  שללא קשר להרכבה הפוליטי תעמוד בראשה דמות נגועה פחות בשחיתות  ( עד שיוכח אחרת ;  הרשמת העדים טרם נפתחה )  .  עוצמתו של רמטכ"ל צה"ל ,  תמיד ועוד ביתר שאת בדגם שעיצב איזנקוט ,  רבה מכדי להפקיר את המינוי בידיים מסואבות .  

הימור מופקר על גורל ישראל :  הסדין האדום של איזנקוט מול סחרור המלחמה של נתניהו
על אפו וחמתו ורעייתו של הרמטכ"ל :  תרופת הנגד ליוזמות ההרפקתניות של שר הביטחון ,  לתחבולות האיראניות של ראש הממשלה ולשחיתות ששוטפת אותנו נעוצה בהחלטה פשוטה אחת

