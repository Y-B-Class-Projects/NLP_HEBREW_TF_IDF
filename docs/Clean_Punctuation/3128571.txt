התחיל בסער ,  נגמר בצער :  נתניהו החריף המשבר עם ירדן  עד שנאלץ להתנצל
ראש הממשלה לא לחץ על הדק האקדח של המאבטח בשגרירות ,  אבל ברברבנותו לכותרות חולפות ובגרירת ההתנצלות דרדר את ישראל לעימות חזיתי עם הממלכה .  תזמון ההודעה על הסדר ההתנצלות ,  או הבעת הצער ,  ערב הגעתו לאזור של סגן נשיא ארה"ב - אינו מקרי .  פרשנות
כל מו"ל ועורך ,  ובתחומים מסוימים של משלח היד העיתונאי כל כתב ,  מכיר את ההתנצחויות וההתנסחויות המלוות תביעות דיבה .  המאבק הכפול הוא על כבוד וכסף - האם וכמה ישולם לנפגע ואיך תנוסח נסיגת הפוגע מהמלל שחולל את התיק .  מוציא הדיבה ,  וגם איש ציבור המעליל על זולתו נכלל בקבוצה זו - ולא רק בצד המתלונן ,  מנסה לחמוק מהמונח המהדהד  " התנצלות ".  די לו ב"הבעת צער ".  אם יריבו נפגע ,  אין לו אלא להצטער על כך ,  כי מי מסוגל להתווכח עם תחושה .  לא שהוא מודה בגרימת הצער .  פשוט ,  מבחינה אנושית ,  חבל לו על השריטה בנפשו הרכה של מה-שמו .
 זאת גם המתכונת בדיפלומטיה .  מדינה נתפסת בקלקלתה .  היא נאלצת להתנצל ,  גם - ואולי בעיקר ,  בפני מדינה ידידותית ,  בניגוד לפתגם של  " סיפור אהבה "  המעניק לאוהבים פטור מבקשת סליחה .  אבל גאוותנות של פוליטיקאים החרדים לדימויים מבית מפתלת את הלשון ,  כדי שלא תישמע המילה המפורשת  " התנצלות ".  אני מתנצל ?  - אני ,  גיבור שכמותי ?  צר לי .
 בנימין נתניהו הוא המלאך של צר לי .  אחרי ההתנצלות בפני ירדן בפרשת ניסיון ההתנקשות הכושל בחאלד משעל ב-1997 ובפני טורקיה בעקבות משט ה"מרמרה "  ב-2010 ושוב בפני ירדן לאחר הריגת שופט במעבר הגבול ב-2014 הוא פותח את 2018 בהתנצלות בפני ירדן על אותה הריגת שופט - בתוספת הריגת שני ירדנים בידי המאבטח זיו מויאל ביולי אשתקד .  נתניהו לא לחץ על הדק האקדח של מויאל ,  אבל ברברבנותו להוטת הכותרות החולפות הוא החריף את המשבר לכדי עימות חזיתי .
 עוד בוואלה !  NEWS:כחלון עוקץ את לפיד :  שרי אוצר לפניי לא בנו אפילו דירה אחת"המורשת של איתי תישאר לעד ":  האב חארבעה שנרצח הובא למנוחותתיעוד :  חייל צה"ל נפצע באורח קל בניסיון פיגוע דריסה בבקעה 
ביטחון ירדן חשוב לישראל כמעט כמו ביטחון ישראל .  משטר עוין בעמאן  חמאסי או איראני - יקים לתחייה את החזית המזרחית .  ישראל ,  המתגאה בהיותה הדמוקרטיה היחידה באזור ,  אינה רוצה שהממלכה ההאשמית תצטרף לרשימה מכובדת ובלעדית זו .  המלך עבדאללה הראשון היה שותף חלקי של ישראל המוקמת ב-1948 ,  נכדו חוסיין הגדיל לעשות - אף שבחולשתו איבד את הגדה המערבית ואת מזרח ירושלים ,  צבאית ובהמשך גם מדינית - והנין ,  עבדאללה השני ,  מתמיד בקו המשפחתי של ברית שלום וביטחון עם ישראל וסלידה אישית מנתניהו .
 במהומות הר הבית בקיץ הייתה הדאגה העיקרית של המודיעין הישראלי לא להשפעה על הפלסטינים בירושלים ,  בגדה או בישראל ,  אלא למצבו של עבדאללה .  גרירת ההתנצלות על אירוע מויאל חצי שנה הייתה אווילית ועקרה לא פחות מהחגיגה המצולמת סביב מויאל .  עמד מאחוריה הגיון שאינו ניתן לפיענוח .  אולי מישהו השכיל להשקיע בביטקוין את תקציב הפיצויים למשפחות ההרוגים - ולצאת בזמן .
 כסף הוא בהחלט חלק חשוב בעניין ,  ולא רק כמקובל בסולחה מזרח-תיכונית האמורה לנתק את שרשרת נקמות הדם .  ישראל שילמה מיליונים גם למשפחות האמריקניות של חללי אוניית הביון  " ליברטי ",  שהופצצה בידי צה"ל ב-1967 .  זאת שיטת פצעת-פיצית ,  שילמת-השלמת .  אין מדינה המיטיבה להכיר בכך מישראל ,  שכלכלתה בעשוריה הראשונים ורווחת רבים מאזרחיה ניזונו משילומים מגרמניה .  נתניהו הוסיף לכך חידוש :  צלם ביולי ,  שלם בינואר .  אצלו ,  מה שמתחיל בסער נגמר בצער .  
ההודעה הרשמית על הסדר ההתנצלות ,  או הבעת הצער ,  או הסליחה ,  תלוי בשפה ובמטבע ,  תוזמנה לפרסום ערב הגעתו של סגן נשיא ארצות הברית ,  מייק פנס ,  למצרים ,  ירדן וישראל .  החולצה היחידה החסרה במלתחה של פנס היא זו המעוטרת בכתובת  " אני עם הטיפש ".  הוא המתמחה השפוי של דונלד טראמפ והיחיד בממשל החסין מפיטורים .  אין לו כל חשיבות או השפעה ,  אבל בבואו לאזור כבלדר של מסרי הרגעה ,  נדרשת אווירת פיוס בזירת ישראל-ירדן ,  אם לא ישראל-פלסטין .
 פנס ניצב לפני חודש וחצי מאחורי הנשיא ,  לבדו ,  למעט אשוח חג המולד ששתק כמוהו ,  כשטראמפ הכריז על הכרתו בירושלים כבירת ישראל ,  בלי לפרט לאיזה חלק מהעיר כוונתו .  אבל כשלאחר ההכרזה פוקד סגן הנשיא אתר במזרח העיר ,  הלא הוא הכותל המערבי ,  בהקשר דתי ופרטי  ( ופוליטי - בוחריו הם נוצרים אדוקים ואף משיחיים ,  תומכי ישראל ושיקוליהם עמם )  אך לא רשמי ,  הוא מאשרר בכך את המדיניות העקבית של כל קודמי טראמפ ,  שהתנגדו לסיפוח העיר המזרחית .  
מרוב הכרה נשיאותית עמומה בירושלים עדכן אמש משרד החוץ האמריקני את אזהרת המסע לישראל ,  לגדה המערבית ולעזה ,  תחת כותרת הקוראת ל"זהירות מוגברת ,  רמה 2 "  והמודה למעשה שהכרזת טראמפ הגבירה את הסיכון לחיי אזרחים אמריקנים .  הממשל ממליץ שלא לבקר בעזה ,  בגלל  " טרור ,  תסיסה אזרחית וסכסוך חמוש "  ולשקול מחדש ביקור בגדה מנימוקים דומים אך מתונים יותר בניסוחם - אפשרות ולא ודאות לאלימות בתסיסה האזרחית ולסכסוך חמוש  ( הטרור ודאי )  .  האלימות ,  מבהילים במחלקת המדינה כדי לגלגל את האחריות למסתכנים ,  עלולה להתלקח ללא התרעה גם בירושלים והטרור זומם להכות באתרי תיירות ,  במוקדי תחבורה ,  במרכזי קניות ובמתקני ממשלה .
 ירושלים ,  לפי ממשל טראמפ ,  היא עיר מפחידה . " התנגשויות אלימות והתקפות טרור התרחשו ברחבי העיר ,  כולל בעיר העתיקה ",  נטען . " פיגועים הרגו או פצעו עוברים ושבים ,  ביניהם אזרחים אמריקנים .  בתקופות תסיסה עלולה ממשלת ישראל להגביל את הגישה אל ובתוך חלקים מירושלים .  נדרשת רמה גבוהה של עירנות מצבית .  יש להיזהר תמיד ,  במיוחד במחסומים ובמקומות אחרים שכוחות ביטחון מקיימים בהם נוכחות משמעותית ,  ולהימנע מהפגנות ומהתקהלויות .  רצוי לשנן את מיקום המקלטים והמחסות מפני פצצות ".  
אשר לעובדי הממשל האמריקני ,  חלקים מירושלים מוכרזים לעתים כ"מחוץ לתחום "  להם .  תנועתם לעיר העתיקה מוגבלת משיקולי אבטחה .  בחודש הרמדאן נאסרים עליהם ביקורים פרטיים בעיר העתיקה .  אסור להם גם להשתמש באוטובוסים ולהתקרב לתחנות המרכזיות .  עליהם לנקוט באמצעים ביטחוניים מוגברים בהגיעם למרחק של 10 ק"מ מקו התיחום  ( לא  " הגבול ")  עם עזה ,  2.5 ק"מ מגבול לבנון ומרחק דומה מגבול מצרים בסיני  ( כביש 10 כולו וחלקים מכביש 12 )  וממזרח לכביש 98 בגולן .
 כלומר ,  טראמפ מצהיר או מצייץ ונשאר חי ומאובטח באוגדות של סוכני השירות החשאי ,  בירושלים כמו בוושינגטון .  כך גם פנס .  אבל פקידים ,  קצינים ואזרחים אמריקנים מוזהרים מפני הסכנות שמדיניות הממשל תורמת להגברתן .  
טראמפ הוא פחדן ,  שנבהל ואינו עומד לממש את הבטחתו להעתקת השגרירות מתל אביב לירושלים .  משמעות הדיווח על ייעוד אחד ממבני הקונסוליה לשיכון משרדם של השגריר דייוויד פרידמן וצוותו היא שהשגרירות ,  רובה אם לא כולה ,  תישאר ברחוב הירקון 71 .  גם גאון יציב כמו טראמפ - או במובן האחר של הביטוי במקורו האנגלי , " גאון האורווה "  - אינו מסוגל לכווץ את הבניין התל אביבי הנרחב אם גם המיושן לתוך אחיין ירושלמי קטן .  בשגרירות ,  שהקונגרס אסר לשפץ ,  באותו חוק מ-1995 שקרא למעבר לירושלים ,  200 אמריקנים וכמעט 800 עובדים מקומיים .  מי יעביר אלף איש מהמרכז לירושלים והיכן ישכן אותם ,  על נספחותם הצבאית ,  שלוחת ה-CIA ונציגות ה-FBI וגורמים הפועלים מול זרועות הביטחון של ישראל ,  שמפקדותיהן בתל אביב ובסביבתה - ואנשי סוכנות הסיוע ועוד ועוד .
 רק בעולמו של טראמפ קל לעבור מאזור חיוג 03 ל-02 .  לישראלים טבעי שהמטה הכללי של צה"ל ומשרד הביטחון והמוסד והשב"כ אינם נמצאים בבירה .  לרמטכ"ל אין בירושלים חדר משלו .  כשהוא נתקע בעיר בין דיונים ,  מעדיף שלא לבזבז את זמנו בנסיעות סרק וזקוק לגג ,  קירות ,  שולחן וכסא הוא מתארח בבית החייל וחולק שם משרד עם שר הביטחון ,  שכנו בקומה ה-14 בקריה .  היה יותר פשוט אילו טראמפ התנצל ,  הצטער או לפחות הצטדק ואמר ,  סליחה ,  טעיתי ,  לא כדאי לטלטל את המערכת .  לא הוא .  יתהפך העולם ,  וטראמפ לא יודה שנחפז מדי להתחייב בלי לשקול את ההוצאות ואת התוצאות .  

התחיל בסער ,  נגמר בצער :  נתניהו החריף המשבר עם ירדן  עד שנאלץ להתנצל
ראש הממשלה לא לחץ על הדק האקדח של המאבטח בשגרירות ,  אבל ברברבנותו לכותרות חולפות ובגרירת ההתנצלות דרדר את ישראל לעימות חזיתי עם הממלכה .  תזמון ההודעה על הסדר ההתנצלות ,  או הבעת הצער ,  ערב הגעתו לאזור של סגן נשיא ארה"ב - אינו מקרי .  פרשנות

