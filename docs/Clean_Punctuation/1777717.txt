הממשלה אישרה :  2,400 חרדים יגויסו השנה
23 שרים הצביעו בעד תוכנית נתניהו לגיוס החרדים .  עד שנת 2015 יגויסו 4,800 חרדים כל שנה ,  מחציתם לשירות לאומי .  קדימה :  נתניהו מכשיר את ההשתמטות תמורת הישרדות
 ( צילום :  גדעון צנטנר ,  עריכת וידאו :  יאיר דניאל ) 
הממשלה אישרה היום  ( ראשון )  את התוכנית לגיוס צעירים חרדים לצה"ל שהציע ראש הממשלה בנימין נתניהו .  בהצעה תמכו 23 שרים ,  השר אבישי ברוורמן התנגד והשרים בן אליעזר ומרידור נמנעו .  על פי הצעת ההחלטה ,  השנה יגויסו 2,400 חרדים ,  מחציתם לשירות צבאי ומחציתם לשירות אזרחי .  כל שנה מספר המגויסים יגדל עד שבשנת 2015 מספרם יגיע ל- 4,800 ,  מחציתם לשירות צבאי ומחציתם לשירות אזרחי .
 שר הביטחון ,  אהוד ברק ,  אמר במהלך הדיון כי  " זהו צעד נכון בכיוון הנכון בתחום השתתפות חרדים בנשיאת הנטל במסגרת שירות ביטחוני לאומי ואזרחי כללי ".  ברק הוסיף ואמר כי התכנית תשפר את הכנתם של חלק מהחרדים להשתלבות בשוק העבודה ותתרום לשינוי הדרגתי ביחס החברה החרדית לצה"ל ולמדינה .
 דובר קדימה מסר הבתגובה לאישור בממשלה כי  " נתניהו מכשיר השתמטות תמורת הישרדות .  מדובר בעבודה בעיניים ובמהלך ציני שכל תכליתו שקר הונאה והטעיית בג"ץ ".  בקדימה טוענים כי  " נתניהו סוחר במתגייסים לצבא והופך את שירותם הצבאי למטבע קואליציוני עובר לסוחר .  לראשונה בתולדות המדינה קם ראש ממשלה ומכשיר באופן פוליטי וחסר בושה את ההשתמטות הצבאית בחוק ,  תוך שהוא רומס את ערכיו של צה"ל כצבא העם ואת חשיבות השיוויון בנטל .  נתניהו שיטה בשריו אך לא יצליח לשטות בציבור ". 
מנכ"ל עמותת חדו"ש - לחופש דת ושוויון ,  הרב עו"ד אורי רגב אמר בתגובה להחלטה כי  " לא רפורמת גיוס אישרה הממשלה אלא רפורמת השתמטות .  לראשונה בתולדות המדינה האפליה בין דם לדם הופכת למדיניות ממשלתית רשמית .  במקום לאפשר לצבא לגייס את החרדים כמו שהוא כבר הוכיח שהוא יודע  ,  נותנים להם פטור גורף מגיל 22 ומבהירים כי מבחינת הקואליציה דמם של תלמידי הישיבה אדום יותר ". 
אמש תקפו חברים באופוזיציה בחריפות את התוכנית .  יו"ר הצוות לבחינת יישום  " חוק טל "  בוועדת החוץ והביטחון ,  ח"כ יוחנן פלסנר  ( קדימה )  ,  אמר כי  " נתניהו שוב מביא החלטה שתכליתה העיקרית היא יצירת מצג שווא בפני בג"ץ .  בניגוד לספינים שמופצים על ידי ראש הממשלה ,  מדובר במחטף שלא זכה לברכתם של היועצים המשפטיים של המשרדים הרלוונטיים ,  אשר קיים סימן שאלה ביחס לחוקיות ולחוקתיות של ההסדרים המוצעים בו .  בהצעתו ,  נתניהו מעדיף להעניק שורת הקלות בהענקת פטורים משירות צבאי לחרדים ,  אך נמנע מלקבוע יעדים ברורים לגיוס חרדים לשירות צבאי משמעותי ". 
לפני שלושה שבועות החליט ראש הממשלה לדחות את ההצבעה בנושא .  ביום שישי התגבשה ההצעה הסופית בעקבות פגישה שקיים נתניהו עם שר האוצר ,  יובל שטייניץ ,  ועם ראש אכ"א ,  האלוף אבי זמיר .
 
הממשלה אישרה :  2,400 חרדים יגויסו השנה
23 שרים הצביעו בעד תוכנית נתניהו לגיוס החרדים .  עד שנת 2015 יגויסו 4,800 חרדים כל שנה ,  מחציתם לשירות לאומי .  קדימה :  נתניהו מכשיר את ההשתמטות תמורת הישרדות

