החגיגה נגמרה ,  עכשיו מתחיל ההאנג אובר
עכשיו ,  לאחר תום החגיגות וההשתוללות לרגל כניסתה של ישראל ל-OECD ,  מירב ארלוזורוב מזכירה :  צירופנו לארגון אינו רק תואר כבוד ,  אלא קודם כל עבודה קשה
ראש הממשלה ,  בנימין נתניהו ,  חגג השבוע את קבלתה של ישראל לארגון המדינות המפותחות  ( OECD )  .  בנאום מלומד הציג נתניהו את משנתו הכלכלית ,  בדבר התנאים שאיפשרו לישראל להתקבל לארגון ,  והדגיש את ההצלחה של הפחתות המסים - מס הכנסה ומס חברות - בהאצת הצמיחה בישראל .  
אך אויה ,  המלצות OECD דווקא לא תומכות בהמשך הפחתות המסים שנתניהו כל כך מצדד בהן .  נהפוך הוא ,  הארגון הזהיר כבר בינואר כי יש לשקול בזהירות רבה הפחתות נוספות במס הכנסה או במס חברות ,  ובאופן קטגורי הארגון המליץ להפוך את העלאת המע"מ לרמה של 16.5% ,  העלאה שאמורה היתה להיות זמנית על רקע המשבר הכלכלי ,  להעלאה קבועה .  
חגיגת קבלתה של ישראל ל-OECD השתוללה השבוע במלוא עוזה - ועכשיו הגיע הזמן להתעורר לבוקר של האנג-אובר .  האנג-אובר לראש הממשלה ,  שחלק לא קטן מתוכניותיו הכלכליות אינן עולות בקנה אחד עם המלצות הארגון ,  והאנג-אובר לממשלה כולה ,  ששכחה שהקבלה ל-OECD אינה רק תואר כבוד ,  אלא היא קודם כל עבודה קשה .  
כבר שלוש שנים שממשלת ישראל מתמרקת לקראת היום שבו נתקבל ל-OECD .  לשם כך הוקמו עשרות צוותים משותפים למשרדי הממשלה השונים ,  כאשר כל צוות טיפל בנושא אחד שבו קיבלה ישראל הערות מוקדמות מהמנתחים הכלכליים של הארגון ,  והיא ידעה שכדי להתקבל לארגון היא תצטרך להגיע לפחות לרף מינימום באותם נושאים .  העבודה שעשו אותם צוותים משותפים היתה מספיק טובה כדי שהמומחים המקצועיים של OECD - עוד לפני השלב הפוליטי של אישור המדינות החברות בארגון - נתנו אור ירוק לקבלתה של ישראל לארגון .  בין השאר ,  שינתה ישראל את מיסוי האלכוהול שלה וערכה שינויים במסי הקנייה על רכב כדי לעמוד בדרישות הארגון .  
אפשר להשתבח בעבודה הטובה שעשו אותם צוותים משותפים ,  ולהתפלל שמשהו מתרבות העבודה המשותפת והנחרצת הזו יישאר אתנו ,  כי נזדקק לכך מאוד .  הסיבה היא שעם קבלתה של ישראל לארגון לא הסתיימה העבודה .  נהפוך הוא ,  כדי להישאר חברה בארגון ,  תצטרך ישראל להמשיך לפעול לצמצום הליקויים באותם תחומים שבהם היא עדיין מפגרת אחרי הסטנדרטים של הארגון - וזה אומר אינסוף עבודה קשה .
 דוגמאות ?  בבקשה .  ב-OECD לא יכלו שלא להבחין בחולשתה של ישראל בתחום החינוך .  על הציונים הנמוכים שתלמידי ישראל מוציאים במבחני ההשוואה הבינלאומיים אין צורך להרחיב .  לכן ממליץ OECD להעמיק את רפורמת אופק חדש ולהרחיבה גם לבתי הספר התיכוניים .  כדאי להזכיר בהקשר זה כי רק באחרונה נבחר יו"ר חדש-ישן לארגון המורים העל-יסודיים .  ליו"ר הזה קוראים רן ארז ,  והוא נבחר בזכות ההבטחה כי על גופתו המתה תורחב רפורמת אופק חדש לתיכונים .  
ב-OECD לא יכלו שלא להבחין גם בחולשה העמוקה במיוחד של מערכות החינוך במגזר החרדי ובקרב המיעוטים .  לכן המליצו בארגון על הגברת השוויון בחינוך של שני מגזרים אלו .  מה זה אומר ?  דברים קלילים כמו החלת חובת לימודי ליבה בחינוך החרדי ,  וכן הפסקת האפליה המשוועת בתקציבים המועברים למערכת החינוך הערבית בישראל .  בדקנו ,  ראש הממשלה הזכיר את המגזר הערבי והחרדי בנאום שלו רק במשפט אחד .  
בכלל ,  הערבים והחרדים מככבים בדו"חות OECD .  הם נמצאים שם בזכות העובדה כי ישראל מחזיקה בתואר אלופת הארגון בתחום העוני והפערים החברתיים ,  בעיקר בזכות שני המגזרים האלה .  באופן שגרתי ,  המדיניות של ישראל לגבי החרדים היתה לספק להם אינסוף תקציבים ,  וכך לעזור להם להרוס את עצמם  ( ואותנו יחד עמם )  .  לעומת זאת ,  המדיניות של ישראל לגבי הערבים היא לא לספק להם תקציבים כמעט כלל ,  ולבדוק כמה זמן הם ישרדו ללא תקציבים ראויים ,  ואיך בדיוק .  
אם נדמה למישהו בישראל כי המדיניות הדו-ראשית הזו היא בת קיימא ,  כדאי שיציץ בהמלצות OEDC .  שם מדברים על הצורך הדחוף לצמצם את ממדי העוני בישראל ,  למשל ,  באמצעות ביטול הטבות המס לחיסכון לפנסיה - בשביל מה לתת הטבות ,  עם החיסכון הוא כבר חובה .  למשל ,  המשך קיצוץ קצבאות הילדים וקצבאות הבטחת הכנסה ,  והפניית המשאבים לקצבאות מותנות ביציאה לעבודה .  למשל ,  אפליה מתקנת להעסקה של ערבים ואתיופים במגזר הציבורי .  
האם נראה שמשהו מזה עומד להתרחש בקרוב ?  כי אם לא ,  כדאי שנחשוב שוב לגבי החגיגה הגדולה של קבלתנו ל-OECD .
 
החגיגה נגמרה ,  עכשיו מתחיל ההאנג אובר
עכשיו ,  לאחר תום החגיגות וההשתוללות לרגל כניסתה של ישראל ל-OECD ,  מירב ארלוזורוב מזכירה :  צירופנו לארגון אינו רק תואר כבוד ,  אלא קודם כל עבודה קשה

