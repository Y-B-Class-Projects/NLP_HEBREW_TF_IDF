באוצר מחכים לנתניהו :  לטפל בתקציב 2013
במאוחר ,  נזכרו בנימין נתניהו ויובל שטייניץ ,  לנסות לטפל בגירעון התופח בתקציב 2012 .  אך כעת הם כבר צריכים להתפנות ולטפל בבעייה הבאה - תקציב 2013
משרדי ראש הממשלה והאוצר התעוררו בדקה ה-92 והחליטו לטפל בגירעון המעמיק מדי חודש בתקציב 2012 לממדים מדאיגים .  רק חבל שראש הממשלה בנימין נתניהו ושר האוצר יובל שטייניץ טרם התעוררו לטפל בתקציב 2013 ,  שם המצוקה הרבה יותר גדולה .
 משרד האוצר אמור להגיש עד יום חמישי למנכ"ל משרד ראש הממשלה הראל לוקר מתווה מפורט לקיצוץ של מיליארד שקל בתקציב המדינה ל-2012 - קיצוץ שצפוי להתבצע כבר בזמן הקרוב .  כמו כן ,  האוצר אמור להגיש מתווה מפורט להעלאת מסים בסך מיליארד שקל ,  גם כן בתקציב של 2012 .
 תקציב המדינה ל-2012 ,  שהיה החצי השני של התקציב הדו-שנתי של 2011-2012 ,  היה צריך להסתיים עם גירעון של 2% מהתוצר - כ-19 מיליארד שקל - המסמל דרך לגירעונות נמוכים יותר בשנים הקרובות .  ואולם הגירעון בתקציב הועלה בתחילת השנה ל-3.3% מהתוצר .  המאבק שנתניהו ,  לוקר ,  שטייניץ וראשי האוצר מנהלים כעת הוא למנוע גלישה של הגירעון מעבר ל-4% מהתוצר - כ-38 מיליארד שקל - הקו השחור של ראשי חברות דירוג האשראי הבינלאומיות ,  של נגיד בנק ישראל ושל רבים מבכירי האוצר .
 כאשר כל חודש גביית המסים בפועל רחוקה בממוצע במיליארד שקל מהגבייה המתוכננת ,  נראה כי קיצוץ של 1% בתקציבי כל משרדי הממשלה והגדלת נטל המסים במיליארד שקל לא יספיקו כדי שהשנה תסתיים עם גירעון נמוך מ-4% מהתוצר .  ואכן ,  בדיונים המתקיימים באחרונה באוצר ובין משרד ראש הממשלה למשרד האוצר ,  טענו לא פעם בכירים כי יהיה צורך בקיצוץ של לפחות 2 מיליארד שקל בתקציבי משרדי הממשלה עוד השנה .  
אבל הבעיה הגדולה ,  עם כל הכבוד לתקציב 2012 ,  היא תקציב 2013 .  הכפלת יעד הגירעון ל-3% מהתוצר על ידי נתניהו ושטייניץ הרגיזה את נגיד בנק ישראל סטנלי פישר וכן בכירים באוצר ,  אך גם הגדילה את טווח הנשימה של תקציב המדינה ביותר מ-14 מיליארד שקל .  אלא שלא די בכך .  כאמור ,  המערכה החשובה בתקציב 2012 היא למנוע גלישה של הגירעון ליותר מ-4% מהתוצר ,  ותקציב 2013 ,  שנה שבה צפויה האטה במשק ,  מתחיל עם יעד גירעון נמוך יותר ,  של 3% מהתוצר .
 אבל זו הבעיה הקטנה של תקציב 2013 .  הבעיות הגדולות נמצאות בצד ההכנסה ובצד ההוצאה .  הממשלה התחייבה לשורה של הוצאות חדשות בתקציב 2013  ( ועדת טרכטנברג ,  פיתוח כבישים ,  רכבות ,  תוספות שכר ,  אקדמיה וביטחון )  ,  מבלי שתביא בחשבון את הירידה הנמשכת בגביית מסים .  בלי פעולות חירום ,  שחלקן רצוי שיתבצעו כבר עתה ,  תקציב 2013 עלול לגלוש לגירעון ברמה של 6% מהתוצר ,  כלומר 57 מיליארד שקל - וזה כבר גובל בחוסר אחריות קיצוני .
 הבעיה ,  טוענים בכירים באוצר ,  היא שבשבועות האחרונים נתניהו אינו מתפנה לטיפול במצוקת תקציב 2013 .  הפגישה האחרונה בין נתניהו לאוצר התקיימה לפני כמה שבועות .  הממשלה ,  שבזמנים כתיקונם היתה נמצאת בשבוע האחרון של יולי כבר לאחר שלוש מתוך ארבע ישיבות תקציב השנה הבאה - לא קיימה ביולי 2012 אפילו ישיבת תקציב אחת ל-2013 .  
באוצר אומרים :  'אנחנו לא יודעים אם יהיה תקציב מאושר בכנסת ל-2013 ,  או אם הולכים להקדמת הבחירות ;  נתניהו ואף איש מוסמך אחר לא אמר לנו .  ובכל מקרה ,  כן בחירות ,  לא בחירות ,  ראש הממשלה צריך לשבת איתנו ולהתחיל לטפל בחולשת תקציב 2013 .  קיצוץ של מיליארד ואפילו 2 מיליארד שקל בתקציב 2012 והעלאת מסים בהיקף של מיליארד או 2 כבר השנה ,  הם צחוק ילדים לעומת צורכי המשק ב-2013' .
 באוצר טוענים כי על ראש הממשלה להנחות ולהוביל אותם כיצד לפתור את מצוקת המשק בשנה הקרובה .  'נתניהו צריך לשמוע את הרעיונות שלנו ויש לנו לא מעט רעיונות' ,  הם אומרים .  בין היתר ,  לדבריהם ,  בתקציב 2013 צריכים לקצץ בצד ההוצאות יותר מ-10 מיליארד שקל ,  וצריך להכביד את נטל המסים גם כן בלפחות 10 מיליארד שקל .  אם נתניהו לא יישב עם האוצר כעת ,  אם הוא לא ינווט את ספינת המשק כעת ואם המדינה או משרד האוצר לא יתחילו לנקוט צעדים שניתן בהחלט לקרוא להם חירום כבר בזמן הקרוב - ישראל עלולה להפסיד מהבחינה הכלכלית לא רק את 2013 אלא גם את 2014 .  
גורם ממלכתי מוביל שכבר הביע תמיהה ,  דאגה וחשש מהתנהלות הממשלה הוא בנק ישראל .  לא מכבר תקף הנגיד ,  בצורה שאינה משתמעת לשתי פנים ,  את החלטת ראש הממשלה והאוצר להעלות את יעד הגירעון בתקציב מ-1.5% ל-3.0% .  אתמול הביע הבנק את החשש מהתנהלות ראש הממשלה והאוצר בהודעת הריבית שפירסם  ( ראו ידיעה בעמוד המקביל )  .
 זהו מהלך חריג ,  שכן הפעם לא מדובר בהתבטאות של הנגיד בלבד ,  אלא של כל ששת חברי הוועדה המוניטרית - פרופסורים רפי מלניק ,  אלכס צוקרמן ,  ראובן גרונאו ,  הנגיד סטנלי פישר ,  המשנה לנגיד ,  קרנית פלוג ובארי טאף .
 לדברים האלה חשיבות רבה במיוחד ,  שכן לבנק ישראל ולעומד בראשו יוקרה מיוחדת בדעת הקהל בישראל ובעולם ,  וכן משום שהנגיד - אם הכנסת לא תאשר תקציב מדינה ל-2013 עד סוף 2012 - מה שכנראה יקרה - ייהפך למבוגר האחראי של כלכלת ישראל ,  האחראי על המדיניות הכלכלית האקטיבית של המדינה ,  באמצעות המדיניות המוניטרית .  כשבנק ישראל ,  הוועדה המוניטארית ,  מדברים על חשש בשחיקה באמינות המדיניות הפיסקאלית של הממשלה והאוצר ,  כל הנורות האדומות במשק צריכות להידלק .  

באוצר מחכים לנתניהו :  לטפל בתקציב 2013
במאוחר ,  נזכרו בנימין נתניהו ויובל שטייניץ ,  לנסות לטפל בגירעון התופח בתקציב 2012 .  אך כעת הם כבר צריכים להתפנות ולטפל בבעייה הבאה - תקציב 2013

