נתניהו : " הפלסטינים ידעו שנבנה במהלך המשא ומתן "
 בשיחה עם שרי הליכוד ,  התייחס ראש הממשלה להצהרות הפלסטיניות המגנות את הבנייה הישראלית בהתנחלויות .  לטענת נתניהו מדובר ב"ניסיון לייצר משבר מלאכותי "  במשא ומתן המדיני
ראש הממשלה ,  בנימין נתניהו ,  התייחס הבוקר  ( ראשון )  בישיבת שרי הליכוד לביקורת מצד הפלסטינים על הבנייה בהתנחלויות ואמר : " הפלסטינים ידעו שנבנה במהלך המשא ומתן .  זה היה חלק ברור מהמהלך לתחילת המשא ומתן .  נאמר להם בצורה ברורה שישראל לא תיקח על עצמה שום מגבלת בנייה בתקופה זו ".  גורם שנכח בישיבה אמר לוואלה !  חדשות כי ראש הממשלה הוסיף : " כל הטענות הפלסטיניות כאילו מדובר בהפרה הן ניסיון לייצר משבר מלאכותי .  ישראל עומדת בכל המחויבויות שהיא לוקחת על עצמה ".  
בליל שחרור האסירים הפלסטינים בשבוע שעבר ,  נשא יו"ר הרשות הפלסטינית אבו מאזן דברים באירוע ברמאללה ,  והתייחס במסגרתם למו"מ המדיני המתנהל מול ישראל . " כל השמועות הכוזבות על עסקה של שחרור אסירים תמורת התנחלויות הן פסולות ",  אמר אבו מאזן . " ההתנחלויות הן פסולות ".  בחודש אוגוסט האחרון ,  אמר יו"ר צוות המשא ומתן הפלסטיני ,  סאיב עריקאת ,  בראיון שהתקיים לפני ההכרזה הישראלית על הרחבת הבנייה בשטחים כי  " אלו המנסים לערער את המשא ומתן לשלום ,  נחושים לכפות על אנשים כמונו לעזוב את שולחן המשא ומתן ".  עריקאת הוסיף : " אם ממשלת ישראל סבורה שכל שבוע היא תעבור קו אדום בפעילותה בהתנחלויות ,  אם היא הולכת על התנהגות כזו ,  מה שהיא משדרת זה אי יציבות במשא ומתן ". 
בבוקר שלאחר שחרור האסירים ,  פורסם כי המינהל האזרחי מקדם בנייה של למעלה מ-2,000 יחידות דיור חדשות בשטחי יהודה ושומרון .  ועדת המשנה להתיישבות של המינהל האזרחי אישרה להפקדה תכניות בנייה חדשות של 582 יחידות דיור בהתנחלויות מבודדות .  בין היתר ,  הופקדה תכנית לבניית 160 יחידות דיור ביקיר שבשומרון ,  296 יחידות דיור בבית אל ו-31 יחידות דיור באלמוג שבבקעת הירדן .  כמו כן ,  אושרו למתן תוקף  ( השלב האחרון לקראת בנייה )  95 יחידות דיור בשילה שבבנימין .  מתאם פעולות הממשלה בשטחים ,  אלוף איתן דנגוט ,  הנחה את ועדות התכנון והבנייה במינהל האזרחי לפעול בהקדם לקידום התכניות האלה .  
על רקע חילופי ההאשמות בין הצדדים ,  יגיע ביום שלישי השבוע שר החוץ האמריקני ג'ון קרי לביקור בישראל וברשות הפלסטינית ,  בפעם השמינית מאז מינויו לתפקיד .  קרי יגיע על רקע שלושה מהלכים מדיניים קריטיים שמתנהלים במקביל :  המשא ומתן הישראלי-פלסטיני ,  השיחות בין איראן למעצמות על תכנית הגרעין והמגעים בין ישראל לאיחוד האירופי על הצטרפות ישראל לתכנית המחקר והפיתוח  " אופק 2020 ".  בין שלושת התהליכים הללו מתקיימים קשרי גומלין הדוקים ,  שיעמדו במרכז הביקור הקצר של קרי בירושלים וברמאללה .
 
נתניהו : " הפלסטינים ידעו שנבנה במהלך המשא ומתן "
 בשיחה עם שרי הליכוד ,  התייחס ראש הממשלה להצהרות הפלסטיניות המגנות את הבנייה הישראלית בהתנחלויות .  לטענת נתניהו מדובר ב"ניסיון לייצר משבר מלאכותי "  במשא ומתן המדיני

