אפשר לחכות עם השמפניות :  השמחה המוקדמת של שרה נתניהו
כדי להפיג את השממון באולמות בתי הדין לעבודה ,  הומצאה אשת ראש הממשלה ,  שהדיונים העוסקים בה מפיחים רוח חיים במוסד האפור .  נתניהו ודאי העריכה את הקרצוף שעבר כתב התביעה ואת הסרת ה"שפחה "  ממנו ,  אך התייצבות הפרקליטות נגדה מסתמנת כשוברת שוויון
בתי הדין לעבודה הם מוסדות אפורים ,  העוסקים בעניינים יגעים ,  אם גם חשובים לתובעים ולנתבעים ,  ולעתים לציבור כולו - פיצויים ועיצומים ,  זכויות ושביתות .  אין הצדקה אמיתית לקיום מערכת נפרדת לדיני העבודה ,  עם הרכבים משולשים  ( או מחומשים ,  בבית הדין הארצי )  הכוללים לצד שופטים מקצועיים גם נציגים של עובדים ומעסיקים .  זה שריד מתקופת מלכותה של ההסתדרות ,  כמקורבת למפלגת השלטון .
 כדי להפיג את שיממונם של בתי הדין לעבודה הומצאה שרה נתניהו .  התביעות נגדה ,  במיוחד זו של מני נפתלי ,  הפיחו רוח חיים בבית הדין האזורי בירושלים ובארצי ,  גם הוא בבירה .  בתי הדין לעבודה הוטלו מהשוליים למרכז ,  עם עורכי דין המתנצחים ביניהם גם לטובת יציע התקשורת .  כאשר פקדה את האולם נתניהו בעצמה ,  אם כי לא בהכרח בכבודה ,  היו הדיון וסביבתו ,  עם הבזקים ומאבטחים ,  למופע .
 הנשיאה הקודמת של האזורי בירושלים ,  דיתה פרוז'ינין ,  קלטה כהרף עין את סיפור המעשה והעמידה את הדברים על מכונם .  נתניהו ופרקליטות המדינה הוכו והובכו .  לכך התייחס בא כוח אחר של נתניהו ,  עו"ד יעקב וינרוט ,  שלא ייצג אותה בתיקים אלה .  בראיון ל"עובדה "  היכה וינרוט על חטאה של נתניהו ,  שהפקירה את גורלה בידי  " שופטת בשר ודם "  במקום להיענות איכשהו לתביעת נפתלי .  
וינרוט טעה :  לא היה ביכולתו של הזוג נתניהו ,  או של עושה דברו עזרא סיידוף ,  לממש את ההבטחה להעניק לנפתלי משרה קבועה בשירות המדינה .  אבל המסקנה נכונה .  פרקליט נבון היה ממהר לחוש את הרוח הנושבת באולמה של פרוז'ינין ,  לצמצם חזית ולספוג מכה קלה ונסבלת .  כך ,  בהסתייגות אחת - הטוב שבפרקליטים יכול רק להמליץ ללקוחותיו כיצד לנהוג ,  ויש לקוחות ששום עצה לא תועיל לריסונן .
 בבוא תביעתה של שירה רבן ,  שמחו במחנה נתניהו על שפרוז'ינין פרשה ושאת מושבה מאייש נשיא חדש ,  אייל אברהמי .  מלכתחילה היתה ציפייה שראשיתו של אברהמי תהיה נוחה לנתניהו יותר מאחריתה של פרוז'ינין .  הוא לא אכזב .  התבטאויותיו באולם בשבוע שעבר ,  לשמע בקשה למחיקת שרה מרשימת הנתבעים ,  גרמו לעו"ד יוסי כהן לבשר לשולחיו על ניצחון .  גם בעיתונות רווחו כותרות כאלה .  עוד רגע ,  והשמפניה במעון נתניהו היתה נשפכת כמים המחטאים מאה פעם ביום את ידי המנקות .
 בסוף השבוע פורסמו התבטאויות תמוהות של השופט אברהמי ,  כולל אדישותו לשאלה מי תישא בפיצוי לרבן ,  אם ייפסק - שרה או המדינה .  הוא נמלך בדעתו .  הערכת מקורבי נתניהו ,  שבבוקר יום א' יורה אברהמי למחוק את שרה מהתביעה ,  התבדתה .  נדרשו לו יומיים נוספים לכתיבת החלטה הנותנת לכאורה סיפוק מסוים לכל צד ,  אך למעשה מעניקה לנתניהו ,  בשלב מקדמי זה ,  הפסד בנקודות .  אפשר ,  עד להחלטה חדשה ,  להחזיר את השמפניה למקרר ,  אם כי לא למילצ'ן .  
לטובת נתניהו ,  הורה אברהמי לתקן את כתב התביעה ,  כך שיימחקו ממנו ביטויים פוגעניים ובראשם  " שפחה "  - בין משום שהפגיעה היא בעובדת נוספת ובין משום שהמינוח אינו הולם דיון משפטי .  ניצחון ,  אבל זעיר ,  כי הביטויים נועדו לזירה התקשורתית והשיגו בה את תכליתם ;  ואולי אף ניצחון פירוס ,  כי אם יוכח שנתניהו הטיחה ברבן ובעובדים אחרים ביטויים מעליבים ,  יתבקש בית הדין האנין לראותם בחומרה דומה ואף גדולה יותר ,  בנוגעם לליבת התביעה .
 לרעת נתניהו ,  עוכב בכחודשיים מועד ההחלטה אם למחוק אותה כנתבעת .  שלושה שבועות לניסוח מחודש של כתב התביעה ,  עוד חודש לכתב ההגנה ,  אחר כך זמן למחשבה ,  ובין כה וכה עודנה מובילה את טבלת הנתבעים ,  כשברקע צרותיה המשפטיות האחרות ,  מהשימוע בפרשה הפלילית של המעונות ועד לחלקה ,  כצרכנית טובות הנאה ,  בחשדות נגד בעלה וקשריו עם הנדיבים הידועים .
 שוברת השוויון היא הפעם הפרקליטות ,  שעברה צד ,  תומכת בהשארת נתניהו כנתבעת ורומזת בכך שהיא עשויה לשנות גם את עמדתה ולהסכים לדרישה הציבורית להשית על נתניהו את הפיצוי לרבן ,  אם תזכה בתביעה .  למעשה ,  בלי לומר זאת במפורש ,  עונה הפרקליטות לשאלת אברהמי ,  שלמדינה חשוב מי תשלם ,  היא או נתניהו .  
לאחר פחות משבוע בלב המהומה ,  אברהמי מבין בוודאי שנחת רבה כבר לא ירווה מהתיק .  מכל עבר יחבטו בו .  מישהו ייזכר שגם הוא בשר ודם .  אולי משום כך הבליע בהחלטתו שורה על ההרכב שידון בתיק ,  כלומר לא בהכרח הרכב בראשותו ;  יש והשופט הדן בשלבים המקדמיים אינו זה היושב בדיון עצמו .  אמנם נשיאים נוהגים להקצות לעצמם תיקים עסיסיים כאלה ,  אך בנדיבותם כי רבה הם מסוגלים להקצות אותם לשופטים אחרים .
 בסך הכול ,  אם כך ,  התמקד השופט אברהמי בהחלטתו הראשונה בתביעת רבן נגד נתניהו בסדר ונקיון .  הוא קרצף את כתב התביעה ,  איבק ומירק ,  הבריק וליטש אותו לכדי גימור מושלם .  מי כמו הנתבעת מספר 1 יכולה להעריך נקיון כזה .  

אפשר לחכות עם השמפניות :  השמחה המוקדמת של שרה נתניהו
כדי להפיג את השממון באולמות בתי הדין לעבודה ,  הומצאה אשת ראש הממשלה ,  שהדיונים העוסקים בה מפיחים רוח חיים במוסד האפור .  נתניהו ודאי העריכה את הקרצוף שעבר כתב התביעה ואת הסרת ה"שפחה "  ממנו ,  אך התייצבות הפרקליטות נגדה מסתמנת כשוברת שוויון

