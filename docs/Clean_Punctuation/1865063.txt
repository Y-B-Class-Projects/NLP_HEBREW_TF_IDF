הטיפול בהמלצות טרכטנברג יואץ :  הממשלה תדון בהן מחר
הממשלה תקיים מחר דיון יסודי ראשון בהמלצות הוועדה ,  במקום לאשרן בקבינט החברתי-הכלכלי כפי שתוכנן תחילה .  נתניהו יציע לממשלה לקבל ההמלצות ולעגן את החלטותיה בהחלטת ממשלה
הממשלה תקיים מחר דיון יסודי ראשון בהמלצות ועדת טרכטנברג .  ראש הממשלה ,  בנימין נתניהו ,  יקרא לשרים לאשר את הדו"ח כמקשה אחת בהקדם ,  אפילו כבר מחר .
 החלטת נתניהו לקיים את הדיון בהמלצות הוועדה שבוע בלבד לאחר שהוגשו לו ולעשות זאת במליאת הממשלה - במקום בקבינט החברתי-כלכלי ,  כפי שתוכנן תחילה - מצביעה על שביעות הרצון הרבה שלו ממסקנות הוועדה ועל נחישותו ליישמן .  נתניהו סבור שהממשלה צריכה לקבל את המסקנות כמקשה אחת ,  עם שינויים קלים .
 לפי הודעת ראש הממשלה עם הקמת הוועדה ,  הדיון בהמלצותיה היה אמור להתקיים בקבינט הכלכלי-חברתי ,  שהרכבו הורחב לצורך זה ל-15 שרים - מחצית משרי הממשלה .  את הדיון בקבינט היה אמור להוביל שר האוצר ,  יובל שטייניץ .  אלא שלפני ראש השנה נפגש נתניהו עם פרופ' מנואל טרכטנברג והודיע לו כי החליט לקצר הליכים ,  וכי הדיון במסקנות הוועדה יתקיים בממשלה .
 נתניהו יציע לממשלה לקבל את המלצות הוועדה ולעגן את החלטותיה בהחלטת ממשלה - לרבות עקרונות המדיניות ,  הצעדים האופרטיביים ומינוי צוותי המדיניות והצוותים ליישום ההמלצות - בהתאם ללוחות הזמנים הצפופים שקבעה הוועדה .  היום יתקיימו במשרד ראש הממשלה ישיבות הכנה לקראת ישיבת הממשלה .
 לבקשת נתניהו ,  ממשיך מי שהיה מנכ"ל משרדו עד לאחרונה ,  איל גבאי ,  ללוות את ביצוע מסקנות ועדת טרכטנברג .  גבאי משתתף בכל הישיבות המתקיימות במשרד ראש הממשלה סביב דו"ח טרכטנברג ,  ואמור גם להשתתף בישיבת הממשלה מחר .
 גבאי גיבש באחרונה את המתווה לקיצוץ השנתי בתקציב הביטחון ,  שאומץ על ידי נתניהו ,  ואת המתווה להגברת השקיפות של תקציב של מערכת הביטחון בפני משרד האוצר .  גבאי היה גם חבר בוועדת טרכטנברג והמגשר בין ראש הממשלה לבין יו"ר הוועדה ,  פרופ' טרכטנברג .
 נתניהו נחוש לקצץ 3 מיליארד שקל בשנה בבסיס תקציב הביטחון החל ב-2012  ( הקיצוץ בפועל בשנה הבאה יהיה 2.5 מיליארד שקל )  .  הקיצוץ נועד לממן חלק מרכזי בהמלצות ועדת טרכטנברג .  בממשלה צפוי ויכוח קשה בעניין הקיצוץ .  שר הביטחון ,  אהוד ברק ,  צפוי לתקוף את ההחלטה ולהזהיר מהשלכותיה .  לא ברור אם שרים המוכרים כ"ביטחוניסטים "  יצטרפו אליו .
 לפי המלצת הוועדה הצעות החוק הממשלתיות הנדרשות ליישום מסקנותיה צריכות לעבור את כל שלוש הקריאות בכנסת עד סוף 2011 ,  כדי שניתן יהיה להתחיל ביישום ההמלצות בתחילת 2012 .  לפי המלצת הוועדה יש למסד תהליך ליווי ,  מעקב ובקרה שוטף על ביצוע מסקנות הוועדה עד ליישומן המלא .  הוועדה קוראת גם גם להקפיד על דיווח חצי שנתי של הממשלה על אופן יישום המסקנות .
 יישום מסקנות ועדת טרכטנברג מחייב את הממשלה לתקן את חוק התקציב ל-2012 ולשנות את סדרי העדיפויות בתקציב השנה הבאה עד 31 בדצמבר השנה .  שינוי סדרי העדיפויות כולל קיצוץ בתקציב הביטחון ותוספות תקציב למשרדים החברתיים .  ההוצאות החד פעמיות הנדרשות למימוש ההמלצות - כמו הגדלת תקציב הבינוי למעונות יום ולגני ילדים ב-2012 - יתוקצבו על ידי האוצר בדרך של מתן הרשאה להתחייב למשרדים הרלוונטיים בסכומים המפורטים בדו"ח הוועדה ,  בסמוך לאישור ההמלצות על ידי הממשלה .
 בוועדת טרכטנברג מעריכים כי התקציבים הרב-שנתיים  ( 2012-2016 )  הנדרשים למימוש ההמלצות יעוגנו בהחלטת ממשלה ובסיכומים תקציבים רב-שנתיים בין האוצר למשרדי הממשלה הרלוונטיים .  שינויי החקיקה הנוגעים לתמהיל הכנסות המדינה ממסים בחמש השנים הקרובות - מתוכם כ-6 מיליארד כבר ב-2012 ,  לרבות שינויים תקציביים ושינויים בחקיקת המס - יונחו על שולחן הכנסת במושב החורף הקרוב ,  במטרה לאשרם עד 31 בדצמבר .
 ועדת טרכטנברג המליצה שהאחריות הכוללת ליישום המלצותיה הפרטניות ,  לרבות שלב גיבוש החלטות הממשלה וניסוח ההצעות לתיקוני חקיקה ,  תוטל על מנכ"ל משרד ראש הממשלה ועל הממונה על התקציבים במשרד האוצר .  הוועדה המליצה כי ראש הממשלה ימנה ועדת מעקב בראשות מנכ"ל משרד ראש הממשלה והממונה על התקציבים שתלווה את יישום ההמלצות .
 הוועדה תדווח לממשלה מדי שישה חודשים על התקדמות ביישום ההמלצות הפרטניות בכל תחום ותחום ,  ועל תוצאות היישום .  ועדת המעקב תצטרך לדווח במיוחד על שינויים במחירי הדיור ובמחירים לצרכן במקרים שבהם הורדו מכסים ומסים עקיפים אחרים .  לפי המלצות ועדת טרכטנברג ,  הממשלה אמורה לפרסם ,  עד 31 בדצמבר בעוד פחות משלושה חודשים ,  דו"ח ביצוע מפורט לגבי מידת ואופן יישום המלצות הוועדה בפרק הזמן שחלף ,  ובמקביל לקבוע יעדים מדידים ואבני דרך להמשך היישום בצירוף לוחות זמנים .
 
הטיפול בהמלצות טרכטנברג יואץ :  הממשלה תדון בהן מחר
הממשלה תקיים מחר דיון יסודי ראשון בהמלצות הוועדה ,  במקום לאשרן בקבינט החברתי-הכלכלי כפי שתוכנן תחילה .  נתניהו יציע לממשלה לקבל ההמלצות ולעגן את החלטותיה בהחלטת ממשלה

