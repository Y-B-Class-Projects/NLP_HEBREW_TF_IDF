יחסי נתניהו-ליברמן :  כרוניקה של הערכה וחששות
בסוף שנות ה-80' הכירו הפוליטיקאי הצעיר נתניהו והפעיל מירושלים ליברמן ,  שהיה אחראי לעלייתו של ראש הממשלה .  דרך הסיגרים בלשכה ועד לפרידה בת 15 שנים - סיפורה של זוגיות
בשבוע שעבר ,  בישיבת סיעה חגיגית לקראת פיזור מושב הכנסת ,  מנה אביגדור ליברמן בפני חברי ישראל ביתנו והתקשורת את שורת התפקידים הבכירים שמילא בשנים האחרונות . " מכל תפקידיי ,  הכי נהניתי מתפקיד מנכ"ל משרד ראש הממשלה ",  אמר ליברמן .  למעלה מ-20 שנה חלפו מאז סייע ליברמן לבנות את נתניהו הפוליטיקאי המתחיל ,  במהלכם ישב איווט בכסאות חשובים ומכובדים ,  השתתף בדיונים מסווגים ונפגש עם מנהיגים ברחבי העולם ,  ובכל זאת - ימי הלשכה בשנות ה-90' ,  אז שימש יד ימינו של ראש הממשלה נתניהו ,  הם אלו שטרח לציין בערגה .  כעת ,  לאחר האיחוד בין הליכוד לישראל ביתנו ,  ליברמן שב לביתו המקורי - הליכוד ,  לצדו של ראש הממשלה ;  זאת בסך הכל היתה הפסקה מתודית של כ-15 שנה ,  במובנים מסוימים .  
ליברמן הצעיר נתקל בנתניהו לפני כ-25 שנה ,  עוד לפני שהחל העשור הרביעי בחייו .  השנה היתה 1988 ,  נתניהו שב לארץ מניו יורק משליחותו כשגריר ישראל באו"ם ,  ואיווט הצעיר - פעיל ליכוד ירושלמי עולה ,  הצטרף למאמצי בניית האישיות הפוליטית של נתניהו .  ליברמן פיקד על הקמפיינים של נתניהו בבחירות הפנימיות בליכוד ב-1992 ,  שם הגיע למקום השני ,  והיה מאדריכלי הזכייה בראשות הליכוד שנה אחר כך .  העבודה הקשה של איווט השתלמה ,  וב-1993 מונה למנכ"ל הליכוד ,  ושלוש שנים לאחר מכן - כשנתניהו זכה בראשות הממשלה - קיבל את אחד מהתפקידים הנחשקים ובעלי העוצמה במערכת הציבורית - מנכ"ל משרד ראש הממשלה .  
ליברמן היה איש אמונו של נתניהו ,  והעיתונאים אהבו לספר על הסיגרים המשותפים בלשכה ,  אך לגופו של עניין - בנוסף להיותו נאמן מוחלט של נתניהו ,  ליברמן בנה לעצמו תדמית של איש ביצוע יעיל וכוחני ,  מנהל מצוין שיודע לייצר הרמוניה ועשייה .  למרות זאת ,  הכהונה של ליברמן בתפקיד היתה קצרה ,  והוא נאלץ להתפטר מתפקידו ,  על רקע פארסה פוליטית ועימותים עם חברי מרכז בליכוד ,  שהובילו לפיצוץ בינו לבין נתניהו .
 אך ליברמן הבטיח לחזור .  בינואר 1999 ליברמן הודיע על הקמת מפלגה חדשה  - " ישראל ביתנו ",  ובעשור האחרון בנה ליברמן אט אט את כוחה ,  וכיהן לסירוגין בשורה של תפקידים בממשלות שרון ואולמרט ,  עם התפטרויות חוזרות ונשנות על רקעים אידיאולוגיים ,  מדיניים בעיקרם .  לאחר הבחירות לכנסת השמונה עשרה - כשבינו לבין נתניהו מפרידים 12 מנדטים בסך הכל ,  וישראל ביתנו היתה למפלגה השלישית בגודלה ,  הצטרף בשמחה לממשלת נתניהו ,  למרות שנתן לראשי קדימה לחזר אחריו עד שהמליץ על נתניהו בפני הנשיא .  בתמורה ,  ליברמן מונה לסגן ראש הממשלה ,  שר החוץ ,  והיה חבר בפורום המייעץ הקרוב לראש הממשלה - השביעייה ,  שהפכה לאחר מכן לשמינייה ולתשיעייה .  
גודלה של ישראל ביתנו הפך את ליברמן לדבק העיקרי של הקואליציה של נתניהו בארבע השנים האחרונות ;   " היו עליות ומורדות אבל פעלנו בהרמוניה ,  מתוך אמון והבנה ",  במילותיו של ליברמן בשבוע שעבר .  לא בטוח שנתניהו היה משתמש במילה הרמוניה ,  כשליברמן הקפיד מעת לעת לעורר משברים ועימותים קואליציוניים .  אחרי שגילה שנתניהו מתכנן מאחורי גבו להתנצל בפני טורקיה ,  ליברמן עשה שריר וסיכל את מינויו של עוזי ארד לשגריר בלונדון ;  שרירים היו גם בחקיקה השנויה במחלוקת ,  וגם במרבית דיוני התקציב בארבע השנים החולפות ,  ובדיונים על מסקנות ועדת טרכטנברג ,  כשהתעקש להכניס את סעיף מיצוי כושר ההשתכרות לקריטריונים לסיוע ;  האיומים של ליברמן הם שפוצצו ביולי האחרון את ועדת פלסנר לגיבוש פתרון לשוויון בנטל ,  ומדי כמה חודשים טרח לכנס מסיבת עיתונאים בה תקף את ראש הממשלה והדגיש כי אצלו מילה זו מילה .
 בכל המקרים ,  בסופו של דבר ,  אחרי האיומים הגיעו מסרי ההרגעה ,  ולמרות שבידיו של ליברמן היה את כל הכוח להפיל את נתניהו ,  הוא מעולם לא עשה זאת ;  הוא הקפיד שלא להתריס פומבית נגד מדיניותו של נתניהו בנושא האירני ,  ובהיעדר תהליך מדיני גם התבטאויותיו מעוררות המחלוקת בנושא הפלסטיני לא העירו אף אחד מתרדמתו .  נתניהו צפה וראה כיצד ליברמן משחק עם עוצמת בארבע השנים האחרונות ,  וכך נהגה לו תסריט הריצ'רץ' בין ישראל ביתנו והליכוד .  האם ליברמן ישוב להיות נאמן כמו בימי הלשכה ב-1996 או ינצל את עוצמתו לבנייתו כמנהיג הבא של הליכוד ?  ימים יגידו .  
לפניות לכתבת :  tal_sh@walla.net.il 

יחסי נתניהו-ליברמן :  כרוניקה של הערכה וחששות
בסוף שנות ה-80' הכירו הפוליטיקאי הצעיר נתניהו והפעיל מירושלים ליברמן ,  שהיה אחראי לעלייתו של ראש הממשלה .  דרך הסיגרים בלשכה ועד לפרידה בת 15 שנים - סיפורה של זוגיות

