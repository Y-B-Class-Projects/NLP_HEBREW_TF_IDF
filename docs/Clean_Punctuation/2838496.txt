יומן בחירות | 54.6% הצביעו עד לשעה 18:00
זאת בהשוואה לבחירות 2013 ,  אז הצביעו עד לשעה זו 55.5% .  בוועדת הבחירות ציינו כי שיטת הדגימה שונתה מאז ,  וסביר שהנתון הפעם גבוה יותר מהמדווח | נתניהו על האיסור לשדר את נאומו : " כל המועמדים מדברים בתקשורת חופשי ורק עליי יש מגבלות ".  עדכונים שוטפים
 ( בווידאו :  נאומי נתניהו והרצוג הערב )  
יו"ר הבית היהודי ,  נפתלי בנט ,  אמר לפני זמן קצר במטה המפלגה בכפר המכביה ,  כי  " אסור לתת לציונות הדתית ליפול ".  שר הכלכלה לשעבר הדגיש כי  " לא רק מי שיהיה ראש הממשלה חשוב אלה גודל הגוש .  אני מקווה שבשעתיים שנותרו אנשים יצאו ויצביעו אסור לתת לציונות הדתית ליפול ".  
ראש הממשלה ,  בנימין נתניהו ,  התייחס במסיבת עיתונאים לפני זמן קצר לאיסור לשדר את נאומו : " כולם מדברים חופשי ורק עליי מטילים הגבלות ".  יו"ר הליכוד פרסם את הדברים במלואם בעמוד הפייסבוק בצל מגבלת השידור ." כל היום הפוליטיקאים מדברים בתקשורת .  ציפי ,  בוז'י ויאיר לפיד ,  דיברו בכל אולפן אפשרי ועשו תעמולת בחירות בוטה ",  אמר עוד , " היחיד שהחליטו לאסור עליו לדבר בתקשורת  זה אני .  ראש הממשלה מהליכוד .  אף אחד לא יסתום לנו את הפה ".  
יו"ר המחנה הציוני ,  יצחק הרצוג ,  אמר במהלך ביקור במודיעין כי  " הפאניקה של נתניהו מביכה ",  בהתייחסו לסרטון שפרסם ראש הממשלה מוקדם יותר ובו קרא לבוחרים להצביע משום ש"הערבים מגיעים בכמויות לקלפי ".   " מי שרוצה ראש ממשלה שדואג לאזרחים שלא מסית או מפלג חייב לקום ,  לצאת ולהצביע ",  אמר הרצוג . " שלא יתברר הלילה שקיבלנו ממשלה קיצונית של נתניהו ומרזל שתפרק את ישראל ".  
עד לשעה 18:00 אחר הצהריים הצביעו 54.6 אחוזים מבעלי זכות הבחירה  כך נמסר כעת מוועדת הבחירות המרכזית .  מדובר בנתון נמוך מעט מהשיעור בבחירות הקודמות ב-2013 באותה שעה ,  שעמד על 55.5 אחוזים אך מחדר המצב של ועדת הבחירות נמסר כי  " אחוזי הצבעה אלה מבטאים דיווחים מ-8791 קלפיות ברחבי הארץ .  במערכת הבחירות הקודמות ב 2013 התקבלו באותה שעה 55.5% אבל המדגם אז היה בקרב 400 קלפיות לכן סביר להניח שהמספר יותר גבוה .  הנתון אינו כולל קולות החיילים .  הנתון כן כולל מצביעים בבתי סוהר ,  בתי מעצר ובתי חולים שם הסתיימה ההצבעה ועומדות על 81% ".  
התחזית נוספת בקלפי :  תושב מגדל העמק שהגיע להצביע בקלפי בבית ספר ביישוב גילה כי הוא כבר מסומן כמי שהצביע ,  לדברי מזכיר הקלפי .  תלונה הוגשה במשטרה ותחנת מגדל העמק חוקרת את נסיבות המקרה .  
יו"ר ועדת הבחירות ,  סלים ג'ובראן ,  הוציא הערב צו ארעי שמונע את שידור נאומו של בנימין נתניהו בטענה שמדובר בתעמולת בחירות אסורה .  ועדת הבחירות נענתה בזאת לעתירה שהוגשה על ידי מפלגות יש עתיד והמחנה הציוני .  שידור דבריהם של ראשי המחנה הציוני בעיר מודיעין גם הוא נאסר מאותם טעמים .  
יו"ר הבית היהודי ,  נפתלי בנט ,  אמר לפני זמן קצר כי  " חרשתי את הארץ .  ראיתי עולם של שמאל מאורגן וממומן ותורים ארוכים .  אצל הימין אדישות .  צריך שהעם יתעורר ".  בנט אמר את הדברים בעת סיור קלפיות בירושלים והוסיף : " אותו כסף שזורם לארגוני השמאל כדי לתבוע את חיילי צה"ל ,  זורם עכשיו כדי להביא פעילים מחוץ לארץ להוציא אנשים מהבתים .  אין לנו בית אחר ,  אנחנו נלחמים על כל מה שאהבנו ועל כל מה שהכרנו ".  
יצחק הרצוג וציפי לבני ימסרו הצהרה לתקשורת בשעה 18:00 בקלפי בעיר מודיעין .  לאחר מכן יגיעו למטה המחנה הציוני .  
יו"ר מרצ ,  זהבה גלאון ,  בסטטוס בפייסבוק : " חברות וחברים ,  אל תתבלבלו מכל הירוק שלנו שאתם רואים מסביב לקלפיות .  אנחנו שם כדי להזכיר לכם להצביע ,  כי אם אתם ,  תומכי מרצ ,  לא תשימו מרצ בקלפי אנחנו לא נהיה לא שם ,  ולא בכנסת הבאה .  אל תאמינו לשמועות ,  אל תתפתו לדיבורים חסרי ביסוס על סקרים שלא קיימים .  אנחנו תלויים בכם לחלוטין עד הרגע האחרון .  תנו לנו את הקול וביחד נעשה את זה ".  
בשעות האחרונות נשלחות הודעות טקסט למצביעים בהן נכתב : " מרן הרב עובדיה זצל :  'אני לא מוחל למי שלא יצביע ש"ס ,  לא בעולם הזה ולא בעולם הבא' ".  מוקדם יותר היום אסר יו"ר ועדת הבחירות המרכזית ,  השופט סלים ג'ובראן ,  על מפלגת ש"ס לחלק תמונות של הרב עובדיה יוסף שעליהן נכתב  " דברי המרן :  מי שבוחר ש"ס ישר לגן עדן ".  מכיוון שמדובר בתעמולת בחירות אסורה .  
עד לשעה 16:00 אחר הצהריים הצביעו 45.4 אחוז מבעלי זכות הבחירה  כך נמסר כעת מוועדת הבחירות המרכזית .  מדובר בנתון נמוך מעט מהשיעור בבחירות הקודמות ב-2013 באותה שעה ,  שעמד על 46.6 אחוזים .
 הבוקר דווקא נפתח בצורה מבטיחה יותר ,  כשבשעה 10:00 שיעור ההצבעה היה גבוה משמעותית מבחירות 2013  13.7 אחוז לעומת 11.4 אחוז .  בצהריים קצב ההגעה לקלפי הלך ונבלם .  
ראש הממשלה ,  בנימין נתניהו ,  הודיע כי יישא דברים במעונו בירושלים בשעה 17:45 .  יו"ר הבית היהודי ,  נפתלי בנט ,  גם הוא הודיע כי ימסור הצהרה בשעה 17:00 בקלפי בירושלים .  
ח"כ שלי יחימוביץ'  ( המחנה הציוני )  התייחסה לקמפיין של ראש הממשלה בנימין נתניהו ,  שבו הוא קרא למצביעים לצאת ולהצביע משום ש"הערבים נעים בכמויות אדירות אל הקלפי ".   " אין מנהיג מערבי שהיה מעז להוציא טקסט גזעני כזה ",  אמרה יחימוביץ' . " תאר לעצמך ראש ממשלה או נשיא בכל מדינה דמוקרטית שהיה מזהיר ששלטונו בסכנה כי ,  למשל ,  'מצביעים שחורים נעים בכמויות לקלפי' ?  מחריד ,  נכון ?  ובכלל ,  נראה לי שמה שמטריד את ביבי זה שאזרחי ישראל נעים בכמויות לקלפי ,  ופשוט רוצים להחליף אותו באופן דמוקרטי ".  
חשד להתחזות בארבע קלפיות בצפון .  בעכו ,  בקריית אתא ,  בטבעון ובנהריה הגיעו תושבים להצביע וגילו כי מישהו כבר עשה זאת בשמם .  המשטרה פתחה בחקירה .  
מצה"ל נמסר כי נכון לשעה 12:00 הצביעו בכל הקלפיות הצבאיות 29 אחוז מהמשרתים .  מדובר בעלייה של 2.8 אחוז לעומת הנתון המקביל בבחירות לכנסת ה-19 .  
שיעור ההצבעה בבחירות לכנסת ה-20 עמד בשעה 14:00 על 36.7 אחוזים .  מדובר בירידה לעומת השיעור באותה שעה בבחירות 2013 ,  שעמד על 38.3 אחוז - 1.6 יותר מהנתון העדכני .  
ביישוב ירכא בצפון נסגרה קלפי בחשד לאי סדרים .  בוועדת הבחירות המרכזית בודקים את החשדות ואמרו כי יפתחו את הקלפי בשעות הקרובות עם סיום הבדיקה .  בבית שמש נעצר צעיר בן 23 שהתפרע והפך את עמדת הפתקים באחת הקלפיות בעיר .  הוא הועבר לחקירה בתחנת בית שמש .  
ראש הממשלה בנימין נתניהו פרסם סרטון וידיאו שבו הוא דוחק בתומכיו לצאת ולהצביע . " שלטון הימין בסכנה ",  אמר , " המצביעים הערבים נעים בכמויות אדירות אל הקלפי ".  לדבריו , " עמותות השמאל מביאות אותם באוטובוסים ". 
גם בשאר מפלגות הימין מיהרו להזהיר מפני מפני הבוחרים הערביים .  יו"ר ישראל ביתנו ,  אביגדור ליברמן ,  כתב בעמוד הפייסבוק שלו  " גם נתניהו יודע שאם הערבים נעים בכמויות אל הקלפי - רק ליברמן חזק יעצור אותם ".  גם בבית היהודי בראשות נפתלי בנט התבטאו באופן דומה : " אחוזי הצבעה גבוהים ביותר במגזר הערבי .  דאגה שהמפלגה הערבית של טיבי וזועבי תעבור את הבית היהודי המפלגה השלישית בגודלה ויפגע גוש הימין .  לדאוג להוציא את כולם מהבית ",  נמסר מהמפלגה לפעיליה ותומכיה .  
ועדת הבחירות המרכזית מסרה כי נכון לשעה 12:00 בצהריים ,  שיעור הצבעה בבחירות עמד על 26.5 אחוז .  זוהי ירידה של שתי עשיריות האחוז לעומת מערכת הבחירות הקודמת ,  אז נמדדו 26.7 אחוזי הצבעה באותה שעה .  
יו"ר ועדת הבחירות המרכזית ,  השופט סלים ג'ובראן ,  אוסר על מפלגת ש"ס לחלק תמונות של הרב עובדיה יוסף שעליהן נכתב  " דברי המרן :  מי שבוחר ש"ס ישר לגן עדן ".  בכך קיבל ג'ובראן את עתירת הבית היהודי ,  שלפיה מדובר בתעמולת בחירות אסורה .  
במקביל דחה ג'ובראן עתירה של מפלגת יחד של אלי ישי נגד הרב הראשי לישראל ,  יצחק יוסף ,  ומפלגת ש"ס .  בעתירה נטען כי יוסף מבצע תעמולה אסורה בכך שמופצת תמונה שלו כשהוא מתכונן להצביע לש"ס .  ג'ובראן הסביר בהחלטתו כי היות והרב צולם ללא ידיעתו - תמונתו אינה מהווה תעמולה .  
דקות ספורות לאחר שהצביע בשכונת נווה יעקב בירושלים ,  נפל קשיש על הרצפה ונחבל בראשו .  צוות של מגן דוד אדום ביצע בו פעולות החייאה ,  אולם בסופן נאלץ לקבוע את מותו .  מדובר בסבו - אביו של אביו החורג - של חבר הכנסת זאב אלקין מהליכוד .  לאחרונה הוא חגג את יום הולדתו ה-90 .  
השר לשעבר גדעון סער הצביע לפני זמן קצר בקלפי בבית הספר מירון שבתל אביב ,  ואמר : " יום הבחירות הוא תמיד חשוב ומרגש .  הדרך של הליכוד היא הדרך שבה אני מאמין בכל לבי ,  זאת הדרך הנכונה לישראל ולעתידה .  אני מצביע מחל לליכוד בראשות נתניהו ".  
יו"ר הרשימה המשותפת איימן עודה הצביע ואמר : " אנחנו נתרום בזה שהימין לא ירכיב את הממשלה הבאה .  אני מבטיח לכם שגם נתניהו ,  גם בנט ,  גם ליברמן - כולם יהיו באופוזיציה כבר ממחר בבוקר ".  
נכון לשעה 10:00 הצביעו 10% מבעלי זכות ההצבעה במגזר הערבי .  זאת ,  לעומת שלושה אחוזים בשעה זו בבחירות 2013 .  כך נמסר מדוברות הרשימה המשותפת .  
חברת הכנסת חנין זועבי  ( הרשימה המשותפת )  הצביעה בנצרת ואמרה : " אם מסתכלים על הרחוב הערבי ועל האווירה ,  אולי בגלל שאין תחרות הוא קצת עם פחות התלהבות .  ההתלהבות נמצאת בתוכם ,  בלבם .  כאשר הלכנו לחוגי בית אמרו לנו :  'אנחנו רוצים להצביע ,  לכו לאנשים אחרים ותעשו חוגי בית ותעמולה במקומות אחרים' ".  
עוד הוסיפה : " הרחוב הערבי הוא הראשון שאמר לנו 'תתאחדו' .  אחוזי ההצבעה במערכות הבחירות הקודמות ירד לשפל של 54% ,  ואנחנו נאבקנו בתסכול של הרחוב הערבי מהפוליטיקה .  האחדות שלנו היא הכוח בחברתנו ,  ולא רק מול הגזענות .  אני קוראת לציבור להצביע ".  
פטרונה הרוחני של מפלגת יחד וחבר הכנסת אלי ישי ,  הרב מאיר מאזוז ,  הצביע לפני זמן קצר בקלפי בבני ברק .  אחרי ההצבעה אמר הרב : " הלילה נשמע בעזרת השם בשורות טובות ,  זו מצווה גדולה וחשובה .  שמעתי בעצב על הזיופים בכל הארץ ,  וכואב לי כי פוגעים בעולם התורה ובארץ ישראל ".  
13.7% מהמצביעים כבר מימשו את זכותם הדמוקרטית ,  נכון לשעה 10:00 בבוקר .  ועדת הבחירות מסרה כי מדובר בנתון גבוה יחסית לעומת הבחירות הקודמות ,  שכן בשלב זה ב-2013 הצביעו 11.4% מכלל הבוחרים .  
ראשי המחנה הציוני ,  יצחק הרצוג וציפי לבני ,  התראיינו באולפן וואלה והתייחסו לאפשרות של הקמת ממשלת אחדות עם הליכוד .  היו"ר הרצוג הבהיר כי הוא יהיה מוכן לשבת בממשלה אחת עם נתניהו . " אנחנו מנצחים את נתניהו ונעשה הכול כדי להקים ממשלה טובה .  אשמח להזמין את כל המפלגות ,  כבר אמרתי שכולל הליכוד ",  אמר .
 במהלך הריאיון התייחסו השניים גם לביטול הסכם הרוטציה ביניהם בראשות הממשלה ,  אם תוטל על הרצוג הרכבת הקואליציה . " אנחנו אנשים מבוגרים .  אם זה יהיה המכשול אודיע שזה הצעד  ( ביטול הסכם הרוטציה )  ",  אמר הרצוג .  עם זאת ,  הדגיש כי השניים יהיו  " שותפים מלאים להנהגת המדינה .  אנחנו עובדים הדוק ". 
12 שעות לפתיחת הקלפיות :  לבני מוותרת על הרוטציה 
יו"ר מרצ ,  זהבה גלאון ,  שהצביעה הבוקר בקלפי בבית הספר  " הדר "  בפתח תקווה ,  מסרה : " היום יש לנו הזדמנות אמיתית לעשות מהפך ,  לסיים את שש השנים הרעות של ממשלות הימין ,  ולהחזיר את התקווה והשפיות למדינת ישראל .  היום - ההיסטוריה בידיים של הבוחרים ".  גלאון הוסיפה : " אני רוצה לפנות אל המתלבטים ולומר לכם :  אתם תקבעו אם נקבל כנסת בלי מרצ או ממשלת תקווה וצדק עם מרצ ".  
שר האוצר לשעבר ,  יאיר לפיד ,  אמר לוואלה חדשות כי  " אהיה רגוע ברגע שאראה את תוצאות הבחירות .  עד כה לא פנו אליי מהמחנה הציוני בנוגע לתיק האוצר .  לא התלהבתי שנתניהו הציע לי אותו ,  ולא התאכזבתי שהרצוג לא הציע ".  
יו"ר כולנו ,  משה כחלון ,  התייחס בריאיון לוואלה לזהות ראש הממשלה המועדף עליו ואמר כי  " אמליץ על אותו אדם שיילך בדרך החברתית שלנו ".  לדבריו , " אנחנו יכולים להפוך הממשלה לחברתית ,  מי שיילך בדרך שלנו אנחנו נמליץ עליו ".  
יו"ר מפלגת כולנו משה כחלון בתגובה ראשונה לזיוף הקלטות של הליכוד : " זאת לא דרך ,  זו לא דמוקרטיה ".  לדבריו , " עצוב שהם הגיעו למקום זה ,  גם בקמפיין יש גבולות אדומים .  אני שמח שהם הודו ,  אבל עצוב שהם היו צריכים להגיע למקום כל כך נמוך .  אני חושב שהציבור מספיק נבון להבין שמדובר בזיוף ושאני לא אצביע למפלגה שאיבדה את החמלה שלה ואת הדרך חברתית .  בדיוק בגלל זה עזבתי את הליכוד ".  כחלון אמר את הדברים בעת שהגיע מלווה באימו אל הקלפי בשכונת גבעת אולגה בחדרה .  
במטה יחד מדווחים הבוקר על זיופי פתקים וגניבות פתקים ,  ואף מניעת הגישה לקלפיות למשקיפים מטעמם .  המפלגה הגישה לפני זמן קצר עתירה לוועדת הבחירות ובה דרישה להוצאת צו ביניים נגד תנועת ש"ס ,  בשל הפצת מודעות לכאורה ובהן איומים של של רבנים כנגד מצביעי יחד .
 מהמפלגה נמסר כי למטה הגיעו דיווחים ממשקיפים בחיפה ,  ירושלים ,  כפר הרא"ה ,  תל ציון ויישובים נוספים על גניבות פתקי יחד ,  מניעת הכנסת משקיפים של יחד לקלפיות ,  וקלפיות בהן אין כלל פתקי הצבעה של תנועת יחד שסימנה  " קץ ". 
בעתירה מבקשים עורכי הדין להורות למשיבה  ( תנועת ש"ס )  להימנע מכל צורה ואופן של איום והפחדת מצביעים מלהצביע למפלגת יחד ,  ובפרט באמצעות שימוש בטרמינולוגיה הלכתית או רוחנית .  
שיעור ההצבעה ברחבי הארץ נכון לשעה 09:00 בבוקר עומד על 7.4 אחוז .  מדובר בשיעור הצבעה נמוך יחסית לשעה זו .  
ראש הממשלה בנימין נתניהו התראיין לוואלה חדשות והתייחס להקלטה של כחלון ,  זמן קצר לאחר שבמפלגתו הודו בהפצת הקלטה של יו"ר כולנו קורא לתמוך בליכוד . " אני חושב שהייתה שם טעות טכנית ",  אמר .  עוד הוסיף נתניהו : " אני אקים ממשלה לאומית ,  לא תהיה ממשלת אחדות .  יש צו 8 ".  
בקלפי בכוכב יעקב שבמועצה האזורית בנימין ,  עוכב אדם בן 47 לאחר שמשקיף הבחין כי החשוד מוציא מהקלפי חבילת פתקי ההצבעה של אחת המפלגות .  החשוד עוכב לחקירה בתחנת בנימין של מחוז יהודה ושומרון  ( ש"י )  .  לטענת המשטרה ,  החשוד קשר את עצמו לאירוע .
 מפקד תחנת בנימין ,  סגן ניצב דודי חיון ,  אמר : " תפקידה המרכזי של משטרת ישראל בבחירות הוא לאפשר לכלל אזרחי המדינה ,  לממש את זכות ההצבעה באופן חופשי ובטוח .  כל ניסיון מצד יחידים או קבוצות לשבש או להשפיע באופן בלתי חוקי על הבחירות ,  ייענה באכיפה נחושה ובהגשת כתבי אישום בהליך מזורז ".  
מפלגת הליכוד היא זאת שעומדת מאחורי הקלטה ישנה של יו"ר כולנו משה כחלון ,  שהופצה אמש  ( שני )  למאות אלפי אזרחים ,  ובה נשמע האחרון קורא להצביע למפלגת השלטון .  בדיון בפני יו"ר ועדת הבחירות ,  השופט סלים ג'ובראן ,  הודו בליכוד בהפצת הקלטת ,  אולם טענו כי היא אינה מטעה : " בוחר סביר שישמע את ההקלטה יודע היטב ,  שהדברים הנאמרים בה נאמרו על ידי מר כחלון בעבר ,  כשהיה חבר בתנועת הליכוד ולא לקראת ההצבעה בבחירות לכנסת ה-20 ,  שכן אין זה סביר שהעומד בראש רשימה אחת בבחירות לכנסת ,  יקרא להצביע בעד רשימה אחרת שמתחרה ברשימתו ". 
לפיכך ,  קבע השופט ג'ובראן כי נאסר על הליכוד להפיץ את הקלטת וכי המפלגה תצטרך לפצות את  " כולנו "  ב-20 אלף שקלים .  
71.2% מתוך 6,300 בעלי זכות בחירה בנציגויות ישראל בחו"ל ,  הכוללים דיפלומטים ומשפחותיהם ,  נציגי הסוכנות היהודית ועובדים נוספים ,  הצביעו עד כה בבחירות לכנסת ה-20 .  מדובר בשיעור הצבעה גבוה יחסית לאור מזג האוויר הקשה בחוף המזרחי בארצות הברית .  
חבר הכנסת יעקב ליצמן מיהדות התורה הצביע בבית ספר בית יעקב בשכונת עזרת תורה שבירושלים .  לאחר ההצבעה אמר : " קיימתי את המצווה לשמוע לדברי חכמים ,  אני בטוח שהציבור יתגייס ויתמוך בנו ונוכל להחזיר את כל מה שעוללו לנו בשנתיים האחרונות .  אני בטוח שנוכל להחזיר את כל הגזירות ".  
גולשים רבים התלוננו החל משעות הבוקר כי האתר הממשלתי לאיתור הקלפי הרלוונטית להם קרס .  לפי שעה לא ניתן להיכנס לאתר עקב עומס וריבוי גולשים .  משרד הפנים ,  שמפעיל את האתר ,  מסר בתגובה : " הנושא בטיפול ".  
יו"ר יש עתיד ,  יאיר לפיד ,  ורעייתו ליהיא הצביעו בשכונת רמת אביב בתל אביב .  לפני כן אמרו : " אנחנו פה להילחם על מדינה ישראל .  ישנה אפשרות שבמקום ממשלה טובה שתביא תקווה למדינת ישראל ".  
יו"ר ישראל ביתנו אביגדור ליברמן הצביע הבוקר ביישוב נוקדים שבו הוא מתגורר ,  וקרא לכל אזרחי ישראל לצאת ולהצביע עבור  " מפלגות ציוניות ".  לדבריו , " זה לא משנה אם זה מרצ או ישראל ביתנו או הבית היהודי - העיקר לצאת ולהצביע למפלגה ציונית ,  כי חשוב לשמור על אופייה היהודי והציוני של מדינת ישראל ".  
יו"ר המחנה הציוני יצחק הרצוג הגיע לבית הספר צהלה בתל אביב ,  מלווה באשתו מיכל ,  כדי לממש את זכותו הדמוקרטית . " מי שרוצה שינוי שיצביע לנו ",  אמר לאחר ששלשל את הפתק לקלפי .
" אנחנו נמצאים בחגיגת דמוקרטיה .  העם יחליט מי יוביל אותו ,  הבחירות הללו הן בין שינוי ותקווה לייאוש ואכזבה .  מי שרוצה עתיד טוב יותר לישראל שיצביע למחנה הציוני כדי לתת לי לשנות את הכיוון ,  ומי שרוצה את דרכו של נתניהו לייאוש ואכזבה שיתכבד ויצביע עבורו ",  הוסיף .  
אלוף  ( במיל' )  יואב גלנט ,  מספר 2 במפלגת כולנו ,  הצביע הבוקר במושב עמיקם . " זה הזמן לשינוי .  אף אחד עוד לא עזב את המדינה בגלל איראן - עוזבים את המדינה בגלל שאנשים מיואשים מהמצב הכלכלי והחברתי .  הגיע הזמן לשים את זה בראש ",  אמר בקלפי .  
יו"ר מפלגת כולנו ,  משה כחלון ,  הצביע בבית הריאלי היסודי בחיפה . " אנחנו בסיום קמפיין ארוך ומתיש .  התחושה מצויינת ,  הרבה מרץ ומצב רוח .  זו החלטה לא קלה לעזוב בית שגדלתי בו ,  אבל פוליטיקה זו דרך ,  זה לא בניין .  הנושא החברתי חייב להיות מובל על ידי המפלגות .  נשארתי בדרך החברתית ".  
יו"ר ש"ס אריה דרעי הצביע בבית ספר בית יעקב בירושלים ואמר : " עבדנו קשה מאוד ליום הזה .  מקווה שבלילה נפתיע את כל הסוקרים ".  הוא הוסיף כי הוא מרגיש אופטימי : " התוצאה לפי התחושה שלי תהיה הפתעה ,  יותר מהסקרים האחרונים "  
יו"ר מפלגת יחד ,  אלי ישי ,  הצביע בבית ספר בית יעקב בשכונת הר נוף בירושלים וקרא לכל פעיליו להתנהג באיפוק . " יש הרגשה מצוינת ,  יש סחף גדול ",  אמר .  
נשיא המדינה ראובן ריבלין הצביע בשכונת יפה נוף בירושלים ואמר כי  " היום החגיגה של הדמוקרטיה באה לידי ביטוי .  אני קורא לכל אזרחי ישראל לא רק להשתתף בחגיגה ,  אלא לקחת את גורלם בידם ולהכריע את עתידה של המדינה כל אחד לפי השקפת עולמו ,  בדרך שבה נוכל לדאוג לנכדינו ולזקנינו ולקבוע את גורלם של אותם אזרחי ישראל הנמצאים בגבול הצפון או בעוטף עזה ". 
עוד הוסיף : " אני קורא להם להצביע ולקבוע כיצד ינוהלו האתגרים בנושא הביטחוני ,  המדיני ,  החברתי והכלכלי .  קחו גורלכם בידכם ,  בואו והצביעו - זו לא רק זכות ,  זו גם חובה במידה רבה ".  
יו"ר הבית היהודי נפתלי בנט מימש את זכותו הדמוקרטית במשכן לאומנויות הבמה ברעננה ,  דקות ספורות לאחר פתיחתה של הקלפי במקום . " בוקר טוב ,  הבוקר הנחתי תפילין והתפללתי כדי שעם ישראל יהיה מאוחד ,  כדי שעם ישראל יהיה חזק ",  אמר בנט . " זה היום שלנו ,  זה היום של מי שאוהב את ארץ ישראל ,  זה היום של מי שאוהב את הדגל שלנו ,  זה היום של מי שאוהב את המדינה שלנו ,  זה היום שלנו.היום ישראל מרימה את הראש ". 
בנט הוסיף : " חבר שלי אורי אורבך ,  זכרונו לברכה ,  חסר לי הבוקר .  הוא אמר פעם :  'הבית היהודי הוא לא גשר שדורכים עליו ,  אלא גשר שמתחברים ממנו' .  ועם ישראל הולך להתחבר ".  
ראש הממשלה בנימין נתניהו הקדים להצביע הבוקר בקלפי בבית ספר רחביה בירושלים ,  כבר בשעה 07:00 בבוקר ,  כשהוא מלווה באשתו שרה ובנו יאיר . " הבן שלנו מצביע בצבא וכולנו מצביעים מחל ",  אמר לפני כן .
 נתניהו התבלבל ואמר כי הטלפון הראשון שיעשה לאחר קבלת תוצאות האמת בבחירות לכנסת ה-20 הוא ליו"ר הבית היהודי נפתלי בנט ,  ועמו יקים ,  לדבריו ,  ממשלת אחדות .  מיד לאחר מכן תקן עצמו ואמר שזו לא תיתכן : " אחדות עם המחנה הלאומי .  לא תהיה ממשלת אחדות ,  אך לצורך זה יש צורך להצביע מחל .  אין הצבעה אחרת .  הפערים בינינו כל כך עמוקים .  הם רוצים לוותר אנחנו לא ,  הם רוצים לחלק - אנחנו רוצים לשמור .  הממשלה היחידה שאני ארכיב תהיה ממשלה לאומית עם השותפים הטבעיים שלנו .  כדי למנוע הקמתה של ממשלת שמאל יש לסגור את הפער בין מפלגת העבודה לליכוד ולהצביע מחל .  אזרחי ישראל צריכים להגיע לקלפי ,  אין פריווילגיה להצביע למפלגות אחרות ". 
אתמול שגה נתניהו בלשונו ואמר במהלך סיור בשכונת הר חומה בבירה כי הוא זה שבנה את השכונה ב-1977 .  
10,119 קלפיות המפוזרות ברחבי הארץ נפתחו .  הן יהיו פתוחות עד השעה 22:00 ,  למעט יישובים קטנים ,  בהם מתגוררים פחות מ-350 תושבים ,  שיינעלו שעתיים קודם לכן .  בסך הכול יוכלו להצביע 5,883,365 אזרחי ישראל .  
מיליוני הבוחרים ייהנו היום ממזג אוויר נאה ביום השבתון הלאומי ,  הטמפרטורות יעלו במקצת וצפוי להיות מעונן חלקית .  הטמפרטורות החזויות להיום ולהלילה :  בתל אביב מ-20 מעלות ביום עד 11 מעלות בלילה ,  בירושלים מ-17 עד 8 ,  בחיפה והקריות מ-18 עד 10 ,  בצפת והרי הגליל מ-15 עד 6 ,  ברמת הגולן מ-19 עד 7 ,  בטבריה ואזור הכינרת מ-25 עד 16 ,  בבקעת בית שאן מ-23 עד 8 ,  באזור ים המלח מ-25 עד 16 ,  בבאר שבע והנגב מ-20 עד 8 ,  במצפה רמון מ-16 עד 7 ובאילת והערבה מ-26 מעלות ביום עד 14 מעלות הלילה .  
השתתפו בהכנת הידיעה :  רויטל בלומנפלד ,  יקי אדמקר ,  אבי אשכנזי ,  אלי אשכנזי ,  יוסי אלי ,  מור שמעוני ,  שבתי בנדט ,  יאיר אלטמן ודנה ירקצי .  

יומן בחירות | 54.6% הצביעו עד לשעה 18:00
זאת בהשוואה לבחירות 2013 ,  אז הצביעו עד לשעה זו 55.5% .  בוועדת הבחירות ציינו כי שיטת הדגימה שונתה מאז ,  וסביר שהנתון הפעם גבוה יותר מהמדווח | נתניהו על האיסור לשדר את נאומו : " כל המועמדים מדברים בתקשורת חופשי ורק עליי יש מגבלות ".  עדכונים שוטפים

