ערב ביקור טראמפ :  נתניהו הקים ועדה להכשרת מאחזים
במקביל לאישור חבילה של צעדים כלכליים ואזרחיים כמחווה לפלסטינים ,  הוחלט בישיבת הקבינט המדיני-ביטחוני להקים צוות שיפעל להכשרת מאחזים .  ועדת התכנון העליונה תתכנס בתחילת יוני לאשר אלפי יחידות דיור בהתנחלויות
ראש הממשלה בנימין נתניהו הודיע אמש  ( ראשון )  בישיבת הקבינט המדיני-ביטחוני כי מועצת התכנון העליונה ,  שאמורה לאשר המשך פיתוח ובנייה לאלפי יחידות דיור בהתנחלויות הישראליות בגדה המערבית ,  תתכנס בתחילת החודש הבא .  זאת ,  לאחר שבמהלך השבועות האחרונים ביקש נתניהו לדחות את ישיבת המועצה עד לאחר ביקורו של נשיא ארצות הברית דונלד טראמפ .
 מלבד ההודעה על ישיבת המועצה ,  שתיערך ב-7 ביוני ,  בדיון הקבינט אושרה גם הקמת ועדה לקידום הסדרת מבנים ומאחזים ביהודה ושומרון .  צוות הוועדה ,  שתוקם לתקופה של שלוש שנים ,  יכלול גורמים ממשרד ראש הממשלה ,  ממשרד הביטחון ומהמנהל האזרחי .  כמו כן ,  תוך שלושה שבועות ,  תובא לאישור הממשלה הצעה להגדרת תפקידי הצוות ,  הרכבו ואופן קביעת תכנית העבודה שלו .
 עוד בוואלה !  NEWS:נאום טראמפ בריאד : " יש סיכוי לשלום בין ישראל והפלסטינים"דיווח מיוחד מריאד לוואלה !  NEWS : " הסעודים רואים שינוי בבית הלבן"מנתב"ג ועד ירושלים :  כל חסימות הכבישים לקראת ביקור טראמפ 
גורמים מדיניים הסבירו כי הבנייה בהתנחלויות תימשך בהתאם להחלטת הקבינט מלפני כחודשיים על ריסונה ,  ותוך תיאום התכניות עם הממשל האמריקני .  במקביל ,  הקבינט אישר אמש שורה של צעדים כלכליים ואזרחיים שנועדו להקל את חיי האוכלוסיה הפלסטינית בגדה המערבית ,  כחלק מחבילה שישראל מעוניינת להציג בפני נשיא ארצות הברית דונלד טראמפ עם הגעתו לאזור מחר .  
הצעדים שאושרו כוללים הארכה מדורגת של שעות הפתיחה של מעבר אלנבי ,  הרחבת מעבר שער אפרים הסמוך לטול כרם ,  בחינת קידום התכנית לחיבור רכבת העמק לג'נין ,  הרחבת אזור התעשייה בתרקומיא והתרת בנייה באזורים מצומצמים הצמודים לערים פלסטיניות בשטחי C .  בישיבה ,  שנמשכה יותר מחמש שעות והתקיימה במתקן ביטחוני מחוץ ללשכת ראש הממשלה ,  הביעו שרי הבית היהודי התנגדות לתוכניות לאישור תכנון ובנייה לפלסטינים בשטחי C ,  והם אף הצביעו נגד החבילה לאור התנגדותם לצעד זה .  
ראש הממשלה בנימין נתניהו ושבעה שרים נוספים - אביגדור ליברמן ,  משה כחלון ,  אריה דרעי ,  ישראל כץ ,  גלעד ארדן ,  יואב גלנט וזאב אלקין - הצביעו בעד ,  והחבילה אושרה ברוב של שמונה שרים מול שני מתנגדים .  לדברי גורמים שנכחו בישיבה ,  היתה תמימות דעים בנוגע לחלק גדול מהצעדים ,  אך שרי הבית היהודי הצביעו נגד בשל העובדה שאחת התכניות שאושרו ,  להרחבת אזור התעשייה תרקומיא שליד חברון ,  כוללת הרחבה לתוך שטחי C .  
לדברי גורמים מדיניים ,  מדובר במחוות לקראת ביקור טראמפ  " שלא פוגעות באינטרסים של ישראל ,  כולם בתחום הכלכלי-אזרחי ,  ואין כל צעדים בתחום הביטחוני או הקלות ביטחוניות ".  עוד הוסיפו הגורמים כי הבנייה שאושרה לפלסטינים בשטחי C היא בנייה קיימת שלא תיהרס בכל מקרה ,  והדגישו כי סמכות התכנון ,  לקביעת השימוש בשטח , " תישאר בידי ישראל ".  
בסדר היום האסטרטגי לביקור של טראמפ ישנן סוגיות כבדות משקל כמו איראן וסוריה ,  אך חומר הנפץ הפוליטי של הישיבה היה בנושא הישראלי-פלסטיני ,  ובפרט בחבילת המחוות הכלכליות והאזרחיות לפלסטינים שישראל הכינה בשבועות האחרונים ,  ועליה פורסם לראשונה בוואלה !  NEWS .  לאור בקשת הממשל  " לראות שינויים מהירים ומשני מציאות ",  ישראל גיבשה בשבועות האחרונים חבילה של צעדים שנועדו להקל על חיי האוכלוסייה הפלסטינית ,  בעיקר בתחומי התעשייה ,  הכלכלה והמעברים .  
נושא התכנון והבנייה הפלסטיניים בשטחי C בגדה המערבית ,  דרישה ישנה של הפלסטינים ,  מעורר התנגדות נחרצת בימין ,  שכן היא נתפסת כחריגה חד-צדדית מהסכמי אוסלו .  ראשי שדולת ארץ ישראל בכנסת ,  חברי הכנסת יואב קיש  ( הליכוד )  ובצלאל סמוטריץ'  ( הבית היהודי )  ,  הוציאו אתמול הודעה חריפה נגד המהלך ואמרו כי  " אין שום הצדקה לפגוע בהתיישבות היהודית בשטחי C .  שלום כלכלי והטבות כלכליות - כן .  ויתורים טריטוריאליים - לא ".  
בבית היהודי סירבו להתייחס ישירות לנושא הבנייה לפלסטינים ,  אך עמדת המפלגה היא שאין התנגדות למו"מ ולהקלות כלכליות , " אבל ,  וזה אבל גדול ,  ללא תנאים מוקדמים כמו הקפאה ,  וללא ויתורים חד צדדיים  כמו בנייה בשטחי C ".  
בירושלים שוררת אי ודאות גדולה בנוגע לכוונותיו של הנשיא טראמפ לחידוש המשא ומתן בין ישראל והפלסטינים וגורמים בממשלה הביעו בימים האחרונים ספקנות בנושא .  לדברי גורם מדיני , " נתניהו ינסה להסביר לטראמפ שאבו מאזן הוא לא פרטנר אמיתי לשלום ושזה לא הזמן להשיק מחדש מהלך מדיני ".  
גורם מדיני אחר אמר לוואלה !  NEWS כי בממשל טראמפ מחפשים  " יוזמות שישנו את המצב .  נתניהו חייב להראות לטראמפ נכונות ליוזמה ".  בעוד יו"ר הרשות הפלסטינית אבו מאזן ויתר ככל הנראה על הרבה מהתנאים המוקדמים שלו לחידוש המשא ומתן ,  הקלות ומחוות ישראליות כלפי הפלסטינים עשויות לסייע לנתניהו מהצד השני מול טראמפ .
  ( עדכון ראשון :  23:34 )  

ערב ביקור טראמפ :  נתניהו הקים ועדה להכשרת מאחזים
במקביל לאישור חבילה של צעדים כלכליים ואזרחיים כמחווה לפלסטינים ,  הוחלט בישיבת הקבינט המדיני-ביטחוני להקים צוות שיפעל להכשרת מאחזים .  ועדת התכנון העליונה תתכנס בתחילת יוני לאשר אלפי יחידות דיור בהתנחלויות

