 " למה צריך את החגיגה הזו ?  ":  כשנתניהו וכץ חנכו חצי קו לירושלים
גם הטקס המכובד במעמד ראש הממשלה ושר התחבורה לא הצליח למחוק את הדחיות והעיכובים בדרך לקו הרכבת לירושלים .  כולם מיהרו להכריז על  " רגע היסטורי ",  למרות שבכלל לא ברור מתי יגיע הקו גם לתל אביב
לאחר דחיות ועיכובים הושק היום  ( חמישי )  קו הרכבת המהיר לירושלים ,  אולם גם הטקס החגיגי בנוכחות ראש הממשלה בנימין נתניהו ,  שר התחבורה ,  ישראל כץ ובכירים מרכבת ישראל לא הצליחו להעביר את הטעם החמוץ של האיחור הרב עד להקמתה של תחנת  " האומה ". 
בשיאה של סערת  " גשר יהודית "  לפני שבועיים הודיע השר כץ באחד הראיונות הטלוויזיוניים בהם ניסה לפתור את המשבר שהתפתח בשל העבודות על נתיבי איילון שהרכבת המהירה תפעל תחילה מהבירה רק עד נמל התעופה בן גוריון .  המשמעות :  נסיעה לתל אביב תדרוש החלפה בשדה התעופה לקו רגיל .  ההערכה כרגע היא שיעברו עוד מספר חודשים בטרם יושלמו עבודות החשמול עד לתחנות תל אביב ,  בסיומן ובנוסף לתקופת הרצה תוכל הרכבת לצאת מתחנת האומה לתל אביב ולשוב לירושלים .
 עוד בוואלה !  NEWS:נתניהו באיום ישיר לנסראללה :  אם יתעמת אתנו - יקבל מכת מחץנתניהו :  אם תכפה עלינו מלחמה - נפעל במלוא הכוחנתניהו לפוטין :  מביעים צער על התרסקות המטוס ,  אך האחריות על סוריה 
בטקס בתחנת האומה על שם הנשיא לשעבר יצחק נבון ,  הנמצאת בעומק של 80 מטרים מתחת לפני האדמה ,  תמהו כמה נוכחים על הסיבה לחגיגה הגדולה לאחר העיכובים הממושכים . " ממתי חונכים חצי קו למה צריך את כל החגיגה הזאת ",  תהה אחד המשתתפים בטקס .  לטענתו ,  השר הבטיח שיחנוך את הקו בערב סוכות לאחר שקיבל דחייה מערב פסח ולא עניין אותו המצב בשטח ,  העיקר שתהיה השקה : " לכל האירוע נדבק ריח פוליטי מסריח ".   
" לפחות הושק כרטיס רב-קו חגיגי לכבוד האירוע ,  שתהיה מזכרת לתת לילדים ,  כי על הרכבת המהירה ,  מי יודע מתי יעלו ",  העיר אדם אחר שנכח בטקס .
 את הערפל סביב תאריך פעילות הקו המהיר ירושלים-תל אביב ,  סירב היום שר התחבורה לפזר גם בשיחה עם עיתונאים במהלך נסיעת עם ראש הממשלה מתחנת נבון אל תחנת נתב"ג .  קבוצות-קבוצות הוזמנו כתבים לשיחה עם נתניהו וכץ בקומה העליונה של הקרון כשהשניים מוקפים ביוצאים ודוברים כדי להבטיח ששום פליטת פה לא תיפגע בחגיגיות הנסיעה ההיסטורית .  
לאורך השיחה בין השר לעיתונאים ,  סירב השר לתת תשובה חד משמעית ביחס לשאלה מתי יגיעו הנוסעים מירושלים ישירות לתחנות תל-אביב .  ונראה כי הביקורות שספג פרויקט הדגל של כץ בחודשים שעברו ליום ההשקה גרמו למשנה זהירות בשיחה על הנושא .  
ראשון הדוברים בטקס המאולתר שהתקיים קודם לכן בקומה התחתונה של קומפלקס נבון הענק היה ראש הממשלה נתניהו . " זה רגע היסטורי .  אני משתמש במונח הזה בזהירות ,  אבל תמיד האמנתי שאפשר לחבר את ירושלים לרשת רכבות ארצית ולא בנתיב של הרכבת הטורקית שנסעתי בה בילדותי ובנערותי ,  והנה הרגע הזה הגיע אחרי מאמץ כביר .  זה באמת עידן חדש .  עוד נגיע לתל אביב בהמשך בזמן שיא של חצי שעה .  יש ששרים 'בין הרים ובין גבעות טסה הרכבת' ,  והיום יש לי את העונג להיות ברכבת שטסה בין הגבהים והגבעות ".  

השר כץ שעלה לאחר מכן המשיך ברוח דומה . " זה אכן רגע היסטורי ויום חג לירושלים ,  דווקא ביום שיש שקוראים תיגר על ירושלים כבירת ישראל ,  זה מסר לעולם שאנו מחברים בין ירושלים לישראל .  אני מצפה שמאות אלפים יבואו לחוות את החוויה הזו ". 
העבודות על קו הרכבת המהיר לירושלים נתקלו בכמה קשיים לאורך הדרך ,  דבר שהוביל למספר דחיות ,  עד לנסיעת ההרצה .  באוגוסט 2017 הודיע משרד התחבורה כי הקו צפוי להיפתח באפריל 2018 ,  אולם בדוח מבקר המדינה התריע המבקר כי פתיחת הקו עלולה להתעכב לסוף 2018 .  בינואר הודיע שר התחבורה כי הקו ייפתח בערב הפסח ,  אולם ב-21 בפברואר הודיעה הרכבת על דחייה של חצי שנה נוספת - לערב חג הסוכות - עקב אי קבלת האישורים הרגולטוריים מצד המשטרה והרשות הארצית לכבאות והצלה .  זאת ,  בניגוד להבטחת שר התחבורה כץ .  לבסוף הוחלט כי הרכבת תקיים את נסיעתה הראשונה ב-25 בספטמבר .  
קו הרכבת המהיר לירושלים הוא אחד הפרויקטים ההנדסיים והטכנולוגיים המורכבים ביותר שבוצעו אי פעם בישראל .  עלותו של הקו המהיר לירושלים ,  שנחשב לפרויקט הגדול ביותר של משרד התחבורה ,  נאמדת בשבעה מיליארד שקלים .  
הוא עשוי לחבר את בירת ישראל למטרופולין גוש דן ואזור המרכז ולהביא להקלת גודש התנועה .  משך זמן הנסיעה הצפוי בקו המהיר מתל אביב לבנייני האומה בירושלים - עומד על פחות מ-30 דקות .  הפרויקט כולל מסילה כפולה באורך של 56 קילומטרים .  העבודות על הרכבת כללו כרייה של חמש מנהרות ,  באורך של 38 קילומטרים ושמונה גשרים ,  באורך של שבעה קילומטרים וחצי .  הקו עובר דרך מנהרה באורך של 11 קילומטרים וחצי ,  הנחשבת לארוכה ביותר בארץ ,  וכן מעל גשר שגובהו כמאה מטרים ונחשב לגשר הגבוה בישראל .  בשלב ההרצה של הרכבת ,  נוסעים המעוניינים להגיע מירושלים לתל אביב ולהיפך ,  ייאלצו לשריין כרטיס דרך אתר הרכבת ולא לקבל אותו בתחנה .  הנסיעה בשלושת החודשים הראשונים מירושלים תהיה ללא עלות . 

" למה צריך את החגיגה הזו ?  ":  כשנתניהו וכץ חנכו חצי קו לירושלים
גם הטקס המכובד במעמד ראש הממשלה ושר התחבורה לא הצליח למחוק את הדחיות והעיכובים בדרך לקו הרכבת לירושלים .  כולם מיהרו להכריז על  " רגע היסטורי ",  למרות שבכלל לא ברור מתי יגיע הקו גם לתל אביב

