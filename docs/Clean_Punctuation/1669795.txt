הממשלה אישרה טיפולי שיניים חינם לילדים
חרף הביקורת הרבה שעורר הצעד ,  אישרה הממשלה את הרפורמה בשירותי בריאות השיניים .  מאחד ביולי יטופלו ילדים עד גיל 8 בחינם .  המבקרים טוענים כי המהלך יפגע בסל התרופות
הממשלה אישרה הבוקר  ( ראשון )  בישיבתה השבועית את הכללת טיפולי השיניים לילדים עד גיל 8 בסל הבריאות מתחילת חודש יולי השנה .  עוד קובעת ההחלטה כי לסל שירותי הבריאות בשנת 2010 יתווסף סכום נוסף של 11 מיליון שקלים .  בכך ,  סך המקורות לטיפולי השיניים לילדים יעמוד על כ- 160 מיליון שקלים בשנה .
 ראש הממשלה בנימין נתניהו הודה לסגן שר הבריאות ,  יעקב ליצמן ,  על היוזמה החשובה והנחה אותו לפעול כדי שהשירות יינתן לציבור הילדים החל מהרגע הראשון במקביל  כלומר הן על ידי קופות החולים והן על ידי המרפאות הפרטיות ורופאי השיניים העצמאיים .  ראש הממשלה הדגיש כי  " חשוב שהציבור יקבל את השירות הרחב והטוב ביותר ,  ולכן יש לאפשר תחרות בריאה ופתוחה על מתן טיפולי השיניים לילדי ישראל .  אסור להפלות את רופאי השיניים הלא מאוגדים .  העיקרון צריך להיות שכל רופא שיניים ,  שירצה לתת את השירות הטוב ביותר לילדינו  יוכל לעשות זאת ". 
בישראל פועלות כ- 5,000 מרפאות שיניים עצמאיות ולצדן כ- 200 מרפאות המופעלות על ידי קופות החולים .  לפי ההצעה שהובאה לממשלה ,  בשלב הראשון יסופקו טיפולי השיניים לילדים רק על ידי קופות החולים ,  ובהמשך ייבחנו תנאים שיאפשרו שילוב של רופאים עצמאיים .  ראש הממשלה קבע ,  כאמור ,  כי השירות צריך להינתן לציבור החל מהרגע הראשון הן על ידי קופות החולים והן על ידי המרפאות הפרטיות ורופאי השיניים העצמאיים .
 בתוך כך ,  שר התעשייה ,  המסחר והתעסוקה ,  בנימין  ( פואד )  בן אליעזר פנה בסוף השבוע אל מזכיר הממשלה צבי האוזר בבקשה כי בהצעת ההחלטה של סגן שר הבריאות יעקב ליצמן ,  למתן טיפולי שיניים חינם לילדים ,  ישולבו גם הרופאים העצמאיים .  הסתייגותו של בן אליעזר התקבלה בממשלה ,  וההחלטה כפופה לכך שיעבור שינוי בחוק ביטוח בריאות ממלכתי ,  כך שיאפשר שילוב גם של רופאים עצמאיים ,  תאגידים לרפואת שיניים וגופים התנדבותיים העוסקים כיום במתן שירותי רפואת שיניים .
 ההסתדרות הרפואית פנתה אף היא הבוקר למזכיר הממשלה ,  ובו הוא מבקשת כי הממשלה לא תאשר את תוכנית טיפולי השיניים במתכונת שהוצעה .  במכתב ששיגרו עו"ד אורנה לין ועו"ד גלי זינגר בשם ההסתדרות הרפואית ,  נאמר כי בג"ץ עדיין לא נתן החלטתו בעתירה שהגישה ההסתדרות כנגד החלטת הממשלה לייעד 65 מיליון שקלים מהסכום שיועד להרחבת סל הבריאות השנה לטובת טיפולי שיניים לילדים .  בג"ץ אמור לדון בנושא בקרוב .  ההסתדרות הרפואית מציינת עוד ,  כי ועדת העבודה ,  הרווחה והתרבות של הכנסת הגישה את עמדתה לבג"ץ הדן בעתירתה של ההסתדרות הרפואית ובו קבעה כי ,  לא ניתן להוציא לפועל את התוכנית לטיפולי שיניים בצורה שנעשתה ,  אלא יש לשנות קודם לכן את סעיפי החוק .
 מנגד ,  הקואליציה לבריאות שיניים ציבורית בה חברים בין היתר עמותת  " רופאים לזכויות אדם "  וכן האגודה לזכויות האזרח ,  מברכת את סגן השר ליצמן ואנשי משרדו על  " הצעד ההיסטורי "  לכינון שירותי בריאות שיניים לילדים . " עם זאת ",  מזכירים חברי הקואליציה , " זהו רק הצעד הראשון למען בריאות שיניים ציבורית לכל ;  אנו קוראים לממשלת ישראל לקבל החלטה לביטול תשלומי ההשתתפות העצמית ,  ולהרחבה הדרגתית של השירות הציבורי ,  כך שיכלול ילדים עד גיל 18 וקשישים מעל גיל 65 .  הקואליציה קוראת לממשלה לאמץ את הצעת החוק עליה כבר חתמו 48 ח"כים מכל סיעות הבית ,  אשר תחייב את כיסוי השירות לילדים עד גיל 18 ולכל הקשישים ,  ללא כל השתתפויות עצמיות ובאמצעות מערך שירותים ציבורי בלבד ". 
עמותת  " קרן דולב לצדק רפואי "  בירכה אף היא על אישור הממשלה להעניק טיפולי שיניים חינם לילדים .  בעמותה הביעו סיפוק מאישור ההחלטה וגאים בכך שלקחו חלק מרכזי בפעילות הציבורית ,  שהובילה להחלטה ,  זאת באמצעות שתי עתירות שהגישו בנושא ,  אשר עודן תלויות ועומדות בבג"צ . " זהו הישג חלקי בלבד שילדים עד גיל 8 יהיו זכאים לטיפולי שיניים חינם ",  אמר עו"ד גלעד רוגל ,  יו"ר הצוות המשפטי של העמותה . " מה שמפריע לנו זה שחלק מהתקציב המיועד ליישום ההחלטה נלקח שלא כדין מתקציב ייעודי לתרופות מצילות חיים .  אין ספק שמישהו שהיה אמור לקבל את התרופות האלה ירגיש בחסרונן ".  

הממשלה אישרה טיפולי שיניים חינם לילדים
חרף הביקורת הרבה שעורר הצעד ,  אישרה הממשלה את הרפורמה בשירותי בריאות השיניים .  מאחד ביולי יטופלו ילדים עד גיל 8 בחינם .  המבקרים טוענים כי המהלך יפגע בסל התרופות

