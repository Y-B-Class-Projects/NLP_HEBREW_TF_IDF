הממשלה תדון במסקנות ועדת הריכוזיות ביום ראשון
ראש הממשלה בנימין נתניהו הודיע כי בכוונתו להאיץ את הדיונים בנושא מסקנות ועדת הריכוזיות .  ככל הנראה ייפעלו הטייקונים לסיכול המסקנות במהלך החקיקה בכנסת
בישיבה שהתקיימה שלשום הודיע רה"מ בנימין נתניהו כי מסקנות ועדת הריכוזיות יעלו לדיון בממשלה ביום ראשון הקרוב ,  וכי בכוונתו להאיץ את הדיונים בנושא .  נתניהו ביקש מהשרים יובל שטייניץ ויעקב נאמן לזרז את תהליך החקיקה ,  העומד לפני סיום ,  ואת העברת החקיקה במהירות במסגרת ועדת השרים לחקיקה ,  שבראשה עומד השר נאמן .  
מוועדת השרים לחקיקה יועבר חוק הריכוזיות לאישור הכנסת בשלוש הקריאות .  על פי מקורות בירושלים ,  ירכזו הטייקונים את כל המאמץ לדיונים בכנסת ,  מאחר ששם יצטרפו למתנגדי הריכוזיות המכהנים בקואליציה ,  גם אנשי האופוזיציה .  אותם מקורות מוסרים כי הטייקונים מזהים את הכנסת כנקודת החולשה של נתניהו בדרך לאישור המלצות ועדת הריכוזיות .  
ראש המועצה הלאומית לכלכלה ,  יוג'ין קנדל ,  והממונה על שוק ההון והביטוח במשרד האוצר ,  עודד שריג ,  גיבשו את נוסח הצעת ההחלטה שתוגש לממשלה בנושא המלצות ועדת הריכוזיות .  
ההצעה כוללת אימוץ של ההמלצות המרכזיות בנושא הקטנת פירמידות ,  הפרדה בין אחזקות פיננסיות וריאליות והכללת שיקולי תחרות במכרזים ממשלתיים .  לא מופיעות בה ההמלצות להגבלת מתן אשראי של גופים מוסדיים ללווים הגדולים במשק - תחום ששריג מופקד עליו .  עם זאת ,  הנוסח עדיין אינו סופי וייתכנו בו עוד שינויים .  
אתמול נודע כי קיימת מחלוקת באשר למועד העלאת ההמלצות לאישור הממשלה .  מקורבים למגעים אמרו כי שר האוצר ,  יובל שטייניץ ,  מתנגד להעלאת ההצעה ביום ראשון הקרוב ,  בניגוד לעמדת הגורמים המקצועיים במשרדו ובניגוד לעמדת המועצה הלאומית לכלכלה במשרד ראש הממשלה .  עם זאת ,  מהשר נמסר בתגובה כי הוא תומך בהעלאת ההצעה לאישור הממשלה ביום ראשון הקרוב .  
על פי הצעת ההחלטה ,  הממשלה תתבקש לאשר הכנת תזכיר חוק להגברת התחרות במשק ,  על פי המלצות ועדת הריכוזיות .  את התזכיר יכין צוות בראשות קנדל ושריג ,  ובהשתתפות יושב ראש רשות ניירות ערך ,  שמואל האוזר ,  המפקח על הבנקים ,  דודו זקן ,  הממונה על ההגבלים ,  דיויד גילה ,  והמשנה ליועץ המשפטי לממשלה  ( כלכלי פיסקלי )  ,  אבי ליכט .  תזכיר החוק יובא לאישור ועדת שרים לענייני חקיקה בהקדם האפשרי .  
בנוסף תתבקש הממשלה להסמיך את השרים לקבל החלטות במסגרת התזכיר באשר לסוגיות שעלו בדו"ח הוועדה ,  וכן לבצע התאמות ככל שנדרש לשם עיגונן בחקיקה .  התזכיר שיופץ על ידי ראש הממשלה ,  שר האוצר ושר המשפטים ,  יעגן בחקיקה את דו"ח הוועדה ,  ובכלל זה יסדיר את התהליכים להקצאת נכסים ציבוריים משמעותיים ,  באופן שהגופים המקצים זכויות בנכסים אלה יחויבו לשקול שיקולים של תחרותיות ,  וביחס לתשתיות חיוניות גם שיקולי ריכוזיות ,  בטרם ההקצאה .  כמו כן ,  תזכיר החוק יטיל מגבלות ויקבע תנאים להחזקה של גוף פיננסי וגוף ריאלי משמעותיים בידי אותו בעל שליטה .  התזכיר גם יקבע הוראות מבניות וכללי ממשל תאגידי ,  שיסדירו ויגבילו את פעולתם של מבני החזקה פירמידאליים .  
שריג וקנדל ציינו כי  " כפי שעולה מהמלצות הוועדה ,  אימוץ ההמלצות והבאתן לחקיקה יביאו לקידום התחרות במשק ,  ישפרו את יעילות הקצאת המקורות ,  יתרמו ליציבותה של המערכת הפיננסית ויביאו לגידול בצמיחה וברווחת הציבור ".  
בדברי ההסבר צויין בין השאר כי עקרון נוסף בהמלצות הוועדה נוגע לטיפול בסיכון הסיסטמי - הסיכון ליציבות המשק מהשחקנים הגדולים בו . " חלק מהשחקנים המאופיינים בפיזור ענפי רחב ובמינוף גבוה ,  שולטים גם במוסדות פיננסיים ",  ציינה הצעת ההחלטה . " במבנה זה טמון פוטנציאל לסיכון מערכתי ,  הן במבנה הבעלות והן בקשרי הגומלין בין החברות בתוך הקבוצה ,  בין הקבוצות השונות ובינן לבין המוסדות הפיננסיים במשק .  גורמים אלה הופכים את המבנים הפירמידיאליים למקור לסיכון מערכתי .  כדי להבטיח התמודדות נאותה עם סיכונים מערכתיים ,  קיימות מגבלות על תאגידים בנקאיים ,  ועל גופים מוסדיים למתן אשראי ללווים גדולים .  בנוסף למגבלות הקיימות ,  על הרגולטורים שמפקחים על פעילות תאגידים פיננסיים ,  לקיים בחינות ומבחני לחץ עתיים לבחינת יכולת ההתמודדות של המערכות שתחת פיקוחם עם סיכונים סיסטמיים שונים ",  הוסיפו קנדל ושריג .  
עם זאת ,  בהמלצות ועדת הרכוזיות נכללה המלצה מפורשת ,  המוסיפה מגבלות על גופים מוסדיים בהשקעה במניות ובאג"ח של לווים גדולים . " הוועדה תומכת במגבלות ההשקעה החדשות של אגף שוק ההון ,  הקובעות כי מנפיק בודד ,  קבוצת לווים ,  חמישה מנפיקים גדולים ביותר וחמש קבוצות הלווים הגדולות ביותר ,  לא יהוו נתח הגדול מ-5% ,  10% ,  20% ו-40% מהנכסים המנוהלים של כל קרן בהתאמה ".  

הממשלה תדון במסקנות ועדת הריכוזיות ביום ראשון
ראש הממשלה בנימין נתניהו הודיע כי בכוונתו להאיץ את הדיונים בנושא מסקנות ועדת הריכוזיות .  ככל הנראה ייפעלו הטייקונים לסיכול המסקנות במהלך החקיקה בכנסת

