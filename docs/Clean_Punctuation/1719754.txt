רה"מ : " האחריות למשט הוטלה על שר הביטחון "
 רה"מ אמר בפתח עדותו בפני ועדת טירקל כי ערב נסיעתו לארה"ב הטיל את האחריות לטיפול במשט לעזה על כתפי שר הביטחון .  הוא סירב לענות על שאלת הוועדה האם נשקלו חלופות להשתלטות על המשט ואמר כי לא נערך  " דיון בפרטי הפעולה אלא רק ב"אפקט התקשורתי "  שלה
ראש הממשלה בנימין נתניהו העיד הבוקר  ( שני )  במשך בארבע שעות פני ועדת טירקל לבדיקת אירועי המשט לעזה ואמר כי טרם נסיעתו לארה"ב בימים שקדמו להגעת המשט ,  הטיל את האחריות לאירועים על שר הביטחון אהוד ברק .  לדבריו , " הנחתי שמי שאחראי על הטיפול במשט על כל היבטיו יהיה שר הביטחון ,  שירכז את הנושא ויפעיל את שרי השביעייה ואת נושא ההסברה .  הוא היה אחראי לניקוז כלל הנושאים ". 
נתניהו העיד כי מספר ימים לפני הגעת המשט למול חופי עזה ,  כינס את פורום השביעייה ,  וביקש  " לעשות מאמץ עליון להימנע מפגיעות בגוף ונפש ".  הוא ציין עוד כי , " מדינת ישראל וצה"ל פעלו בהתאם לחוק הבינלאומי "  וש"לוחמי צה"ל שעל סיפון ה'מרמרה' גילו אומץ לב בלתי רגיל במילוי משימתם ובהגנה על עצמם מפני סכנת חיים ממשית ".  
ראש הממשלה פירט את ניסיונות הסיכול שקדמו להשתלטות הצבאית על המשט . " ניסינו לסכל את יציאת המשט בדרג הדיפלומטי והביטחוני - ללא הצלחה .  הצענו להעביר את הסחורות דרך נמל אשדוד ונמל אל-עריש - ללא הצלחה .  קיימנו מגעים רצופים מול ועם הדרגים הבכירים ביותר של ממשלת טורקיה  ללא הצלחה ".  הוא הוסיף שבפורום סגור יסביר מדוע  " שום מאמץ מדיני לא היה מונע את כוונת ה'מרמרה' לנסות לפרוץ את הסגר ". 
עוד אמר ראש הממשלה בעדותו כי  " כשהתברר כמה ימים לפני הגעת המשט שזהו המצב המתהווה ,  החלטתי לכנס את פורום השביעייה כדי להיערך מול האירוע באופן מתואם מבחינה תקשורתית ,  הסברתית ודיפלומטית .  מאחר שמדובר באירוע תקשורתי סביב אירוע מבצעי ,  הזמנתי לדיון זה בנוסף לשרים את הרמטכ"ל ,  אנשי משרד החוץ ואנשי מטה ההסברה ".  נתניהו הודה כי כלל לא התקיים דיון מעמיק בהשלכותיו של מבצע צבאי אלא רק בהשלכות המדיניות וההשלכות על ההסברה הישראלית כתוצאה מהמשט . " ביקשתי בדיון של ה-26 במאי הצעות לגבי סוגיות הסברתיות ורצינו להיערך מדינית והסברתית ורציתי לעשות סיעור מוחות ",  אמר נתניהו . " לא נכנסנו לדיון בפרטי הפעולה זולת האפקט התקשורתי .  כל השרים אמרו שחרף הנזק התעמולתי יש לאכוף את הסגר בגלל החשיבות לביטחון ". 
נתניהו פירט עוד על ההיערכות שקדמה למשט : " בסוף ישיבת השביעייה הנחיתי את חלוקת המשימות המדיניות וההסברתיות לקראת המשט ,  משום שעמדתי לצאת לפגישה חשובה עם נשיא ארה"ב .  ביקשתי לצמצם ככל האפשר את החיכוך ו'לעשות מאמץ עליון להימנע מפגיעות בגוף ובנפש' .  אני יודע שזו היתה גם ההנחיה של שר הביטחון והרמטכ"ל .  הנחיתי שורה של הנחיות לצמצום הנזק ההסברתי באמצעים שונים ".  
כמו כן הדגיש נתניהו את ההיערכות התקשורתית לקראת הגעת המשט . " אני מבקש להסב את תשומת ליבכם לאחת מהנחיות אלה :  שיבוץ כתבים זרים עם כוחות צה"ל כדי שיתעדו ויצלמו את מהלך האירוע במטרה למנוע דיווח כוזב .  רציתי להבטיח שיהיה כיסוי מלא של מה שיקרה כשחיילנו יעלו על סיפון הספינות ,  משום שחששתי שפעם נוספת ינסו לטפול על חיילי צה"ל עלילות שווא כחלק ממלחמת התעמולה בישראל ". 
טירקל ביקש לדעת על חשיבות הנסיעה של ראש הממשלה לארצות הברית .  נתניהו השיב שמדובר היה בפגישה עם הנשיא האמריקאי ,  והגדיר אותה כ"פגישה חשובה מאוד ",  אך סירב לפרט על כך בפומבי .
 ראש הממשלה סירב להשיב בפומבי למספר שאלות של חברי הוועדה ,  ובהן השאלה האם נבחנו חלופות להשתלטות על ה"מרמרה ".  לשאלת הפרופסור מיגל דויטש האם בישיבת השביעייה שקדמה למשט עלו הערכות על עוצמת ההתנגדות הצפויה במשט אמר נתניהו כי הדבר עלה בשיחת אגב בדיון ,  אך סרב לפרט על הדברים בפומבי ואמר כי יפרט בדלתיים סגורות .  נתניהו גם סירב לדבר בפומבי על המאמצים המדיניים שננקטו מול טורקיה ומצרים למניעת הגעת המשט .  בנוסף ,  ראש הממשלה התחמק גם מהאפשרות שהועלתה לוותר כלל על השתלטות צה"ל על הספינות ולאפשר למשט להגיע לעזה .  
בנוגע לסוגית הטלת הסגר על עזה אמר ראש הממשלה כי  " למיטב ידיעתי ,  הסגר הוטל בשלהי מבצע 'עופרת יצוקה' לפי בקשת הפרקליט הצבאי הראשי שאמר שיש צורך בהטלת הסגר בכדי להתאים את פעולות ישראל למשפט הבינלאומי .  הרמטכ"ל פנה עם זאת לשר הביטחון שהכריז על הסגר ".  לסיום ,  אמר ראש הממשלה כי  " אין לי ספק שאחר שהוועדה תברר את כל העובדות וכל האמת תצא לאור ,  יתפוגגו כל העלילות השונות נגד ישראל וחיילי צה"ל הקשורות במשט ". 
בסיום עדותו הודה נתניהו לחברי הוועדה ולמשקיפים על מה שהוא הגדיר כ"הליך הבדיקה הבלתי תלוי והמעמיק ". 
 ( עדכון ראשון :  09:20 ) 

רה"מ : " האחריות למשט הוטלה על שר הביטחון "
 רה"מ אמר בפתח עדותו בפני ועדת טירקל כי ערב נסיעתו לארה"ב הטיל את האחריות לטיפול במשט לעזה על כתפי שר הביטחון .  הוא סירב לענות על שאלת הוועדה האם נשקלו חלופות להשתלטות על המשט ואמר כי לא נערך  " דיון בפרטי הפעולה אלא רק ב"אפקט התקשורתי "  שלה

