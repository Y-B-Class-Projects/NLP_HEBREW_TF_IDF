הראל לוקר מועמד לתפקיד מנכ"ל משרד ראש הממשלה
למרות שאין לו כל ניסיון בתחום הציבורי או הממשלתי ,  מסתמן כי עו"ד הראל לוקר ,  אחיו של המזכיר הצבאי של בנימין נתניהו יוחנן לוקר הוא המועמד המוביל למשרת מנכ"ל משרד ראש הממשלה
עו"ד הראל לוקר הוא המועמד המוביל של ראש הממשלה ,  בנימין נתניהו ,  לתפקיד מנכ"ל משרד ראש הממשלה .  המועמדות של לוקר מפתיעה מאוד ,  שכן הוא חסר כל ניסיון בתחום הציבורי או הממשלתי .  
לוקר ,  46 ,  הוא אחיו של המזכיר הצבאי של ראש הממשלה ,  אלוף יוחנן לוקר .  הוא יליד ישראל ,  בעל תואר ראשון במשפטים וחשבונאות מאוניברסיטת תל אביב ותואר שני בחשבונאות מאוניברסיטת ג'ורג'טאון שבוושינגטון ,  עם התמחות במיסוי .  הוא התמחה במשרדם של עורכי הדין ד"ר יורם דנציגר  ( כיום שופט בבית המשפט העליון )  וד"ר דורי קלגסבלד ,  עבד כמה שנים בנושאי מס כעו"ד במשרד פריד-פרנק בוול סטריט ובעל רישיון לעריכת דין בארה"ב .  
בישראל היה בעל משרד בוטיק למסים - שוחט-לוקר .  בהמשך הצטרף כשותף בכיר למשרד עורכי הדין הוותיק ש.פרידמן ושות' ,  שם הוא עובד כיום .  במשרד כ-60 עובדים ,  שותפים ,  עורכי דין שכירים ומתמחים .  המשרד מעורב בפעילות משפטית-עסקית בינלאומית .  לוקר חבר בצוות הניהול של המשרד ומנהל את מחלקת המסים שלו .  
לוקר מתמחה בנושאי מס כ-15 שנה .  עם לקוחותיו נמנים משפחות בעלות הון ,  קרנות השקעה פרטיות  ( פריווט אקוויטי )  ,  קרנות גידור והון סיכון ,  חברות היי-טק ,  חברות זרות המשקיעות בישראל ,  חברות הנסחרות בישראל ובנאסד"ק ,  חברות נדל"ן וגופים בשוק ההון .  עיסוקו העיקרי הוא ייעוץ בנושאי מס ,  כולל תכנוני מס בינלאומיים ופרה-רולינג .  
בראיון עיתונאי סיפר כי כתבו עליו בספר המחזור של בית הספר שבו למד : " עליו כיורש של בגין כולם מצביעים ".  
מנכ"ל משרד ראש הממשלה נחשב לאחד התפקידים החשובים והרגישים בשירות הציבורי .  המנכ"ל הוא הזרוע הארוכה של ראש הממשלה בכל משרדי הממשלה ,  בעיקר הכלכליים ,  ולפיכך נקרא לא פעם  " מנכ"ל המנכ"לים ".  
מנכ"ל המשרד מעורב בבניית תקציב המדינה ובניהולו .  אייל גבאי ,  המנכ"ל היוצא ,  עמד בראש וניהל בו בזמן כ-40 ועדות ממשלתיות וציבוריות .  גבאי פרש סופית מתפקידו לפני יותר מחודשיים ,  לאחר שנעתר כמה פעמים לבקשת נתניהו ,  ודחה את הפרישה .  
בחודשים האחרונים מחפש נתניהו מנכ"ל למשרדו ,  עד כה ללא תוצאות .  לפני כחודש מינה נתניהו את מזכיר הממשלה ,  צבי האוזר ,  לממלא מקום מנכ"ל המשרד .  נתניהו בחן בחודשים האחרונים כמה מועמדים לתפקיד ,  בהם עוזי לוי ועמית לנג ,  בעבר סגנים לראש אגף התקציבים באוצר ,  ונחום לנגנטל ,  לשעבר ח"כ מטעם המפד"ל .  
מינוי מנכ"ל למשרד ראש הממשלה מחייב אישור של ועדת המינויים ,  בראשות נציב שרות המדינה משה דיין ,  ושני נציגי ציבור .  
מלשכת ראש הממשלה נמסר בתגובה : " כשיתמנה מנכ"ל ,  תצא הודעה רשמית ". 

הראל לוקר מועמד לתפקיד מנכ"ל משרד ראש הממשלה
למרות שאין לו כל ניסיון בתחום הציבורי או הממשלתי ,  מסתמן כי עו"ד הראל לוקר ,  אחיו של המזכיר הצבאי של בנימין נתניהו יוחנן לוקר הוא המועמד המוביל למשרת מנכ"ל משרד ראש הממשלה

