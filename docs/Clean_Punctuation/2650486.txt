הקרב על חוק עמאר לא נגמר
חוק עמאר מצליח לפלג בין החרדים האשכנזים לספרדים ,  כשהאחרונים מקדמים את הארכת כהונת הרב הראשי בכל הכוח .  אורי מקלב ויעקב מרגי התקוטטו ביניהם ,  ויו"ר הרצוג התחנן שיחדלו
ישיבות הסיעה של המפלגות מתקיימות בכנסת מדי יום שני בצהריים .  תחילתן ,  לרוב ,  פתוחות לתקשורת מה שמהווה הזדמנות טובה לראשי המפלגות להביע את דעתם בענייני היום מבלי שיזדקקו לענות על שאלות .  לפי כללי הטקס הבלתי כתובים ,  מתכנסים הח"כים וכלי התקשורת בחדר הסיעה ,  כשראש המפלגה ממתין בחדר סמוך .  כשכולם ישובים במקומם הוא נכנס ברוב הדר וכבוד .  על מנת לשוות ממד של רצינות ,  לישיבות הללו נוהגים דווקא רוב הח"כים להגיע בזמן .  
כך נראתה השבוע ישיבת סיעת הליכוד-ביתנו ,  שנקבעה לשלוש בצהריים :  בשעה 14:59 לא נכח במקום אף אחד מחברי הכנסת ,  מלבד חמד עמאר ודוד רותם מישראל ביתנו .  מנהלי הסיעה נלחצו . " ראש הממשלה מגיע בזמן היום ",  נזף-התחנן אחד מהם בפני בני שיחו בטלפון במטרה לזרז את שאר החברים .  כעבור שלוש דקות הפציעה חברת הכנסת מירי רגב . " מה הלחץ ?  ",  התפלאה , " אף אחד לא כאן ".  ב-15:03 נכנסו ובאו משה פייגלין ורובי ריבלין .  לא בטוח שנתניהו בונה עליהם בתור חיזוק בפוליטיקה הפנימית בסיעתו .  רותם נראה משועשע מהסיטואציה בעת שליקק טילון שהובא לו על ידי אחד מעוזריו .
 אט אט  ( אבל ממש לאט )  טפטפו שאר החברים .  דני דנון הגיע זחוח לאחר שתפס כותרות עם ההצהרה המדינית בעניין המדינה הפלסטינית שלא הסבה נחת לנתניהו .  הדרך ממזנון הח"כים לחדר הישיבות הייתה זרועה בחברי מרכז שחיבקו וצ'יפחו את דנון על דבריו .  ב-15:10 נכנס לחדר ראש הממשלה .  מבין 20 חברי הכנסת של הליכוד ,  רק 10 נכחו בחדר ברגע הזה .  לפי לוח הנוכחות של הח"כים באותה שעה שבעה נוספים היו בבניין ,  אבל הם לא מצאו לנכון להגיע בזמן .  אפשר לייחס את העניין לחוסר האמון - המוצדק - של החברים בעמידה בזמנים של ראש הממשלה ,  אפשר לפרש את זה באופן מרחיק לכת יותר .  כך או כך ,  המעמד היה מביך .  לנתניהו ,  שמעמדו בליכוד רחוק משיא הפופלריות ,  זה בוודאי לא הוסיף כבוד ונחת .  
ראש הממשלה לא התייחס בביטול לתלאות שפקדו את הקואליציה בשבוע שעבר .  אמנם בנאומו בכנסת ביום רביעי שעבר הוא כינה את הקשיים הללו  " חבלי לידה ",  אבל השבוע הוא דאג בעצמו לחיתול והאכלת הרך הנולד העונה לשם ממשלת נתניהו השלישית .  נתניהו הבין שאם לא יטפל באופן אישי בעניינים ,  חיש קל העסק עלול להתפורר .  הבעיה שלנו היא לא עם האופוזיציה ,  אמרו לו מקורביו ,  אלא עם הקואליציה .  אז אפשר לפטור את הכישלון שבמינוי דוד רותם לוועדה למינוי שופטים בטינה שרוחשים לו חלק מהח"כים ,  אך זה עדיין לא מבטל את העובדה שמאחורי הפרגוד חלק מחברי הקואליציה והליכוד-ביתנו צפצפו על נתניהו ואביגדור ליברמן .  הבעיה שלך ,  הוא שמע מאחרים ,  היא לא עם שותפיך מהסיעות האחרות אלא בראש ובראשונה עם חברי הכנסת של מפלגתך .
 כך או כך ,  לפני מספר ימים עשה נתניהו את מה שהיה צריך לעשות מזמן .  הוא שוחח עם ראשי המפלגות שמרכיבות את ממשלתו וביקש מהם לגלות יותר אחריות ולדאוג שהחברים יגיעו להצבעות ויעמדו בסיכומים .  לא שמישהו מהם מעוניין עכשיו בפיזור הממשלה ,  אבל מבוכות כפי שהיו בשבוע שעבר מבשרות רע .  בשבוע שעבר תיאר כאן יו"ר הקואליציה ,  יריב לוין ,  איך חברי כנסת נעלמים  חלקם אף לחו"ל  בלי להתקזז .  כך לא יכולה קואליציה לתפקד .  נתניהו גם שוחח באופן אישי עם כמה ח"כים סוררים וביקש מהם לשוב לתלם .
 בתחילת השבוע עוד נראה שהדברים חזרו למסלולם ,  אבל בשלישי בערב הגיע הפיצוץ בין הליכוד לבית היהודי בוועדת הפנים של הכנסת בדיון סביב מינוי הרבנים הראשיים .  העסק כל כך מסובך ומורכב שחבל להרחיב .  השורה התחתונה היא זו :  יו"ר ועדת הפנים ,  ח"כ מירי רגב ,  פיזרה את הישיבה בלי שהתקיימה ההצבעה המתוכננת .  בהודעה שהוציאה היא תקפה במילים קשות את הבית היהודי .  והנה שוב חזרנו לאחור .  
מעתה ועד לסיום מושב הקיץ בסוף יולי או בתחילת אוגוסט יעבור המיקוד בכנסת לשתי ועדות :  ועדת הכספים שתדון בתקציב 2013-2014 ,  והוועדה המיוחדת לחוק השוויון בנטל בראשות ח"כ איילת שקד  ( הבית היהודי )  .  הקיצוץ החד שתתבקש הראשונה להעביר והמשמעות על שגרת החיים ברחוב החרדי שטמונה במה שיבוא בפני השנייה מבטיחים לנו בליץ סוער .  
לא שאחד מהחוקים הללו נמצא בסכנה כל עוד אין משבר קואליציוני ,  אבל האמוציות שהם מרכזים מהאופוזיציה יספקו לנו קרבות התשה קולניים ובעיקר ארוכים .  אם על החוק לצירוף נשים לוועדה למינוי דיינים התקיים ביום שני דיון במליאה עד ארבע לפנות בוקר ,  מה יקרה כשעל הפרק יעמדו לימודי הליב"ה או החוק לקיצוץ קצבת הילדים ? 
לאחר שהתקציב הונח אתמול על שולחן הכנסת ,  עוברת הזירה בשבוע הבא לוועדת הכנסת ,  שם יוחלט היכן ידון כל סעיף .  המלחמה לא תהיה שם דווקא בין הקואליציה לאופוזיציה ,  אלא בין אנשי האוצר לשאר העולם .  הראשונים ירצו להעביר כמה שיותר סעיפים לוועדת הכספים .  שם נהנית הקואליציה מרוב מוצק ויו"ר נוח ,  שם אפשר גם להעמיס עוד ועוד סעיפים שבסופו של דבר  ( מפאת קוצר זמן )  יעברו בקלות .  אבל תארו לעצמכם מה יקרה אם סעיף כלשהו יזלוג לוועדת הכלכלה בראשות אבישי ברוורמן ממפלגת העבודה ,  או אפילו לחיים כץ ,  יו"ר ועדת העבודה והרווחה ואיש הליכוד ?  ברוורמן ימשוך וימשוך ,  ואפשר להיות בטוחים שמה שייצא מתחת ידי הוועדה של כץ יהיה שונה ממה שהגיע .  לפחות בנושא הזה לפיד יכול להיות רגוע .  הוא וכץ מתואמים למדי .  
אחד הח"כים האלמוניים שכיהנו בכנסת הקודמת היה ציון פיניאן .  ספק אם מחוץ לעיר מגוריו ,  טבריה ,  מזהים אותו ברחוב .  ולמרות זאת חשיבותו בכנסת ה-18 היתה גדולה לאין שיעור .  יו"ר הקואליציה הקודם ,  זאב אלקין ,  אמר בעבר שפיניאן היה אחד הח"כים המשפיעים ביותר בשל היותו מרכז הקואליציה בוועדת הכספים .  בתוקף תפקידו דאג פיניאן לרוב הנדרש ,  לתיקוני החוק המבוקשים ולהתאמת סדר היום לנוחיותה של הממשלה .
 בכנסת הנוכחית קיבלה את התפקיד ח"כ גילה גמליאל .  אין זה סוד שגמליאל מתוסכלת .  בממשלה הקודמת היא כיהנה כסגנית שר במשרד ראש הממשלה ועתה נותרה עם תפקיד בכיר בוועדה יוקרתית .  לא שזה רע - ציון פיניאן היה שמח להתחלף איתה  אבל לתחושתה היא נועדה ליותר מכך .  ולמרות זאת ,  התנהלותה עד כה מעוררת הרמת גבה .  בישיבת הוועדה אתמול ,  לדוגמה ,  היא הודיעה לשר האוצר יאיר לפיד שאין סיכוי להעברת חלק מהגזרות בתחום המסים .  במשך כל הישיבה היא נהגה כמי שמנהלת את הוועדה ולא כחברה מן המניין .  בכירים מכל קצוות הקואליציה מגנים את התנהלותה הלעומתית עד כה .  גם בליכוד לא שלמים עם תפקודה .  גמליאל כבר הספיקה להתפטר לאחרונה מתפקידה בוועדה ,  אך חזרה בה כעבור שעות .  הבעיה שלה היא שבסופו של דבר הקואליציה לא צריכה את האצבע שלה על מנת להעביר את התקציב בוועדה .  גמליאל יכולה לחתום על המסמך של שלי יחימוביץ' בעניין התקציב ,  או לחבור לש"ס ולמפלגות הערביות .  לקואליציה יהיה רוב גם בלעדיה .  מצד שני ,  אולי גמליאל הממולחת מבינה את מה שפיניאן לא הבין .  יעילות לא תמיד מפלסת את דרכך למעלה .  אם עבודתך לא מלווה בקורטוב של הצהרות וכותרות אתה לא קיים .  עובדה ,  בפריימריז סיים פיניאן אחרי אבי דיכטר ואריה ביבי ,  העריקים שרק הגיעו מקדימה .  גמליאל סיימה הרבה לפניו .  
חוק עמאר מצליח לפלג בין החרדים האשכנזים לספרדים .  בעוד הראשונים מתנגדים להארכת תוקף כהונת הרב הראשי ,  השניים תומכים ומקדמים זאת במלוא הכוח .  השבוע בוועדת הכנסת עלו הטונים בין הצדדים .  חבר הכנסת אורי מקלב מיהדות התורה האשים את ש"ס שתמורת מינוי הרב שלמה עמאר הם מכשירים את בחירתו של הרב סתיו ,  רחמנא ליצלן .  השר לשעבר יעקב מרגי ענה לו שהאמירה הזו טובה לכותרת ראשית ביתד נאמן ,  לא יותר מזה .  הטונים בין השניים עלו ויו"ר הקואליציה יריב לוין התמוגג למראה המחזה .  יו"ר סיעת העבודה ,  יצחק הרצוג ,  ביקש מהשניים לחדול .  אתם לא רואים שאתם משחקים לידי הקואליציה ?  ,  נזף בשניים .  האם קרע ?  לא בטוח .  ביציאה מהוועדה נשמע מרגי הקולני מסנן לעבר אחד הנוכחים : " אתה רואה איך הופכים דיון בוועדה ישנונית לדיון מעניין ?  ".  
לקריאה נוספת:לבני :  על נתניהו לבחור אם הדנוניזם ישתלטהקרב על ועדת הטקסים :  ליברמן התעקש ,  נתניהו בחר בלבנתבגלל הבחירות :  כחלון לא ימונה לראש מנהל מקרקעי ישראל 

הקרב על חוק עמאר לא נגמר
חוק עמאר מצליח לפלג בין החרדים האשכנזים לספרדים ,  כשהאחרונים מקדמים את הארכת כהונת הרב הראשי בכל הכוח .  אורי מקלב ויעקב מרגי התקוטטו ביניהם ,  ויו"ר הרצוג התחנן שיחדלו

