נתניהו : " בוחנים אפשרויות למנוע קריסה הומניטרית בעזה "
 בתדרוך לכתבים בברלין אמר ראש הממשלה כי  " מדינת ישראל היא המדינה שפועלת הכי הרבה כדי למנוע את הקריסה ברצועה ".  המצב ברצועה נידון במהלך פגישתו עם מרקל ,  שבה אמר : " המשבר הנוכחי בעזה נוצר כתוצאה ממעשיו של אבו מאזן "
 ראש הממשלה בנימין נתניהו אמר היום  ( שני )  כי  " ישראל בוחנת אפשרויות שונות כדי למנוע קריסה הומניטרית בעזה ".  בתדרוך לכתבים בפמליה המלווה את נתניהו אחרי פגישתו עם קנצלרית גרמניה אנגלה מרקל ,  אמר נתניהו כי  " מדינת ישראל היא המדינה שפועלת הכי הרבה כדי למנוע את הקריסה בעזה ".  המצב ברצועה נידון במהלך פגישת המנהיגים ,  שנמשכה יותר משעה וחצי .  נתניהו אמר למרקל כי המשבר הנוכחי בעזה נוצר כתוצאה ממעשיו של יו"ר הרשות הפלסטינית אבו מאזן והחלטת חמאס להשקיע את הכספים בטרור . 
" חמאס השקיע את הכסף ואז קיבל החלטה מודעת להתנפץ על הגדר ",  אמר נתניהו למרקל .  נתניהו התייחס בתדרוך גם לטרור העפיפונים ,  ושב והדגיש כי ישראל בוחנת אפשרות לקזז את כספי הפיצויים לחקלאים שניזוקו מכספי המסים של הרשות הפלסטינית . " צה"ל גם שוקד על פיתוח אמצעים טקטיים איך לסכל את הדבר הזה ,  אנחנו תמיד מאמינים בגביית מחיר .  אני לא מסתפק בהגנה אף פעם ".  
רובה המכריע של השיחה בין נתניהו ומרקל ,  שבה השתתפו גם ראש המועצה לביטחון לאומי מאיר בן שבת ,  המזכיר הצבאי אליעזר טולדנו ושגריר ישראל בגרמניה ג'רמי יששכרוף ,  עסקה באיראן . " עם ההסכם או בלעדיו ,  אנחנו נחרצים לכל פעולה שמקדמת את איראן לנשק גרעיני ואם יהיה ניסיון כזה אנחנו מחויבים למנוע מאיראן להשיג נשק אטומי ",  אמר נתניהו . 
" אנחנו פועלים לבלום את ההתפשטות האיראנית והתוקפנות שלה .  היא צריכה לעזוב את כל שטחה של סוריה "  הוסיף ראש הממשלה . " הם מנסים להקים צבא בסוריה נגד ישראל ואנחנו מתנגדים לזה .  הם לא מסתירים את כוונתם להשמיד את ישראל .  אנחנו מעדיפים לפעול בעוד האיום קטן ולא לחכות ".  נתניהו ומרקל שוחחו גם על חשיפת ארכיון הגרעין ,  ולדבריו ,  מרקל  " הסכימה שצריך לבקש מהסוכנות הבינלאומית לאנרגיה אטומית לחקור את המידע החדש מארכיון הגרעין .  יש שם הרבה אינפורמציה שהוסתרה מעיני סבא"א ועכשיו גלוי בפניה ".  

נתניהו : " בוחנים אפשרויות למנוע קריסה הומניטרית בעזה "
 בתדרוך לכתבים בברלין אמר ראש הממשלה כי  " מדינת ישראל היא המדינה שפועלת הכי הרבה כדי למנוע את הקריסה ברצועה ".  המצב ברצועה נידון במהלך פגישתו עם מרקל ,  שבה אמר : " המשבר הנוכחי בעזה נוצר כתוצאה ממעשיו של אבו מאזן "
 
