חוק השבת כמשל :  מאחורי הקלעים של מאבקי הירושה בליכוד
השבוע ניהלו הח"כים של הליכוד קרבות מרים על חוק השבת ,  אבל מבט מקרוב מגלה שלב הסכסוך נוגע בכלל למאבק על תפקיד יו"ר הקואליציה .  בקרב אחר ,  על ראשות הליכוד ,  נתניהו נותר לבד - אך הוא מודאג מכך .  וגם :  למה מנע לפיד את העברת החוק למען עובדי הקבלן
חוק השבת של חבר הכנסת מיקי זוהר  ( הליכוד )  אמנם הוקפא השבוע בהוראה ישירה של ראש הממשלה בנימין נתניהו ,  אבל זה לא משנה את השורה התחתונה :  זוהר ,  חבר כנסת חדש שזו הקדנציה הראשונה שלו ,  הצליח באמצעות קידום החוק מעורר המחלוקת להשיג שתי מטרות חשובות מאוד מבחינתו .  האחת ,  גידול עצום בהיקף הסיקור שלו בתקשורת ;  והשנייה ,  יצירת קשרים חזקים מאוד עם ש"ס ויהדות התורה .  ומדוע שני אלו רלוונטיים כל כך בעיתוי הנוכחי ?  כיוון שבימים אלה הליכוד סוער סביב עניין אחר לחלוטין ,  והוא הירושה שישאיר אחריו חבר הכנסת צחי הנגבי ,  שמחזיק כיום גם בתפקיד יו"ר הקואליציה וגם בתפקיד יו"ר ועדת החוץ והביטחון .
 הנגבי הבהיר לנתניהו באינספור הזדמנויות שעם כל הכבוד לשני התפקידים היוקרתיים ,  הוא רוצה להיות שר .  פרישתו של סילבן שלום לפני כשבועיים פתחה סבב תיקים שיחל מחר עם מינויו של יו"ר ש"ס אריה דרעי לשר הפנים .  על פי כל ההערכות ,  נתניהו ימשיך את הסבב ,  יקדם את אחד משריו לתפקיד שר הכלכלה ,  וייתן להנגבי את התפקיד שיתפנה .  נתניהו ,  כהרגלו ,  לא ממהר ,  ורוצה קודם כל להבטיח לעצמו תמיכה מקיר לקיר במרוץ לראשות הליכוד - אותו הוא מנהל כרגע מול אפס מתמודדים .  לכן ,  הכהונה של הנגבי כיו"ר קואליציה מתבצעת בשבועות האחרונים בהילוך ראשון ,  במקרה הטוב .  
עוד בוואלה !  NEWS:שלושה חודשי טרור :  ההבטחות לרגיעה התחלפו במסרי עידודפריצת דרך :  בג"ץ קבע כי אישה יכולה לכהן כמנכ"ל בתי הדין הרבנייםממשלה תאשר ביום ראשון את מינויו של אריה דרעי לשר הפנים 
בשבוע שעבר ,  למשל ,  היה זה נתניהו בעצמו שהיה צריך לנסות ולגבש הסכמות בתוך אולם המליאה על חוק עבודת ילדים של יפעת שאשא ביטון  ( כולנו )  .  גם השבוע ,  כאשר לקואליציה לא היה רוב בהצבעת אי אמון ,  שנגמרה בתוצאה 54-53 ,  הנגבי ששהה בחו"ל לא היה שם כדי לספור את האצבעות ,  לבדוק את הקיזוזים ,  ולראות שכולם נוכחים .  
הח"כים קלטו לאן הרוח נושבת ,  והחלו בקרבות ירושה על שני התפקידים שהוא עתיד לפנות .  בהקשר הזה ,  קידום חוק השבת ,  שהחל עוד לפני פרישתו של שלום ולא קשור ישירות למאבקים על ראשות הקואליציה ,  מקבל משמעות מיוחדת .  מספיק שביהדות התורה וש"ס יבהירו לנתניהו שמבחינתם זוהר הוא אדם שאפשר לסמוך עליו בתור מי שאמור לתווך בין הסיעות השונות בקואליציה ,  וזה כבר יגדיל את סיכויו באופן משמעותי .  
אבל זה לא כל כך פשוט .  נגד זוהר ניצב יריב משמעותי בקרב על התפקיד בתוך הסיעה ,  יו"ר ועדת הכנסת דוד ביטן ,  שהבהיר אמש : " אמרתי לראש הממשלה שאני רוצה לשמש יו"ר הקואליציה ,  אבל רק במידה שאמשיך לכהן במקביל גם כיו"ר ועדת הכנסת .  מדובר בשני תפקידים שמשלימים זה את זה ".  
עם או בלי קשר להתמודדות ,  ביום שלישי האחרון התפרסם בערוץ 2 תיעוד בו נשמע ביטן ,  האיש שמתוקף תפקידו כיו"ר הועדה שמנתבת את הצעות החוק לוועדות אחרות להמשך הליך החקיקה ,  מבטיח כי  " אני אקבור את חוק השבת והוא לא ייושם ".  האם מדובר במחלוקת פרלמנטרית בין שני מחוקקים נמרצים ,  או חלק מהמרוץ לתפקיד יו"ר הקואליציה ?  תלוי את מי שואלים .
 ביום שלאחר מכן נפגשו השניים ב"פרסה "  - החלק שנמצא מאחורי אולם המליאה .  זוהר ,  כך על פי עדי ראייה ,  אמר לביטן : " אתה לא יכול לאיים עליי ,  אם תקבור לי את החוק אני אקבור לך חוק .  אתה רוצה לפתוח מלחמה ?  ".  ביטן ,  לפי הנוכחים ,  השיב לזוהר במלים : " יא אפס מאופס ,  אני אמחק אותך ".  כשנשאל על כך ביטן הוא הכחיש ,  ומסר : " אמרתי שאני לא מפחד ממנו ,  שהוא לא יכול לאיים עליי ,  ושיעשה מה שהוא מבין ".  למרבה המזל ,  שרת התרבות מירי רגב וסגן שר הפנים ירון מזוז מיהרו להתערב ולהשכין שלום בין השניים ,  שאף לחצו ידיים בתום התקרית .  

שתי ההתמודדויות האלו מחווירות לעומת ההתמודדות המסקרנת מכולן ,  והיא על ראשות הליכוד .  מאז ימי מנחם בגין ,  לא היה מצב שבו היה רק מועמד אחד לראשות התנועה .  מחר ,  ואם לא יקרה אירוע לא צפוי ,  תיסגר רשימת המועמדים כאשר המועמד היחיד לראשות המפלגה הוא בנימין נתניהו .  בקדנציות האחרונות היו אלה משה פייגלין ודני דנון שהתמודדו מול נתניהו ,  אבל כאשר שניהם יצאו מהמשחק נותר נתניהו ללא מועמד מולו .  אפילו אורן חזן ,  ששקל להתמודד ,  הודיע שלשום כי לא יעשה זאת .
 לפיכך ,  ועדת הבחירות של הליכוד התכנסה כבר לפני 11 ימים וקיבלה החלטה לפיה אם לא יימצא מי שיתמודד מול נתניהו ,  לא יתקיימו בחירות - וראש הממשלה יוכרז הלכה למעשה כמנצח .  הרציונל מאחורי ההחלטה של ועדת הבחירות היא חיסכון של ארבעה מיליוני שקלים - עלות הקמתם של אתרי הצבעה בכל הארץ .  
אלא שנתניהו עצמו לא כל כך מרוצה מההחלטה הזו .  החשש שלו הוא רק מהנראות הציבורית של ניצחון ללא התמודדות ,  אלא בעיקר מהמכשול המשפטי .  חוקת הליכוד הנוכחית לא נותנת את הדעת לסיטואציה שבה יש רק מועמד יחיד .  נתניהו חושש כי יוכרז כיו"ר המפלגה ללא בחירות ,  וכי בעוד שנה או שנתיים יימצא מי שיטען כי כיוון שלא נערכה הצבעה ,  מינויו של נתניהו לא תקף ויש לקיים בחירות חדשות .  
השבוע ,  בשקט ,  כבר נפגשו ראש הממשלה ויו"ר המרכז ,  חיים כץ ,  בניסיון למצוא פתרון לסיבוך הזה .  אופציה אחת היא לקיים הצבעה במרכז המפלגה .  אפשרות אחרת היא לפתוח מספר מצומצם של סניפים ולקיים בהם הצבעה עם פתקי  " בעד "  או  " נגד "  מועמדותו של נתניהו .  גם אפשרות זו מעט בעייתית מבחינת ראש הממשלה ,  כיוון שבהינתן שיש מועמד אחד ,  רוב תומכיו של נתניהו לא ימהרו לצאת מהבית - בעוד מתנגדיו יכולים להתארגן להצבעה קבוצתית נגדו .  בליכוד השיבו כי  " הנושא ייבדק לאחר סגירת רשימת המועמדים מחר ,  כאשר יהיה ברור אם יש מועמדים נוספים או לא ".  

גם ההתמודדות לתפקיד השני אותו יפנה הנגבי ,  יו"ר ועדת חוץ וביטחון ,  די מעניינת .  המועמד הטבעי לתפקיד הוא אבי דיכטר .  ראש השב"כ והשר לביטחון פנים לשעבר הוא ללא ספק האיש המתאים ביותר לתפקיד מבין חברי הסיעה שלא יושבים סביב שולחן הממשלה .  דיכטר אמנם הבהיר לנתניהו בכמה הזדמנויות כי הוא מצפה לכהן כשר עוד בקדנציה הזו ,  אולם לפי שעה ,  ראש הממשלה משדר שהוא לא בעניין ,  והתפקיד הפרלמנטרי הבכיר הוא בגדר פשרה מתקבלת על הדעת .
 אלא ששני חברי כנסת בעלי היגיון פוליטי בריא ,  יואב קיש וענת ברקו ,  כבר הבהירו שהם רואים עצמם מועמדים לתפקיד .  בדרך כלל ,  כאשר לא מצליחים להתלכד סביב מועמד מוסכם ,  נערכת בסיעה הצבעה .  קיש וברקו בוודאי מבינים מדוע הסיכויים שלהם בהתמודדות שכזו טובים מעט יותר משל דיכטר :  לפי בכירים בליכוד ,  לכל השרים והח"כים הבכירים אין אינטרס שדיכטר ישוב לקדמת הבמה ,  ישדרג את הבולטות הציבורית שלו ,  ויאיים עליהם בפריימריז הבאים .  
בהצבעה חשאית ,  הסיכויים שלהם טובים לא פחות משלו ,  בלשון המעטה .  קיש מסר בתשובה לשאלה אם הוא רואה עצמו מועמד לתפקיד יו"ר הוועדה כי  " יש כעת דור צעיר שנכנס לשורות המפלגה ,  והגיע הזמן שגם לדור הזה יתנו מקום להתבטא ולתפוס עמדות מובילות בכנסת ישראל ".  

עובדי קבלן הם העובדים החלשים ביותר במשק .  חלק גדול מהם לא מקבל זכויות סוציאליות מלאות ,  אין להם קביעות במקום העבודה ,  והשכר שלהם נמוך משמעותית משל עמיתיהם שעובדים באותו המקצוע בהעסקה ישירה .  הצעת חוק של ח"כ עמיר פרץ ,  שעלתה השבוע להצבעה ,  ביקשה לקבוע כי תיאסר העסקה קבלנית ,  וכי חברות כוח האדם יהפכו לחברות השמה והכשרה מקצועית .  לפי הצעת החוק ,  בתום תהליך שיארך שנה ייקלטו אותם עובדי קבלן ישירות במקום בו הם עובדים .  כלומר ,  שומר בקניון למשל ,  יועסק ישירות על ידי הקניון שישלם לו את כל התנאים כמו כל עובד מהמניין .  
למרבה הפלא ,  פרץ נאלץ להתמודד לא רק נגד הקואליציה ,  אלא גם מול האופוזיציה .  11 חברי הכנסת של יש עתיד נעדרו מההצבעה בהוראות לפיד .  החוק נפל ברוב של עשרה קולות .  לפיד נימק את עמדתו : " אנחנו לא חיים במדינה קומוניסטית .  לא כל מי שבא לתקן מחשב במשרד הפנים צריך מיד להפוך לעובד קבוע ".  עוד הסביר לפיד כי  " כלכלה מודרנית היא כלכלה שיש בה ניידות גבוהה ,  וזה מה שמאפשר לעיתים קרובות להביא עובד לזמן קצוב ולשלם לו שכר גבוה יותר .  אנשים שומעים 'עובדי קבלן' וחושבים מיד על עובדי ניקיון ומאבטחים ".  
ובכן ,  הפוסט של לפיד כתוב ,  כמו תמיד ,  בצורה קולחת ומשכנעת ,  רק שהוא מעלה כמה שאלות .  ראשית ,  יש עתיד בעצמם הם אלה שהתחייבו חד משמעית לחסל באופן מוחלט את תופעת מורי הקבלן ,  שמהווים חלק לא מבוטל מעובדי הקבלן בישראל . " תוך שנתיים לא יהיו מורי קבלן בישראל ",  התחייב בשנת 2013 שר החינוך דאז ,  שי פירון ,  ממפלגתו של לפיד .  מדוע יש עתיד תמכה בכך ש"לא יהיו מורי קבלן בישראל ",  אם הנימוק של לפיד להתנגדותו לחוק הגורף מדי של פרץ היא  " אנחנו לא קומוניסטים "?  האם - בהקבלה למשל שלפיד עצמו הציע - כל מי שמגיע להעביר שיעור העשרה בתיכון צריך להישאר לעבוד באותו התיכון לנצח ?  
נוסף על כך ,  והנקודה המשמעותית ביותר בסיפור הזה ,  היא כמובן הנקודה הפוליטית .  לפיד מבין היטב שהחוק של פרץ לא היה מבטל את תופעת עובדי הקבלן בישראל לחלוטין .  כל חוק ,  מרגע הגשתו ,  הוא למעשה משא ומתן בין הקואליציה והאופוזיציה ,  ועובר שינויים משמעותיים מאוד בוועדות הכנסת בזמן הכנתו לקריאה ראשונה ,  שנייה ושלישית .  
למען האמת ,  לפיד חווה זאת היטב על בשרו .  בקמפיין הבחירות בשנת 2013 הוא הבטיח  " גיוס שווה לכולם ".  אחר כך התכנסה ועדה ממשלתית בראשות יעקב פרי שניסחה חוק גיוס מרוכך באופן משמעותי מזה שהבטיח לפיד .  משם עבר החוק לכנסת ,  לוועדת איילת שקד ,  ועבר ריכוך נוסף ,  כך שהסיסמה  " שוויון בנטל "  נשארה ,  אבל התוצאה הייתה שונה באופן משמעותי מההצהרות הראשוניות של לפיד .  
כל אלה מעלים את הסברה כי לפיד ,  מעבר להשקפתו הכלכלית שהיא בוודאי שונה מזו של עמיר פרץ  ( "קפיטליסט עם חמלה ",  הגדיר עצמו יו"ר יש עתיד בשיחה עם פרץ )  גם עשה כאן חישוב פוליטי קר למדי ,  ובחר שלא לסייע לסיעת המחנה הציוני ,  עימה הוא מצוי במאבק מר בסקרים ,  להעביר הצעת חוק בניגוד לעמדת הממשלה .  עד כה עברו שלושה חוקים בקריאה טרומית למרות התנגדות הקואליציה .  כל החוקים הללו היו של יש עתיד ונתמכו על ידי המחנה הציוני .  בעקבות הצעד של לפיד הודיע פרץ כי יותר לא יתמוך בחוקים של  " יש עתיד ".  ובקיצור ,  כשהאופוזיציה נראית כך ,  בקואליציה יכולים לישון טוב יותר בלילה .  

חוק השבת כמשל :  מאחורי הקלעים של מאבקי הירושה בליכוד
השבוע ניהלו הח"כים של הליכוד קרבות מרים על חוק השבת ,  אבל מבט מקרוב מגלה שלב הסכסוך נוגע בכלל למאבק על תפקיד יו"ר הקואליציה .  בקרב אחר ,  על ראשות הליכוד ,  נתניהו נותר לבד - אך הוא מודאג מכך .  וגם :  למה מנע לפיד את העברת החוק למען עובדי הקבלן

