דו"ח :  לקצץ כחצי ממשרות האמון במשרד ראש הממשלה
בשל ריבוי  " עוזרים ויועצים שכפיפותם הניהולית אינה ברורה ",  קורא דו"ח ועדה שמינה נתניהו להפחתה משמעותית בחברי הסגל בלשכה .  המלצה נוספת קראה להקמת מטה חברתי-כלכלי במשרד
בעוד הקיץ עשוי לבשר על שובן של הפגנות יוקר המחייה והדרישה הציבורית להפנות תקציבים לענייני החברה והרווחה ,  דו"ח חדש שהוגש היום  ( רביעי )  לראש הממשלה ממליץ על קיצוץ משמעותי במספר משרות האמון במטה משרד ראש הממשלה ,  וכן לקבוע קריטריונים מקצועיים הולמים גם עבור משרות אלו ,  שאינן נבחרות במכרז ציבורי .  בנוסף ,  ממליץ הדו"ח להקים מטה כלכלי חברתי במשרד ראש הממשלה ,  על מנת להתמודד עם הצרכים הגדלים בתחום הכלכלי החברתי .
 אחד הנושאים העיקריים אליהם נדרשה הוועדה הוא נושא משרות האמון במשרד ראש הממשלה ,  והיחס הראוי בין משרות האמון לעובדי השירות הציבורי הקבוע . " מזה שנים ארוכות ",  נכתב בדו"ח , " מאופיין מטה ראש הממשלה בריבוי של עוזרים ויועצים שכפיפותם הניהולית והמקצועית אינה ברורה ,  תחומי עיסוקם אינם מוגדרים והטעם הענייני להעסיקם במשרות אמון אינו לחלוטין ברור ".  
הדו"ח ממליץ להפחית את מספר משרות האמון במשרד מ-56 ל-25 ,  להגדיר בבירור את תפקידיהם ,  ולקבוע תנאי סף מקצועיים למשרות ,  ובכלל זה גם למשרות הבכירות והקרובות ביותר - דוגמת ראש לשכת ראש הממשלה ,  מזכיר הממשלה ומנהל הלשכה .  הדו"ח מתייחס גם לתקופות  " ההתארגנות "  בין חילופי ממשלות ,  וממליץ לקבוע תקופת חפיפה של 45 יום על מנת לשנות את המצב כיום ,  בו  " הליך הכניסה הוא חפוז ".  
ראשית המעשה בפברואר 2011 ,  אז מינה ראש הממשלה ועדה ציבורית בראשות מנכ"ל משרד ראש הממשלה לשעבר ,  יוסי קוצ'יק ,  ואנשי ציבור נוספים בעלי ידע בתחום הממשל הציבורי ,  במטרה לבחון מה המבנה הרצוי של משרד ראש הממשלה הישראלי ,  האחראי הלכה למעשה על תכנון ,  פיקוח ובקרה על יישום מדיניות הממשלה בישראל .
 בשנה האחרונה קיימה הוועדה עשרות פגישות ודיונים ,  במהלכם נפגשו עם ראשי ממשלה בעבר ואנשיהם הקרובים ביותר ,  כמו גם עם בעלי תפקידים בכירים בסביבתו של ראש הממשלה הנוכחי ,  ובסיומן גובש הדו"ח שיוגש היום לראש הממשלה ,  הממליץ על שורה של צעדים לשיפור וארגון מחדש של מסגרות העבודה בסביבת ראש הממשלה ועל גיבוש קווים מנחים שיבטיחו שהצוותים הסובבים את ראש הממשלה יהיו  " מן הראויים והמצוינים ",  כפי שנכתב בדו"ח .  
הדו"ח מוסיף וקובע כי בהתחשב בנפח הגדל של הנושאים המדיניים העומדים לפתחו של ראש הממשלה ,  המבנה הארגוני הקיים במשרד אינו מספק את הצרכים בתחום הכלכלי-חברתי ,  והוא ממליץ להקים מטה כלכלי חברתי שבראשו יעמוד מנכ"ל משרד ראש הממשלה ,  על מנת לחזק את המלצות מדיניות הפנים המגיעות לפתחו של ראש הממשלה . 
" גם מי שאינו חד עין יבחין בכך שאחריותו של ראש הממשלה רחבה כאוקיינוס ,  מישורי פעילותו משתרעים מאופק עד אופק ומורכבות המשימה מחייבת מענה מקצועי וארגוני מיוחד ",  קובעת הוועדה .  מסקירה השוואתית שנעשתה במטות שונים של ראשי ממשלה במדינות מערביות אחרות בעולם ,  קובעת הוועדה כי בשל מורכבות ועוצמת הבעיות בישראל ,  תפקיד ראש הממשלה הישראלי הוא  " בעל עומס עבודה יוצא דופן גם ביחס לראשי מדינות אחרות ". 
היקף הפעילות והסוגיות המגיעות לשולחן ראש הממשלה עלו באופן ניכר במהלך השנים ,  קובעת הוועדה ,  ובפרט גדל היקפן של הפונקציות הביצועיות אותן ממלא המשרד .  הדו"ח קובע כי המשרד ,  שאמור היה לתפקד כמשרד מטה מיסודו , " עוסק יותר ויותר בניהול פרויקטים בין משרדיים ובהיבטי ביצוע של החלטות ממשלה ",  וממליץ במיוחד לחזק את תפקידו של מנכ"ל המשרד ,  המופקד על הובלת פרויקטים לאומיים ,  הובלת רפורמות ,  והכרעה במחלוקות בין משרדיות .
 
דו"ח :  לקצץ כחצי ממשרות האמון במשרד ראש הממשלה
בשל ריבוי  " עוזרים ויועצים שכפיפותם הניהולית אינה ברורה ",  קורא דו"ח ועדה שמינה נתניהו להפחתה משמעותית בחברי הסגל בלשכה .  המלצה נוספת קראה להקמת מטה חברתי-כלכלי במשרד

