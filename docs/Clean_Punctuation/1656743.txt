אובמה קשוח ,  לאחר מעשה
מידע דל בלבד זרם עד כה לישראל מבנימין נתניהו ואהוד ברק ופמלייתם המאריכה את שהותה בוושינגטון .  אפילו שרים בכירים נותרו בארץ פעורי פה .  ייתכן שנתניהו שוחח עם מי משרי ועדת השבעה שניסחה את תשובת ישראל לארה"ב ,  אך ניתן לקבוע כי לא דיבר עם רובם .  
הדיון המתארך בין אובמה לבין הישראלים דמה מעט להתנהלות של ג'ימי קרטר כאשר כלא בקמפ דיוויד את מנחם בגין ואנואר סאדאת עד שיסכימו לעשות שלום .  אלא שהפעם הדיון היה דו-צדדי בלבד ,  והישראלים שמרו על זכות השתיקה על פי בחירתם .  התקשורת נותרה בעמדת נבדל .  
סוגיית הבנייה הישראלית בירושלים-רבתי הפכה למוקד המחלוקת ובמידה רבה במפתיע .  שכן האמריקנים והפלסטינים הסכימו לפני שלושה שבועות להתחיל בשיחות הקירבה על יסוד הודעה ישראלית מפורשת שהקפאת הבנייה ביהודה ובשומרון לא תחול על הבירה .  
הרושם הוא שאובמה החליט להקשיח לאחר מעשה את תנאי הפתיחה של שיחות הקרבה תוך הטייתן לכיוון חוסר הנוחות הפוליטית של אורחיו הישראלים .  הוא עושה כן בתקיפות רבה מהצפוי ,  המעידה על ביטחון עצמי גובר עקב הצלחתו להעביר על חודם של שבעה קולות את רפורמת הבריאות שלו בבית הנבחרים האמריקני .  
הבנייה בבירה היא אבן הנגף העיקרית ליישור ההדורים בין ארה"ב לבין ישראל ,  מפני שנתניהו הדגיש בנאומיו את זכות הבנייה הישראלית בה .  הוא עשה כן גם בוועידת איפא"ק ,  והאם יוכל לרכך את עמדתו ולהתפשר עליה ולעשות כן בלא גיבוי מראש מוועדת השבעה של שריו ?  בשלב הנוכחי השאלות ברורות מן התשובות .  
מה גם שארה"ב אינה מעניקה למחלוקת בעניין ירושלים ייחודיות .  היא בראש סולם תביעותיה אך מצויים עוד סעיפים מעיקים בסדר יומה .  אמריקה תובעת להתיר את תקופת ההקפאה מגג הזכוכית של עשרה חודשים בלבד לכל התמשכות המשא ומתן עם הפלסטינים .  גם אם תיענה לתביעת ישראל לא להגיש הצעה משל עצמה לפתרון הסכסוך ,  היא תדרוש לעצמה סמכות לעשות זאת כאשר הדיונים יגיעו למבוי סתום .  
הבוקר עומד נתניהו להמריא בדרכו לארץ .  אם באשמורת השלישית של הלילה לא עלה בידי הצדדים להגיע להבנה מוסכמת בכתב ,  צפויה עתה תקופה של חוסר יציבות במערכת הדיפלומטית של המזרח התיכון .  
ימים קשים בשער או בציר ירושלים-וושינגטון או בציר הממשלה-משכן הכנסת .  

אובמה קשוח ,  לאחר מעשה
nan
