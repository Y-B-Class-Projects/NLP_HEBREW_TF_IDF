נתניהו : " מוכן לנסוע מחר לפריז למו"מ ישיר עם אבו מאזן "
 בתום פגישה עם מקבילו הצרפתי מנואל ואלס בי-ם ,  ביקר רה"מ את יוזמת השלום הצרפתית וטען כי הדרך היחידה לשלום היא במשא ומתן ישיר . " אני אפנה את היומן שלי .  כל נושא בעייתי יהיה על השולחן "
 ראש הממשלה בנימין נתניהו נפגש היום  ( שני )  עם ראש ממשלת צרפת מנואל ואלס ,  המבקר בישראל .  בתום הפגישה במשרד ראש הממשלה בירושלים יצאו השניים בהצהרה משותפת ובה התייחסו למטרות המשותפות לישראל ולצרפת ,  ובהן שלום ופתרון לסכסוך הישראלי-פלסטיני הכולל שתי מדינות לשני עמים .
" אף שיש לנו חילוקי דעות באשר לדרך הטובה ביותר להשיג שלום ,  אני מעריך מאוד את המחויבות שלך לחתור לשלום ",  אמר נתניהו למקבילו הצרפתי . " אני יודע כמה חשוב לך לסיים את האלימות הנוראה שמתחוללת באזורנו במשך זמן ארוך מדי ,  ואני רוצה להודות לך ולנשיא הולנד על המחויבות שלכם לשלום ".  
נתניהו התייחס ליוזמת השלום הצרפתית ,  הכוללת ועידת שלום שצפויה להתקיים בעוד כשבוע וחצי ללא השתתפות ישירה של הצדדים ,  וטען כי הדרך היחידה להשיג שלום היא באמצעות משא ומתן ישיר עם הפלסטינים . " במשא ומתן ישיר ההנהגה הפלסטינית חייבת לעמוד בפני בחירה ברורה ,  והבחירה פשוטה  להכיר במדינה היהודית או להמשיך לחנך את עמכם שיום אחד ישראל תיעלם ",  אמר נתניהו , " ואני מפציר בך לא לתת להנהגה הפלסטינית להתחמק מהבחירה הקשה הזו ".  
ראש הממשלה אמר לוואלס כי הוא יהיה מוכן לקבל יוזמה צרפתית אם זו תכלול משא ומתן ישיר בינו לבין יו"ר הרשות הפלסטינית אבו מאזן . " כל נושא בעייתי יהיה על שולחן המשא ומתן  הכרה הדדית ,  הסתה ,  גבולות ,  פליטים וכן ,  התנחלויות ",  אמר נתניהו . " אני מוכן לפנות את לוח הזמנים שלי ולטוס לפריז מחר .  טוב ,  אני חושב שמחר אנחנו מרחיבים את הממשלה ,  אבל ביום שלאחר מכן .  וזו הצעה פתוחה .  אני אפנה את היומן שלי .  ואני מקווה שאתה והפלסטינים תסכימו לזה ". 
נתניהו דיבר גם על הצבעת צרפת בסוכנות האו"ם לחינוך ולתרבות ,  אונסק"ו ,  בחודש שעבר בעד ההחלטה המתייחסת למתחם הר הבית בשמות ערביים בלבד .  הוא בירך על כך שוואלס התנצל בסופו של דבר על הצבעת ארצו והודה כי מדובר היה בטעות . " כתבתי מכתב לפרנסואה הולנד והבעתי את תדהמתי שצרפת הצביעה בעד החלטה ששוללת את הקשר של העם היהודי להר הבית שנמשך זה אלפי שנים .  אני מקווה שתעודד מדינות אחרות שהצביעו בעד ההחלטה המקוממת הזו ללכת בעקבותיך ולהודות שזו הייתה טעות ",  אמר .
 ואלס ,  מצדו ,  אמר כי שמע את הצעתו של נתניהו בדבר תהליך השלום הישראלי-פלסטיני ,  וכי בכוונתו להעביר אותה לנשיא הולנד . " כל מה שיכול לתרום לשלום ולמשא ומתן ישיר ,  אנחנו בעד ",  אמר ואלס . " אנחנו נוכל לדון על זה ,  ואנחנו גם נבהיר את כל ההבהרות הדרושות .  הדיון ,  אין לי ספק בכך ,  יהיה מאוד ישיר .  אבל אל תפקפקו ולו לרגע ברצון שלנו לעשות כל מה שאפשר למען השלום ,  במחויבות שלנו ובמחויבות שלי האישית במאבק נגד האנטישמיות ,  ובביטחון המלא והחד-משמעי שהשורשים היהודיים של ירושלים לא ניתנים לערעור כלל ".  

נתניהו : " מוכן לנסוע מחר לפריז למו"מ ישיר עם אבו מאזן "
 בתום פגישה עם מקבילו הצרפתי מנואל ואלס בי-ם ,  ביקר רה"מ את יוזמת השלום הצרפתית וטען כי הדרך היחידה לשלום היא במשא ומתן ישיר . " אני אפנה את היומן שלי .  כל נושא בעייתי יהיה על השולחן "
 
