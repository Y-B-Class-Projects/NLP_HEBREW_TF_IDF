ריבלין נפרד משריד : " יריב קשה ,  שקולו החריף יחסר מאוד בנופנו "
 עם צאת השבת ,  פרסמו הנשיא ,  ראש הממשלה ושר הביטחון דברי הספד לשר לשעבר שמת אמש . " בעל קול ייחודי בפוליטיקה הישראלית ,  איש דעתן וחריף ",  מסר נתניהו . " פטריוט ישראלי שעתידה של המדינה וביטחונה עמדו בראש דאגותיו ",  הוסיף יעלון .  שריד ייקבר מחר בשעה 15:00 בגבעת השלושה
ראש הממשלה בנימין נתניהו הביע הערב  ( שבת )  את תנחומיו על מותו של השר לשעבר יוסי שריד ואמר : " יוסי שריד היה בעל קול ייחודי בפוליטיקה הישראלית ,  איש דעתן וחריף ".  נתניהו הוסיף : " אף שחלקנו בנושאים רבים ,  הערכתי את נאמנותו לדרכו ,  את השכלתו הרחבה ואת העברית המוקפדת שבפיו ובעטו ".  לדבריו ,  שריד  " ייזכר גם בזכות היותו פרלמנטר בולט ,  חבר ותיק בוועדת החוץ והביטחון ושר חינוך שביקש לקדם את מערכת החינוך בישראל ". 
שריד הלך אמש לעולמו והוא בן 75 .  שריד לקה בלבו בביתו שבתל אביב ולמרות פעולות החייאה ממושכות של מד"א נקבע מותו .  שריד היה פוליטיקאי ,  פובליציסט ,  עיתונאי וחבר כנסת בתשע כנסות מטעם מפלגות העבודה ,  רצ ומרצ .  הוא הותיר אחריו אישה ושלושה ילדים .  שריד ייטמן מחר בשעה 15:00 בבית העלמין בקיבוץ גבעת השלושה .
 עם צאת השבת ,  פרסם נשיא המדינה ראובן ריבלין הודעה על לכתו של שריד . " יוסי שריד היה אחד מגדולי הפרלמנטריים והפוליטיקאים של מדינת ישראל .  שריד היה יריב קשה ,  מאתגר ונאמן לדעותיו .  גם כאשר ביקורתו הייתה נוקבת וקשה ,  תמיד התייחסו אליו יריביו ברצינות רבה ובכובד ראש ,  גם כשהתנגדו לתוכן דבריו נחרצות .  אנחנו ,  ישראלים באשר הם ",  הוסיף ריבלין , " חיינו לזכות מפעילותו הענפה למען המדינה ,  כשר חינוך שהורה דרך ,  כחבר כנסת מתוך העם ולמענו ,  וכאדם מיוחד שקולו הצלול ,  החריף והנוקב יחסר מאוד בנופנו ". 
לקריאה נוספת :  יוסי ביילין נפרד מיוסי שריד : " לא היה איש של פוליטיקה "" אב פוליטי ומצפן אידיאולוגי ":  חברי הכנסת נפרדים מיוסי שריד 
לדבריו , " יוסי שריד היה אדם טוטאלי שאהב בצורה טוטאלית וכך גם התווכח .  אידיאולוגית ,  שריד לא עשה הנחות לאף אחד ,  גם לא לעצמו .  שריד היה פרלמנטר ושר שראה בתפקידיו הציבוריים שליחות וביצע את תפקידיו ללא כחל ושרק ,  ובכך עורר הערכה רבה לא רק בקרב תומכיו אלא גם בקרב מתנגדיו החריפים ביותר .  גם כאשר חדל מלהיות שר וחזר לעבודה פרלמנטרית עשה זאת במחויבות ורצינות ". 
נשיא המדינה ציטט את שריד באומרו : " בגילי ,  אני פטור מחשבונות של רווח והפסד .  מה שצברתי  שלי ,  מי ייקח ממני את אשר לי ;  ומה שהחמצתי  כבר מאוחר להשיג .  בשלב זה של חיי ,  דבר לא יזיק ולא יפגע בי ".  ריבלין ציין כי שריד כתב את הדברים לכבוד יום הולדתו לפני חודשיים בלבד .  
גם שר הביטחון משה יעלון פרסם הודעת הספד לשריד . " על אף המחלוקת הפוליטית שהייתה לי עם יוסי שריד ,  תמיד הערכתי מאוד את יושרו ויושרתו ,  את תבונתו וחריפות מחשבתו ואת העובדה שהלך בדרך שבה האמין על פי מצפונו וערכיו ,  מבלי לסטות ממנה או להתאים עצמו לאופנות חולפות ". 
יעלון המשיך ומסר : " יוסי שריד היה פטריוט ישראלי שעתידה של המדינה וביטחונה עמדו בראש דאגותיו .  כחבר כנסת ,  כשר חינוך ,  כשליח ציבור וככותב חד ומושחז .  יוסי שריד לא רק דיבר אלא גם עשה ,  בין היתר כשעבר להתגורר באצבע הגליל בימים בהם סבל האזור מירי קטיושות ,  וכשלחם בשחיתות הציבורית עוד כחבר כנסת צעיר .  הנוף הפוליטי בישראל ,  מימין ומשמאל ,  משווע לאנשים כמו יוסי שריד ".  יעלון ביקש להשתתף באבלה של משפחתו .
 שר התחבורה והמודיעין ישראל כץ הביע צער על לכתו של שריד . " יוסי היה איש חזון ואיש של מעשים שמורשתו תישאר חיה לנצח .  תמיד התבטא בחריפות ולא חסך במילים בתיאור המציאות בישראל לטוב ולרע .  גם אם לא מסכימים עם דבריו לא ניתן היה להתעלם מהם ".  

ריבלין נפרד משריד : " יריב קשה ,  שקולו החריף יחסר מאוד בנופנו "
 עם צאת השבת ,  פרסמו הנשיא ,  ראש הממשלה ושר הביטחון דברי הספד לשר לשעבר שמת אמש . " בעל קול ייחודי בפוליטיקה הישראלית ,  איש דעתן וחריף ",  מסר נתניהו . " פטריוט ישראלי שעתידה של המדינה וביטחונה עמדו בראש דאגותיו ",  הוסיף יעלון .  שריד ייקבר מחר בשעה 15:00 בגבעת השלושה

