ראיות דרמטיות נגד נתניהו :  הרמזים שמסתתרים במופע של מנדלבליט
בדבריו בוועדת החוקה היועמ"ש נזהר מלחשוף פרטים חדשים על תיקי נתניהו .  עם זאת ,  מהצהרותיו על התקדמות החקירה ,  ואמירתו כי  " הקלטות רבות של עד מדינה מסוים "  מחייבות השלמות חקירה ,  ניתן ללמוד שחומרי החקירה שהביאו עדי המדינה קושרים את הפרשות השונות זו בזו
פעמים רבות מסתתרים להם הדברים המעניינים באמת דווקא בין השורות .  הופעתו של היועץ המשפטי לממשלה אביחי מנדלבליט בוועדת החוקה בכנסת שלשום  ( רביעי )  מדגימה זאת היטב .  מי שציפה למופע שבו ייחשפו ראיות חדשות הנוגעות לחקירות ראש הממשלה התאכזב בוודאי .  אבל מי שעקב אחרי התבטאויות קודמות של מנדלבליט בנוגע לחקירות מתנהלות לא יכול היה לצפות ברצינות לחשיפת מידע שכזה .  
צריך לומר את האמת ,  לצד הסקרנות הטבעית של הציבור לגלות מידע חדש בפרשות 1000 ,  2000 או 4000 בעוד הן מתנהלות ,  מי שייהנו באמת מחשיפת חומרי חקירה בשלב זה הם החשודים ,  אשר יוכלו להיערך לחקירותיהם הצפויות כשהם יודעים מה צפוי להיות מוטח בהם .  לכן חשיפת מידע מתוך החקירות לא הייתה באמת על הפרק .  
היועמ"ש ביקש לנצל את הבמה בכדי לשכנע את הציבור ,  כי רשויות האכיפה מנהלות את חקירות ראש הממשלה ביעילות ובקצב מניח את הדעת ,  וכי החלטותיו בתיקים השונים יתקבלו בסיומן ,  אך ורק משיקולים ענייניים .  הוא גם ביקש להזהיר ,  ולא בפעם הראשונה ,  מפני קמפיין שמנהלים פוליטיקאים במטרה להחליש את כוחן של רשויות האכיפה במלחמתם בשחיתות .  
אך לצד מסרים צפויים אלה התייחס מנדלבליט גם להחלטות שהתקבלו לאורך הדרך לכרות הסכמי עדי מדינה עם ארי הרו ,  שלמה פילבר וניר חפץ .  יותר מכך ,  בדבריו ניתן היה למצוא רמזים לכך שחומרי ראיות שהתווספו לאחרונה עם כריתת הסכם עדי מדינה עם ניר חפץ מצופפים את מארג הראיות שנאסף בפרשיות השונות . 
" אני ער לניסיון לעשות 'דה-לגיטימציה' למוסד של עד המדינה ",  אמר היועמ"ש לח"כים . " מדובר בכלי חשוב ואפקטיבי במאבק בשחיתות ..  .  המאבק בתופעות השחיתות למיניהן הוא קריטי לקיום החברה הישראלית .  לפעמים נדמה שמערכת אכיפת החוק עומדת לבדה חשופה במאבק הזה .  זה לא יזיז אותנו מן הדרך ".  
היועמ"ש לא הסתפק בהבעת תמיכה החלטית בכריתת הסכמי עדי מדינה בפרשות השונות הנוגעות לבנימין נתניהו .  מדבריו ניתן היה להבין כי ניר חפץ מסר לחוקריו ראיות משמעותיות לא רק בפרשת בזק - תיק 4000 - אלא גם בתיקי 1000 ו-2000 ,  שני התיקים הנוספים שבהם חשוד ראש הממשלה בעבירות מתחום טוהר המידות .
" כריתת הסכם עד מדינה משמעה מתן טובות הנאה לחשוד בביצוע עבירות .  זו אינה החלטה פשוטה ,  אך שוב - לשם ברור האמת ובשים לב לאינטרס הציבורי בתיקים משמעותיים אלה ,  כשנבדק חשד כלפי ראש הממשלה ,  אנו מוכנים לשלם את המחיר "  אמר היועמ"ש . " בתיק 4000 הגיעו לידינו הקלטות רבות של עד מדינה מסוים .  מדובר בהיקף גדול של חומר ,  שמהר מאוד התברר שחלק ממנו רלוונטי גם לתיקי 1000 ו-2000 ".  
ניתן היה להבין מדבריו של היועמ"ש ,  כי אם בעבר נאלצו רשויות אכיפת החוק להסתמך בעיקר על דברים שעדי המדינה מסרו בעל-פה - והרי ידוע שעדי מדינה אינם נטולי אינטרס - הרי שבעניינו של חפץ הדברים שונים .  נראה שחפץ הקליט שיחות רבות לאורך תקופה ארוכה ,  ואסף ראיות ליום סגריר שאכן הופיע .  עצם חקירתם של החשודים בפרשות השונות פעם נוספת מלמדת על הצטברות ראיות חדשות המסבכות אותם - ראיות אובייקטיביות דוגמת שיחות שהוקלטו בזמן אמת .  
צריך לזכור ,  כי בתיק 2000 העוסק ביחסים שבין נתניהו למו"ל ידיעות אחרונות נוני מוזס ,  קיימת הקלטה נוספת ,  שנמצאה אצל ארי הרו ;  וכן שבתיק 4000 מסר אילן ישועה ,  מנכ"ל וואלה ,  הקלטות של שיחות שקיים עם שאול אלוביץ' ,  בעל השליטה לשעבר בבזק החשוד אף הוא בפרשה .  ייתכן מאוד שאותן ראיות אובייקטיביות ,  ולא הדברים שימסרו עדי המדינה מפיהם ,  הן שיכריעו את גורלן של חקירות ראש הממשלה .  
פרקליטות המדינה הצהירה השבוע בהקשר אחר ,  כי ככל שמעמדו הציבורי של האדם רם יותר ,  כך מלחמתה במעשי שחיתות שבביצועם הוא נחשד תהיה עיקשת יותר .  זאת ,  בהחלטתה שלא להשלים עם זיכויו של יו"ר ועד עובדי נמל אשדוד לשעבר אלון חסן בבית המשפט המחוזי .  
הפרקליטות ביקשה מבית המשפט העליון להרשיע את חסן בעבירות של הפרת אמונים ,  תוך הדגשה שמעמדו של חסן בנמל וכוח השפעתו  " היו עצומים ".  עם כל הכבוד למלחמה עיקשת בראש ועד ,  ליועץ המשפטי לממשלה ברור כי מבחנו האמיתי יהיה בטיפול בפרשות שבהן החשדות לשחיתות מגיעים לצמרת הגבוהה באמת .  
דומה שמנדלבליט בחר לצעוד בדרך הארוכה ,  והוא פוסע בה בזהירות ,  כדי לא למעוד ולא לטעות - טעויות שבדרך-כלל פועלות לטובת ההגנה דווקא .  צריך להבין שבשלב הנוכחי רשויות החקירה הן שאוספות ראיות ,  ולחשודים אסור ליצור קשר עם עדים פוטנציאליים ,  שמא יואשמו בשיבוש החקירה .  הכללים משתנים עם סיום החקירה .
 אם יישמט עד מסוים ולא תיגבה ממנו עדות בחקירה תוכל ההגנה להסתייע בו .  מי שמפרש זהירות מצדו של מנדלבליט ככזו שנועדה לסייע לראש הממשלה אמר כנראה את אותם דברים על חקירת תיק המעונות .  זו התמשכה אולי זמן ארוך מדי ,  אך כתב האישום שהוגש בה נגד רעיית ראש הממשלה ,  על סעיפי האישום שהוא כולל ,  אינם מעידים על הקלה כלל ועיקר .  נמתין ונראה מה יתברר בפיתולים הבאים ,  ובעיקר בסיומה של הדרך ,  גם כאן .  

ראיות דרמטיות נגד נתניהו :  הרמזים שמסתתרים במופע של מנדלבליט
בדבריו בוועדת החוקה היועמ"ש נזהר מלחשוף פרטים חדשים על תיקי נתניהו .  עם זאת ,  מהצהרותיו על התקדמות החקירה ,  ואמירתו כי  " הקלטות רבות של עד מדינה מסוים "  מחייבות השלמות חקירה ,  ניתן ללמוד שחומרי החקירה שהביאו עדי המדינה קושרים את הפרשות השונות זו בזו

