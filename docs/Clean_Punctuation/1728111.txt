המילים ההורגות של הרב עובדיה
המנהיג הרוחני של ש"ס קילל את הפלסטינים שיידבקו במחלת ה"דבר "  מבלי שיש לו מושג על משמעות הדבר .  הדס זיו סבורה ששתיקתו של רה"מ כמוה כהסכמה
אחרי גל עכור שכוון נגד מבקשי המקלט בישראל   " מושכים אותנו לעולם השלישי "   ( בנימין נתניהו )  ו"מפיצים מחלות "   ( אלי ישי )   התבטאויות המכשירות גירוש והתנערות ממחויבות אוניברסלית להגנה על מבקשי מקלט ופליטים ,  אנו נתקלים באיחולי מוות לאויבנו בכלל ולפלסטינים בפרט . 
" שייתמו אויבינו ושונאינו ,  שיאבדו מן העולם .  יכה בהם הקדוש ברוך הוא מכת 'דבר' ,  בהם ובפלסטינים האלה ,  רשעים צוררי ישראל  " אמר הרב עובדיה יוסף .  גישה זו הופכת את האדם לאיום ושוללת את קיומו כאדם .  סופה בקריאה להעלמתו מטווח הראייה שלנו ,  אם על ידי גירושו ,  ואם על ידי מותו  מה שייעשה  " לנו "  את החיים לקלים יותר .  
ניתן היה לפטור עמדות אלו כעמדותיו של אדם שזקנתו מביישת את בכרותו .  אולם עובדה היא כי הדיבור הגזעני ,  שונא הזרים ,  מכה שורשים בחברתנו .  ראש הממשלה יוצא מגדרו לגנות אמנים אשר מצפונם מורה להם שלא להופיע בהתנחלויות בשטחים הכבושים  שהן עצמן מעשה בלתי חוקי על פי הדין הבינלאומי וכרוכות בגזל אדמות והגבלות קשות על חיי הפלסטינים .  אך הוא איננו מגנה דברי בלע אלה ,  ולעיתים אף מצדד בהם .  התנהלותו זו של ראש הממשלה מעידה כי המנהיגות בישראל נגועה בגזענות ,  וספק אם היא מסוגלת להוביל אותנו לשלום .
 ניתן היה לומר על המשא ומתן  - " אז שידברו - מילים לא הורגות ".  אבל ההיסטוריה לימדה אותנו שמילים מלבות מעשים ,  ומעשים הורסים והורגים ,  ושאדם טוב לו שייזהר בלשונו .  כי סתם כך אדם לא יורה לתוך מועדון נוער הומו-לסבי ,  לא סתם כך יורה חייל ברגלו של עצור כפות ,  לא סתם צוהלים בני נוער אל מול בתי הבדואים הנהרסים תחת דחפורי המדינה .  
הרב עובדיה בחר במחלת הדבר ,  להרג  " אויבינו "  ולא ידע עד כמה פשה הדבר דווקא בנו .  בספרו  " הדבר "  משתמש אלבר קאמי במגפה כמטאפורה לגלים עכורים חברתיים-פוליטיים : " המגפה אינה לפי שיעור מידתו של האדם ,  לכן הוא אומר לעצמו שהיא דבר לא ממשי ,  חלום רע שיחלוף .  אבל לא תמיד הוא חולף ,  ומחלום רע לחלום רע ,  האדם הוא שחולף ,  ובראש ובראשונה ההומניסטים ,  מפני שלא נקטו אמצעי-זהירות ".  
הגזענות והלאומנות הם ללא ספק גל כזה ,  וכשהנגע פושה בחברה ,  אין אנו זקוקים לאנשי ונשות רפואה ,  אנו זקוקים לאדם ולמצפון שיתרעם ויאבק כנגדם ,  להומניסטים שינקטו באמצעי זהירות  הרפואה לא תעזור .  
 *  הכותבת היא מנכ"ל עמותת  " רופאים לזכויות אדם "
 
המילים ההורגות של הרב עובדיה
המנהיג הרוחני של ש"ס קילל את הפלסטינים שיידבקו במחלת ה"דבר "  מבלי שיש לו מושג על משמעות הדבר .  הדס זיו סבורה ששתיקתו של רה"מ כמוה כהסכמה

