לחישת המהפך , " הדיל הסודי "  של לפיד והבילוי הלילי של שרה נתניהו
בין עכו למליאת הכנסת ,  הוותיקן והרצליה פיתוח ,  שמרה המערכת הפוליטית על דריכות ולא הפסיקה לעסוק בבחירות - אבל היו כמה תמונות שחשפו יותר מהמתוכנן

האירוע הפוליטי החם של השבוע התרחש קילומטרים רבים מירושלים .  ראש הממשלה ,  מלווה ברעייתו ובקומץ בכירי ליכוד ,  הגיע לעכו ,  השתתף בטקס לציון 70 שנה לפריצה לכלא בעיר ,  ואחר כך ,  כהרגלו בחודשים האחרונים ,  המשיך למפגש פוליטי עם פעילים .  הרכב הנוכחים באירועים סיפק למצלמות הסמארטפונים ולצייצנים חגיגה אמיתית :  ראש הממשלה ורעייתו במרכז השולחן ,  כשלצדה לא אחר מיו"ר הכנסת ,  יולי אדלשטיין ,  שעד לא מזמן הוגדר כאויב בבלפור ,  ובקצה השני ,  הרחוק ,  מירי רגב ,  חביבת הבית בימים כתיקונם .  רגב דאגה לצייץ תמונת קונטרה עם בני הזוג ,  משולבת ידיים עם שרה נתניהו ,  ודאגה שאנשי נתניהו יכחישו את הפרסום בוואלה !  NEWS על כך שיש מתיחות בין השניים וידבררו שהיחסים  " הדוקים מתמיד ".  אבל לפעמים כמה תמונות שוות אלפי מילים .
 קצת יותר מחודשיים חלפו מאז קרב האימים שהמשולש הזה ניהל סביב הנאומים בטקס הדלקת המשואות ,  ונראה שצלעות המשולש הסתדרו קצת אחרת השבוע .  רגב אולי המשיכה לבלות עם רעיית ראש הממשלה ברחובות עכו עד השעות הקטנות של הלילה ,  אבל נתניהו עצמו לא ממש הפגין כלפיה חיבה יתרה והעביר את הזמן בשיחה צפופה עם אדלשטיין .  לצדו של יו"ר הכנסת ישבה גילה גמליאל ,  צ'ילבה גדולה של רגב ,  שרק לפני מספר חודשים נכנסה לעימות חריג עם שרה נתניהו ,  אבל באחרונה הוזמנה להצטרף לכנסים פוליטיים ונראה שייתכן והיא עושה את דרכה חזרה לחיק המשפחה .  גם שר התחבורה ישראל כץ ,  שלא ידוע כפופולרי במיוחד בבלפור ,  קיבל השבוע פוטו-אפ משותף ברכבת עם ראש הממשלה .  בכל מקרה ,  לא מומלץ להתרגש יותר מדי מאף סולחה או צ'ילבה .  הכול זמני בעולם של נתניהו ,  ויש מעט מאוד חיבוקים אמיתיים ,  והרבה אינטרסים אד הוק ,  שינויים וחיבוקים .  יעידו על כך גם יובל שטייניץ ,  מנאמניו הגדולים של ראש הממשלה ,  שנתניהו לא הצליח ,  או לא ניסה ,  למנות לראשות הסוכנות ,  זאב אלקין ,  שעדיין ממתין לתמיכתו במרוץ לעיריית ירושלים ,  ושרים אחרים בליכוד שכבר חוו על בשרם את טעמה של האכזבה . " לביבי אין מושג של חברות ",  אמר אחד מהם השבוע , " לכן יש פער גדול בין ההערכה אליו כמנהיג ,  מול ההערכה כאדם ".  התנהלותו האישית של נתניהו מול שרי הליכוד היא מן המושמצות ,  אבל השבוע נראה כי הוא מפגין מאמץ מיוחד להפיג מתחים ,  ולכן צריך לחפש את האינטרס מאחורי החיבוקים :  נתניהו חזר להתחבט השבוע ברצינות בשאלת הקדמת הבחירות ;  לקראת הקמפיין - ייתכן שהוא מנסה לייצר שלום בית .  
החיבוקים הווירטואליים של נתניהו הם כאין ואפס לעומת החיבוקים החמים של יו"ר יש עתיד יאיר לפיד עם חברי סיעתו השבוע ,  שבמפגן פוליטי מוזר ,  נדיר והזוי חגג עם חבריו הישג של הקואליציה .  היממה שלפני ההצבעה על חוק הגיוס הייתה קשה עבור לפיד ,  שניסה בכל מאודו להסביר את תמיכתו בחוק שמקדמת ממשלה שהוא לכאורה אמור לרצות לשאוף להפיל ,  והתמודד עם האשמות  " בגידה "  קיצוניות  ( ומוגזמות )  של המחנה הציוני וחבריו לאופוזיציה ,  וברגע שזה נגמר השתררה על פניו אנחת רווחה .
 לא בטוח שהוא בהכרח ישלם על כך מחיר ,  כי אחרי עשור של דיון ער ,  נראה שהציבור כבר קצת אבוד בתוך פרטי הפרטים של הסנקציות ,  היעדים והמכסות ,  אבל הוא גם לא הרוויח כלום השבוע ,  והוא זקוק לכל נקודה בעת הזו .  בהשאלה מהסלוגן שהוא עצמו מפמפם באחרונה נגד נתניהו ,  משהו עובר על לפיד .  מאז פברואר ,  כשנודע שהוא העיד במסגרת חקירת תיק אלף ,  הוא קצת איבד את ה"מוג'ו "  שלו ,  ושום דבר לא ממש מצליח לו .  הוא ניסה להציג אלטרנטיבה והזהיר מפני פרישת ארצות הברית מהסכם הגרעין עם איראן ונאלץ לחזור בו ולברך על המהלך של טראמפ ,  והקמפיין המדיני שהוא מוביל על רמת הגולן לא מתרומם .
 ההתייצבות התמוהה של לפיד לצד הממשלה דווקא בנושא הדגל שלו שעליו יכול היה לגרוף נקודות לא תבלום את הירידה העקבית בסקרים ,  והיא עוררה הרבה צחוק ,  זלזול ,  ותמיהה מה לעזאזל הוא עושה .  התשובה הפוליטית הכי מעניינת שמסתובבת היא שלפיד סגר דיל עם נתניהו ,  בתיווכו של שר הביטחון אביגדור ליברמן .  לפי דיווח בשבועון החרדי  " בקהילה ",  התמורה לתמיכת לפיד בחוק הגיוס היא הבטחה של נתניהו למנותו כשר חוץ בממשלה הבאה .  זה הוכחש ,  מן הסתם ,  בתוקף על ידי כל הצדדים ,  אבל יתויג בארכיון תחת הכותרת , " ימים יגידו ".  
יממה אחרי שטיווח את לפיד בכנסת ,  המריא יו"ר המחנה הציוני אבי גבאי לנסיעה קצרה לוותיקן ,  שם נפגש עם האפיפיור .  אצל גבאי ניסו לצקת תוכן מדיני לפגישה ,  עליה פורסם לראשונה בוואלה !  NEWS ,  אבל חשיבותה ,  אם בכלל ,  מתמצה בעצם קיומה ,  ובעיקר בתמונה המשותפת בכס הקדוש שרק מתי מעט ישראלים זכו לה .  לפי הודעת לשכת גבאי ,  השניים שוחחו על  " מנהיגות ".  במצבו של גבאי ,  הוא עשוי להזדקק בקרוב לסיוע שמימי בנושא .  אמנם ,  בסיועו הנדיב של לפיד ,  התרסקות המחנה הציוני בסקרים נבלמה ,  וגבאי שב להתייצב על 15 מנדטים ,  ובחסות ההתנגחות בלפיד נרשמה גם הפוגה זמנית בקרבות הפנימיים במפלגת העבודה .  אבל השטח ממשיך לבעור מחוסר שביעות רצון ,  יריביו הפוליטיים לא מפסיקים בתכנוני תוכניות ,  הרמטכ"ל לשעבר בני גנץ שוב עקף אותו בדרמטיות בסקר היפותטי ,  ובעתיד הלא רחוק ,  הוא יצטרך לקבל החלטה לא פשוטה על עתיד השותפות עם ציפי לבני ו"המחנה הציוני ". 
הטונים הצורמים שעברו בין לבני וגבאי בשבוע שעבר סביב שאלת ראשות האופוזיציה שככו לבינתיים ,  ונראה כי השניים הכריזו על הפסקת אש משותפת ,  או לפחות החליטו ביחד להעביר את המגעים הרחק מאחורי הקלעים .  לבני דורשת את התפקיד שפינה יצחק הרצוג כתנאי להמשך שיתוף הפעולה ,  גבאי דורש שתתחייב על שיתוף הפעולה לפני שהוא נותן לה את ראשות האופוזיציה ,  ובמהות העניין עומדת השאלה אם הם מפלגה עם ראש אחד או שניים .  בינתיים ,  לבני בודקת היטב את האופציות האחרות ,  עיקשת בתפיסתה שצריך  " שותפות "  כדי להביס את נתניהו ,  ובוחנת ברצינות גם התנתקות מוחלטת וחבירה למועמדים אטרקטיביים אחרים לראשות הממשלה ,  ע"ע גנץ ,  וגם אהוד ברק בוחש עמוק בקלחת .  גבאי הכריז השבוע בראיון לגלי צה"ל שהוא  " האלטרנטיבה היחידה ",  ושאין שום כוונה להציב מישהו אחר בראשות המפלגה ,  אבל כשגנץ הולך ומתעצב בדמות המשיח המבוקש ביותר במרכז-שמאל ,  הוא יצטרך יותר מביקור בוותיקן כדי לשמור על הכס הקדוש .  
עם כל הכבוד לנתניהו ,  לפיד וגבאי ,  ה-תמונה של השבוע רשומה של שמו של יו"ר הבית היהודי ,  נפתלי בנט ,  יחד עם המיליארדר היהודי-אמריקאי שלדון אדלסון ,  בחגיגות ה-4 ביולי של השגרירות האמריקנית .  מזה חודשים שנרשמת התקרבות אינטנסיבית בין בנט לאדלסון ,  וזו לא הפעם הראשונה שהם מתועדים יחדיו מיודדים ,  אך עדשת המצלמה של צלם וואלה !  NEWS ראובן קסטרו תפסה רגע אינטימי במיוחד ,  שבו בנט לוחש על אוזנו של אדלסון ,  כמו שאומרים ,  ליטרלי .  עם נתניהו ,  מי שהיה בן חסותו העיקרי במשך למעלה מ-20 שנה ,  אדלסון החליף מילים ספורות בלבד .  המוציא לאור של ישראל היום ,  הולך ומתבהר ,  השלים את המהפך ועבר הלאה ,  לדור הבא .  

לחישת המהפך , " הדיל הסודי "  של לפיד והבילוי הלילי של שרה נתניהו
בין עכו למליאת הכנסת ,  הוותיקן והרצליה פיתוח ,  שמרה המערכת הפוליטית על דריכות ולא הפסיקה לעסוק בבחירות - אבל היו כמה תמונות שחשפו יותר מהמתוכנן

