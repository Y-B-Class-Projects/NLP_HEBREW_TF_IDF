חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום
מכירים את זה שכל פעם שיורד פה קצת גשם כל המדינה קורסת וכולם מתלוננים על זה שכל פעם שיורד פה קצת גשם כל המדינה קורסת ?  אז אתם צריכים לדעת שגם הבוקר כנראה תעמדו בפקקים בדרך לעבודה כי מטרייה תעוף על רמזור שיעוף על גשר או משהו כזה .  חוץ מזה ,  יהיה קר מהרגיל ,  הגשם ימשיך לרדת ושלג ירד בחרמון .  
אתם צריכים לדעת שמליאת הכנסת תקיים היום דיון מיוחד בהשתתפות ראש הממשלה בנימין נתניהו בנושא יוקר המחיה .  הדיון מתקיים ביוזמת סיעת מרצ ולבקשת 40 חברי כנסת מהאופוזיציה שחתמו על בקשה לכנס את הישיבה .  לפי תקנון הכנסת ,  ראש הממשלה ויושב ראש האופוזיציה חייבים לנכוח באולם המליאה כל משך הדיון ואף לנאום בסופו .  זהו סוג הדיון היחיד שבו ניתן לחייב את השניים להישאר באולם ולשאת דברים .  
אתם צריכים לדעת שהיום לפני שנה בדיוק מת אריק איינשטיין והוא בן 74 .  ככל הנראה ,  לא נשארו הרבה דברים שלא נאמרו על ענק הזמר העברי ,  ואף-על-פי-כן ,  אם עדיין לא יצא לכם ,  אנו ממליצים לקרוא את כתבתו של נדב מנוחין מסוף השבוע ,  שחזרה לאלבום הראשון ולאלבום האחרון של הזמר האהוב .  
אתם צריכים לדעת שהיום צפוי יום עמוס בבית הדין המשמעתי של ההתאחדות לכדורגל .  ספיחי פרשת הדרבי עדיין לא התפוגגו ,  והדיון בעניין קרלוס גרסיה ,  בלם מכבי תל אביב שעל פי הטענה הסית אוהדים לרדת לדשא ולפוצץ את המשחק ,  ייפתח לאחר דחייה של שבועיים .  גם בני סכנין ,  שאוהדיה התפרעו במשחק מול בית"ר ירושלים ,  תיאלץ להתגונן מעונש מול הדיינים ,  ולקינוח ,  יגיעו אנשי הפועל בני לוד ובני יהודה תל אביב ,  בעקבות עימות מכוער ביותר בבלומפילד ביום שישי .  כזכור ,  חברי הנהלת בני לוד התעמתו עם האוהדים ,  שבתגובה שרו שירים גזעניים .  
אתם צריכים לדעת שמחר יעניק נשיא ארה"ב ברק אובמה חנינה לתרנגול הודו בר מזל .  כבר שנים שזו מסורת בבית הלבן :  לפני חג ההודיה הנשיא מקבל תרנגול הודו ומציל אותו משחיטה .  בשנה שעברה היה זה פופקורן ,  עוף במשקל 17 קילוגרמים ממינסוטה .  פופקורן ניצח בהצבעה מקוונת את התרנגול קרמל  שאף הוא הושאר בחיים ולא נשלח למשחטה .  עיתונאים שביקשו לברר מה עלה בגורלם של פופקורן וקרמל בשנה החולפת גילו כי פופקורן כבר מת - כפי שקורה לרבים מהעופות המפוטמים לקראת סעודת החג - ואילו קרמל איבד ממשקלו והוא חי בווירג'יניה .  

חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום

