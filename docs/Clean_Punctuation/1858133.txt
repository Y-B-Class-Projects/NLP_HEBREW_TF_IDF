אהוד ברק ,  הצילנו מנתניהו
כולנו יודעים שמשהו נוראי מתחולל :  נתניהו מנהל מלחמה נגד העולם שבה הוא לא יוכל לנצח .  יורם קניוק חושב שרק אהוד ברק יכול לצאת חוצץ להציל את מדינת ישראל מכיליון
פעם אמר שר שיום אחד בן גוריון ישתגע ואנחנו לא נדע .  היום נדמה כי בעל הבית שלנו השתגע .  אני לא מאמין שהוא טיפש .  הוא פשוט עיוור לסובב אותו .  
אבא שלכן ,  בנות ברק ,  איננו מטורף .  הוא חכם .  הוא נאמן לנו אזרחי המדינה הזאת .  הוא אולי לא רגיש לבני אדם ,  אבל הוא רגיש להיסטוריה .  איך יכול להיות שאתן ,  בנות האיש הגיבור והטועה הרבה והחכם ,  יכולות שאביכן ימשיך לתת יד לאדם ששמו נתניהו ;  אדם שבגלל משהו שקרה לו מזמן והתעצם עם הזמן ,  הולך ראש בראש נגד העולם .  בסוף נושמד כאן - לא בגלל הערבים - אלא בגלל ראש הממשלה הזאת .  אביכן ,  ברק ,  צריך לצאת חוצץ כדי להציל אותנו .
 ברק חייב ,  יחד עם הממשל האמריקאי ועם השרים בעלי השכל שמבינים שאנו מובלים לגיהנום על ידי קנאי המסוגל לכל כל עוד הוא צודק ,  לעשות משהו .  כולנו יודעים שמשהו נורא מתחולל ;  מלחמת עולם של איש אחד כדי להרוג אותנו ואת בנינו בגלל איזשהו חסם נפשי ,  או טשטוש ,  או טיפשים רבים הסובבים אותו .  איך יכול אביכן לחיות עם הידיעה - והוא יודע - שבמלחמה של נתניהו נגד העולם לא נתניהו ינצח .  ואיפה דן מרידור ?  איפה החכמים ?  איפה הלא מטורפים בליכוד או בעצמאות ?  איפה הם ומדוע אינם עוצרים את האיש הזה היום כדי להציל לנו את מולדתנו ? 
נאבקנו עליה ;  לוחמיה בוכים .  טייסיה מקללים .  איפה אתה ברק ?  למה לא תפסיק את מחול השדים של נתניהו עם ליברמן ,  שבדומה לסטלין הנערץ עליו ככל הנראה ,  דוחף את נתניהו אף יותר .  אתן בנותיו של איש חזק ;  קחו את אביכן אשר אהבתן ודחפו אותו לעשות כיכר תחריר בממשלה ולהעיף מהר ככל הניתן את נתניהו לשבת באחד מבתיו - כדי להציל אותנו .
 אין עוד רבים שלחמו על הקמת המדינה הזאת .  ששת אלפים נהרגו מתוך שש מאות אלף .  הייתי שם ,  היה נורא ,  לחמנו בשיניים ,  נשארנו מעטים :  תנו לנו למות בכבוד במולדתנו .  אנחנו לא טוקבקיסטים משוגעים ,  אנחנו לבה ודמה של ארץ המכאובות הזאת .
 קחו את אביכן ,  התחננו בפניו :  הוא יכול לעשות הפיכה שקטה בממשלה ,  יש שם גם אנשים אחרים ,  אפילו בני בגין יודע לאן אנו מידרדרים .  בואו בנות ,  קחו את אבא הגיבור שהועם והעים את עצמו וצופה בטח בחשש במתרחש לנו היום .  קחו אותו ,  התחננו אליו שיציל אותנו .  אין אחר ,  הוא שר הביטחון ,  הוא צריך להבין מה זה טורקיה זועמת ואמריקה כועסת .  קחו אותו ,  נעזור לו .  
היה פעם איש חזק ששמו דיין ;  גיבור חיל שלקח על שכמו את כאב מלחמת יום הכיפורים שהלמה בחלומותיו ,  עזב נזוף את חבריו והלך אל בגין כדי לכפר ולהביא שלום .  בגין היה איש קשה ,  אבל חכם ,  שהבין שעם קטן אינו יכול לנצח את העולם וכך הביא לנו מעל 30 שנות שלום עם מצרים .  אתן ,  בנותיו של איש הפלדה שמתנהג כמו קנה רצוץ ,  בנות ברק ,  קחו את אביכן לבוא לעזרת העם ולהפיל מיד את האיש הזה היושב בראשנו ומוליך אותנו לכיליון .
 
אהוד ברק ,  הצילנו מנתניהו
כולנו יודעים שמשהו נוראי מתחולל :  נתניהו מנהל מלחמה נגד העולם שבה הוא לא יוכל לנצח .  יורם קניוק חושב שרק אהוד ברק יכול לצאת חוצץ להציל את מדינת ישראל מכיליון

