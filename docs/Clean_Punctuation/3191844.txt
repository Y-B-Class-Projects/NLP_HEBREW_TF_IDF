בבית המשפט ,  בשבועה :  סיאוב חצר נתניהו חייב להיות מוצג לעיני כל
משפט שרה  " רעיית המנהיג "  נתניהו הוא ציון דרך .  לראשונה אחרי 20 שנות חקירות ,  תביעות אזרחיות ובדיקות מבקר המדינה שבמרכזן בני הזוג המלכותי ,  מתייצב אחד מהשניים כנאשם .  תהא תוצאת המשפט - הרשעה או זיכוי - אשר תהא ,  חובה לסיים את ההליך ולמצות את הדין
 ( בווידאו :  פתיחת משפט שרה נתניהו ,  אתמול )  

נשיא בית משפט השלום בירושלים ,  אביטל חן ,  אינו רוצה לשפוט את שרה נתניהו .  הוא מעדיף שהיא תשפוט את עצמה .  הנאשמת בתיק פלילי 52605-06-18 כבר הקדימה את השופט ,  ביצעה את ההליך וסיימה אותו בזיכוי עצמי ,  אבל הפרקליטות ,  קטנונית להכעיס ,  מתעקשת .  השופט חן ,  בין משום שהוא רוצה לשאת חן בעיני מישהו ,  בין משום שהוא אזרח החרד לדימוי  " רעייתו של מנהיג "   ( התואר שהדביק בנימין נתניהו לנאשמת )  בקרב הגויים ,  בין מפני שהוא חס על זמנו היקר ,  רוצה לחסוך - והרי החסכנות היא מתכונותיה הבולטות של הנאשמת - ולפשר בין הצדדים ,  כאילו מדובר בתיק אזרחי של סכסוך שכנים .  השכנה מהקומה העליונה ,  מדינת ישראל ,  מתקוטטת עם השכנה מקומת רהיטי הגן .  לכל שכנה האמת שלה .  תיפגשנה ותתפייסנה בלחיצת יד ,  שולם-שולם לעולם .  שרה תבטיח לא לכעוס על המדינה ,  כשתפגוש בה במדרגות ,  והמדינה תחזור בה מטענותיה כלפי שרה .  
זאת ,  בדיוק ,  אותה רוח המנשבת במסדרונות מגרש הרוסים - ובבית המשפט המחוזי בסלאח-א-דין - והמצדיקה את בקשת הפרקליטות להושיב שלושה שופטים בדינם של שרה נתניהו ופקיד משרד ראש הממשלה לשעבר  ( "סמנכ"ל של מנהיג "?  )  עזרא סיידוף .  יש שופטים בירושלים ,  רחמנים כלפי השררה ,  ויש שופטים בתל אביב ,  המתפעלים פחות מגדולי חשודי האומה .  על כן הסתיימה פרשת אותו מבנה ירושלמי ,  הולילנד ,  כפי שהסתיימה ,  כי נדונה בתל אביב .
 הפרקליטות נכוותה ,  לפני שני עשורים ,  כשאהוד אולמרט עמד לדין בפרשת חשבוניות הליכוד בפני שופט יחיד ,  עודד מודריק .  במבוא לזיכוי אולמרט צלל מודריק למחוזות התנ"ך והשירה ושאב משם ספק האם ייתכן שראש עיריית ירושלים ,  עיר האמת ,  יסטה מדרך הישר .  פרקליטת המדינה ,  עדנה ארבל ,  שנדהמה מהזיכוי ,  נערכה לערער עליו ,  אך ויתרה פן תואשם ברדיפת אולמרט .  הזיכוי סלל את דרכו של אולמרט לראשות הממשלה ולכלא מעשיהו .
 עוד בוואלה !  NEWS:הפצועה מהפיגוע משחזרת : " התחבאנו מתחת לשולחן כדי שלא נמות"עו"ד נוה על חקירתו :  לא אגיע לוועדה למינוי שופטים אם התיק יישאר פתוח"חציית קו אדום ":  מטען חבלה התפוצץ ברכבה של קצינת שב"ס בנתניה 
הרכב של שלושה אינו מבטיח הרשעה .  אביגדור ליברמן זוכה באותו בית משפט בפרשת מינוי זאב בן אריה ,  שגילה לו פרטים חסויים על חיקור דין נגדו ,  לשגריר בלטביה .  אלא שבאותו תיק הייתה התביעה רפה במיוחד .  התובעת ,  במקרה בת לבכיר לשעבר בשירות החוץ ,  נכשלה בהמחשת הרקע - משרד החוץ ,  שם מינוי לנציגות בחו"ל חיוני לרווחה כלכלית ;  והזיקה ההכרחית בין תפקידו של בן אריה כשגריר בבלארוס להגעת המידע הסודי לידיו וממנו לליברמן - לסיפור המעשה .  השופטים קבעו שליברמן אמנם נמצא בניגודצ'יק עניינים ,  אבל לא  " חריף ועוצמתי "  דיו להרשעה בהפרת אמונים ;  לא התקיימו  " נסיבות מחמירות ",  כי מעשיו היו סתם  " לא ראויים ,  לא מוסריים ואינם עומדים בסטנדרט המצופה מאיש ציבור ,  ודאי במעמד כה בכיר של שר בממשלת ישראל ",  להבדיל מעבירה פלילית .
 והשיא ,  בנימוקי זיכוי ליברמן ,  היה בהשוואת פעולותיו לאלה של נתניהו בפרשת מינוי רוני בר-און ליועץ משפטי לממשלה ,  כדי לרצות את החשוד אריה דרעי .  אם בסופה של אותה חקירה לא הועמד אז נתניהו לדין ,  כתבו שופטי ליברמן ,  ודאי שצריך להקל עם ליברמן ,  שהתנהגותו חמורה פחות .  
זה מנהגם של שופטים ויועצים משפטיים לממשלה בסגירת תיקים ,  בין בהימנעות מאישום ובין בזיכוי :  מלים קשות ,  הממרקות את המצפון ,  לצד מעשים רכים ,  המאפשרים לנתניהו  ( לאחר פרשת עמדי )  לחזור לממשלה ובהמשך לראשותה ,  ולליברמן לחזור למשרד החוץ ובהמשך להגיע אף למשרד הביטחון .  
תמונת המראה של כישלון התביעה במשפט ליברמן ,  בתוספת הודעת הכניעה של היועץ המשפטי לממשלה יהודה וינשטיין בוותרו על ערעור ,  הייתה הצלחת ההגנה ,  בראשות עורכי הדין יעקב וינרוט וגיורא אדרת .  המופע העיקרי באולם ,  להבדיל מהכנת התיק ,  היה של וינרוט .  שהיה אמור לשאוב מזיכוי ליברמן עידוד ולעשותו מנוף למשפט שרה נתניהו .  והנה ,  וינרוט ושותפו עמית חדד ,  שחתרו להסדר טיעון ,  כתחליף לביזיון בבית הדין ,  פרשו מהייצוג והביעו בכך אי-אמון בסיכוי להימנע מהרשעה .  מרשתם נותרה בידיו המלטפות של עו"ד יוסי כהן ,  ששבחיו הפומביים לה מגמדים אף את אלה של חנפנוב וחנפנובה ,  הלא הם איוב קרא ומירי רגב .
 לפנים ,  למשל בפרשת בקבוקי המדינה שנפדו לטובת שרה ובמצוותה ,  עוד ניתן היה לסדר בין וינשטיין לעו"ד דוד שמרון מחילה מהירה תמורת החזר מקצת הכסף .  באותם ימים יפים ייצג את שרה משרדם של שימרון ויצחק מולכו ,  לצד כהן ובפועל גם פרקליטות מחוז ירושלים  ( אזרחית )  ,  בתביעתו האזרחית של מני נפתלי בבית הדין לעבודה .  אלא שאותה תקופה חלפה לבלי שוב .  שימרון ומולכו נפלו ממרום מעמדם לחדרי החקירות ,  והמחצית הפלילית של פרקליטות ירושלים אינה מתחנחנת בפני שרה ,  ולא רק מפני שהמחצית האזרחית של כוכבית נצח דולב הובכה והובסה בתיק נפתלי .  

המשנה לפרקליט המחוז במחצית הפלילית ,  ארז פדן ,  בקיא במעללי הזוג נתניהו עוד מספיחי פרשת עמדי .  הוא מהלוחמים בשחיתות בכלל וברקב שפשה בחצר נתניהו בפרט .  לא תובע כפדן ישתוק בהכנעה אם היועץ המשפטי אביחי מנדלבליט ופרקליט המדינה שי ניצן ישדרו לו כדרכם תבוסנות חומלת שרה ;  ובלי הסכמת התביעה לא יוכל גם השופט חן להימנע ממשפט .
 משפט שרה הוא ציון דרך .  לראשונה ,  אחרי 20 שנות חקירות משטרה ,  תביעות אזרחיות ובדיקות מבקר המדינה שבמרכזן בני הזוג נתניהו ,  בנפרד או בצוותא ,  מגיע תיק פלילי ,  המדינה נגד נתניהו ,  לדיון בבית המשפט .  מרוב פרשיות ,  קל להתעלם מהמשמעות :  זאת הופעת הבכורה של מי מהשניים כנאשם .
 עניינו של המשפט הוא מפעל לזיוף מסמכים ,  שנפתח במעון נתניהו ובמשרדו .  המסמכים שזויפו עסקו בהזמנת ארוחות ,  בהעסקת עובדים  ( מבשלות מוסוות למנקות ;  מטפלת לאביה של שרה על חשבון הקוראים )  ובטיפול בבית הנוסף בקיסריה - כתובתה הצנועה של הנאשמת היא  " עזה 35 ,  ירושלים "  - בידי מגלה החשמל ,  אבי פחימה שאין בלתו .  אמנם השף קדוש ממלון ליאונרדו לא יתבע את מוציאי דיבתו רעה ,  כאילו מנותיו המוקפדות כללו רק פתיתים וחמגשיות ,  כמו לפליטי סוריה ,  אבל הנושא הוא זיוף ;  אורחי הרפאים שמספרם נופח ,  אשפי המטבח היקרים ,  מלצרי סוף השבוע - ביבי ושרה ,  יאיר ואבנר אינם מסוגלים להניח לעצמם ארבע צלחות ולפנות אותן במו כפותיהם הענוגות למדיח ,  כשאר אזרחי ישראל - הם רק המושאים .  
שרה הורתה וסיידוף ביצע ,  אומרת התביעה .  הוראה בלתי-חוקית ,  ששמפניה ורודה מתנוססת מעליה .  סיידוף יודע הרבה .  למרות זאת ,  או מחשש שיאמר יותר ממה שרוצים לדעת ,  לא הוצעה לו עסקה .  יש על מה לדבר ,  מאותתים סביבו ,  אך הפרקליטות אטומה .  עכשיו סיידוף צמוד לשרה ,  כנווט לטייסת ,  בתקווה שהשופט חן יציע להם כסאות-מפלט מהמטוס המאיים להתרסק למגרש הרוסים .
 רשימת העדים במשפט שרה היא פגישת מחזור של המעונות והמעונים .  מני נפתלי ,  שבניגוד לקו ההגנה היה רק אחד - האמצעי - משלושה אבות-בית בארבע השנים של 360 אלף השקלים שהוצאו במרמה ,  לטענת התביעה ;  אתי חיים ,  המבשלת שהוכתה בידי שרה ,  בלי שנפתח נגד המכה תיק ;  ויקטור סרגה ,  נהג הבקבוקים ,  שלאחר פיטוריו נבהלו במשרד ראש הממשלה פן יפתח לא בקבוק ,  אלא פה ,  ונחפזו להמציא לו תפקיד במטה לביטחון לאומי ,  מה שלא הזיק לראש המל"ל יוסי כהן  ( ג'וניור ,  לא הסניגור )  לזכות בתמיכת שרה במועמדותו לראש המוסד .  לכולם יש סיפורים מעניינים לספר ,  אם יימצא מי שידובב אותם ,  רצוי על דוכן העדים .
 חיוני שהסיאוב של חצר נתניהו יוצג לעין כל ,  במסגרת מחייבת ,  בשבועה ,  תהא תוצאת המשפט - הרשעה או זיכוי ,  לכאורה הכול הרי פתוח - אשר תהיה .  זה המחיר שלא כדאי לרעייתו של המנהיג ,  או לבעלה ,  לשלם ;  ואף על פי כן היא עומדת במריה ומסרבת לחתום על הסדר שישלול מהציבור את המופע ,  כמו זמרת הנכנעת ללחצי ה-BDS הארור .  
ההסבר המתבקש לכך ,  בנוסף לאופייה ולרתיעתה מתשלום מאות אלפי שקלים ,  נמצא בסעיף 33 לחוק הפסיכולוגים .  הרשעת שרה במרמה תביא אותה לדין משמעתי בפני ועדה שממנה שר הבריאות - כרגע ,  יחי המקרה ,  זהו בעלה ,  אך ברור שהסמכות תועבר לשר אחר .  אף שאין קשר בין העבירות המיוחסות לה לבין עיסוקה המקצועי ,  היא עלולה להיפגע אם יימצא ש"התנהגה בדרך שאינה הולמת את המקצוע של פסיכולוג "  או ש"הורשעה בעבירה שיש בה כדי להראות שהיא חסרת האחריות הדרושה לעסוק בפסיכולוגיה ".  יו"ר הוועדה יהיה משפטן שתמנה שנואת נפשה ,  שרת המשפטים איילת שקד .  את שני הפסיכולוגים החברים בוועדה ימנה שר הבריאות .  העונש עשוי להגיע ל"התליית שמה בפנקס הפסיכולוגים לחמש שנים "  ואף למחיקתה ממנו לשבע שנים .  
אוי לאותו רישום פלילי ,  בנוסח פסי-כו-לו-גית בי-איי ,  אמ-איי ,  רי"ש-פ"ה .  הסדר טיעון ,  גם אם יהיה זול מתוצאת משפט ,  כמעט מבטיח תוצאה כזו ;  בין הפסיכולוגים הקנאים למקצועם לא קל למצוא משתף פעולה כמו ניר ברקת ,  שנמנע משיקוליו הפוליטיים מהשעייתה מעבודתה במנהל החינוך של עיריית ירושלים .  היא מעדיפה ,  לפחות עד למפגש כהן-פדן אצל השופט חן ב-13 בנובמבר ,  להמר ,  ובספסלי הקהל מקווים שלא תישבר .  

בבית המשפט ,  בשבועה :  סיאוב חצר נתניהו חייב להיות מוצג לעיני כל
משפט שרה  " רעיית המנהיג "  נתניהו הוא ציון דרך .  לראשונה אחרי 20 שנות חקירות ,  תביעות אזרחיות ובדיקות מבקר המדינה שבמרכזן בני הזוג המלכותי ,  מתייצב אחד מהשניים כנאשם .  תהא תוצאת המשפט - הרשעה או זיכוי - אשר תהא ,  חובה לסיים את ההליך ולמצות את הדין

