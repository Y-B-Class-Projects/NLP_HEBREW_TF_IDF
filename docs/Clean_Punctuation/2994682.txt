חשש לחייו של לכוד שאותר תחת הריסות החניון ברמת החייל
לאחר לילה של מאמצי חילוץ קדחתניים ,  נמצא אדם תחת הריסות המבנה .  הכוחות הפועלים במקום מנסים להגיע אליו ,  ומתקשים לזהות סימני חיים .  נמשכים המאמצים לאתר ארבעה נוספים .  ראש הממשלה נתניהו ביקר בזירת האסון
מאות פועלים מתרוצצים בין תלוליות האבק וההריסות שהותיר אחריו מה שאמור היה להיות  " חניון הברזל "   הפרויקט מאחורי בית החולים אסותא בשכונת רמת החייל בתל אביב ,  שקרס אתמול  ( שני )  וקבר תחתיו שני הרוגים ,  23 פצועים קל וחמישה לכודים .  במהלך הלילה הצליחו הכוחות לאתר לכוד נוסף בין ההריסות ,  הם פועלים לחילוצו ,  תוך שהם מנסים לזהות סימני חיים .
 אנשי פיקוד העורף ,  יחד עם כוחות כיבוי האש והמשטרה ,  כבר הכינו מבעוד מועד את תאורת הלילה ,  והכריזו אמש כי הם לא מתכוונים לזוז מהמקום  " עד שיימצא אחרון האנשים ",  כשרבים מהם זוכרים את הקולות שבקעו אחר הצהריים מתוך ההריסות .
 עם רדת החשכה החניון כבר ממופה לחלוטין על ידי כוחות החילוץ ,  אך האחרונים עדיין נתקלים בקשיים רבים בגלל ממדיו של אתרי הבנייה ומורכבות התמרון בהריסות . " להגיע לכל אחד מהאזורים יכול לקחת לנו שעות ",  אומר יונתן רז ,  סגן מפקד מחוז דן של פיקוד העורף . " אבל החלטת פיקוד העורף היא שלא עוזבים .  יש לנו יכולת להישאר גם 48 שעות ואנחנו מקווים שנגיע ללכודים בחיים ". 
לקראת הלילה הגיע למקום גם ראש הממשלה בנימין נתניהו .  עם הגעתו ,  נמסר מלשכתו כי לפני המראתו מחר לביקור מדיני בהולנד ,  ביקש לבחון את האתר האתר ולוודא שכל האמצעים הדרושים עומדים לרשות כוחות החיפוש וההצלה .
 קריסת חניון ברמת החייל | סיקור מיוחדרשלנות שעולה בחיי אדם : " ענף הבנייה בארץ ידוע בקמצנותו"לפני שאבד הקשר :  המחלצים שוחחו עם לכודים בחניון בטלפון"אמרנו שהפיגומים עתידים לקרוס ":  הפועלים התריעו לפני האסון 
בצל פעולות החילוץ המאסיביות ,  בניסיון להגיע לקומה מינוס 4 ששלוש הקומות שמעליה קרסו ,  מרחפת עננת המחדל ;  זמן קצר לאחר הקריסה החלו לצוץ קולות הפועלים ,  שסיפרו על אדמה שרעדה בגלל כלי עבודה קלים יחסית ,  על התרעות שהגיעו מראש מצדם ,  ועל לא מעט תביעות נגד חברת  " דניה סיבוס ",  שמקימה את החניון .  רק שעות ארוכות לאחר הקריסה ,  בשעה 18:30 ,  נמסרה הצהרה ראשונית מהחברה . " החברה בוחנת את הסיבות לקריסה וכן את תוצאותיה והשלכותיה .  ברגעים אלה דניה סיבוס ואפריקה ישראל נכסים מפנות את כל מאמציהן על מנת לתת מענה מהיר בשטח ומתמקדות בטיפול בנפגעי אירוע חמור זה ",  נמסר .
 החניון היה מיועד להפוך חניון ציבורי תת-קרקעי .  על פי התכנון ,  החניון כולל ארבעה מפלסים בשטח של כ-17 אלף מ"ר הכולל כ-600 מקומות חנייה .  היקף המכרז של עיריית תל אביב שבו זכתה  " דניה סיבוס "  בשנת 2012 הוערך בכ-64 מיליון שקלים .  המגרש שעליו נבנה החניון נמצא בבעלות עיריית תל אביב ועד לפני כמה שנים הופעל בו חניון ישן של אחוזות החוף שכלל כ-150 מקומות חנייה .  
חרף הספקות הרבות שעולות בנוגע להתנהלות באתר הבנייה ,  ביקורת שנערכה במקום בידי מנהל הבטיחות במשרד העבודה והרווחה לא הצביעה על ליקויים .  עם זאת ,  במשרד ציינו כי  " חברת 'דניה סיבוס' היא חברת בנייה גדולה שבחלק מאתריה נמצאו ליקויי בנייה משמעותיים ".  בין היתר ,  צוינו פיטורי עגורנאי שדרש לתקן ליקויים שנרשמו על ידי בודק מוסמך ;  שלוש תאונות עבודה בפרקי זמן קצרים במהלך השנה באתר בנייה בראשון לציון ,  אשר באחת מהן נפל עובד בן 17 שרתמת הבטיחות שלו לא נרתמה בהתאם לתקנות ;  ליקויי בטיחות רבים באתר בנייה  " פארק עוגן "  ברחובות ,  למשל לא הוצבה גדר סביב אתר הבנייה ,  לא היה גידור כנדרש בתוך האתר ונמצא כי עובדים טיפסו על סולמות בצורה מסוכנת ללא שימוש ברתמות בטיחות .
 לאורך הלילה וככל הנראה גם במהלך היום ,  יימשכו עבודות החפירה והאיכון מתוך ידיעה ברורה של הנוכחים - יש סיכוי להציל חיים .  יחידות הכלבנים של גדוד  " עוקץ ",  יחידת החילוץ הארצית של פיקוד העורף וחיילי גדוד רם שהוקפצו למקום מגזרת רמאללה ,  מבינים זאת היטב מהטלפונים שעוד צלצלו מבין ההריסות מוקדם יותר הערב .  בין החורבות ,  הצליחו החיילים בשעות הערב לשוחח עם אחד הלכודים וציינו כי הוא היה בהכרה ,  מה שרק מתמרץ אותם . " נעבוד לפחות כל הלילה ואם נצטרך ניכנס גם לבוקר ",  אמרו . " נעשה הכול כדי להוציא אותם בחיים ". 
 ( עדכון ראשון :  22:59 )  

חשש לחייו של לכוד שאותר תחת הריסות החניון ברמת החייל
לאחר לילה של מאמצי חילוץ קדחתניים ,  נמצא אדם תחת הריסות המבנה .  הכוחות הפועלים במקום מנסים להגיע אליו ,  ומתקשים לזהות סימני חיים .  נמשכים המאמצים לאתר ארבעה נוספים .  ראש הממשלה נתניהו ביקר בזירת האסון

