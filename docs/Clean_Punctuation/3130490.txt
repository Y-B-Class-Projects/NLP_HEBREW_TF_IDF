בשם המאמץ נגד איראן :  התמונות מדאבוס ישרתו את נתניהו גם בקרב שבבית
כשראש הממשלה עומד לצד טראמפ בפורום היוקרתי בשוויץ ,  המדיניות האמריקנית מול טהראן והפלסטינים היא התגשמות חלום עבור ירושלים .  הלו"ז האווירי הצפוף ולחיצות הידיים עוזרים לו להגחיך את הטענות לבידוד מדיני - אך חשובים במיוחד כדי להדוף את הפרשות והחקירות
לא פחות מ-18 פגישות ביומיים היו לראש הממשלה בנימין נתניהו בשבוע החולף בפורום הכלכלי העולמי בדאבוס .  בזה אחר זה תיעדו צלמיו הרשמיים של נתניהו את לחיצות הידיים עם מנהיגים מכל רחבי העולם ,  ראשי חברות בינלאומיות ומנהיגים של תאגידי ענק ,  ולשכת נתניהו פרסמה הודעות בשרשרת על סיכומים ,  יוזמות ושיתופי פעולה שנסגרו בשולי הפורום הכלכלי העולמי בעיירת הנופש השוויצרית .  
כשראש הממשלה הסתובב במסדרונות הוועידה ,  עוברים ושבים עצרו לצלם אותו כאילו הוא סוג של מגה סלב .  כמו טווס נפוח ,  הוא יכול בשקט לשוב הביתה בסוף השבוע ולהכריז בגאווה שישראל היא מעצמה כלכלית וטכנולוגית שכל עשירי העולם מתעניינים בה ,  ושהשמועות על בידוד מדיני היו מוקדמות ,  או כמו שהוא וחברו הטוב מאמריקה אוהבים לומר , " פייק ניוז ". 
ב-48 שעות עמוסות ,  נתניהו הצליח לגעת כמעט בכל קצוות תבל :  הוא פגש מנהיגים מאירופה ,  מאפריקה ומדרום אמריקה ,  ואנשי עסקים מאסיה ומארצות הברית ;  הוא סגר עסקאות ,  הסכמים ופרויקטים במיליארדים ,  וגם הספיק אפילו ליהנות מעלייה ברכבל לפסגות המושלגות ולשתות כוס שוקו חם .  אבל הפגישה החשובה מכולן הייתה עם נשיא ארצות הברית דונלד טראמפ ,  שהגיע לדאבוס - בפעם הראשונה - וכעבור שעתיים פגש את נתניהו ,  והבהיר שראש ממשלת ישראל הוא החבר הכי טוב שלו בעולם .  שלושה ימים בלבד אחרי הביקור האולטרה-ידידותי של סגן הנשיא מייק פנס בישראל ,  הנשיא הצליח להתעלות על סגנו ולהעלות על פניו של נתניהו חיוך גדול יותר אפילו מזה שלבש בזמן נאומו הציוני של פנס בכנסת .  
טראמפ הודיע קבל עם ועדה שירושלים לא על השולחן ,  אבל שהכסף של הפלסטינים בהחלט כן ,  ובמשחק ההאשמות המסורתי שישראל והפלסטינים משחקות בו כבר שנים ,  הוא הכריז על צד מנצח וצד מפסיד - ישראל היא זו שרוצה שלום ,  הפלסטינים הם הסרבנים .  אחרי נאום פנס בכנסת ,  שר בכיר בממשלה הציע בהומור לפקוד אותו לבית היהודי .  ובכן ,  לפי ההצהרות של טראמפ בדאבוס ,  הנשיא בטוח יביס את סגנו בפריימריז .  
עוד בנושאנתניהו נפגש עם מרקל בדאבוס : " היא מבינה את הדאגות שלנו מהגרעין"קריאות בוז לטראמפ בוועידה הכלכלית בדאבוס : " התקשורת נבזית"טראמפ לנתניהו : " ניתן כסף לפלסטינים רק אם יחזרו למו"מ "  
שנה בדיוק אחרי כניסתו הדרמטית של טראמפ לבית הלבן ,  מסתמן שהוא אכן  " נשיא החלומות "  של נתניהו ושל הימין בישראל ,  ובשני הנושאים המהותיים ביותר עבור ראש הממשלה - איראן והפלסטינים - הוא אימץ את כל המסרים שלו ,  ונשמע ממש כאילו הוא מדבר מגרונו .  איומיו של טראמפ לפרוש מהסכם הגרעין בין איראן והמעצמות והדרישה שלו ממדינות אירופה לבצע בו שינויים נכתבו בספר ההוראות של נתניהו ,  שהיה הראשון שהכריז על ההסכם כ"אסון ורע ".  
ההחלטה של הממשל להכיר בירושלים כבירת ישראל והלחץ הכלכלי ,  האיומים וההשפלות של הפלסטינים מאז ,  שרטטו מחדש את כללי המשחק בתהליך השלום הכה ידוע לשמצה ,  והעניקו לנתניהו עוד כמה חודשים של שקט מבלי שיצטרך לדבר על ויתורים .  כשמימינו של טראמפ ,  תרתי משמע ,  השגריר מבית אל דייוויד פרידמן והשגרירה הלוחמנית באו"ם ניקי היילי ,  כל מה שנתניהו יכול היה לייחל לו - קורה בפועל .
 טראמפ ונתניהו ,  שכבר הדביקו להם את כינוי החיבה-גנאי המשותף  " טראמפיהו ",  מציגים חזית ישראלית-אמריקנית משותפת שבאמת כבר לא נראתה זה שנים ,  ונראית זוהרת במיוחד על רקע שמונה שנות ממשל אובמה .  למרות זאת ,  היא הייתה די בודדה אי שם בפסגות האלפים .  שנה אחרי בחירתו של טראמפ ,  מנהיגי אירופה ועשירי העולם הגיעו לדאבוס כדי להודיע שהם התאוששו מהטראומה וחזרו לעמוד על הרגליים ,  כפי שהעידו קריאות הבוז של האליטות בקהל כשטראמפ ,  שוב ,  תקף את התקשורת במליאת הכינוס .  
כדי לייצר לחץ אמיתי ומשמעותי נוסף על איראן ,  צמד החברים זקוק גם למעצמות האחרות שחתמו על הסכם הגרעין ,  ושם בינתיים ,  איך לומר ,  מתלהבים קצת פחות .  נתניהו נפגש בדאבוס גם עם קנצלרית גרמניה אנגלה מרקל ונשיא צרפת עמנואל מקרון ,  שטרם השתכנעו שצריך לפתוח מחדש את הסכם הגרעין ,  ולנוכח תחינות הפלסטינים לעזרה וסיוע ,  אירופה מתחילה גם להתעורר מחדש ולהגן על חזון שתי המדינות .  טראמפ הוא אמנם מנהיג המעצמה החזקה בעולם ,  אבל כפי שאמר בנאומו  " 'אמריקה תחילה' אין פירושו אמריקה לבדה "  - במגרש שאליו הוא עולה עם נתניהו להתקפה על איראן והפלסטינים ,  יש עוד שחקנים חשובים ומשמעותיים .  
כשישב לצד נתניהו ,  טראמפ פתח את הפה בעיקר על הפלסטינים ,  אבל הקמפיין הבינלאומי של ראש הממשלה ממוקד במטרה האיראנית - לא רק בהקשר של הסכם הגרעין ,  אלא גם ,  ואולי בעיקר ,  במאמץ למנוע את התבססותה של איראן ובסיכול הניסיון לייצר ולהבריח נשק מדויק שיכול לפגוע בישראל ,  בסוריה ובדרום לבנון .  עם הסכם או בלי הסכם ,  המטרה של נתניהו היא לגבש תמיכה למדיניות הישראלית של מניעת התחמשות גרעינית והתבססות צבאית של איראן - בכל מחיר .
 בשם המאמץ נגד איראן ובהיעדר שר חוץ מכהן במשרה מלאה ,  לוח הנסיעות שאיתו פתח ראש הממשלה את שנת 2018 עמוס במיוחד :  מהודו אצל מודי ,  הוא חזר לכמה ימים בישראל לקבל את פניו של פנס ,  ומיד יצא למרתון פגישות באלפים ,  לקרמלין ומשם למינכן .  יש דיבור גם על לונדון שוב בחודש הבא ,  ובמרץ ,  גם ייסע לוועידת אייפאק .  אבל איראן והפלסטינים ,  אפילו לא הכלכלה ,  הם לא כל הסיפור :  מועדון הנוסע המתמיד של נתניהו משחק מצוין גם ,  ובעיקר ,  בזירה הפוליטית .  בזמן שיריביו מתגוששים בקרבות בוץ ,  ויכוחים וסתימת פיות ,  נתניהו מתרועע עם שועי עולם בחוג סילון ומביא השקעות למדינה ,  ובזמן שכותרות החדשות יתכוננו לפרסום המלצות המשטרה בחקירותיו ,  הוא ידאג לביטחון ישראל .  
כמה שעות אחרי שנתניהו נחת מדאבוס ,  פורסם בחדשות ערוצים 12 ו-13 שנתניהו צפוי להעיד או להיחקר באזהרה במסגרת חקירת פרשת הצוללות ,  אחרי חודשים שבהם הפרקליטות טענה שוב ושוב שלנתניהו אין קשר לפרשה .
 סדר היום המדיני העמוס עשוי להקשות על תיאום מועד העדות ,  ובכל מקרה יהיה חלק מכתב ההגנה שנתניהו יציג לציבור בשבועות ובחודשים הקרובים .  ובסופו של המסע הנוכחי שלו לשוויץ ניתן לומר בביטחון כי טראמפ ופנס כבר הבטיחו לעצמם מקום בקמפיין הבחירות הבא של נתניהו ,  ולא מן הנמנע שנמצא שם גם תמונות ממרתון הפגישות העמוס מדאבוס .  

בשם המאמץ נגד איראן :  התמונות מדאבוס ישרתו את נתניהו גם בקרב שבבית
כשראש הממשלה עומד לצד טראמפ בפורום היוקרתי בשוויץ ,  המדיניות האמריקנית מול טהראן והפלסטינים היא התגשמות חלום עבור ירושלים .  הלו"ז האווירי הצפוף ולחיצות הידיים עוזרים לו להגחיך את הטענות לבידוד מדיני - אך חשובים במיוחד כדי להדוף את הפרשות והחקירות

