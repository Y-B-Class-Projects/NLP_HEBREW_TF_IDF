האם נאום נתניהו דווקא עוזר לאובמה לאשר את  " ההסכם הרע "? 
בואו נדבר תכלס :  נאום נתניהו נועד לשכנע 15 סנאטורים דמוקרטים לעבור צד ולתמוך בחקיקה נגד ההסכם המתגבש .  התגובות אחרי הנאום גרמו דווקא לסחף בכיוון ההפוך .  המתווה שהציג להסכם עם איראן לא ריאלי ,  ואת כל הדברים הוא צפוי לשמוע בימים הקרובים מגורמים בבית הלבן
עשר שעות לפני נאומו של ראש הממשלה בנימין נתניהו אתמול בקונגרס ,  הצהירה העיתונאית קרוליין גליק ,  תומכת נלהבת של נתניהו - שאף הוצע לה מקום משוריין ברשימת הליכוד לכנסת - כי המבחן היחיד להצלחתו הוא אם יצליח נתניהו לשכנע די סנאטורים לתמוך בחקיקה שתסכל את הסכם הגרעין עם איראן .  על פי המבחן הזה ,  אפשר לומר הבוקר  ( רביעי )  כי נראה שלמרות הרטוריקה המשכנעת ,  מחיאות הכפיים הנלהבות והעלייה הצפויה בסקרים ,  נתניהו נכשל במשימה העיקרית שלו .
 עוד על ביקור נתניהו בוושיגנטון:אובמה על נתניהו :  לא הציע  " אלטרנטיבה מעשית "  לשיחות עם איראןהרצוג בעוטף עזה :  נאום נתניהו מחבל קשות ביחסי ישראל-ארה"בבזמן נאום נתניהו :  אובמה יערוך שיחת ועידה עם מנהיגי אירופה 
כדי לסכל את הסכם הגרעין עם איראן ,  נתניהו צריך היה לשכנע 15 סנאטורים דמוקרטים להצטרף לאחת מכמה יוזמות חקיקה שנועדו להקשות מאוד על נשיא ארצות הברית ברק אובמה להגיע להסכם .  למה 15 ?  כי הנשיא אובמה מתכוון להטיל וטו על כל חקיקה שתפגע בחירות המוחלטת שיש לו כיום בנוגע להסכם עם איראן ,  ובארצות הברית רק חקיקה שזוכה לתמיכתם של שני שלישים מהסנאט ,  כלומר 67 סנאטורים ,  יכולה לגבור על וטו נשיאותי .  בסנאט הנוכחי חברים 52 רפובליקנים ,  והם צפויים לתמוך בחקיקה מסוג זה ,  אולם כדי לנטרל את הווטו הנשיאותי דרושה הצטרפותם של 15 דמוקרטים .  עבור הסנאטורים הדמוקרטים אין זה דבר פשוט לצאת באופן הצהרתי ומופגן נגד מדיניות החוץ של נשיא מכהן .  ואולם ,  למרות הקושי ,  יש קבוצה לא קטנה של סנאטורים המסתייגת מפרטי הסכם הגרעין המתגבש ,  כפי שהציג אותם נתניהו אתמול בנאומו .  הבעיה היא שדווקא הנאום שנועד כביכול לשכנע אותם ,  גורם בפועל לסחף בכיוון ההפוך .  ההתנהלות העקומה ,  המזלזלת והבלתי-דיפלומטית בעליל של נתניהו סביב הנאום נתפסת בארצות הברית כהזדהות חריגה של ראש ממשלת ישראל עם מפלגה אחת בפוליטיקה האמריקנית ,  על חשבון המפלגה האחרת .  
נתניהו ניסה בנאומו לתקן את הנזק הגדול שנגרם ליחסים בינו לבין המפלגה הדמוקרטית ,  אבל נראה שדברי החנופה שלו לדמוקרטים בתחילת הנאום היו בבחינת  " מעט מדי ,  מאוחר מדי ".  כ-60 חברי קונגרס דמוקרטים החרימו את נאומו  כמעט רבע מכלל חברי הסיעה .  זהו שיא של כל הזמנים להחרמת נאום של מנהיג ישראלי בארצות הברית .  אלה שבכל זאת הגיעו לנאום יצאו ממנו בתחושות קשות .  מנהיגת הדמוקרטים בבית הנבחרים ,  ננסי פלוסי ,  אמרה לאחר הנאום : " בתור תומכת ותיקה של ישראל ,  כמעט בכיתי במהלך הנאום .  איזה זלזול באינטליגנציה של ארצות הברית ,  כמה התנשאות ".  
הכותרות בישראל התמקדו לאחר הנאום בתגובה המזלזלת של הנשיא אובמה שאמר כי  " נתניהו לא חידש דבר ",  אבל התגובה הזועמת של פלוסי הייתה משמעותית הרבה יותר .  היא מסמלת את התחושה הרווחת במפלגה הדמוקרטית :  עלבון ,  כעס ,  חוסר אמון .  לא כך יצליח ראש הממשלה לסחוף 15 סנאטורים דמוקרטים לצאת נגד הנשיא שלהם .  בלשכת נתניהו התגאו אמש בכך שהסנאטורית הדמוקרטית הוותיקה דיאן פיינסטיין אמרה לאחר הנאום כי יש להאריך את תוקפו של ההסכם המתגבש לכ-15 שנים לפחות ,  אבל התעלמו בנוחות מהדברים הנחרצים והקשים של אותה סנאטורית נגד ראש הממשלה .  
העיתונים החשובים בארצות הברית היו חלוקים לגבי הנאום באופן שניתן היה לחזות מראש .  ה"ניו יורק טיימס ",  בעל הנטייה השמאלית ,  כינה את הנאום  " בלתי-משכנע ",  ובמאמר המערכת שלו נכתב : " נתניהו לא הציע שום דבר חדש ,  מה שהבהיר כי הופעתו נועדה כל כולה לצייר אותו כמנהיג קשוח לקראת הבחירות בישראל ".  את דרישתו של נתניהו להסכם טוב יותר עם איראן כינו בעיתון  " חלולה ",  והוסיפו כי  " נתניהו בבירור לא רוצה כל משא ומתן ,  והוא נכשל בניסיון להציע אלטרנטיבה הגיונית שיכולה לעצור את תכנית הגרעין האיראנית ".  נתניהו הותקף במאמר גם על תמיכתו בפלישה לעיראק ב-2002 ,  שחיזקה באופן משמעותי את מעמדה של איראן במזרח התיכון .  בעיתון הזכירו כי נתניהו הופיע בפני הקונגרס בשנת 2002 ואמר כי הפלתו של סדאם חוסיין תשנה לטובה את המזרח התיכון  ובפועל הפלישה לעיראק חיזקה את מעמדה של איראן והובילה לעלייתם של ארגוני טרור קיצוניים כגון דאעש .  המאמר נחתם בקריאה מפורשת לקונגרס שלא להיענות לנתניהו ,  אחרת יישאו חבריו באחריות למלחמה נוספת במזרח התיכון .  
לעומת זאת ,  ה"וושינגטון פוסט ",  בעל הקו המרכזי יותר ,  פרסם מאמר מערכת תחת הכותרת  " הבית הלבן צריך להשיב לטענותיו של נתניהו ".  המאמר לא אימץ את טענותיו של נתניהו ,  אולם הוא קרא לנשיא אובמה ולבית הלבן להשיב להן בצורה רצינית ומסודרת ,  במקום להתקיף את נתניהו על התנהלותו הפוליטית או על תמיכתו השגויה בעבר בפלישה לעיראק .  בממשל אובמה קראו והפנימו .  בימים הקרובים הממשל מתכוון לתדרך סנאטורים וחברי קונגרס עם תשובות לדברי נתניהו ,  והטיעון המרכזי יהיה חד ופשוט :  האלטרנטיבה היחידה להסכם המתגבש בימים אלה עם איראן היא מלחמה .  רוב הציבור האמריקני ,  ובעיקר מצביעי הדמוקרטים ,  לא רוצים מלחמה נוספת במזרח התיכון אחרי הכישלונות בעיראק ובאפגניסטן .  עם הטיעון הזה יהיה קשה להתווכח .  
לזכותו של נתניהו יש לציין כי בנאום אתמול הוא הציג בפעם הראשונה מתווה כלשהו להסכם עם איראן ,  וזאת בניגוד לשנים האחרונות ,  שבהן התמקד אך ורק ב"מה לא ",  מבלי לציין  " מה כן ".  אלא שהדרישות שהציב נתניהו משולות למעשה להחלפת המשטר באיראן ,  פעולה קשה ומסובכת ששום מדינה בעולם כיום אינה מחויבת אליה .  הבית הלבן מודע לכך שאם תאמץ ארצות הברית את המדיניות של נתניהו ,  המעצמות האחרות בעולם  ובראשן סין ורוסיה  יפרשו מהקואליציה הבינלאומית להפעלת סנקציות על איראן ,  ויחלו להעמיק באופן חד-צדדי את היחסים הכלכליים עם הרפובליקה האיסלאמית .  במצב כזה הלחץ הבינלאומי על איראן יקרוס ,  מבלי שהיא תצטרך לוותר על דבר מתכנית הגרעין שלה .  בינתיים ,  הרפובליקנים מנצלים את ביקורו של נתניהו כדי לנסות ולקדם מחדש חקיקה שתכשיל את השיחות ,  ואילו הדמוקרטים  כולל אלה שתומכים באופן עקרוני בקו קשוח יותר כלפי איראן  ממהרים להסתייג .  רק אתמול בערב הודיעו שלושה סנאטורים דמוקרטים שהיו שותפים בעבר ליוזמות חקיקה קשוחות נגד איראן ,  כי הם מסתייגים מכל ניסיון לקדם יוזמות כאלה בשבועות הקרובים ,  בשעה שהמשא ומתן עם איראן עדיין בעיצומו .  מספר הקסם 67  שחייב להתבסס על תמיכה של 15 דמוקרטים  לא נראה כרגע בהישג יד ,  לא מעט בזכות המחלוקת המפלגתית הקשה סביב נאומו של ראש הממשלה .
 לפניות לכתב :  amir.tibon@walla.co.il 

האם נאום נתניהו דווקא עוזר לאובמה לאשר את  " ההסכם הרע "? 
בואו נדבר תכלס :  נאום נתניהו נועד לשכנע 15 סנאטורים דמוקרטים לעבור צד ולתמוך בחקיקה נגד ההסכם המתגבש .  התגובות אחרי הנאום גרמו דווקא לסחף בכיוון ההפוך .  המתווה שהציג להסכם עם איראן לא ריאלי ,  ואת כל הדברים הוא צפוי לשמוע בימים הקרובים מגורמים בבית הלבן

