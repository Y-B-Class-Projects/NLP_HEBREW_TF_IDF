השאלה העומדת בפני חוקרי נתניהו :  מתי מתנות הופכות לטובות הנאה ? 
ההגדרות לחוק שאוסר על מתנה שאינה  " קטנת ערך "  כבר עמדו לא אחת למבחן בבית המשפט .  מנדלבליט קבע כי מימון נסיעות נתניהו לחו"ל לא חוצה את הרף הפלילי ,  בעוד העליון דווקא טען למרמה כשאולמרט קיבל פחות מכך .  הפרשנות הרחבה של  " קבלת מתנות "
 היועץ המשפטי לממשלה אביחי מנדלבליט פרסם אתמול  ( שני )  לא פחות מכתב הגנה לראש הממשלה בנימין נתניהו ,  שנחקר במעונו על ידי חוקרי יחידת יאח"ה במשך שלוש שעות בחשד לקבלת טובות הנאה מאנשי עסקים .  הודעתו של מנדלבליט כמובן לא הפתיעה איש :  זה שבועיים יודע נתניהו כי ייחקר באזהרה והחוקרים כבר ערכו סימולציות ,  אולם היועמ"ש נמנע מהכרזה רשמית על המעבר מבדיקה לחקירה פלילית .  
ההודעה ,  שנכתבת כבר ימים ארוכים ,  הייתה מוכנה מבעוד מועד ,  ולא התייחסה לדבר שנאמר בחקירה עצמה .  במקביל כבר נקבעה חקירה נוספת ,  שלא מן הנמנע שתעסוק בחשדות אחרים .  מנדלבליט הסביר באריכות רבה על כל הפרשות שנבדקו אך לא הבשילו לחקירה פלילית ,  אחת מהן היא הטענה לקבלת טובות הנאה בחו"ל ומימון טיסות על ידי בעלי הון .  
לפי ההודעה ,  למשטרה הגיע מידע שבמסגרתו נטען כי בעלי הון מסוימים מימנו את ראש הממשלה באופן שיטתי במהלך נסיעותיו לחו"ל ,  ונתנו לו טובות הנאה שם בקשר לאותן נסיעות .  לדברי היועמ"ש ,  נמצאו ממצאים עובדתיים לחלק מן הטענות ,  אולם אלה  " לא העלו חשד סביר לביצוע עבירה המצדיק פתיחה בחקירה פלילית "  - כלומר :  לדידו של מנדלבליט ,  הממצאים לא עברו את הרף הפלילי הנדרש ,  כך שנשאלת השאלה  מתי מתנות הופכות לטובות הנאה ומהוות הפרת אמונים ?  ממה אמור ראש הממשלה לדאוג ?  
חוק שירות הציבור  ( מתנות )  ,  שהתקבל ב-1979 ,  קובע איסור פלילי על עובד ציבור או נבחר ציבור לקבל מתנה שאינה  " מתנה קטנת ערך וסבירה שניתנה לפי הנהוג בנסיבות העניין ".  זו הגדרה מעורפלת שפותחת פתח לפרשנות ,  שניתנה בין היתר על ידי בית המשפט העליון ,  שקבע כי לילה במלון שמימן משה טלנסקי עבור ידידו ראש הממשלה לשעבר אהוד אולמרט נופל להגדרה של מרמה והפרת אמונים .  
המונח  " מתנה "  משמעו כל דבר שמסב הנאה למקבל - זה יכול להיות מקרקעין ,  מטלטלים ,  ואפילו מקום חנייה - כל דבר שלא מגיע למקבל בדין ,  מסב לו הנאה ומקנה לו זכויות והקלות ,  כמוהו כטובת הנאה .  במקרים רבים יכול המקבל לומר כי מדובר במתנה שניתנה בשל החברות הקרובה עם הנותן ,  אולם כאן בא לידי ביטוי ערכה החומרי של המתנה .  
הפסיקה אומרת שגם בין אנשים קרובים צריכה להיות פרופורציה .  דוגמה לכך היא העמדתו לדין של שר הביטחון לשעבר בנימין בן אליעזר על הלוואות שקיבל מאנשי העסקים אברהם נניקשווילי ורוי מוצפי .  בן אליעזר טען שאלה היו חבריו ומתנה זו ניתנה במסגרת חברית ,  אולם המדינה העמידה את אנשי העסקים לדין על מתן שוחד .  
ההבדל בין שוחד לבין הפרת אמונים נובע ממצב ניגוד העניינים .  כדי שחזקת השוחד תתקיים ,  צריך להיות מוכח מצב בסיסי שבו נותן השוחד זקוק לדבר מה שמקבל השוחד יכול לתת לו ,  גם אם לא ניתנה תמורה בפועל ,  מה שמציב מעמד של ניגוד עניינים .  כלומר ,  כדי להוכיח שוחד יהיה צריך להציג ראיות ברורות לכך שאנשי העסקים שהעניקו מתנות לנתניהו היו במצב שבו הם זקוקים למשהו שבידו של ראש הממשלה לסייע להם .  הוכחה מסוג זה מספקת על מנת לחקור עבירה של שוחד - גם אם לא ניתן להוכיח מעל לכל ספק שאכן ניתנה תמורה .  
בדיקה בעניינו של ראש ממשלה בנוגע לקבלת מתנות אינה חסרת תקדים .  בעבר התנהלה בדיקה נגד אולמרט במה שכונה  " פרשת אוסף העטים ".  החשד היה כי אולמרט קיבל עטים בשווי של אלפי דולרים כטובות הנאה מאנשי עסקים ,  אולם תיק זה נגנז לאחר שלא נמצאה תשתית ראייתית לעבירה פלילית מצדו .  

השאלה העומדת בפני חוקרי נתניהו :  מתי מתנות הופכות לטובות הנאה ? 
ההגדרות לחוק שאוסר על מתנה שאינה  " קטנת ערך "  כבר עמדו לא אחת למבחן בבית המשפט .  מנדלבליט קבע כי מימון נסיעות נתניהו לחו"ל לא חוצה את הרף הפלילי ,  בעוד העליון דווקא טען למרמה כשאולמרט קיבל פחות מכך .  הפרשנות הרחבה של  " קבלת מתנות "
 
