יאיר לפיד הוא דונלד טראמפ הישראלי
האלטרנטיבה הכי גדולה של נתניהו במאבק על ראשות הממשלה אומר דבר והיפוכו ,  משמיץ ואז מברך ,  תומך ואז מתנגד ,  מזהה אווירה ציבורית ומיישר את עצמו לפיה .  מי שמודאג מההקצנה של ישראל ,  מניצנים של פשיזם ,  מוזמן להציץ קצת קדימה בזמן ולראות את מה שעוד ממתין בעתיד .  דעה
הסערה של השבוע האחרון הוכיחה בפעם המי יודע כמה שאי אפשר לצפות כמעט דבר במה שקשור למערכת הפוליטית בישראל .  ציניות תמיד הייתה חלק מהמשחק הפרלמנטרי ,  אבל נדמה שתקופתו של בנימין נתניהו במשרד ראש הממשלה הביאה את האופורטוניזם והאינטרסים הקטנים לשיאים חדשים .  לא מעט התבטאויות נשמעו בסוף השבוע האחרון אודות גשר אחד רחוק מדי בעניין הדחת יעלון ,  מהלך שעלול לערער את כיסאו הנצחי של מי שמיצב את עצמו בעמל רב כשחקן הכמעט יחיד על המפה .  לכאורה מדובר בבשורה לרבים שמעוניינים לראות את עידן נתניהו מגיע לקיצו ,  אבל גם למי שמאמינים שבישראל חייבת בכל מקרה לפעול אופוזיציה שמייצרת אלטרנטיבה לסדר היום ולא כזו שממתינה לרגע המתאים לנטוש את העקרונות ולהצטרף לממשלה .  אלא שמבט על הלוח הפוליטי החדש מגלה שהאדם הכמעט יחיד שנותר עומד אחרי מסע החיסולים של נתניהו ,  הוא אדם שבמקרה הטוב משתווה אליו בעוצמת הציניות ולעיתים אף מתעלה עליו .
 סקרים אחרונים מציבים את יאיר לפיד בעמדה של 20 מנדטים וצפונה  ( וזה עוד לפני תרחיש אפשרי של הצטרפות יעלון למפלגת  " יש עתיד ")  .  הרבה לפני כל מפלגה אחרת על המגרש הפוליטי ,  ובייחוד  " המחנה הציוני ",  שעוד עלולה להתפורר לטור מנדטים חד ספרתי אם ציפי לבני תנטוש את האיחוד .  ובעוד שהסתמכות על סקרים הייתה מאז ומתמיד מתעתעת  ( בטח במקרה של יאיר לפיד )  ,  קשה שלא לראות את ההיגיון שבמספרים האלה .  הציבור הישראלי נע ימינה על המפה הפוליטית .  מה שכונה בעבר השמאל הרך לוטש כבר מזמן עיניים אל האנגימה שמכונה  " המרכז ",  נואש מדיבורים על שלום ומחפש דמות שתספר לו את מה שהוא אוהב לשמוע .  לפיד הפך את המקום הזה ואת שימורו לחזות כל עשייתו הציבורית .  ומאחר ונכון לשלב זה ,  מדובר באדם שרחוק שערוריית מיליון יורו מפוקפקים אחת ממשרד ראש הממשלה ,  קשה שלא להתמלא אימה במחשבה על העתיד תחת שלטון לפיד .  
מושג הפוליטיקה החדשה שעליו חתום לפיד בטאבו גורם אפילו למהלכים של נתניהו להחוויר .  השבוע הוא חזר לפמפם אותו שוב ושוב ,  מזכיר לנו כמה המערכת הפוליטית מסואבת ורקובה וזקוקה לשינוי .  אלא שלפיד הוא התגלמות הפוליטיקה הישנה בשילוב ג'ל והטיית ראש דרמטית :  אדם ששריין עצמו פוליטית בעמדת ראש המפלגה למשך שנים ומדבר על פוליטיקה רקובה ,  אדם שנתפס בשקר לכאורה לגבי השימוש במריחואנה ומטיף לאמינות ושקיפות ,  אדם שהתעמר בחברת מפלגתו רק משום שהעזה להביע דעה מנוגדת לשלו ומבכה את השפלתו של יעלון ,  אדם שהוקיע וגינה קצינים קרביים רק משום שהעזו לתאר ולספר על מעשי הזוועה בהם חזו בשדה הקרב ומדבר על מוסריותו של צה"ל .  
בפרפרזה על נאומו של יעלון השבוע ,  יאיר לפיד הוא השבשבת .  ישות שכל מטרתה היא ללכוד את רוח הקונצנזוס ולתרגם אותה לסיסמאות נבובות וריקות מתוכן .  האיש שנכנס לפוליטיקה על כנפי דיכוי החרדים והשוויון בנטל ,  זיהה את הרוח המשיחית שמשתלטת על החברה הישראלית מימין ,  ונסחף בתוכה מרצון .  מי שנכנס לפוליטיקה כסמל של חילוניות וישראליות ,  מיינסטרים ערוץ 2 ושאלות  " מה ישראלי בעיניך "  הוא היום אדם מסורתי שמפריש חלה ומצהיר כי  " אין חירות יהודית בלי הצדקה היסטורית הנובעת מן התנ"ך .  מנהיג שנואם ב-6 באפריל בוועידת לשכת המסחר ומדבר על  " התבטאויות גזעניות שמזכירות את גרמניה של שנות ה-30 ",  וחודש בדיוק לאחר מכן מפרסם פוסט גינוי לסגן הרמטכ"ל שבו הוא מבהיר כי  " אין שום דבר בחברה הישראלית שמזכיר את גרמניה של שנות השלושים ".  מנהיג שטוען ש"הארץ "  הוא עיתון אנטי ציוני ואנטי ישראלי ,  ומנגד מתלונן על הבוטות ,  הארסיות והאלימות של השיח שלנו .  האיש שלא מצא זמן לצפות בתחקיר גנדי או לגנות בפומבי את החייל היורה ,  אבל  " גרם לראש עיריית לונדון "  להוריד שלט אנטישמי מהסאבוויי .
 יש עוד פוליטיקאי בולט בעולם כיום שאומר דבר והיפוכו ,  משמיץ ואז מברך ,  תומך ואז מתנגד ,  מזהה אווירה ציבורית ומיישר את עצמו לפיה .  גם אליו התייחסו בתחילה כקוריוז ,  גם הוא זכה ללעג הפרשנים והסוקרים .  דונלד טראמפ נמצא על פי ההערכות הפסימיות ביותר מרחק חד ספרתי בסקרים מהילרי קלינטון .  יאיר לפיד נמצא היום מרחק הרבה יותר קטן ממה שנדמה מכיסא ראש הממשלה .  אולי זה יקרה בעוד קדנציה ואולי בעוד שתיים ,  אבל הוואקום הפוליטי משמאל וההתבזות ששמה בוז'י הרצוג ,  הופכים אותו לאיש שיהיה כאן ביום שבו עידן נתניהו יסתיים .  
מי שמודאג מההקצנה של ישראל ,  מגורמים מתסיסים בעמדות מפתח בממשלה ,  מניצנים של פשיזם ,  מוזמן להציץ קצת קדימה בזמן ולראות את מה שעוד ממתין .  הציניות של הפוליטיקה הישנה מכעיסה ומטרידה ,  אבל היא מחווירה לעומת זו שמחכה בפוליטיקה החדשה .  רגע לפני שאמנון אברמוביץ' מחשב את קיצה של תקופת נתניהו לאחור ,  מתברר פתאום שהעתיד יכול להיות גרוע יותר .  

יאיר לפיד הוא דונלד טראמפ הישראלי
האלטרנטיבה הכי גדולה של נתניהו במאבק על ראשות הממשלה אומר דבר והיפוכו ,  משמיץ ואז מברך ,  תומך ואז מתנגד ,  מזהה אווירה ציבורית ומיישר את עצמו לפיה .  מי שמודאג מההקצנה של ישראל ,  מניצנים של פשיזם ,  מוזמן להציץ קצת קדימה בזמן ולראות את מה שעוד ממתין בעתיד .  דעה

