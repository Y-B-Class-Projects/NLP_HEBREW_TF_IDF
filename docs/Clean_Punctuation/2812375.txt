תקומה נשארת בבית היהודי :  מכה לישי - וגם לנתניהו
בסביבתו של ישי משדרים עסקים כרגיל וטוענים שקולות הימין יגיעו אליו בזכות תמיכת הרבנים ,  אבל כעת כלל לא בטוח שיעבור את אחוז החסימה .  אריאל ,  למרות שהתנגד למהלך ,  עשוי דווקא להרוויח
החלטת מרכז מפלגת תקומה-האיחוד הלאומי לרוץ ברשימה משותפת עם מפלגת הבית היהודי גם בבחירות הקרובות היא החלטה נבונה פוליטית מבחינת חברי מפלגתו של שר הבינוי והשיכון אורי אריאל .  מנגד ,  כמובן שיש גם מי שמאוכזבים מההחלטה שלא להתפצל ממפלגתו של נפתלי בנט ולרוץ ברשימה אחת עם מפלגתו של אלי ישי שפרש מש"ס .
 בחירות 2015 - כותרות נוספות:לבני : " במקום לקלל ,  בנט והימין צריכים להגיד לי תודה"ח"כ שטרן פורש מהתנועה : " מקומי הטבעי לא במפלגה"בלי דגל לרוץ איתו :  נתניהו ממולכד ,  ומוטרד מבנט המתחזק / פרשנות 
בראש ובראשונה ,  ההחלטה שקיבלו חברי מרכז תקומה-האיחוד הלאומי היא אכזבה גדולה לישי ,  שקיווה כי חבירתו של אריאל למפלגתו תעלה אותה בסקרים מעל לאחוז החסימה ,  שעומד כיום על ארבעה מנדטים .  שני סקרים שהזמינו גורמים בימין לקראת אפשרות ההתמודדות של אריאל וישי יחד ,  ואשר פורסמו בשבוע שעבר בוואלה !  חדשות ,  ניבאו לרשימה שבעה מנדטים .  לאור החלטת תקומה-האיחוד הלאומי ,  יצטרך יו"ר ש"ס לשעבר למצוא כוכבים אחרים לשבץ ברשימת מפלגתו לכנסת .  
בסביבתו של ישי לא היו מופתעים לגמרי מההחלטה .  בימים האחרונים הם הרגישו כאילו אריאל משתמש בהם כקלף מיקוח מול בנט .  על אף התמיכה של אריאל בפיצול מהבית היהודי ,  הם מתחו ביקורת על אי היכולת שלו לקחת החלטה סופית .  הבוקר  ( ראשון )  הם ניסו לשדר עסקים כרגיל . " אנחנו גם ככה מקבלים את מרבית הקולות שלהם ",  אמרו מקורבי ישי לוואלה !  חדשות . " אלי לא צריך לקחת את הרשימה שלהם ,  ועדיין זוכה לתמיכה של חלק גדול מהציבור החרדי לאומי ".  
לדברי המקורבים , " הציבור החרדי-לאומי מאס בפעילות של הבית היהודי בגלל החוקים האנטי דתיים ,  בהם חוק הגיוס ,  וקיצוץ קצבאות הילדים .  הרבנים של תקומה-האיחוד הלאומי תומכים בנו והתמיכה הזו רק הולכת וגודלת ".  בסביבת ישי גם אמרו כי הם מכוונים לקולות של חסידי חב"ד לאחר שכבר זכו לתמיכת רבנים בציונות הדתית .  
אמש שיגרו הרבנים דב ליאור ואליקים לבנון ,  מהרבנים הבולטים בציונות הדתית ומהמנהיגים הרוחניים של הבית היהודי ,  מכתב תמיכה לרב מאיר מאזוז ,  פטרונו הרוחני של אלי ישי .  עוד טרם קבלת ההכרעה ,  בסביבת הרבנים אמרו כי אם תקומה-האיחוד הלאומי תחליט להישאר בבית היהודי ,  הם יעבירו את תמיכתם למפלגה החדשה של ישי .  גורמים בציונות הדתית מעריכים כי מלבד הרבנים שהצהירו על כך פומבית ,  רבנים נוספים יצטרפו בימים הקרובים .  
גם ראש הממשלה נתניהו יכול לראות עצמו מאוכזב מההחלטה .  זאת ,  מהסיבה שמפלגת ישי-אריאל הייתה עשויה להיות כוח משמעותי שיתייצב בוודאות לצדו ברשימת הממליצים לנשיא ,  בעוד ש"ס ויהדות התורה לא התחייבו במי לתמוך אחרי הבחירות .  
ויש גם מי שנהנים מההחלטה .  הבחירה שעשו חברי מרכז מפלגת תקומה-האיחוד הלאומי היא בראש ובראשונה הבחירה להישאר גוף משפיע בתוך מפלגה שעל פי כל הסקרים תהיה אחת משלוש המפלגות הגדולות אחרי הבחירות ושותפה בכירה בקואליציה בהנחה שראש הממשלה בנימין נתניהו יהיה מי שירכיב אותה .  במצב כזה ,  אריאל מועמד שוב לתפקיד שר בכיר .  אילו היה מתאחד עם ישי ,  היה הופך לחלק ממפלגה שלפי כל הסקרים תהיה קטנה מאוד ,  כך שגם אם תיכנס לקואליציה - כלל לא בטוח שהיה זוכה לתפקיד שר .  
אך לא רק אריאל יכול להיות שמח מההחלטה ,  שכלל לא היה מתומכיה .  גם יו"ר ש"ס אריה דרעי ,  יריבו המר של ישי ,  יכול לסמן וי ראשון במערכת הבחירות הנוכחית .  המחלוקות החריפות בין דרעי לישי הובילו את האחרון לפרוש מש"ס ולהכריז על הקמת מפלגה חדשה .  כעת ,  כשהאפשרות שישי ימצא את עצמו מחוץ לכנסת הבאה אינה נראה מופרכת ,  דרעי יכול להמשיך לחייך .
 החלטת מרכז תקומה-האיחוד הלאומי חותמת שבועות ארוכים של דיונים ,  במהלכם התעוררה מתיחות גדולה בין בנט ואריאל .  בתקומה לא אהבו את החלטתו של בנט לפתוח את המפלגה למפקד ,  וטענו כי צירוף חילונים רבים יגרום לה לאבד את צביונה הדתי .  בנוסף ,  גם דרשו בתקומה לקבל יותר מקומות ברשימת המפלגה לכנסת .  בכירים בבית היהודי טענו מנגד כי אריאל הוא  " סחטן ".  כעת ,  השניים ייצטרכו למצוא דרך שתאפשר להם להמשיך לעבוד יחד .
 לפניות לכתב עמרי נחמיאס :  omri_n@walla.net.il 

תקומה נשארת בבית היהודי :  מכה לישי - וגם לנתניהו
בסביבתו של ישי משדרים עסקים כרגיל וטוענים שקולות הימין יגיעו אליו בזכות תמיכת הרבנים ,  אבל כעת כלל לא בטוח שיעבור את אחוז החסימה .  אריאל ,  למרות שהתנגד למהלך ,  עשוי דווקא להרוויח

