גלאון : " בשביל מסע התבכיינות לא צריך לנסוע לאו"ם "
 יו"ר מרצ הצטרפה לביקורת של חברי אופוזיציה על נאום נתניהו ,  שטענו : " צריך מנהיג ,  לא קופירייטר ".  בקואליציה בירכו : " חשף את פרצופו של אבו מאזן "
  ( צפו בנאום ראש הממשלה נתניהו בעצרת האו"ם ,  הערב )  
המערכת הפוליטית הגיבה אמש  ( שני )  לנאומו של ראש הממשלה בנימין נתניהו בעצרת האו"ם בניו יורק ,  שאותו הקדיש בעיקר לאיומים הנשקפים לטענתו מצד האיסלאם הקיצוני ותכנית הגרעין של איראן . " ידענו עוד לפני הנאום שנתניהו הוא קופירייטר מוכשר ,  אבל ישראל לא זקוקה לקופירייטר ,  אלא למנהיג ",  תקף חבר הכנסת איתן כבל  ( העבודה )  .  
לדברי כבל ,  נתניהו לא ניצל את הבמה כדי להציג תכנית מדינית ,  כפי שהיה צריך ,  ו"בחר לחזור על טעויות מן העבר ".   " במקום להפוך את נאום השנאה המגונה של אבו מאזן להזדמנות ,  ולהראות לעולם שבשעה שהפלסטינים מנסים לסכל את התהליך המדיני ישראל מושיטה יד לשלום ,  נתניהו ,  כצפוי ,  העדיף להיות צודק ולא חכם .  ראש הממשלה יכול היה להדהים את העולם ולצבור אינספור נקודות בדעת הקהל העולמית .  במקום זה ,  קיבלנו עוד נאום בסגנון ביבי הקלאסי :  מלא ברטוריקה מרשימה ובתוכן צפוי ומאכזב .  כמה חבל על עוד הזדמנות שהוחמצה ",  האשים כבל .
 עוד בוואלה !  חדשות:נתניהו מוטרד :  ארה"ב תצליח להוריד את אבו מאזן מהעץ ? ליברמן על אבו מאזן : " איבד את הקשר למציאות"הפתרון של מערכת הביטחון לחדירות :  גדר חכמה בעוטף עזה 
ראש האופוזיציה ויו"ר מפלגת העבודה ,  חבר הכנסת יצחק הרצוג ,  הוסיף : " נתניהו יודע לנאום ,  והסכמתי עם לא מעט מדבריו ,  אבל הבעיה היא שהעולם כבר לא מקשיב לו .  לא ברור לאיזה נתניהו עלינו להאמין :  לזה שנואם שוב על פשרה מדינית או לזה שבחמש שנות כהונה דאג לא לעשות דבר כדי לקדם יוזמה מדינית .  שבענו כבר מנאומים שנשארים על הנייר .  העולם דורש מנתניהו תמורה מדינית לדרישותיו בנושאים החשובים לביטחון ישראל והוא לא מספק אותה ".  
עמיתתו למפלגה ,  חברת הכנסת שלי יחימוביץ' ,  הסכימה עם האיומים שהציג נתניהו ,  אך הצטרפה לביקורת על הנאום . " זה היה צפוי ומאכזב .  נתניהו לא הציג שמץ של בשורה לאזרחי ישראל הכמהים לתקווה .  כמובן שאין חולק על כך שדאעש הוא ארגון מטורף ומאיים ,  שיש למגרו ,  ואין חולק על כך שלישראל נשקפים איומים ,  אך דווקא על רקע הקיצוניות האיסלאמית יכול היה נתניהו לבדל את ישראל ולהציגה כמדינה מתונה ושוחרת שלום .  לו היה נתניהו פורש תכנית שלום אמיתית ונועזת ,  הייתה בכך תשובה נחרצת הרבה יותר לדברי הבלע הנשמעים כלפי ישראל ,  אך נתניהו כמו נתניהו ,  אינו מחמיץ הזדמנות להחמיץ עוד הזדמנות ". 
יו"ר מרצ ,  זהבה גלאון ,  הגיבה לנאום ואמרה כי  " בשביל מסע התבכיינות מתקרבן בפני כל העולם ,  לא היה צריך לנסוע לאו"ם ".  לדבריה , " זהו אותו נאום מוכר של איומים והפחדות והשוואה בין דאעש ,  חמאס ואיראן .  אף אחד בעולם לא קונה את זה .  הנאום הוא חותמת רשמית לכישלונו המוחלט של נתניהו לחלץ את ישראל ממעגל הדמים והאלימות האין סופי .  אי אפשר להסתפק באמירה של נתניהו ,  לפיה 'אפשר להגיע לשלום עם מדינות ערביות' וכי הוא 'מוכן לפשרה היסטורית' .  נתניהו היה צריך לנצל הזדמנות זו באו"ם ולהודיע על קבלת היוזמה של הליגה הערבית ".  
לצד דברי הביקורת ,  הביעו חברי הקואליציה תגובות נלהבות לדברי נתניהו . " ראש הממשלה קרע בנאומו את המסכה מעל פניו של אבו מאזן והוכיח שהוא פרטנר לחמאס ולא פרטנר לשלום ",  אמר חבר הכנסת יריב לוין  ( הליכוד )  ,  יו"ר הקואליציה . " המראה שהעמיד ראש הממשלה בפני העולם ביחס לאיראן ,  לאיסלאם הקיצוני ולסרבנותם המתמשכת של הפלסטינים ,  מבטאת מדיניות אמיצה ומפוכחת ,  אשר טוב יעשו כל מנהיגי המפלגות בישראל אם יעמדו מאחוריה ". 
יו"ר ועדת החוץ והביטחון של הכנסת ,  חבר הכנסת זאב אלקין  ( הליכוד )  ,  הצטרף למחמאות . " אני מברך את ראש הממשלה על תשובה הולמת לנאום השקרים וההשמצות של אבו מאזן .  יו"ר הרשות צריך לדעת כי המשך מלחמת ההשמצות והתקפות על מדינת ישראל בזירה הבינלאומית תהיה כרוכה במחיר כואב שהוא והנהגת הרשות יצטרכו לשלם ",  אמר .
 יו"ר מרכז הליכוד ,  חבר הכנסת דני דנון ,  שיבח אף הוא את ראש הממשלה . " טוב עשה נתניהו כשהדגיש את הסכנה לאומות העולם מהטרור האיסלאמי ,  אשר נמצא בחצר האחורית שלנו כבר 66 שנים .  השנה לא היה צורך באיורים למיניהם ,  סרטוני עריפת ראשים מבית היוצר של דאעש המחישו את הסכנה טוב יותר מהכול .  העולם נמצא בסרט רע וטומן את ראשו בחול בתקווה שהסכנה תחלוף .  עלינו לדעת כי עלינו לסמוך רק על עצמנו ". 
לפניות לכתב עמרי נחמיאס :  omri_n@walla.net.il
 ( עדכון ראשון :  20:30 )  

גלאון : " בשביל מסע התבכיינות לא צריך לנסוע לאו"ם "
 יו"ר מרצ הצטרפה לביקורת של חברי אופוזיציה על נאום נתניהו ,  שטענו : " צריך מנהיג ,  לא קופירייטר ".  בקואליציה בירכו : " חשף את פרצופו של אבו מאזן "
 
