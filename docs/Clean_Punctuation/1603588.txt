האוצר שוקל רכישת מטוס פרטי לממשלה
לפני כמה שנים הופסק השימוש במטוס חיל האוויר לנסיעות ראש הממשלה ומאז שוכרת הלשכה מטוסים מחברות ישראליות .  באחרונה התעוררה ביקורת ציבורית סביב אופן בחירת החברות
משרד האוצר ומשרד ראש הממשלה בודקים אפשרות לרכוש מטוס פרטי מיוחד שישמש את ראשי המדינה בנסיעותיהם הממלכתיות ובתפקיד לחו"ל - כך נודע ל-TheMarker .  
בדיקת רכישתו של מטוס פרטי מיוחד התבצעה כבר בזמן כהונתו של ראש הממשלה לשעבר אהוד אולמרט ,  אך הוחלט אז לגנוז את התוכנית ,  בין היתר כדי להימנע מביקורת ציבורית על הוצאה כספית רבה ומיותרת לכאורה .  זאת ,  אף שאחת ממסקנות הבדיקה היתה כי ההשקעה במטוס כזה תחזיר את עצמה בתוך חמש שנים .  
מדובר באפשרות לרכוש מטוס - למשל מדגמי בואינג או איירבוס - בעל קיבולת של כ-150 נוסעים בממוצע ,  שישרת מלבד ראש הממשלה גם את נשיא המדינה ושרי ממשלה בכירים ופמליותיהם ,  בנסיעות עבודה לחו"ל .  לא מדובר בהכרח במטוס חדש - עלתה גם האפשרות לרכוש מטוס משומש שיוכשר במיוחד לצורך הנסיעות של ראשי המדינה .  
כך לדוגמה ,  אם לפני עשר שנים ניתן היה לרכוש מטוס בואינג משומש מדגם 200-757 ,  משנת ייצור 1989 - מטוס ממשפחת הדגם שבו ימריא היום ראש הממשלה בנימין נתניהו לארה"ב ,  אך משנת ייצור מאוחרת יותר - במחיר 27 מיליון דולר ,  ניתן כיום להשיגו בשוק במחיר של כ-10 מיליון דולר .  
מחירהם של מטוסים מדגמי בואינג בגודל דומה ,  אך מתקדמים יותר - דגם 737 מסוג 700 ו-880 ,  בעלי קיבולת של 130-140 מושבים חדשים - מגיע כיום ל-43-45 מיליון דולר ,  בדומה למחירו של מטוס מקביל מתוצרת איירבוס מדגם 320-A בעל קיבולת של 160-170 נוסעים .  
מאז הופסק השימוש במטוס חיל האוויר מדגם בואינג 707 לצורך נסיעות של ראש הממשלה בתפקיד לחו"ל ,  שוכרת לשכתו באמצעות ענבל - חברה ממשלתית המטפלת בנסיעות של עובדי המדינה לחו"ל - מטוסים מחברות תעופה ישראליות ,  לצורך ביצוען כטיסה פרטית .  לשם כך ,  מתבצע מכרז בין חברות התעופה הישראליות .  לרוב ,  הצעת המחיר הנמוכה ביותר אמורה להביא לבחירתה של מגישת ההצעה ,  אך היו מקרים בעבר שבהן נבחרו חברות שהגישו הצעות מחיר גבוהות יותר ,  אך חשיפתן בכלי התקשורת גררה ביקורת ציבורית חריפה .  
ממשרד ראש הממשלה נמסר בתגובה : " נעשתה עבודה בנושא בעבר .  בכל מה שקשור למסקנותיה ,  יש לפנות לחשב הכללי במשרד האוצר ".  ממשרד האוצר נמסר בתגובה : " הנושא נמצא בבדיקה ועדיין לא התקבלה החלטה בנושא ". 

האוצר שוקל רכישת מטוס פרטי לממשלה
לפני כמה שנים הופסק השימוש במטוס חיל האוויר לנסיעות ראש הממשלה ומאז שוכרת הלשכה מטוסים מחברות ישראליות .  באחרונה התעוררה ביקורת ציבורית סביב אופן בחירת החברות

