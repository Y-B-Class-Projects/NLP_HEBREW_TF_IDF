כשמערכת הביטחון נוצרת את הנשק והפוליטיקאים יורים באוטומט 
" אנחנו לא רוצים גנרלים שכפופים לשיקולי בחירות ",  אומר אלוף במיל' יעקב עמידרור .  ברקע  " נאום המספריים "  של איזנקוט ,  נדמה שמאיראן ועד גל הטרור הנוכחי ,  בישראל קיימת אנומליה :  הדרג הביטחוני נתפש כגורם הממתן בעוד הממשלה דוחפת לשימוש בכוח צבאי .  האם זו המציאות ? 
שר החוץ האמריקני ג'ון קרי העיד השבוע בפני ועדת יחסי החוץ של הסנאט האמריקני ,  בנושא התקדמותו של הסכם הגרעין עם איראן .  ההסכם נחתם לפני קצת יותר מחצי שנה ,  ושר החוץ הפעלתן הגיע לוועדה כדי לעדכן את חבריה על התוצאות החיוביות ,  לטענתו ,  שכבר אפשר לראות באיראן .  כדי לשכנע את חברי הקונגרס בצדקתו ,  קרי גייס  " שחקן חיזוק "  ישראלי :  הרמטכ"ל ,  רב-אלוף גדי איזנקוט .
" ההסכם עם איראן חסם את דרכיה להשגת נשק גרעיני ,  ובכך הפך את העולם לבטוח יותר עבורנו ועבור בעלי הברית שלנו ",  הצהיר קרי . " אם יש לכם ספק בעניין הזה ,  תקראו את הנאום של הגנרל איזנקוט ,  מפקד כוחות צה"ל ,  שאמר לאחרונה בוועידה ביטחונית בישראל שבעקבות ההסכם הזה ,  אין יותר איום גרעיני על ישראל מצד איראן .  זה מתוך מערכת הביטחון שלהם בישראל ".  
קרי נתן פרשנות קצת מרחיקת לכת לדבריו של איזנקוט  הרמטכ"ל לא שיבח את ההסכם עם איראן בצורה כל כך ברורה  אבל הוא בהחלט צודק שבניגוד לראש הממשלה נתניהו ,  שרואה אך ורק דברים רעים בהסכם שנחתם בקיץ ,  הרי שבמערכת הביטחון  צה"ל ,  מוסד והוועדה לאנרגיה אטומית  יש גורמים מקצועיים בכירים מאוד שרואים את הדברים אחרת ,  וסבורים שההסכם כולל גם כמה בשורות טובות לישראל .  הנושא האיראני הוא לא התחום היחיד שבו יש הבדל בקריאת מפת המציאות ,  ונדמה שבשנים האחרונות היוצרות בישראל התהפכו :  הדרג הביטחוני נתפש כגורם הממתן ,  בעוד בדרג המדיני מתגברים הקולות הדוחפים לשימוש בכוח .  

דבריו של קרי לא עוררו תשומת לב תקשורתית רבה בישראל ,  ולא במקרה .  סדר היום החדשותי היה גם כך עמוס בידיעות וכותרות על ויכוחים בין צמרת צה"ל לבין שרי הממשלה בנושא הפלסטיני ,  כך שלאף אחד לא היה אינטרס להציף את חוסר ההסכמה בין הצדדים גם בנושא האיראני .  השבוע החולף החל עם הסערה הפוליטית סביב אמירתו של הרמטכ"ל איזנקוט בנושא נהלי הפתיחה באש בשטחים  ( "לא רוצה שחייל ירוקן מחסנית על ילדה בת 13 עם מספריים ")  ,  המשיך עם הוויכוח סביב האמירה שיוחסה לראש אמ"ן ,  אלוף הרצי הלוי ,  בנושא חשיבותו של התהליך המדיני לעצירת האינתיפאדה ,  והסתיים בחשיפת המחלוקת בין הדרג הבכיר בצה"ל לבין ראש הממשלה נתניהו ושר הביטחון יעלון בנושא הקמת נמל ימי ברצועת עזה .  
כל זה ,  כאמור ,  קרה רק בשבוע האחרון .  האמת היא שמחלוקות מן הסוג הזה ,  בין בכירי מערכת הביטחון לבין שרי הממשלה ,  כולל ראש הממשלה עצמו ,  עולות לכותרות לאחרונה כמעט מדי שבוע .  פעם זה בנושא האינתיפאדה שמשתוללת בשטחים ,  פעם בנושא ההסכם עם איראן ופעם בנושא רצועת עזה ,  אבל הדפוס ברור וחוזר על עצמו .  הוא לא מאפיין רק את צה"ל ,  אגב :  גם ראש השב"כ מצא את עצמו לפחות פעם אחת עולה לכותרות בהקשר הזה לאחרונה ,  כאשר אמר בתדרוך לשרי הממשלה בתחילת האינתיפאדה שאבו מאזן אינו מעודד טרור והסתה ,  ושכוחות הביטחון שלו ממשיכים לקבל הנחיה ברורה לפעול לסיכול פיגועים  זאת בניגוד לקו הפומבי שהובילו נתניהו ושריו ,  שפעלו לצייר את יו"ר הרשות הפלסטינית כאחראי הראשי לפיגועים .  
גורם שמשתתף בישיבות הקבינט המדיני-ביטחוני אמר לוואלה !  NEWS כי בחלק מהמקרים ,  הכותרות מוגזמות . " כל אמירה של בכיר במערכת הביטחון שמודלפת לתקשורת ,  ויש בה רמז של מתינות ,  הופכת מיד בתקשורת לביקורת נוקבת על ראש הממשלה .  זה לא תמיד מדויק .  נתניהו הוא לא אביגדור ליברמן ,  הוא אדם שקול וזהיר בנושא הפעלת כוח .  הבעיה העיקרית היא עם התגובות של השרים בקבינט .  כל אמירה מתונה ,  כמו זו שיוחסה לראש אמ"ן השבוע בנושא התהליך המדיני ,  מקבלת מיד גינויים נחרצים מקבוצה של שרים מתלהמים ופופוליסטיים ,  שרודפים אחרי 'לייקים' בפייסבוק .  זה יוצר תמונה של מחלוקת קשה בין הצבא לממשלה ".  
לדברי אותו גורם , " הצבא כל הזמן אומר שתהליך מדיני יכול לסייע להרגיע את השטח .  זה לא חדש לאף אחד שמשתתף בישיבות הללו .  נתניהו כראש ממשלה לא מתנגד לתהליכים מדיניים ,  להפך ,  הוא הרי אומר כל הזמן שאין לו בעיה להיכנס למשא ומתן עם אבו מאזן מחר בבוקר .  אז מאיפה באה כל הדרמה ?  קצת מהתקשורת ,  והרבה מהתגובה ההיסטרית של שרי הליכוד ".  לדברי אותו גורם , " זה נכון גם במקרה של איזנקוט ונהלי הפתיחה באש .  שר הביטחון נתן גיבוי מלא לדבריו כעבור פחות מיממה ,  אבל שרים זוטרים יותר ,  שלא מבינים בזה שום דבר ,  ישר עלו למתקפה נגדו .  ככה נוצרה כל הסערה ". 
אדם אחר שלקח חלק ברבים מהדיונים הללו לאחרונה ,  אמר לוואלה !  NEWS כי בהחלט ישנם ויכוחים בין הדרג הביטחוני הבכיר לבין חלק מהשרים . " יש קו ברור שמובילים אותו איזנקוט ופולי  ( האלוף יואב 'פולי' מרדכי ,  מתאם פעולות הממשלה בשטחים  א"ת )  ,  רוב הזמן עם גיבוי של בוגי  ( שר הביטחון יעלון )  ,  שצריך להימנע מפגיעה באוכלוסייה הפלסטינית ,  ואיפה שאפשר ,  צריך אפילו להרחיב קצת את ההקלות לפלסטינים ,  כדי למנוע מעוד אנשים להצטרף למעגל הטרור .  לא כל השרים בקבינט אוהבים את זה ,  וגם נתניהו נראה ספקן פעמים רבות ,  אבל בסוף כשמתייצבים שם רמטכ"ל ,  אלוף שהוא סמכות ברורה בנושא הזה ,  ושניהם מקבלים גיבוי משר הביטחון ,  אז בזה מסתיים הדיון ".  
כמובן ,  הדיון מסתיים בתוך החדר הסגור ,  אבל פעמים רבות זו רק ההתחלה של הדיון האחר ,  זה שמתקיים בתקשורת .  

גם אם הביקורת על התקשורת ,  שכביכול  " מנפחת "  את המחלוקות ,  היא מדויקת ,  בכל זאת אי אפשר להתעלם מהצטברות האירועים בשנים האחרונות בהן הדרג הביטחוני הבכיר ביותר ,  מצא את עצמו במחלוקת קשה עם הדרג המדיני .  בנושא האיראני ,  מוכרת היטב הטענה כי התנגדותם של קבוצת בכירים במערכת הביטחון  הרמטכ"ל לשעבר גבי אשכנזי ,  ראש המוסד לשעבר מאיר דגן ,  ראש השב"כ לשעבר יובל דיסקין וגם הרמטכ"ל הנוכחי איזנקוט ,  בתפקידו הקודם כאלוף פיקוד הצפון  היא שמנעה מנתניהו ושר הביטחון שלו ,  אהוד ברק ,  לממש את תכניתם לשלוח את חיל האוויר לתקיפה באיראן .  בנושא הפלסטיני ,  הפרסומים שמופיעים לאחרונה על מחלוקות בין הצבא לשרי הממשלה ,  מצטרפים לביקורת הנוקבת שהשמיעו בכירים לשעבר ,  בהם ששת ראשי השב"כ שהתראיינו לסרט  " שומרי הסף ",  על מדיניותו של נתניהו .
 בשנים 2009-2012 ,  כשאהוד ברק עוד היה שר הביטחון של נתניהו ,  הוא הרבה לטעון בפני ראש הממשלה שיש קשר בין שני הדברים .  הקיבעון והקיפאון שנתניהו הפך למדיניות הבלתי-רשמית שלו בנושא הפלסטיני ,  טען ברק בשיחות אישיות ביניהם ,  מטיל צל כבד על האופן בו העולם מתייחס לאיומיו בנושא האיראני .  הטיעון של ברק היה כי מי שלא מוכן לקחת סיכונים כדי לפתור בעיה 'מקומית' ומצומצמת בממדיה ,  כלומר בעיית ההתנחלויות ,  לא יכול לצפות מהעולם לקחת אותו ברצינות כאשר הוא מדבר על בעיה מסובכת ,  גורלית ומסוכנת הרבה יותר דוגמת הגרעין האיראני .  
ברק סבר כי הכשל הלוגי הזה משפיע לא רק על היחס המזלזל של כל המנהיגים החשובים בעולם לאזהרות של ישראל בנושא האיראני ,  אלא גם על מה שכינה  " ההתנגדות הפנימית ",  בדגש על הדרג הביטחוני הבכיר .  אפשר להתווכח עד כמה נכונה התזה הזו - נתניהו לא מסכים איתה עד היום ,  גם אחרי שהפסיד לחלוטין במאבק על הנושא האיראני .  דגן ודיסקין הפכו אחרי תום שירותם למבקרים חריפים של מדיניות נתניהו בנושא הפלסטיני ,  אבל מי אמר שיש קשר בין זה לבין העובדה ששניהם גם התנגדו לתקיפה באיראן ?  אבל דבר אחד בטוח :  נתניהו מצא את עצמו כבר אז מתמודד מול ביקורת מתוך המערכת הביטחונית על המדיניות שלו בשני תחומים לפחות .  המציאות הזו לא השתנתה בצורה משמעותית בשנים שחלפו .  
בנושא האיראני ,  למשל ,  התחלופה בצמרת  תמיר פרדו שנכנס לתפקיד ראש המוסד ובני גנץ שהחליף את אשכנזי כרמטכ"ל  לא גרמה למערכת להתייצב לימינו של נתניהו .  
פרדו מצא את עצמו פעמיים מככב בכותרות כמי שחולק על מדיניות ראש הממשלה :  פעם ראשונה כשעיתון  " הארץ "  פרסם במאי 2014 דברים שאמר בשיחה סגורה ,  לפיהם המצב בשטחים הינו איום קיומי חמור יותר על ישראל מאשר איראן ;  ופעם שנייה בינואר 2015 ,  כאשר חברי קונגרס אמריקנים העידו כי פרדו אמר להם בתדרוך סגור ,  שהוא מתנגד לחקיקת סנקציות חדשות על איראן תוך כדי המשא ומתן איתה ,  זאת בשעה שהשגריר של נתניהו בוושינגטון ,  רון דרמר ,  עבר ממשרד למשרד בקונגרס כדי לקדם את אותה חקיקה בדיוק .  בשני המקרים ,  לשכת נתניהו כפתה עליו להוציא הכחשה רפה לדברים שיוחסו לו .  
גנץ לא  " הסתבך "  בצורה דומה ,  אבל לאורך כל תקופת כהונתו כרמטכ"ל ,  צצו סימנים שצמרת צה"ל לא רואה עין בעין עם ראש הממשלה בנושא  " האיום האיראני ".  בשיחה שקיים עם תושבים בעוטף עזה בסתיו שעבר ,  כאזרח משוחרר ,  אמר גנץ על ההסכם עם איראן כי הוא אמנם רחוק מלהיות מושלם ,  אבל  " מביא כמה שנים של שקט ,  דבר שלא תמיד ניתן להשיג בתקיפה ".  גנץ אמר באותה שיחה כי הפלסטינים נושאים בחלק גדול מהאחריות לקיפאון המדיני ,  אבל גם בצד הישראלי המנהיגות מפחדת לקבל הכרעות .  גנץ הוסיף כי לדעתו סדר העדיפויות של מדינת ישראל מוטעה ,  ויש לתת קדימות לנושאים חברתיים ולא לתת רק לשיח הביטחוני לשלוט בשיח הציבורי .  העמדות האלה  התנגדות לתקיפה באיראן ותמיכה בתהליך מדיני מול הפלסטינים  לא הפתיעו אף אחד .  
את גנץ החליף בלשכת הרטמכ"ל גדי איזנקוט ,  שכבר בשנת 2009 כאלוף פיקוד הצפון ,  התריע נגד תקיפה באיראן ,  במכתב אישי ששלח לראש הממשלה .  לאורך שנת 2015 ,  כאשר נתניהו ניהל את הקמפיין חסר התקדים שלו כנגד הסכם הגרעין ,  כולל אותו נאום בקונגרס ,  אי אפשר היה לפספס את העובדה שצה"ל ,  כמו גם המוסד ,  לא ממש היו שותפים למאמץ הפומבי הזה .  ההפך הוא הנכון :  לאורך חודשי המאבק בין נתניהו ואובמה ,  פורסמו כל העת כתבות על כך שבמערכת הביטחון רואים את הדברים אחרת ,  וסבורים שההסכם המתגבש לא כל כך גרוע .  רוני דניאל ,  הפרשן הצבאי הבכיר של ערוץ 2 ,  אמר בריאיון לעיתון  " מקור ראשון "  בקיץ שעבר ש"אנשים שאני מייחס להם הבנה והם לא בפוליטיקה אומרים שהוא לא כזה נורא ".  
בנושא האיראני ,  הביקורת המרומזת והעדינה מתוך המערכת ,  הייתה רק הקדימון .  חשובה עוד יותר הייתה ההתגייסות של בכירים לשעבר ,  בהם ראשי שב"כ ומוסד ,  אלופים בצה"ל ומומחי גרעין ישראלים ,  שיצאו באופן פומבי בעד ההסכם שגיבש ממשל אובמה ,  כולל בעצומות ומאמרים שפורסמו בארצות הברית .  בין השמות הבולטים בהקשר הזה היו ראש המוסד לשעבר ,  אפרים הלוי ;  ראש השב"כ לשעבר ,  עמי איילון ;  אלוף  ( מיל' )  עמרם מצנע ;  וגם האלוף  ( מיל' )  יצחק בן-ישראל ,  כיום ראש סוכנות החלל הישראלית ,  שאמר בראיון לוואלה !  NEWS כי יש גם יתרונות רבים בהסכם .  
הממשל האמריקני השתמש בתמיכה שהביעו בכירי המערכת לשעבר כדי להוכיח לחברי קונגרס ספקנים ,  שלא כולם בישראל שותפים להתנגדות המוחלטת של ראש הממשלה נתניהו .  העובדה שהקולות הללו מחוץ למערכת ,  לא נתקלו בעמדה הפוכה מתוך המערכת עצמה  למשל ,  באמירה של דמות כמו ראש המוסד ,  הרמטכ"ל או ראש אמ"ן כנגד ההסכם המתגבש  סייעה לכך משמעותית .  הטענה שהתקבעה בשיח בארה"ב הייתה שלעומת ההתנגדות הפוליטית של נתניהו להסכם ,  העמדה המקצועית של הדרגים הבכירים בישראל הרבה פחות קודרת .  

תא"ל  ( מיל' )  גדי זהר ,  לשעבר ראש זירת טרור באמ"ן ,  עומד כיום בראש  " המועצה לשלום וביטחון ",  ארגון המאגד מאות בכירים לשעבר במערכת הביטחון שתומכים בהסדר מדיני עם הפלסטינים .  בשיחה עם וואלה !  NEWS השבוע הוא אמר כי  " ויכוחים בין הצבא לממשלה תמיד היו ותמיד יהיו ,  וזו לא תופעה ישראלית בלבד ,  גם לנשיאים אמריקנים היו מחלוקות עם הגנרלים הבולטים שלהם .  אבל מה שקורה בשנים האחרונות שונה בהיקף שלו ובפומביות שלו .  תחושתי היא שהמערכת המדינית הלכה יותר ויותר ימינה מבחינה אידיאולוגית ,  וזו הסיבה העיקרית לכך .  לאידיאולוגיה אין 'הערכת מצב' ,  והיא לא בהכרח מושפעת מהערכות מודיעין והתפתחויות בשטח . 
" הצבא מסתכל על הדברים אחרת .  אין לו אידיאולוגיה ,  יש לו עמדה מקצועית שמתבססת על מודיעין וכלים נוספים .  מן הסתם העמדה המקצועית הזו לא תמיד תואמת את התפיסה האידיאולוגית ,  של הימין וגם של השמאל .  ככל שהממשלה אידיאולוגית יותר ,  יש סיכוי שיהיו יותר התנגשויות כאלה .  זה לא מפתיע אותי שמבין השרים ,  בוגי  שהיה בעצמו רטמכ"ל ומכיר את הסיטואציות האלה  נותן יותר גיבוי לרמטכ"ל ולאלופים שאומרים את עמדתם ,  גם אם זה לא תמיד תואם את תפיסת עולמו הפוליטית ".  
אלוף  ( מיל' )  יעקב עמידרור ,  שכיהן בשנים 2011-2013 כיועץ לביטחון לאומי של נתניהו ,  סבור אחרת ואומר כי לתופעה של בכירי מערכת הביטחון שמדברים נגד הדרג המדיני ,  אין קשר מובהק לימי נתניהו . " אולי התקשורת מסקרת את זה יותר תחת שלטון נתניהו בגלל חוסר האהדה כלפיו בחלקים ממנה ,  אבל זו תופעה שמלווה את מדינת ישראל כבר עשרות שנים ".  
עמידרור מונה מספר דוגמאות ,  החל מאמירות חריפות של בכירי צה"ל נגד הסכם אוסלו בזמנו ,  דרך האזהרות שהשמיע בוגי יעלון כרמטכ"ל לגבי ההתנתקות ,  ועד להתנהלות המטה הכללי ערב מלחמת ששת הימים ב-1967 ,  שם הביקורת של לובשי המדים כנגד המדינאים הייתה בוטה במיוחד . 
" יש לזה סיבות עמוקות שקשורות לתנאים הייחודיים הקיימים בישראל ",  אומר עמידרור . " זה מתחיל מהעובדה שראש אגף המודיעין בצה"ל הוא בעצם 'המעריך הלאומי' ,  וכך הוא מוצא את עצמו מתעסק בנושאים שחורגים מהתחום הצבאי גרידא .  זה במסגרת המנדט שלו .  אבל אז אומר לעצמו הרמטכ"ל ,  שהוא הרי הממונה על ראש אמ"ן - מה ,  הוא יכול לעסוק גם בנושאים שפוזלים לתחום המדיני ,  ואני מנוע מכך ?  ואולי גם אלופי הפיקודים אומרים לעצמם ,  למה הוא כן ואני לא ?  הרי ראש אמ"ן ברוב המקרים הוא לא איש מודיעין שגדל בתוך החיל הזה ,  אלא קצין קרבי שמונה לתפקיד ,  אז מה שונה ההכשרה שלו מזו של אלוף פיקוד מרכז ?  כך נוצר המצב שבעוד במקומות אחרים ,  קציני צבא לא חולמים לדבר על נושאים מדיניים ,  אצלנו זה נתפס דבר טבעי ".  
בחלק מהמקרים שעלו לאחרונה לכותרות ,  מהווים לדעתך  " חציית גבולות "?   
" חלק כן ,  חלק לא .  הרבה מהדברים האלה נמצאים בתחום האפור .  בנושא של התקיפה באיראן ,  למשל ,  היה מרכיב ביטחוני מובהק שקשור גם ליכולות וגם למחירים .  אלה דברים שנמצאים באופן מובהק בתחום האחריות של לובשי המדים .  היו גם היבטים אחרים שעלו לשיח ,  שהם הרבה פחות קשורים לעניין .  כשמדובר על נושאים שאין בהם מרכיב צבאי מובהק ,  אז בסופו של דבר ,  עמדתם של אלופי צה"ל טובה בדיוק כמו עמדתו של כל אזרח מהשורה ".   
" בשורה התחתונה ,  מחלוקות כאלה היו ויהיו גם בעתיד .  המערכת שלנו בנויה כך .  הדבר החשוב לזכור ,  ובינתיים נראה שכל הצדדים זוכרים אותו ,  זה שבסוף מי שמחליט זה הדרג הנבחר .  ככה זה בדמוקרטיה .  מצד שני ,  חשוב לזכור שיש הבדל בין מערכת השיקולים של אנשים שנבחרים בבחירות דמוקרטיות ,  לבין מערכת השיקולים של אנשים שממונים מתוקף יכולות מקצועיות .  אנחנו לא רוצים שהגנרלים יהיו כפופים לאותם שיקולים כמו מי שצריך לנצח בחירות ".  

כשמערכת הביטחון נוצרת את הנשק והפוליטיקאים יורים באוטומט 
" אנחנו לא רוצים גנרלים שכפופים לשיקולי בחירות ",  אומר אלוף במיל' יעקב עמידרור .  ברקע  " נאום המספריים "  של איזנקוט ,  נדמה שמאיראן ועד גל הטרור הנוכחי ,  בישראל קיימת אנומליה :  הדרג הביטחוני נתפש כגורם הממתן בעוד הממשלה דוחפת לשימוש בכוח צבאי .  האם זו המציאות ? 

