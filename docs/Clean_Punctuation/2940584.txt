נקודת ההכרעה מתקרבת :  עתיד הממשלה בידיים של כחלון
בסוף החודש ,  עם בוא האביב ,  יידרשו פקידי האוצר להתחיל ולגבש תקציב לשנה הבאה .  אף שבהסכמים הקואליציוניים עוגן התקציב הדו-שנתי ,  מראה שר האוצר סימני התנגדות .  ייתכן שבעקבות כך הוא הוזמן לארוחה עם הזוג נתניהו במעון ראש הממשלה ?  וגם :  מדוע העבודה מתרחקת ממרצ ? 
 ( כנס חירום של לפיד וליברמן : " נתניהו מנסה להשמיד את שירות החוץ ")  
קשה היה למצוא השבוע כיסא פנוי בחדר הוועדה לביקורת המדינה ,  שם נערך ביום שני  " כנס חירום "  בנוגע למעמדה הבינלאומי של ישראל בעולם .  צמד האחים החדשים ,  יו"ר יש עתיד יאיר לפיד ויו"ר ישראל ביתנו אביגדור ליברמן ,  המתינו בחדר צדדי ,  ורק לאחר שהמקום היה מלא עד אפס מקום באורחים ,  חלקם פעילים של יש עתיד ,  ניתן לשניים האות להיכנס .  לפיד ,  באנדרסטייטמנט והמחויבות לעובדות האופייניים לו ,  הכריז בלי להתבלבל כי  " מצבנו הבינלאומי מעולם ,  מעולם ,  בכל תולדות המדינה מאז 1948 ועד היום ,  לא היה גרוע כל כך ".  לא ברור מה תרם כנס החירום בן השעה למעמדה של ישראל בעולם ,  אבל על אירועים מסוג זה נהוג לומר שחשיבותו בעצם קיומו  והחשיבות היא 100% פוליטית במקרה הזה .
 לא עברו כמה שעות ,  והתברר כי זה לא הכנס היחיד שהשניים מתכוונים להשתתף בו בזמן הקרוב .  לפיד היה הראשון לאשר את הגעתו לכנס שדולת ארץ ישראל בכנסת ,  בראשות חברי הכנסת בצלאל סמוטריץ'  ( הבית היהודי )  ויואב קיש  ( הליכוד )  ,  נגד הקפאת הבנייה במעלה אדומים שייערך ביום שני .  זמן קצר אחריו ,  אישר גם ליברמן את השתתפותו בכנס .  מאותו הרגע נפרץ הסכר ,  וגם חברים נוספים באופוזיציה כמו עפר שלח  ( יש עתיד )  ואיתן כבל  ( המחנה הציוני )  הודיעו שיצטרפו ,  עד שהמארגנים נאלצו לבקש מהכנסת להעביר את הכינוס מחדר ועדה צדדי לחדר מרכזי יותר .  בליכוד הרימו שתי גבות לנוכח הצעד של לפיד ,  ותהו מה יקרה אם ראש הממשלה בנימין נתניהו יודיע בסמוך לכינוס השדולה על בנייה בעיר הסמוכה לירושלים .  האם לפיד ושלח יתמכו במהלך ,  שיזכה ודאי לביקורת חריפה מסגן נשיא ארצות הברית ג'ו ביידן שצפוי להגיע לארץ ? 
עוד בוואלה !  NEWS:ההערכה בישראל :  חמאס חידש את מלאי הרקטות שהיה בידיו ערב  " צוק איתן"רוביו :  לטראמפ ידיים קטנות ;  טראמפ :  מבטיח שאין בעיה במקומות אחריםאין שיפור :  מצב התינוק שלפי החשד טולטל בידי מטפלת עדיין קשה 
אין מה לבוא לצמד ליברמן ולפיד בטענות .  בניגוד ל"חברם "  יו"ר המחנה הציוני ,  יצחק הרצוג ,  הם עושים את מה שמצופה מאופוזיציה  הם מאתגרים את הממשלה ומייצרים לחץ עליה תוך יצירת אווירה ציבורית שניתן להחליף אותה בטווח הזמן הקרוב .  עם זאת ,  בקואליציה פחות התרשמו מהכנס שהיה ומהכנס שיבוא .  גורם בקואליציה שאינו חבר בסיעת הליכוד הצהיר אמש  ( חמישי )  כי  " ללפיד וליברמן יהיה די זמן לקיים עוד המון כנסים משותפים באופוזיציה ".  
אולם מרגע שהוסרה השבוע שוב ,  בפעם המי-יודע-כמה ,  עננת האיום של חבר הכנסת אורן חזן שלא להצביע עם הקואליציה ,  הדבר היחיד שעוד מהווה איום ממשי על שלמות הממשלה אינו קשור לכנסי החירום השבועיים של לפיד וליברמן .  אלא אך ורק דבר אחד :  תקציב המדינה .  בסוף החודש ,  עם בוא האביב ,  יידרשו פקידי האוצר להתחיל ולגבש תקציב לשנה הבאה ,  במסגרת לוחות הזמנים הנהוגים לפיהם ,  יש להתחיל לתכנן את התקציב בחודשי אפריל-מאי ולהציג אותו לממשלה באוגוסט .  
אבל רגע אחד ,  יגידו באוצר ,  איזה תקציב לכתוב ?  לשנה אחת או לשנתיים ?  זה השלב שבו שר האוצר משה כחלון יצטרך לחדול את משחק המחבואים שהוא מנהל עם ראש הממשלה נתניהו ולהחליט .  נתניהו ,  כזכור ,  מפעיל לחצים אדירים על שר האוצר שלו להסכים לתקציב דו-שנתי ,  שיבטיח דה פקטו את המשך שלטונו עד מרץ 2019 .  כחלון ,  שחושש שמרגע שהקדנציה של נתניהו תובטח הוא ייקח אותו כמובן מאליו ולא יספור אותו ,  משחק קשה להשגה ומאותת זה חודשים שהוא בכלל רוצה תקציב לשנה אחת .  
נתניהו הבחין באיתותים ,  והציע בין היתר צ'ופר לכחלון ,  אם יסכים :  שדרוג מעמדו של השר להגנת הסביבה אבי גבאי מסיעתו ומינויו לשר הכלכלה .  אבל גבאי ,  מוזר שכמותו ,  הבהיר שאינו מעוניין לשדרג לעצמו את התיק באמצע הקדנציה בטענה שזה לא רציני להחליף תיק אחרי שנה אחת ,  ועוד להפקיר כך באמצע את הטיפול במשבר זיהום האוויר במפרץ חיפה .  משדיל זה לא עזר ,  הבהיר נתניהו לכחלון כי התקציב הדו-שנתי מעוגן בהסכמים הקואליציוניים .  כחלון השיב לו כי מאז הבחירות הפר הליכוד את אותם הסכמים תשע פעמים .  אך בינתיים הזמן אוזל ,  ובקרוב תצטרך להתקבל ההחלטה הפוליטית הכי חשובה של הקדנציה הנוכחית .  
לכל זה בוודאי אין שום קשר להזמנה הזוגית שקיבלו השר כחלון ורעייתו ליאורה לארוחה זוגית במעון ראש הממשלה עם הזוג נתניהו .  הארוחה נערכה בשבוע שעבר בבית ברחוב בלפור מבלי שנמסר עליה דיווח לתקשורת .  
אבל זה לא רק התקציב .  לכחלון ,  בתור מנהיג מפלגת מרכז ,  שיכול להחליט אם ללכת לממשלת ימין או ממשלת שמאל מחזיק כוח עצום ביד .  ברור שלנתניהו יש אינטרס עליון לקרב אליו את כחלון ,  ולשמור אותו רחוק ככל האפשר מציר ליברמן-לפיד שבוודאי עוד יתפתח ככל שהזמן יחלוף .  אם לשפוט לפי הריאיון שהעניק אתמול כחלון לגל"צ לא בטוח שהמאמצים של נתניהו נושאים פרי בשלב זה .  שר האוצר נשאל אם נתניהו הוא האדם המתאים ביותר לעמוד בראשות הממשלה ,  והשיב במילים  " חמות ":   " נתניהו הוא ראש ממשלה שמתפקד ונבחר ".  
גורמים פוליטיים הבקיאים בפרטים העריכו אתמול כי כחלון לא יוריד מהפרק שיתוף פעולה עתידי עם ליברמן ,  גדעון סער ו\או הרמטכ"ל לשעבר גבי אשכנזי ,  אבל העריכו כי הסיכוי שיסכים לריצה משותפת עם לפיד היא אפסית . " הוא לא מתחבר אליו בשום רמה .  לא האישית ,  לא הכלכלית ולא המדינית ",  אמרו .  אבל עד סוף הקדנציה ,  הוא לא מתכוון לעשות שום צעד בכיוון ,  אפילו לא הקטן ביותר .  הוא לא צריך להדליק אצל נתניהו נורות אדומות ,  שיגרמו למחול שדים שעלול להסתיים בבחירות מיותרות .
 ולגבי התקציב ?  אמנם עוד מוקדם לקבוע ,  והשבועות שנותרו עד למועד ההחלטה הם נצח במונחי פוליטיקה ישראלית ,  אבל בקואליציה יש מי שמוכנים להסתכן ולהעריך בעילום שם כי בסופו של דבר ,  כחלון יסכים לתקציב דו-שנתי . " הוא אומנם מעדיף תקציב לשנה אחת ,  אבל בבחירה בין תקציב לשנתיים ובין תקציב לאפס שנים  ( כלומר פירוק הקואליציה ,  ע"נ )  ,  הוא יעדיף תקציב לשנתיים ".  
האם מפלגת העבודה תבקש לעזוב את מרצ באופוזיציה ולהצטרף לליכוד ,  לבית היהודי וליהדות התורה בקואליציה ?  בכנסת זה עדיין לא קורה ,  אבל בעיריית ירושלים מתברר שזה לגמרי על הפרק ,  בסיפור שמזכיר כל כך את הסיטואציה הפוליטיקה הארצית ,  עד שלרגע אפשר להתבלבל ולחשוב שמדובר בקטע מתוסרט .  להלן העובדות .  האנלוגיה והמשמעות הסמלית על אחריות הקוראים .
 תחילת הסיפור בבחירות 2013 לעיריית ירושלים .  העבודה ומרצ החליטו לאחד כוחות ולרוץ יחד ,  בניסיון להגדיל את ההשפעה שלהן במועצה .  המהלך נחל כישלון ,  והסיעה המשותפת זכתה רק לשני מושבים במועצה מתוך 31 .  את שני המקומות הראשונים איישו במחצית הקדנציה הראשונה לורה ורטון ופפה אללו ממרצ .  אללו ,  אחד החברים הוותיקים במועצת העיר ,  פינה לפני מספר חודשים את מקומו לטובת איתי גוטלר מהעבודה ,  כדי שזה יכהן בחלק השני של הקדנציה כחבר מועצה .  
לפני שבועיים פנה גוטלר לוורטון והבהיר לה כי הוא מעוניין לפצל את הסיעה המשותפת ,  כך שכל אחד מהם יכהן כסיעה בפני עצמו .  הקורא הסביר ישאל את עצמו בוודאי ,  למה לסיעה של שני חברים ,  שהם במקרה גם שני חברי האופוזיציה היחידים  (  !  )  מתוך 31 חברי מועצת העיר ,  להתפצל ?  הרי אין בכך שום טעם  בסופו של דבר יהיה עליהם לעבוד יחד כאופוזיציה גם אם יהיו שני חברים בסיעה אחת וגם אם יתפצלו לשתי סיעות יחיד .
 במפלגת העבודה וגם במרצ משוכנעים כי גוטלר מעוניין להתפצל כדי להצטרף לקואליציה של ראש העירייה וחבר הליכוד ,  ניר ברקת .  בשתי המפלגות זעמו על המהלך .  פעילים רבים התלוננו שמדובר בגניבת מנדט .  ורטון שלחה לגוטלר מכתב עוקצני במיוחד ,  ובעבודה כמו בעבודה מצאו סעיף בתקנון שמשאיר פתח להתקוטטות פנימית וכעת הם דורשים להביא את העניין למוסד לבירור עתירות .  
המזכ"ל חיליק בר ,  בעצמו חבר מועצת העיר לשעבר ,  שהותקף על ידי פעילים במחוז ירושלים על כך שהוא מאפשר את המהלך ,  השיב להם במייל : " הדבר היחידי שאפשרתי הוא את בקשתו של איתי גוטלר להתפצל ממרצ לסיעת יחיד של העבודה בעירייה ,  בשל  ( לדבריו )  חוסר כימיה ותיאום בסיסי בינו ובין הגברת ורטון .  לאחר הפיצול ,  כאשר המנדט יהיה בידי מפלגת העבודה ,  ההחלטה על מה לעשות עם המנדט הזה ,  בין אם להישאר סיעת יחיד או בין אם לחבור למישהו אחר ,  זה דיון שמבחינתי יכול להיות במחוז ".  מעניין יהיה לגלות במה הם יבחרו .
 בשיחה עם חבר המועצה גוטלר ,  הוא הסביר : " כל יוזמה עתידית תיבחן האם ניתן להשפיע בהתאם לערכים והאמונות שלי ושל מפלגת העבודה ואם זה יהיה הצעד הנכון .  הכל יקום או ייפול על העיקרון הזה ".  

נקודת ההכרעה מתקרבת :  עתיד הממשלה בידיים של כחלון
בסוף החודש ,  עם בוא האביב ,  יידרשו פקידי האוצר להתחיל ולגבש תקציב לשנה הבאה .  אף שבהסכמים הקואליציוניים עוגן התקציב הדו-שנתי ,  מראה שר האוצר סימני התנגדות .  ייתכן שבעקבות כך הוא הוזמן לארוחה עם הזוג נתניהו במעון ראש הממשלה ?  וגם :  מדוע העבודה מתרחקת ממרצ ? 

