דרוש תנין ,  לא דמעות :  כך נוצחו הרמטכ"לים של כחול לבן
נתוני הפתיחה מול מועמד עם שלושה כתבי אישום כפופי שימוע ,  חקירה מבצבצת נוספת וצוללות על הראש ,  הציגו סיכוי לניצחון מובהק ,  אך המדידה הקובעת של המרתון היא מהסוף ולא מההתחלה
אחד משני המועמדים המובילים בבחירות לכנסת התרשל וסיכן בפטפטנותו את המבצע הראשון להעלאת יהודי אתיופיה לארץ . " הוא דיבר על כך באירוע פומבי ",  סיפר לימים איש-הקשר איתו במשרד החוץ האמריקני ,  פרינסטון ליימן  ( שבמשפחתו אהבו שמות אקדמיים מכובדים ;  אחיו של פרינסטון נקראו ייל ,  הרוורד וסטנפורד )  .  ליימן ,  כעדותו ,  נאלץ להקדיש 45 דקות לשיחת נזיפה .  יריבו של אותו מועמד היה מפקד הכוח במבצע השני להעלאת יהודי אתיופיה .
 שני מועמדים ,  נושא דומה ,  התנהגות שונה .  כשהתמודדו ,  גבר בנימין נתניהו ,  הציר בשגרירות בוושינגטון במבצע  " משה "  בסיפור של ליימן ,  על בני גנץ ,  מפקד יחידת הקומנדו של חיל האוויר ,  שלדג ,  במבצע  " שלמה ".  בין השאר ,  מפני שגנץ לא ידע איך להבליט את יתרונותיו מכאן ואת חסרונותיו של נתניהו מכאן ;  ויש גם הבדל בין גיבור לבין מנהיג .  לא כל מי שקיבל צל"ש רמטכ"ל ראוי להיות בעצמו לרמטכ"ל ,  אף שבתולדות צה"ל היו גם כאלה  ( מוטה גור ,  רפול איתן ,  דן שומרון ,  אהוד ברק ,  אמנון ליפקין-שחק )  .  עיטור והוקרה על הקרבה לחוד ,  הכרה בכישורי פיקוד עליון לחוד .  גנץ טרם הוכיח - איש אינו יכול להוכיח זאת מראש - שקורץ מהחומר שממנו עשויים ראשי ממשלה .  למרבה הצער ,  הוא הוכיח שאינו עשוי מהחומר שמסיר ראשי ממשלה .  המיכל היה אמנם מלא ,  אבל חשוב החומר הפעיל .  ודווקא לא כל כך קשה לנצח ראשי ממשלה .  מאז מלחמת יום הכיפורים ,  הם לרוב הפסידו ,  כולל נתניהו ,  אם כי לא מאז שובו לראשות ב-2009 .  
כשמודדים את המרחק שעבר גנץ מנקודת ההתחלה שלו ,  בסתיו שעבר ,  הישגו מרשים עד מדהים .  נישא על גבי סקרים שהכניסו את שמו לבורסה הפוליטית ,  עם אפס עבודה ארגונית ,  זיהה כמיהה בציבור למשהו חדש ומרענן ורתיעה של אחרים בעלי רקע דומה לשלו ואולי משלהבים ממנו ממילוי תפקיד זה .  אחרים ,  משמע גבי אשכנזי .  בתוך חודשים מעטים אסף גנץ תאוצה ,  יצר קואליציה קטנה עם משה  ( בוגי )  יעלון וקואליציה גדולה עם יאיר לפיד ושילש את שווי השוק של הפוליטיקאים המשומשים שחברו אליו ,  הרבה בזכות השושבין שתרם את עצמו ,  אשכנזי .  לא רע ,  למי שטענו כלפיו שהמיזם העסקי שלו פשט את הרגל .  לא רע ,  אבל לא מספיק ,  כי המדידה הקובעת היא מהסוף ולא מההתחלה .  כשחסרים כמה מטרים להשלמת מרתון ,  42 הקילומטרים הקודמים אינם נספרים .  בנתוני הפתיחה מול מועמד עם שלושה כתבי אישום כפופי שימוע וחקירה מבצבצת נוספת וצוללות על הראש ,  היה סיכוי לניצחון מובהק .  בלעדיו ,  כמו באיגרוף ובשחמט ,  האלוף המכהן נשאר והטוען לכתר נאלץ להמתין להזדמנות הבאה ,  שלא בטוח שתינתן לו ולא לזולתו .  גנץ קיבל רק 15 אלף קולות פחות מנתניהו ,  שבריר אחוז .  יפה מאד וחסר משמעות מעשית כמו שלושת מיליוני הקולות העודפים של הילרי קלינטון ,  כשדונלד טראמפ ניצח בחבר האלקטורים .  בישראל נקראים האלקטורים דרעי ,  ליצמן ,  ליברמן ,  כחלון .
 נתניהו הצליח יפה בשימור לקוחות .  מספרית ,  לא חרג בהרבה מהתקן שלו - רבע מהקולות .  35 הח"כים של הליכוד הפעם הם בעצם רק 34 ,  כי אחד מהם הוא אלי בן דהן מהאיחוד הלאומי .  שניים יותר משהיו לליכוד ב-1996 ,  כשנתניהו ניצח את שמעון פרס בבחירות האישיות אך הפסיד לו ולעבודה בכנסת .  פעמיים ירד מה-20 ולרוב ראה את ה-30 מלמטה .  רחוק מהתוצאות של מנחם בגין ויצחק שמיר בשנות ה-70 וה-80 - 47 ,  48 ,  44 .  שמיר היה נוחר בבוז אילו כינו אותו  " קוסם ",  אף שהציל לליכוד חצי שלטון לאחר ההסתבכות בלבנון ופרישת בגין המותש .  
איך קורה ששלושה רבי-אלופים ,  גם בהנחה שהחיבור ביניהם הוא מכפיל כוח ולא מקזז ,  אינם מצליחים לנצח ?  הסבר אפשרי נעוץ בדימוי השונה של צה"ל אצל קהלים שונים ,  כי הרמטכ"ל ,  בעת כהונתו ובטרם נשחק בעיסוקיו האזרחיים ,  ובמיוחד בפוליטיקה ,  הוא הצבא .
 מאז מלחמת ההתשה ,  צה"ל הוא צבא התיקו ,  שש אלי ניהול סכסוכים .  יש לכך סיבות טובות - חברתיות ,  טכנולוגיות ,  מדיניות ,  משפטיות ,  ועדות חקירה מאז מלחמת יום הכיפורים ,  רתיעה מתשלום מחיר .  אין רעב לניצחון .  אחרי לבנון ,  אינתיפאדה ,  עדיין לבנון ,  בלימת טרור ,  שוב לבנון ,  עזה ,  עזה ,  עזה ,  פרצופו של צה"ל בעיני הציבור איננו משה דיין ואריק שרון - המקוריים ,  לא אלה שנכשלו ביום כיפור ובלבנון - והצנחנים בכותל .  לא במקרה הוטחו בגנץ שיקוצי סרק בעניין מהומת היציאה מלבנון ופרשת קבר יוסף ,  כשהיה תת-אלוף .  תא"ל ,  רמטכ"ל ,  לא משנה ,  והעניין אינו חלקו האישי באחריות ;  קובע הרושם הכללי של צבא אפור ,  רחוק מהבדיון של מסכת ליום העצמאות ושל סרטי מלחמה .  ההתרפקות על אגדות אחי גיבורי התהילה דהתה לפיהוקי החובה ,  הקבע והמילואים של האחיות המוצלחות שלי .  הרמטכ"ל הוא האיש שהשקיע 35 שנה במדים נושאי פחיות כתף וחזה ,  אך אין לרחם עליו ,  כי עבד בתחביבו ובא על שכרו וגמלאותו ברבבות שקלים לחודש .
 גנץ נראה שבע מדי .  לא רעב להדיח את נתניהו ,  או רעב בכלל .  הוא ,  כמו שר האוצר לפיד ושר הביטחון יעלון ,  התמנה בידי נתניהו ;  לפיד ויעלון גם פוטרו .  נשארו משקעי כפיפות .  גנץ יצא ידי חובת איזכורם של כתבי האישום ,  בבחינת עוד פרט שולי בקורות חייו ,  ועוד הודה לו על עשור של שירות למדינה .  איחלתי לחייל בהצלחה .  אז אולי בעצם המצב לא כל כך רע ,  והקריאה לשילוח ביבי הביתה נובעת רק מתשוקה - מונח שלא ממש נדבק לגנץ - לתפקיד שלו .  למרד כזה נחוצות מלתעות תנין ,  לא דמעות אנין .  זה לא יום המעשים הטובים .  אין די לכך בעמרם מצנע ,  או בבני גנץ .  
לקהל היעד השכלתני ,  הרמטכ"ל עודנו משרת ציבור מיומן ונאמן ,  הפועל בנסיבות תובעניות ולרוב גם אזרחיות ,  מול אויב חמקמק ובמסגרת הנחיות דרג פוליטי המתורגל בבריחה מאחריות .  לא שהוא בהכרח כשיר להתברג בדרג זה ולקבוע את ההנחיות ;  לכך מכוונת אותה טענה בדבר המלחמה כעסק רציני מכדי להשאירו לגנרלים .  אבל רמטכ"ל בדימוס גם אינו פסול מתוקף הרקע הצבאי שלו ,  לנוכח הבציר הנוכחי של נבחרי הציבור בישראל .  המושב שהוענק לו בספסל המשקיפים והממליצים בגופי ההכרעה המשקללים אילוצים - קבינט או חמישיות ושמיניות למיניהן - הוא מבוע חשוב לנסיון ולפיכחון .  עם הקהל האחר ,  המעדיף את אלאור אזריה על גדי אייזנקוט ,  ואסור לשכוח במי משניהם תמך נתניהו ,  אין לגנצים של 2019 שפה משותפת .  זה לא ביבי - זאת ישראל .  כת .  נשותיו של גואל רצון .  לא במקרה ,  אצל רבים בצד ההוא זאת גם דת .  תקנון שהתקבל מלמעלה ,  תורה נביאים כתובים ,  עם מקור סמכות חיצוני שאין לערער אחריו ,  פן המבנה כולו יתמוטט .  כת ודת ,  שיכולות להיות גם חילוניות ,  כמו הקומוניזם והסוציאליזם בתקופת סנוורי סטאלין ,  כשתנועת העבודה התפצלה לפלגים ולרסיסים ,  במקום להצטבר לכדי הכוח הגדול שכמותית היה עדיין בידה לגבש .  
אמיתיות ככל שהיו המחלוקות הרעיוניות והדאגות לקיומן של מדינה וחברה שבריריות ,  באזור עוין ובהפציע מלחמת העולם השלישית ,  הרקע הבסיסי היה כתמיד אנושי .  קרבות הנהגה .  יצחק טבנקין מאחדות העבודה ומאיר יערי מהשומר הצעיר שלא יקבלו את מרותו של בן-גוריון ולכן גם לא יירדו ממרום מעמדם לתפקידי שרים בממשלתו ;  יש דרג עליון של עובדיה יוסף ויש דרג ביצועי של אריה דרעי .  התשוקה להיות עצמאי ולא שכיר - אדון לאחוזה ,  ולו גם קטנה ,  ולא רק מנהל זוטר או בינוני בתאגיד נתניהו - דחפה את אביגדור ליברמן ומשה כחלון לפתוח את עסקיהם .  זה גם מה שגרם לנפתלי בנט ,  בוס בעור דוס ,  להתנער מכבלי הרבנים המושכים בחוטי הבית היהודי ,  כשהבין שהוא בובה בידיהם .
 בהינגפם באחוז החסימה ,  הצליחו נפתלי איילת שלוחה באיחוד נדיר של כל סיעות הבית ואיתן גם בית המשפט העליון .  שמחו לאידם בבית היהודי שנטשו והיה לאיחוד הלאומי ,  שמחו במשפחת נתניהו ,  שמח ליברמן שהאריך את לשונו במאזניים ונפטר ממתחרה על תיק הביטחון ,  שמח כחלון שהגדיל אף הוא את כוחו היחסי ,  שמחו השופטים .  אמנם הפרשה טרם הסתיימה והיעדרה של שרת המשפטים היוצאת מהכנסת אינו מובטח :  שקד עוד תוכל ללמוד מידידה אפי נווה איך להתגנב בלי רשות .
 אבל בחלוף הסיפוק הרגעי וחדוות השחרור ,  הכתה מגמת הנגד של הדילוג על המתווך .  מי זקוק למתחייבים שימליצו על נתניהו ,  אם אפשר להצביע במישרין למומלץ .  המכולת השכונתית אינה יכולה להתחרות בסופרמרקט .  סופו של החנווני להיבלע בו כמנהל מחלקת הגבינות - אלא אם יציע יתרון יחסי ,  כגון שעות פתיחה אינסופיות .  וכמה אפשר לדשדש בשיממון סיעה של ארבעה-חמישה ח"כים .  מהליכוד באת ואליו תשוב ,  במחיר שבועת נאמנות למנהיג ,  ולעזאזל הערכים - בקריאה חפוזה הם דומים מדי לערבים - והרוק בפרצוף .  משה כחלון מסר לנתניהו את השלטון לפני ארבע שנים ,  כשפחד מנקמת בוחריו אם מפלגתו תקפיץ את בוז'י הרצוג מעל למשוכת 61 הח"כים .  הנקמה שנמנעה התחלפה בעליבות .  כחלון נענש באובדן יותר ממחצית כוחו ובעריקת שניים שלא היו שרים בלעדיו ,  אבי גבאי ויואב גלנט .  הלקח שלמד :  להתקפל ,  כמו פליטי קדימה צחי הנגבי ואבי דיכטר .
 כשמצטרפת לכך דעיכת עבודה ומרץ ,  המגמה היא לפיכך הקמת שתי מפלגות גדולות ,  רפובליקנית ודמוקרטית .  המפלגה הימנית-שמרנית-ריאקציונרית  ( באמצע יש שם  " ציון ")  ,  ליכודתית - הליכוד והדתיים .  המחצית היהודית של יהודית ודמוקרטית .  התשובה ללהב 433 ,  כמסגרת-על ליאח"ה ולשאר יחידות החקירה .  מפלגת אין עתיד ,  אתמול קיפוח מחר סיפוח .  מולה - הדמוקרטים .  כמו מפלגותיהם של ליברמן ,  כחלון ,  בנט ולשעבר לפיד - והמפלגות הרבניות הכפופות למועצות גדולים וחכמים - המפלגה הדמוקרטית אינה דמוקרטית בעצמה .  קובעת בה הצמרת ,  הוועדה המסדרת את חבריה ואת החיילים .  ההרכב לא השפיע ,  בוודאי לא לטובה .  הצבת יעלון ואנשיו צבי האוזר ויועז הנדל הבריחה תומכים .  נכס במאבק בשחיתות ,  ניצב בדימוס יואב סגלוביץ' ,  מלוהק טבעי לראש-חץ נגד החשוד נתניהו ,  הוצנע .  
אחד האחראים העיקריים למפלת הדמוקרטים הפעם הוא גבאי ,  שאותת מהנתיב המרכזי ימינה  ( סילוק זוהיר בהלול ,  הסירוב למיזוג עם מרץ )  ,  אך שם כבר חסם אותו הדו-מפרקי של כחול-לבן .  והחטא הגדול מכולם - כלפי ציפי לבני ,  שניסתה להקים חזית נגד נתניהו עוד לקראת בחירות 2013 ,  כשגבאי היה טרוד בהתעשרות ובהצבעה בעד הליכוד .  בשערוריית התנהגותו של גבאי כלפי לבני נקבע תקדים :  לראשונה ,  הדיבוק גירש את האשה .  גבאי ייצא מהפוליטיקה עם יותר מספרים חוסמים מאנשי קשר .  לחינם פגע באלוף בדימוס ד"ר יום טוב סמיה ,  שניהל איתו שיחות על שריון כפול ,  לעצמו כביטחוניסט של העבודה במקום השני ולאחד מאנשיו במקום העשירי .  סמיה שיווק את עצמו כמושך קולות מימין .  בחשבון צנוע - ארבעה מנדטים .  יוצא שגבאי מרוויח אם הוא נותן תמורתם רק שניים ,  ואם בסופו של דבר העשירי לא ייכנס ,  וגם לא השביעי ,  לפחות לא הפסיד .  איכשהו ,  סיפור ארבעת המנדטים שהאלוף מביא זכור גם מהסקרים ששיכנעו את כחלון לקחת את גלנט .  אולי אלה רוחות רפאים של ארבעה מנדטים מסתוריים ,  המשוטטים אי-שם כמו האימאם הנעלם של השיעים .
 זה שוק של מוכרים וקונים .  גבאי לא קנה .  זכותו .  אבל הסגנון ,  הסגנון .  עוד הוא מתמקח עם סמיה ומבטיח לו תשובה בקרוב ,  מפתיע אותו סמיה במידע בדוק על גישושי גבאי עם האלופים גדי שמני וגיורא איילנד .  איך לא היה גבאי מודע לקיומם של עדכוני גומלין בערוצי מועדון האלופים ?  איך נשמט מזכרונו ששמני היה מפקד הפלוגה המסייעת בגדוד של סמיה ושאיילנד היה המג"ד המקביל ויודע שלעת צורך יסייע לו סמיה בכל ? 
דקה לפני סגירת חלון ההעברות חתם גבאי עם טל רוסו וזכה במושב עשירי פנוי ,  שאותו יוכל עכשיו לתרום לצדקה .  לרוסו ,  שהתגייס להציל את המיזם האבוד של גבאי ,  אין מה לעשות בכנסת .  ספק אם אף ימתין עד להשבעה .  לא כדי לדבר במליאה ובוועדות נבחר .  הוא יעדיף לפנות את המושב לבאה בתור ,  מרב מיכאלי ,  במחווה שתתקבל בהתלהבות בתקופת מחסור .  זה הדגם של הרמטכ"ל השישי צבי  ( צירה )  צור ברשימת רפ"י בבחירות 1965 ושל האלוף בדימוס עמוס ידלין בבחירות הקודמות ,  כשהיה מועמדו של הרצוג לשר הביטחון בלי לאייש מושב ברשימה ,  כי טוב שר בכיר מאזרח ואזרח מח"כ .  
יצרים עזים מדי הפעילו את אורלי לוי . " הכבוד או הקבר ",  נאנח אחד מבני-שיחה ,  כשההגיון נתקל בחומה רגשית .  לוי לא השכילה לסיים ברגע הנכון הימור נואש .  היא היתה יכולה לזכות בפרס ציפי לבני על פרישה מכובדת ומונעת אובדן קולות ,  אבל התעקשה על עיטור גאולה כהן להישארות עקרה עד הסוף המריר .  נתניהו לא היה יכול לצפות לסייען נדיב יותר ,  חומל אף מהדודן הנותן מיליקובסקי ,  מהיועץ המשפטי אביחי מנדלבליט .  באשמת מנדלבליט המתמהמה ,  ואם בג"ץ לא יתבקש להתערב ,  עלולה ישראל להיקלע לבזיון של ראש ממשלה הממשיך לכהן בעודו נשפט על שוחד .  מנדלבליט מאפשר לנתניהו לנהוג כאילו טיוטת האישומים נגדו היא מחלה מטרידה אך לא מסוכנת .  סוג של כאבי גב ,  מאז סחיבת המשקלים הכבדים בסיירת .  כששוכבים על קרש ,  או על יועמ"ש ,  זה עובר ,  לזמן מה ,  ועד אז ,  ציון הלא תשאלי לשלום אסיריך ואיך אפשר למנוע מהם להיעקר מבלפור .  גנץ עשה כמיטב יכולתו ובמובנים מסוימים אף יותר מכך ,  אך פסגת הישגו הפוליטי היא גם התקרה שלו .  גבוה ממנה לא יצליח להגיע ,  ודומה שגם לא יהיה לו עם מי .  הוא אינו ידוע בנאמנותו לאנשיו ,  למרות ציפייתו מהם לנאמנות .  לא באופן דורסני ומתאכזר ,  כמו פוליטיקאים אחרים ;  הוא פשוט לא שם ,  כשצריך ,  והצריכים זוכרים .
 למחרת הבחירות כוננו גנץ וחבריו לסיעה חזית התנגדות .  יילחמו בכנסת ובתקשורת על כל שעל ,  כל מישלט .  לא יניחו לשליטים רגע אחד של הפוגה .  יהיו בכוננות מתמדת לקבל את ראשות הממשלה - מה שמעולם לא אירע בין בחירות ,  ונכשל לאחרונה בתרגיל  ( "המסריח ")  של פרס באביב 1990 - או לחלוק אותה עם ליכוד נטול נתניהו .  בעניין זה ,  מותר לסמוך על כנותו של גנץ .  הוא באמת בא לשמש מכשיר בידי הבוחרים לסילוקו של נתניהו ,  והיפוכו בנתניהו שהעולם כולו ,  בוחרים ונבחרים ודודנים ומנגנון המדינה ,  הוא בידיו מכשיר לסיפוקו האישי והמשפחתי .  דל כוחו של גנץ מכדי להזיז ממרבצם יותר משני מיליון משתמטי הצבעה ,  שהם כמדינת ישראל כולה בשנת 1960 ,  לממש את זכותם שלא לממש את זכותם .   ההפסד הוא קץ חלומו של לפיד על ראשות הממשלה .  ראוי או לא ,  הכל יחסי ,  היה לו סיכוי לכך אילו התמחה שנתיים וחצי כממלא מקום ראש הממשלה גנץ ושר החוץ שלו .  עכשיו תם הטקס .  נשאר הנכס הבולט ביותר במפלגתם ,  הסגנץ של גנץ ,  מפקדו לשעבר ,  אשכנזי .  אף שלא נוצל דיו ,  פן יאפיל על גנץ ,  במשגה אופייני למטה בחירות שלא נוהל היטב ,  מסתירה קלישאת מלחמות הגנרלים גם עובדה חיובית :  לעת מערכה ,  הם יודעים לשתף פעולה ולהירתם למאמץ העיקרי .  שאיפות המוניטין והקידום לא נשכחות ,  אך הן משניות לאחדות המשימה .  רעל כמו ביחסי שרון עם שמואל גורודיש בסיני ביום הכיפורים נדיר למדי .  שכיחה יותר נכונותם של דיין לשרת תחת רבין ושל חיים בר-לב תחת דדו אלעזר ,  כדי להציל את המדינה .
 יום הספורט של גנץ משלדג נגד נתניהו מסיירת מטכ"ל הסתיים בתיקו לטובת המנצח מהפעם הקודמת .  זה בית היחידות הנבחרות ,  אבל את הניקוד קובע הקהל ,  ושם יש הרבה יותר גולנצ'יקים .
  ( עדכון ראשון ,  11.4 ,  12:00 )  

דרוש תנין ,  לא דמעות :  כך נוצחו הרמטכ"לים של כחול לבן
נתוני הפתיחה מול מועמד עם שלושה כתבי אישום כפופי שימוע ,  חקירה מבצבצת נוספת וצוללות על הראש ,  הציגו סיכוי לניצחון מובהק ,  אך המדידה הקובעת של המרתון היא מהסוף ולא מההתחלה

