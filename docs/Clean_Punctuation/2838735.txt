כל העיניים אליי :  נתניהו מצא שוב את נוסחת הקסם
כשכולם חשבו שהעסק גמור ,  ראש הממשלה לא הרים ידיים ,  ולקח את הקמפיין על הגב שלו ,  לבד :  בבליץ תקשורתי שהתמקד באותה קריאת  " געוואלד "  למצביעי הימין ,  הוא השיג ניצחון גדול - וכעת הוא כבר לא תלוי באיש ,  גם לא בכחלון .  הרצוג פשוט לא רצה את זה כמוהו
רק לפני שבוע מהיום אמרו לא מעט בכירים בליכוד כי  " העסק גמור "  והם לא התכוונו לכך שהניצחון מובטח .  מצבו של הליכוד ,  עד לסוף השבוע האחרון ,  היה בקרשים .  חלק מהמועמדים הרימו ידיים ,  אחרים דיווחו שהשטח מת .  עם זאת ,  ראש הממשלה בנימין נתניהו ,  שעומד בראש המפלגה זו מערכת הבחירות השישית ,  הוכיח שהוא בא להילחם - והוא נתן את כל מה שיש לו .  הוא הציב את עצמו בחזית המאבק ,  ולקח את הקמפיין הזה על עצמו ,  לטוב לרע .  זה לא היה קמפיין בחירות נעים למראה .  שני הצדדים זרקו האחד על השני כמויות בוץ עצומות ,  בין אם באופן ישיר ,  ובין אם באמצעות כלי התקשורת התומכים בהם .  האפקט השלילי תפס בהן הרבה יותר מקום מזה החיובי .  שני המועמדים התעסקו יותר בדה-לגיטימציה ליריב ,  ופחות בשכנוע המצביעים בחזון שלהם .  
אף על פי כן ,  נתניהו רצה את זה הרבה יותר .  הוא בא לנצח ,  לא להשתתף .  הוא נתן בליץ תקשורתי יוצא דופן ,  קרע את השטח בימים האחרונים ולא היסס לשנות את האסטרטגיה שלו שוב ,  ושוב ושוב - עד שנמצאה נוסחת הקסם שאפשרה את הניצחון .  אותו  " קמפיין גוועאלד "  שניהל בימים האחרונים ,  שפנה למצביעי הימין בדרישה להכריע בין שתי המפלגות הגדולות ,  הוכח כאחד הקמפיינים היעילים ביותר שהיו בישראל .  יו"ר הבית היהודי נפתלי בנט היה הנפגע העיקרי ממנו ,  אבל גם אביגדור ליברמן ,  אלי ישי ואפילו משה כחלון איבדו לא מעט קולות לליכוד .  אמש ,  בשבע בערב ,  עוד הצהיר נתניהו כי  " יש עדיין פער משמעותי בין 'העבודה' ובין הליכוד ".  ובכן ,  הפער הזה הוכח כמשמעותי מאוד - רק לא מאותו הכיוון שעליו דיבר ראש הממשלה - אחרי ספירת יותר מ-99% מהקלפיות ,  זוכה הליכוד ב-29 מנדטים לעומת 24 בלבד של המחנה הציוני .  
כמובן שאותו פער עצום מייתר באופן אוטומטי את השאלה מי ירכיב את הממשלה הבאה .  נגמרו משחקי הקואליציה .  הנשיא יטיל את הרכבת הממשלה על נתניהו ,  שיגיע למשא ומתן הקואליציוני מעמדת כוח ברורה .  עם מפלגת שלטון שצפויה למנות כ-30 מנדטים ,  כושר המיקוח של כל יתר השותפות בממשלה הולך ונמוג .  ברצותו ,  יקים את ממשלת השותפים הטבעיים שתכלול את בנט ,  ליברמן והחרדים בתוספת כחלון ,  וברצותו יבחר באחדות .  בהינתן שנתניהו יקבל בכל מקרה את המנדט מהנשיא ,  כחלון גם לא מחזיק יותר בתואר  " ממליך המלכים ",  כפי שהתוצאות ניבאו עד אמש בחצות .  האפשרות של נתניהו לבחור בין שתי קואליציות שונות תוריד את המחיר של יתר הסיעות ,  והרכבת הממשלה ,  על פניו ,  יכולה להסתיים בתוך ימים ספורים .  
השמחה במטה הליכוד אתמול הייתה שמחה מזוקקת ,  אותנטית ולא מתוסרטת .  בבחירות 2013 ,  למשל ,  רשימת הליכוד-ביתנו קיבלה 31 מנדטים והיה ברור לכל כי נתניהו ירכיב את הממשלה ,  אך התחושה הייתה חמוצה ומעורבת .  לא כך היה אתמול - אחרי שכל הסקרים האחרונים הצביעו על יתרון משמעותי לטובת הרצוג ,  ההרגשה במטה המפלגה הייתה של תקומה לחיים .  נתניהו ,  לעומת זאת ,  היה מאופק .  ניכר שמשהו עבר עליו בקמפיין הזה .  הוא עלה לבמה ,  ושם בצד את איראן ,  את דאעש ואת חמאס והעדיף במקום זאת לדבר על  " החיים עצמם ".  במהלך הנאום הוא נתן קרדיט לשני ילדיו ,  יאיר ואבנר , " שעוזרים לי להבין מה חושב הדור הצעיר ".  
ואכן ,  לראשונה מזה זמן רב מאוד ,  הוא פתח נאום מפתח שלו דווקא בהתמקדות בסוגיות הפנים .  ברווחה ,  בדיור וביוקר המחיה .  זה ,  אם תרצו ,  היה השיעור שלו ממערכת הבחירות האחרונה .  כל עוד עסק רק בדיבורים על איראן ,  המצביעים איבדו עניין ונטשו בהדרגה .  האסימון נפל לו בזמן ,  ממש בישורת האחרונה של המרוץ .  מאיומים ביטחוניים הוא עבר לדבר על סוגיות חברתיות ,  כולל אותה הבטחה לתת לכחלון את תיק האוצר .  מעניין לראות אם היא תתממש לאור התוצאות והתביעה של כל בכירי הליכוד לתיקים עבורם .  
לא פחות משמדובר בניצחון מרשים לנתניהו ,  זה גם הפסד צורב ליצחק הרצוג וציפי לבני .  הרצוג ניהל קמפיין  " בונקר ",  מבלי לנסות הלכה למעשה לנצח את הבחירות .  הוא נמנע במשך כל התקופה ממתן של אפילו אמירה אחת בעלת אומץ לב ציבורי ,  כפי שנדרש ממנהיג ,  והתרחק כמו מאש מכל עניין המצוי במחלוקת .  אפילו אתמול ,  כאשר נתניהו אמר  " המצביעים הערבים נעים בכמויות אל הקלפי ",  הוא העדיף להתעלם באלגנטיות והשאיר לשלי יחימוביץ' את הבמה להגיב .  
לא שמענו מהרצוג אם הוא תומך בסנקציות הפליליות לבחורי ישיבות או מתנגד להן .  לא שמענו איך בדיוק הוא רואה את ההסדר עם הפלסטינים ואיזו קואליציה הוא מתכנן להקים .  כל ניסיון לקבל ממנו חזון מפורט נתקל בתשובות עמומות ועמוסות קלישאות על  " שינוי "  ועל  " תקווה ".  בנוסף לכך ,  הוא מיתן ביממה האחרונה של הקמפיין את המתקפות נגד לפיד ,  ובכך מנע מעבר מנדטים מיש עתיד למחנה הציוני .  הרצוג היה כל כך עסוק בלהיות נחמד לשותפיו לממשלה הבאה ,  שהוא נזהר מכל צעד שהיה עלול לפגוע בהם גם במחיר איבוד הניצחון .  
כשהייתה לו הזדמנות נדירה ,  ביום שבת האחרון ,  לשאול את ראש הממשלה שאלה בשידור חי ,  הוא יכול היה להפנות את הזרקור לכישלונות של נתניהו בתחומי הדיור ויוקר המחיה .  עם זאת ,  הוא בחר לפתוח בשיעור אזרחות מאולתר ,  ושאל את נתניהו אם הוא תומך בעיקרון שלפיו ראש הממשלה יהיה ראש המפלגה הגדולה ביותר והוסיף כי  " ישמור על נתניהו מאוחדת ".  השבוע האחרון של קמפיין המחנה הציוני - אם להשתמש במושגים מעולם הכדורגל - הוא מקרה יוצא דופן של אדם שעומד מול שער ריק ומצליח להסתובב ברגע האחרון לכיוון השני ולכבוש שער עצמי .  

כל העיניים אליי :  נתניהו מצא שוב את נוסחת הקסם
כשכולם חשבו שהעסק גמור ,  ראש הממשלה לא הרים ידיים ,  ולקח את הקמפיין על הגב שלו ,  לבד :  בבליץ תקשורתי שהתמקד באותה קריאת  " געוואלד "  למצביעי הימין ,  הוא השיג ניצחון גדול - וכעת הוא כבר לא תלוי באיש ,  גם לא בכחלון .  הרצוג פשוט לא רצה את זה כמוהו

