מדיניות ההפרדה הישראלית קוברת אותנו מבושה
סלבה גרגאי לא נשאל על יהדותו בזמן שהתקבל לשירות בצה"ל למען כולנו ,  אלא רק במותו בתאונה .  מי ששירת את כולנו  ללא קשר לרישום שלו במרשם האוכלוסין ,  ראוי שייקבר עם כולם
בצהרי יום חמישי פנה ראש הממשלה בנימין נתניהו בפנייה נרגשת לאזרחי ישראל ,  להענות לבקשתה של טניה ,  אמו של החייל סלבה גרגאי שנהרג ברמת הגולן ,  לבוא להלווייתו ולחלוק לו את הכבוד האחרון .  אלא שביום למחרת נודע כי סלביק ,  כך קראה לו אמו ,  נקבר בנפרד משאר החיילים משום שלא היה יהודי על פי ההלכה .  
איני חשה בושה גדולה יותר כלפי המדינה הזאת מאשר כשאני שומעת שקוברים  " רוסי "  בנפרד .  אני תוהה מה בין הטקסט הנרגש של ראש הממשלה על הגשמת החלום הציוני והמחויבות הלאומית להגנה על המולדת לבין אותו חוסר כבוד בו נוהגת המדינה כלפי חיילים ,  שהיו מספיק טובים בחייהם להילחם ולסכן את עצמם עבור העם היהודי ולמות עבורו ,  אבל לא טובים מספיק במותם כדי להיקבר יחד עם חבריהם לנשק .  
ערב לפני שנודע על האירוע המצער ,  יצא לי לצפות בסרט  " מאחורי המספרים ",  המספר את סיפורן של נשים אפרו-אמריקניות מבריקות ,  שעבדו בסוכנות החלל נאס"א בתקופה בה התרחש אחד המבצעים הגדולים :  שיגורו לחלל של האסטרונאוט ג'ון גלן בשנת 1962 וההקפה הראשונה של כדור הארץ .  הסיפור מתאר את מדיניות הסגרגציה האמריקנית בקפדנות מחרידה .  
באחת הסצנות ,  המתמטיקאית האפרו-אמריקנית קתרין ג'ונסון והמוח מאחורי אחד המבצעים הגדולים בהיסטוריית החלל האמריקנית ואולי גם האנושית ,  נאלצה לרוץ כקילומטר וחצי בכל פעם שנזקקה לשירותים .  מסתבר שבאגף שאליו נשלחה לעבוד לא היו שירותים  " לצבעוניים בלבד ",  אליהם חויבו ללכת עובדים אפרו-אמריקנים במסגרת אותה מדיניות של הפרדה גזעית .  
אין שונה בסיפור ההפרדה בסרט לבין סוגיית הקבורה הנפרדת ,  עליה אנו שומעים בכל פעם שמזכירים את מותו של חייל ,  ששמו מצלצל רוסי .  עכשיו תסבירו לאמו ,  שממשלת נתניהו בכלל הטיבה עמה בזה שקברה את הבן שלה בנפרד ולא מחוץ לחלקה ,  כפי שהיה נהוג עד לא מזמן .  שכן על פי החוק החדש ו"הנדיב ",  שהוכתב לממשלה על ידי הרבנות הראשית והחרדים ,  דרוש מרחק של ארבע אמות  ( רווח של כשני מטרים )  והצבת ספסל בין הקברים ,  כדי למנוע התבוללות של החיילים היהודים גם מתחת לפני האדמה במקרה שייקברו ליד מישהו שיהדותו מוטלת בספק .  
בפועל ,  ולמרות הסדר הקבורה החדש ,  יש כאן סוגיה של אפליה בקבורה יחד עם הלבנת פניהן ברבים של משפחות שכולות טריות ,  שבנוסף על הטרגדיה ,  צריכות להתמודד גם עם התיוג המשפיל של יהודים סוג ב' .  באוזני כל עולה חדש ,  כבר בימיו הראשונים בארץ ,  הוותיקים מעלים על נס את צבא העם ,  ולא רק כמגן בפועל על המדינה ,  אלא בהיותו חוסן לאומי ,  מחנה משותף לקהילות השונות המרכיבות את החברה הישראלית . " כרטיס כניסה לחברה הישראלית ",  זה מה ששומעים על צה"ל בימים הראשונים בישראל ,  וזה הנרטיב ,  במידה רבה של צדק ,  שהצבא והעם שלו מספרים לנו .  נרטיב של שותפות גורל .  אז איפה באמת השותפות הזאת בפועל הלכה למעשה ?  
אז נכון ,  מדינת ישראל ושרי ישראל ,  כולל אלו מהמגזר הרוסי ,  כשלו בכל השנים האלו ,  מאז העלייה הגדולה ,  בלפתור את שאלת הזכויות עבור עולי ברית המועצות שאינם נחשבים ליהודים כאן .  המדינה מפלה עד היום אזרחים שהגיעו לכאן ביוזמתה ,  שחלקם היו פעילים ציוניים בולטים ללא קשר אם אמם או אביהם היו יהודים ,  ושהקדישו למדינה הזאת את היקר להם מכל ,  הילדים שלהם ,  ובאו לכאן במידה רבה בעקבותיהם ,  בגללם ועבורם .  הם אלו שסופגים עכשיו את סתירת הלחי שמדינת היהודים נותנת להם בדמות האפליה בזכויות .  אותה מדיניות סגרגציה גזעית שמתקיימת דה-פקטו במדינת ישראל כלפי יוצאי ברית המועצות וילדיהם ,  מתבטאת גם ברישום פוגעני במשרד הפנים  ( חלקם נרשמים כאוקראינים ,  אוזבקים ,  בלארוסים ,  ללא קשר לזהות שלהם והשורשים היהודיים שלהם )  ,  וכן בהיעדר אפשרות להינשא במדינה בה הם משלמים מסים ,  וכמובן ,  שאלת הקבורה ,  שצורמת ביתר שאת כאשר מדובר בחייל שלא נשאל על יהדותו בזמן שהתקבל לשירות קרבי למען כולנו ,  אלא רק במותו .  
אינני מנסה לטשטש גבולות .  יש מגוון רחב של קהילות ומסורות בישראל .  יש פה יהדות אורתודוקסית ,  רפורמית ,  חילונית ועוד .  כולנו כאן יחד וכל אחד עם  " תורה "  משלו .  אבל יש גם עניין של דרך ארץ ,  של מחויבות ערכית לאותה שותפות גורל .  לפיכך אין ולא יכולה להתקיים שום סוג של הפרדה ,  גם לא בבתי העלמין הצבאיים .  מי ששירת את כולנו  ללא קשר לרישום שלו במרשם האוכלוסין של מדינת ישראל ,  ראוי שייקבר עם כולם .  אחרת נצטרך לקבור את עצמנו כל פעם מבושה .  
קטיה קופצ'יק ,  רכזת תחום דוברי הרוסית בתנועת  " ישראל חופשית "  

מדיניות ההפרדה הישראלית קוברת אותנו מבושה
סלבה גרגאי לא נשאל על יהדותו בזמן שהתקבל לשירות בצה"ל למען כולנו ,  אלא רק במותו בתאונה .  מי ששירת את כולנו  ללא קשר לרישום שלו במרשם האוכלוסין ,  ראוי שייקבר עם כולם

