פרשנות :  למה מעלה נתניהו מסים דווקא עכשיו ? 
המפגינים ,  האופוזיציה וקדימה לא מדאיגים את ראש הממשלה שהכריז על קיצוצים והעלאת מסים .  יהודה גולן סבור שהבעיה של נתניהו תגיע עוד שנה ,  בבחירות
דווקא בקיץ ,  בו נוטות תנועות מחאה לפרוץ בעוצמה רבה יותר ,  בחר נתניהו לתת את ה"זבנג "  למעמד הביניים .  כל אסטרטג היה מניח אינסטינקטיבית כי עדיף לנתניהו לחכות לחורף הקר והגשום שיבריח מפגינים משדרות רוטשילד ,  אבל ראש הממשלה הפעם החליט להכות בעוצמה רבה במעמד הביניים הנשחק ממילא ,  למרות הסימנים האלקטורלים המדאיגים .
 אלא שבמחשבה שניה אפשר להבין את שיקוליו של ראש הממשלה .  בשבועות האחרונים הוא נהנה מרוח גבית חזקה מאוד שמאפשרת לו לבצע את המהלך הזה של העלאת מע"מ ומסים - בינתיים ,  כמעט ללא נזקים מצטברים לקראת הבחירות בשנה הבאה .  הרוח הגבית החזקה ביותר הגיעה מהחבר פרופ' מנואל טרכטנברג ,  שעשה בשנה החולפת שעות נוספות כדי למצוא פתרונות למעמד הביניים ,  אלא שכל המלצותיו של פרופ' טרכטנברג נשחקו עד עפר מבלי שמישהו פצה פה ממש .  שלי יחימוביץ' וזהבה גלאון לא ממש הזיזו לנתניהו ומרוטשילד לא עלה אפילו ציוץ קל .  
רוח גבית נוספת הגיעה מכיוונה של קדימה .  אם עד היום ביבי עוד חשש שקדימה תהיה אלטרנטיבה לליכוד ,  הרי שהמהלך המוזר של מופז - כניסה לממשלה ויציאה ממנה לאחר 70 ימים - הוכיחו לביבי שאין לו מה לחשוש מכלום ,  בטח לא מקדימה .  גם אם המהלך הנוכחי של הנגבי לפצל את קדימה לא צלח ,  הוא כבר ידאג בעוד כמה חודשים שמקדימה יישארו פירורים .
 כשיש לך תמיכה כל כך חזקה משני הכיוונים האלה ובשטח אין שום תזוזה אמיתית ולא רואים אפילו התחלה של נעיצת יתדות לאוהלים בשדרות רוטשילד ,  יכולים ראש הממשלה ושר האוצר שלו להביט בסיפוק איך דפני ליף וחבריה לא מצליחים להביא יותר מכמה אלפי מפגינים לרחוב ,  כפי שקרה לפני עשרה ימים .  פרט למקרה המצער באמת של משה סילמן ז"ל ,  לא ממש הצליחו המפגינים להשמיע קול חזק וברור מול ביבי .
 רוח גבית הנוספת היא בדמותו של יו"ר ועדת הכספים משה גפני שדי מרוצה מכך שנתניהו מכה במעמד הביניים .  זה הרי מסיט את האש מהחרדים ומונע לפי שעה כל מחשבה על קיצוץ בקצבאות הילדים למשל או קיצוץ בתקציב הישיבות .
 אבל נתניהו נתון בבעיה קשה שאולי הוא טרם מודע לה .  נתניהו עובד על סיפוקים מידיים לטווח קצר .  כלומר ,  אם צריך לרצות את החרדים  ( חוק טל והמשבר עם קדימה )  ,  או את המתנחלים  ( פינוי מגרון והאוניברסיטה באריאל )  או את הציבור הרחב  ( הורדות מיסים )  ,  אז זה נעשה כאן ועכשיו .  אבל זה עובד גם הפוך ,  כלומר אם צריך לקמוץ את היד זה יהיה מיד .  
הסיפוקים המידיים הם אלה שהובילו את נתניהו מיד כשעלה לשלטון להגדיל את התקציב בלי חשבון ולחלק הטבות וכסף .  במשך שלוש שנות שלטונו היה כסף לכל דבר כמעט שלא קשור לרווחה האמיתית של מעמד הביניים .  ההבטחות לקצץ בתקציב הביטחון נמוגו על רקע  " הסכנה מאירן ",  במיגרון נשפכים מיליונים ,  כך גם האוניברסיטה באריאל ,  צהרונים בחינם לאימהות לא עובדות - לא אימהות ממעמד הביניים אלא חרדיות ,  ועוד שורה ארוכה של סעיפים תקציביים ,  לכל זה היה ויש כסף .
 הבעיה של נתניהו תגיע בעוד שנה ,  לקראת הבחירות .  הסיפוקים המידיים ייאלצו אותו לשנות כיוון ,  הפעם לקיצוצים חדים וכואבים שמתחילים כבר השבוע בהעלאת המע"מ ובהעלאת המיסים .  נתניהו יגיע לקלפי עם רקורד של קיצוצים קשים ,  הרבה בזכות אזהרותיו של סטנלי פישר .  אבל אולי אני מגזים ,  הרי בסוף כשעם ישראל מגיע לקלפי ,  איזו אלטרנטיבה יש לו ?  שלי יחימוביץ ?  זהבה גלאון ?  שאול מופז ?  בסוף העם שם את  " הפתק הנכון "  ומושיט את הלחי השניה .  

פרשנות :  למה מעלה נתניהו מסים דווקא עכשיו ? 
המפגינים ,  האופוזיציה וקדימה לא מדאיגים את ראש הממשלה שהכריז על קיצוצים והעלאת מסים .  יהודה גולן סבור שהבעיה של נתניהו תגיע עוד שנה ,  בבחירות

