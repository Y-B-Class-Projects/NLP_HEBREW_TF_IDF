ממשלת האחדות :  הזדמנות לצמצום הריכוזיות
דחיית הבחירות מותירה את ראש הממשלה בנימין נתניהו בראש קואליציה רחבה ויציבה .  צבי זרחיה סבור כי זו ההזדמנות שלו לחוקק את החוק לצמצום הריכוזיות במשק
הצטרפותה של קדימה לקואליציה ודחיית הבחירות לכנסת ה-19 לנובמבר 2013 תאפשר לראש הממשלה בנימין נתניהו ולשר האוצר יובל שטייניץ לחוקק את הצעת החוק לצמצום הריכוזיות במשק .
 נתניהו עומד כעת בראש ממשלה חזקה וקואליציה יציבה המונה 94 חברי כנסת ,  כלומר קצת יותר משלושת רבעי הח"כים המכהנים נמצאים בקואליציה .  עם רוב שכזה בבית המחוקקים לא נותר לראש הממשלה אלא להפעיל מסלול מהיר לאישור הצעת החוק להגבלת הריכוזיות במשק .  
דווקא כעת ,  לאחר שהממשלה ,  הכנסת והקואליציה קיבלו מנתניהו ומשאול מופז מנדט להארכת הכהונה בשנה וחצי ,  יש להם אפשרות לקדם את חוק הריכוזיות :  להגיש בקרוב את הצעת החוק להצבעה בקריאה הראשונה במליאה ,  להעבירו לוועדות הכנסת ובעיקר הכספים ,  הכלכלה והחוקה לצורך הכנתו ,  והחזרתו למליאה להצבעה בקריאה השנייה והשלישית .
 נתניהו צריך למנף כעת את המומנטום של הרחבת הממשלה ולפעול להשלמת החקיקה של חוק הריכוזיות כבר במושב הקיץ שיסתיים בסוף יולי 2012 - אחר כך עלולים להיווצר סדקים באחווה הקואליציונית .
 חלק מהמפלגות והח"כים שבקואליציה נושמים הבוקר לרווחה בעקבות ביטול הקדמת הבחירות :  קדימה - המצטרפת החדשה לשולחן הממשלה שהתרסקה בסקרים אילו הבחירות היו נערכות בספטמבר ,  עצמאות - שחששה לא לעבור את אחוז החסימה אם הבחירות ייערכו בעוד ארבעה חודשים ,  ש"ס שפחדה לאבד מנדטים בעקבות התמודדותו העצמאית של אריה דרעי ,  יהדות התורה שחששה כי לא תצורף לממשלה הבאה וכי הבחירות יהיו על רקע  " חוק טל ",  וגם ההבית היהודי שלא ממש ממריאה .
 נתניהו שדאג לכך שהח"כים מהמפלגות הללו לא יחששו לכיסאם בתקופה הקרובה ,  יכול להגיש להם את חוק הריכוזיות עוד לפני שהטייקונים והלוביסטים שלהם יפעילו עליהם לחצים כבדים .  האחרונים ,  שנשמו לרווחה בשבועיים האחרונים בעקבות הידיעות על הקדמת הבחירות כי חשבו שבכך הצליחו לסקל את אישור המלצות ועדת הריכוזיות ,  לא יניחו לח"כים בעת הדיונים על חוק הריכוזיות .  הם יפעילו לחצים גדולים ,  אבל ,  אם נתניהו והקואליציה יגלו נחישות הם יוכלו לאשר את חוק הריכוזיות .
 לח"כים שהירבו להכריז בשנה האחרונה על הצורך ב"צדק חברתי ",   " הורדת יוקר המחיה ",   " צמצום הריכוזיות ",  ו"הגברת התחרות "  יש כעת הזדמנות להוכיח לציבור שאין המדובר בסיסמאות ,  וכי הם אכן משמשים שליחי ציבור ולא נציגי הטייקונים בכנסת .
 בעוד שנה וחצי ,  כשהח"כים יבואו לבקש את קולו של האזרח בקלפי ,  הם ידרשו לתת דין וחשבון האם נכנעו לטייקונים וללוביסטים שלהם או קידמו את חוק הריכוזיות והנהגת התחרות במשק ,  שיניע את גלגלי המשק וישפר את מצבו של האזרח .  

ממשלת האחדות :  הזדמנות לצמצום הריכוזיות
דחיית הבחירות מותירה את ראש הממשלה בנימין נתניהו בראש קואליציה רחבה ויציבה .  צבי זרחיה סבור כי זו ההזדמנות שלו לחוקק את החוק לצמצום הריכוזיות במשק

