מנהיגים משתנים :  לא להבין את הדברים מאוחר מדי 
הקשבתי היטב לדבריו של ראש הממשלה עד לפני שנה וחצי ,  אהוד אולמרט ,  בנאומו האחרון בכנס של ועידת ז'נבה .  הוא דיבר על שתי מדינות לשני עמים על בסיס גבולות 1967 .  בירושלים ,  מה שיהודי יהיה ישראלי .  מה שערבי - פלסטיני .  על כך שעשרות אלפי פליטים יוזמנו לישראל .  יהיו הסדרי ביטחון שלא יפגעו בריבונות הפלסטינית .  והכל יתבצע מתוך אמונה יוקדת בצדקת דרכנו ,  בציונות ,  בהכרח להבטיח מדינה יהודית .
 נזכרתי באינסוף העימותים בינינו .  בבתי ספר ,  במתנ"סים ,  בשבתות תרבות ,  בכנסת .  אולמרט דיבר תמיד מתוך אותו ביטחון עצמי ,  כחבר כנסת ,  כשר ,  כראש העיר ירושלים :  איך אפשר לדבר על חלוקת ירושלים המזרחית ,  איך אפשר לראות בגבולות האסון של 1967 בסיס כלשהו ?  איך אפשר להכניס לישראל פליט אחד ?  הרי מי שמדבר כך מייצג ,  בעצם ,  את האינטרס של הזולת ,  לא את זה שלנו .  כך אמר .  והוא הציוני ,  הגאה ,  המכיר בצדקת דרכו .  ואני ,  כמעט מתנצל ,  הסברתי שוב ושוב כי זהו בדיוק האינטרס שלנו ,  וכי לא תהיה לנו מדינה יהודית אם יישארו הדברים כמו שהם .
 לכאורה ,  הייתי צריך לשמוח שהאיש הזה ,  שהצביע נגד הסכמי קמפ דיוויד ב ? 1978 ושעקף את בגין מימין ,  אומר היום ,  כמעט מילה במילה ,  את הדברים שאמרנו לפני כל כך הרבה שנים .  אך איני יכול לשמוח .
 אני רואה בעיני רוחי את כל ראשי הממשלה ששינו את דרכם ,  בזה אחר זה :  בגין ,  שכמעט התיישב בסיני ,  לפני שפינה את כולו .  שמיר ,  שהשתתף בוועידה בינלאומית שנשבע לטרפד .  
פרס ,  שהתנגד לפשרה טריטוריאלית והפך לסמל שלה .  רבין ,  שאמר כי רק מטורף יוותר על רמת הגולן ,  והפך בעצמו למטורף הזה .  ברק ,  שהתנגד נחרצות לנסיגה מלבנון ,  והפך אותה לגולת הכותרת של כהונתו .  שרון ,  שאמר כי גורל נצרים כגורל תל אביב ,  וויתר ,  בסופו של דבר ,  לא רק על נצרים אלא על רצועת עזה כולה ,  ואפילו תמורה לא ביקש .  
ואולמרט שהתנגד נחרצות ליוזמת ז'נבה ,  וכמעט מימש אותה  ( בכנס תומכיו בליכוד ,  מיד לאחר פרסומה של היוזמה בסוף 2003 ,  אמר - ואני מצטט מזיכרוני - מי שרוצה להגיע להסכם קבע עם הפלסטינים ,  מבין עכשיו את מחירו המדויק .  אנחנו ,  שאיננו מוכנים לשלם מחיר כזה ,  צריכים להעדיף מהלכים אחרים )  .  אי אפשר לשמוח משום שהזמן חלף ,  והוויתורים נעשו ,  כמעט תמיד ,  מאוחר מדי ,  אם נעשו .  
לנתניהו אני אומר :  אם חל גם בך השינוי שחל בכל קודמיך ,  אל תמתין לסיום כהונתך כדי לכתוב ספר או לנאום את נאום  " התכוונתי ".  אם גם אתה מבין את מה שהבינו הם ,  זהו הרגע שלך לעשות את מה שרובם לא העזו .  למען מימושו של החזון שגם אתה מאמין בו .
 
מנהיגים משתנים :  לא להבין את הדברים מאוחר מדי 
nan
