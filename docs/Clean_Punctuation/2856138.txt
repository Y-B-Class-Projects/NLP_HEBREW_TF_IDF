למרות הזעם בממשל :  נתניהו נחוש להשאיר בתפקיד את השגריר בארה"ב
ראש הממשלה הבהיר לאחרונה כי הוא לא רואה  " שום סיבה "  להחליף ,  את מקורבו רון דרמר ,  שהיחס אליו הפך לשלילי מאוד מאז הנאום בקונגרס .  בוושינגטון מבהירים כי הוא לא יזכה לאוזן קשבת כל עוד אובמה בבית הלבן
ראש הממשלה בנימין נתניהו מתכנן להשאיר בתפקידו את שגריר ישראל בוושינגטון ,  רון דרמר ,  למרות הזעם על דרמר בקרב בכירי ממשלו של הנשיא ברק אובמה .  נתניהו אמר לאחרונה בשיחות סגורות בנושא כי הוא  " לא רואה שום סיבה "  להעביר את דרמר מתפקידו .  גורמים בכירים בממשל האמריקני הבהירו כי בעקבות התנהלותו של דרמר סביב נאום נתניהו בקונגרס ,  הוא לא יזכה לאוזן קשבת מהבית הלבן עד לתום כהונת אובמה ,  אולם נתניהו מתאר את דרמר כ"שגריר מצוין "  ופוסל את האפשרות להחליפו באדם אחר בזמן הקרוב .  
החלטתו של נתניהו בנושא מגיעה לאחר שבתקופת הבחירות עלתה האפשרות שדרמר יעבור מתפקידו בעקבות הזעם הרב שהתפתח כלפיו בוושינגטון .  שר החוץ האמריקני ,  ג'ון קרי ,  האשים את דרמר כי בשיחה שקיימו השניים יממה בלבד לפני שנודע על נאומו של נתניהו בקונגרס ,  השגריר הישראלי לא טרח להזכיר את הנושא ולו במילה .  בבית הלבן היחס כלפי דרמר שלילי עוד יותר ,  ושם רואים אותו למעשה כ"שגריר ישראל למפלגה הרפובליקנית ",  שעוסק בפוליטיקה פנים-אמריקנית ללא הרף .  
עם זאת ,  נראה שהביקורת הזו אינה משפיעה על נתניהו .  פעיל מרכזי באירגונים היהודיים בוושינגטון אמר השבוע לוואלה ! NEWS כי  " אין שום סימן שדרמר נמצא בדרך החוצה .  להיפך - הוא מתנהל כמי שנמצא כאן כדי להישאר לעוד הרב זמן ".  בין השאר ,  דרמר מחפש בימים אלה יועץ בכיר חדש לצרף לצוותו ,  לאחר שהיועץ הקודם ,  ג'וש האנטמן ,  התפטר מהתפקיד מסיבות אישיות . " אף אחד לא מחפש יועץ בכיר חדש לתקופה של חודשיים ",  הבהיר הפעיל היהודי ,  שביקש לא להזדהות .  גורם בממשל האמריקני שעובד מול דרמר הסכים עם האבחנה ,  ובסוף מרץ אמר גורם המקורב לנתניהו דברים דומים לגלי צה"ל .  
אפשרות אחת שעלתה לדיון בתקופת הבחירות הייתה שדרמר יועבר במהלך הקיץ לתפקיד השגריר באו"ם ,  במקום השגריר הנוכחי ,  רון פרושאור ,  שאמור לסיים את תפקידו בקרוב .  נתניהו אמר לאחרונה ,  כאשר נשאל על כך ,  כי האפשרות הזו היא  " לא יותר משמועה ".  הוא הבהיר כי מבחינתו ,  דרמר עושה עבודה טובה מאוד בוושינגטון וצריך להישאר שם בעתיד הקרוב .  נתניהו אף רואה בחיוב את העובדה שסגן הנשיא ג'ו ביידן הגיע בחודש שעבר למסיבת יום העצמאות של שגרירות ישראל ,  צעד שסימן כי הממשל אינו מחרים לחלוטין את דרמר ,  לפחות לא ברמה הסמלית .  
השאלה שעליה אין תשובה ברורה כרגע היא אם נתניהו ישאיר את דרמר בתפקידו גם בשנת 2016 ,  כאשר מערכת הבחירות בארצות הברית תתחמם ותגיע לרגעי ההכרעה .  מצד אחד ,  אם הבחירות יסתיימו בניצחון של אחד המועמדים הרפובליקנים ,  דרמר יהפוך כמעט בן-לילה משגריר דחוי לאחד השגרירים המקורבים ביותר לבית הלבן .  מצד שני ,  במערכת הבחירות הקודמת לנשיאות ,  דרמר - אז עדיין יועץ לנתניהו - נתפס כמי שהתערב יתר על המידה בבחירות ,  התערבות שגרמה נזק למערכת היחסים של נתניהו עם אובמה .
 דרמר התייחס השבוע בנאום במכון מחקר שמרני בוושינגטון למחלוקות בין ישראל לממשל אובמה ,  ואמר כי  " אין לי ספק שממשל אובמה אינו רוצה לראות את איראן מגיעה לנשק גרעיני .  אין לי ספק גם שהממשל אינו רוצה בהסכם שיסכן את ישראל .  ההבדל בינינו לבין הממשל נוגע להשלכות של הסכם שייחתם עם איראן ברוח ההבנות שהושגו בלוזאן .  הם מאמינים שההסכם הזה יבלום את איראן מלהגיע לפצצה ,  אנחנו מאמינים שהוא יסלול את דרכם לשם ".  

למרות הזעם בממשל :  נתניהו נחוש להשאיר בתפקיד את השגריר בארה"ב
ראש הממשלה הבהיר לאחרונה כי הוא לא רואה  " שום סיבה "  להחליף ,  את מקורבו רון דרמר ,  שהיחס אליו הפך לשלילי מאוד מאז הנאום בקונגרס .  בוושינגטון מבהירים כי הוא לא יזכה לאוזן קשבת כל עוד אובמה בבית הלבן

