דרוש מנהיג :  האם מחאת יוצאי אתיופיה תצליח להתרומם מחדש ? 
דווקא אחרי שהצליחו להעלות לתודעה את מצוקתם ,  נוצר פילוג בין מנהיגי המחאה .  הפגנה שמארגנת מחר אחת הקבוצות מסעירה את הקהילה ,  ומעמידה בסימן שאלה גדול את הסיכוי לשחזר את ההד הציבורי
 ( הנשיא ריבלין וראש הממשלה נתניהו בטקס הממלכתי לזכר יהודי אתיופיה שנספו בדרך לישראל ,  היום )  
המחאה הנרחבת של יוצאי אתיופיה בחודש האחרון העלתה לתודעה הלאומית את מצוקתם הגדולה של בני העדה ,  והצליחה לאחד את כלל הציבור בצורך שבטיפול שורש בבעיותיהם .  עם זאת ,  אחרי הסערה הגדולה שיצרו ההפגנות בכמה ערים ברחבי הארץ ,  התגלעו חילוקי דעות דווקא בתוך הנהגת המאבק ,  מה שמעמיד בסימן שאלה את הכיוון שאליו הוא הולך .  
מובילי המחאה התפצלו לשלוש קבוצות עיקריות .  הראשונה , " דור אמיץ "  שמה ,  בראשותה של ענבר בוגלה ,  בת 23 מקריית גת .  בוגלה ,  שזכתה לכינוי  " דפני ליף של מחאת יוצאי אתיופיה ",  תומכת בהמשך ההפגנות כאמצעי להפעלת מנוף לחץ על הממשלה ושאר הרשויות ,  בין השאר בנוגע לאלימות המשטרתית נגד יוצאי העדה .  
את הקבוצה השנייה מנהיגה ח"כ לשעבר מטעם יש עתיד ,  פנינה תמנו-שטה .  לגישתה ,  תשומת הלב הראויה כבר הושגה וכעת על המוחים להתקדם ולהקים צוותי משימה אשר ידעו לעמוד על דרישותיהם מהוועדה המיוחדת שהקים ראש הממשלה ,  בנימין נתניהו .  הקבוצה השלישית מורכבת מקבוצת אינטלקטואלים יוצאי אתיופיה ,  ששמו להם למטרה לאחד בין הניצים סביב הנהגתו של ח"כ אברהם נגוסה  ( הליכוד )  .  לטענתם ,  הוא הגורם שיכול להשפיע בצורה הטובה ביותר על קובעי המדיניות בירושלים בשל ההרכב השברירי של הקואליציה .
 עוד כתבות בנושא :  הנשיא ריבלין : " המדינה טעתה בדרך קליטת יהודי אתיופיה"יוצא אתיופיה בכנסת : " במשרד הפנים אמרו לי :  'לך הביתה ,  אין ויזה'"מובילי מחאת יוצאי אתיופיה : " נתניהו צבוע ,  מנסה לסתום לנו את הפה "  
בוגלה וקבוצת  " דור אמיץ "  יזמו הפגנה נוספת מחר  ( שני )  בתל אביב .  ההפגנה קיבלה את אישור המשטרה ,  ואמורה להתחיל ב-15:00 בצהריים ולהסתיים לא יאוחר מ-18:00 ,  שמא תזלוג לשעות הפריים-טיים בטלוויזיה .  בשל הפיצול בהנהגה ,  לא ברור כעת מה הם סיכויי הצלחתה של ההפגנה ואם היא תוכל להתרומם ולשחזר את התהודה שקיבלו ההפגנות הקודמות .
" לצערי יש קומץ אנשים שחושב שרק כוח הוא הפתרון ,  ללא מחשבה מעמיקה ומטרות ברורות .  הם בחרו להוציא את ההפגנה ביום שני הקרוב ברוטשילד ולפעול מאחורי גבם של הרוב המוחלט במטה המאבק שח"כ לשעבר פנינה תמנו-שטה שותפה בו ",  אומר גנטו מנגיסטו ,  ממובילי שתי ההפגנות האחרונות ,  אשר חבר כיום במטה המאבק של תמנו-שטה והחליט יחד עם חבריו שלא לקחת חלק בהפגנה . 
" בהפגנה זו בחרה הקבוצה שקוראת לעצמה 'דור אמיץ' לקחת את האחריות לידם ,  הם לא מוכנים להידבר עם אף גורם או לבנות אסטרטגיה .  אני לא מסכים לסכן חיי אדם בלי מחשבה ,  לא אסכים להיות מונע על ידי גורמים אנרכיסטיים ולא על ידי כאלה שדואגים באמת לטובת הקהילה .  במקום שיש קולות קיצוניים צריך להשמיע את הקול הנחרץ והשפוי שרוצה לשנות באומץ ,  אבל בתבונה .  הקהילה היא לא כלי משחק בידי חבורה שבוחרת לפעול מתוך אמוציות ורגש - ולא מתוך מחשבה ".  
חבר בקבוצה התומכת באיחוד הפלגים ובהליכה אחר ח"כ נגוסה ,  שביקש לא להזדהות בשמו ,  טוען כי  " הפעילים לא הצליחו להבין שכדי להצליח במאבק עליהם להתאחד בכלל מאחורי ח"כ נגוסה ולהביא אותו לחזית .  יש לו כוח עצום בגלל האופי של הממשלה .  נפלה פה הזדמנות של פעם ביובל .  העובדה שההרכב של הממשלה עומד ותלוי על חודו של קול אחד נותן לו כוח עצום .  אם קבוצות העדה שמפולגת כרגע ישכילו ויתאחדו ,  ויעמידו אותו בחזית ,  זה ייתן הישג עצום עבור הקהילה ". 
לדבריו , " הוא יהיה במעמד שבו הוא ידרוש מראש הממשלה תכניות ביצוע לפתור את בעיות העדה .  אם לא תהיה לנגוסה ברירה ,  הוא לא יצביע בתקציב הבא .  משמעות הדבר שבאופן די נדיר ייתכן שבני העדה האתיופית יהיו אלו שיפילו את הממשלה ".  בהקשר זה ,  אומר ח"כ נגוסה בשיחות סגורות עם מקורביו כי  " מדובר במשימה מאוד קשה ,  אך לא בלתי אפשרית ".  
מי שלא תולה תקוות בח"כ נגוסה הוא מולט אררו ,  פעיל במחאה תושב קריית גת ,  שלא משתייך באופן רשמי לאף אחת מבין הקבוצות . " בציבור של קהילת הצעירים האתיופים אברהם נגוסה לא מייצג אותנו ,  הוא יותר מהדור הישן שפעל בעיקר בנושאים אחרים ,  בהעלאת בני הפלאשמורה למשל ,  ופחות בנושאים שאנחנו נאבקים עליהם כיום ",  הוא אומר . " הבן אדם כבול ,  הוא נמצא בממשלה שכבר שנים לא מתייחסת אלינו ,  הוא סוג של 'יס-מן' של נתניהו ,  אף אחד מאיתנו לא תולה בו תקוות .  הוא לא יקום ויאיים על ראש הממשלה שיצביע נגד תקציב הממשלה אם לא יתקבלו דרישותינו ,  הוא מעולם לא פעל ולא עשה משהו למען הצעירים ".  
אררו התייחס גם לנושא הפילוג בין הקבוצות במחאה ,  והסביר כי למרות חילוקי הדעות ,  וההתנגדות של רבים לקיום ההפגנה ,  הוא ורבים אחרים צפויים להשתתף בה . " אני מגיע להפגנה מחר למרות שאני מתנגד לה ",  הבהיר . " אני חושב שצריך קודם כל לאחד את הכוחות בקהילה .  יש הרבה אנשים שממהרים להוציא הפגנה מבלי לחשוב על ההשלכות ,  אני מאמין בהידברות ובמקביל לזה למחות ולהפגין .  אני לא חושב שההפגנה מחר תיכשל ,  כי בסופו של דבר למרות חילוקי הדעות זה משרת את המטרה .  אני מאמין שכל מי שהיה נגד בימים האחרונים יבוא להפגנה ,  גם אם הוא מתנגד ,  כי המטרה היא שעומדת לנגד עינינו ".  
בתוך כך ,  ראש הממשלה נתניהו והנשיא ראובן ריבלין נאמו היום בטקס הממלכתי לזכר יהודי אתיופיה שנספו בדרך לישראל ,  והתייחסו למחאת בני העדה בחודש האחרון . " בירושלים שמענו את זעקתכם ,  גם אני ",  אמר נתניהו בנאומו בהר הרצל . " לפני כשבועיים נפגשתי עם כמה מכם .  זה היה מפגש מרגש ,  תרשו לי לומר ,  מטלטל .  שמעתי תלונות על גזענות ,  אפליה ,  קיפוח ,  הפעלת כוח עודף  ( של המשטרה )  .  שמעתי על החשש ללכת ברחוב בגלל צבע עורך .  אינני יכול לקבל זאת  לא במדינת היהודים ". 
נתניהו ציין כי הוא עתיד להקים במהלך השבוע הקרוב ועדת שרים מיוחדת בראשותו שתטפל בנושא מצוקת העדה האתיופית . " נביא לממשלה תכנית מקיפה .  נסייע לכם בכל דרך ,  אבל מעבר לתכנית והמשאבים והפרויקטים יש עיקרון אחד חד וברור :  אין מקום לגזענות ואפליה בחברה שלנו ".  

הנשיא ריבלין אמר בטקס כי  " המפגינים בירושלים ,  בתל אביב ובחיפה חשפו פצע פתוח חי ומדמם בלב החברה הישראלית .  פצע של הקהילה שמשמיעה את זעקתה בדם ליבה ,  על תחושות של אפליה ,  גזענות ,  עלבון וחוסר מענה .  באווירת הימים המטלטלים בהם אנו מצויים במקום הזה בו אנו מתייחדים עם זכר יקירכם ,  מאפשר לנו לדבר על הדבר החשוב ביותר המונח לפנינו :  הצורך של כולנו בתקווה .  אותה תקווה של יהודי אתיופיה שלעולם לא ידעו נואש גם כשחייהם היטלטלו בין החיים למוות ,  גם כשהמסע היה מפרך .  תקווה היא המזור ייאוש ,  היא הדרך לשינוי ולריפוי ".  
" רק כאשר נוכל להציע הזדמנות ואפשרות שווה לא רק בביטחון ,  אלא גם בכלכלה ,  בפוליטיקה ,  באקדמיה ,  במדע ובתקשורת  נוכל לחיות כאן חיים טובים יותר ועשירים יותר ",  הוסיף ריבלין בנאומו . " החברה הישראלית שגתה ביחסה ליהדות יוצאי אתיופיה .  מדינת ישראל טעתה בדרך הקליטה ובטיפול שלה בבני העדה לאורך שנים .  לא ראינו ,  לא עשינו נכון ,  לא הקשבנו די .  לצד חובת הביקורת ,  גם החובה להאמין שבכוחנו לתקן ". 
לפניות לכתבת דנה ירקצי :  danayark@walla.com 

דרוש מנהיג :  האם מחאת יוצאי אתיופיה תצליח להתרומם מחדש ? 
דווקא אחרי שהצליחו להעלות לתודעה את מצוקתם ,  נוצר פילוג בין מנהיגי המחאה .  הפגנה שמארגנת מחר אחת הקבוצות מסעירה את הקהילה ,  ומעמידה בסימן שאלה גדול את הסיכוי לשחזר את ההד הציבורי

