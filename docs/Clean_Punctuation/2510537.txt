נתניהו החליט :  דמי ניהול הפנסיה יופחתו ל-1.05%
ח"כ חיים כץ שעמד בראש ועדת המשנה לפנסיה ביקש להפחית את דמי הניהול על קרנות הפנסיה ל-0.7% אך משרד האוצר התנגד וראש הממשלה פסק על הפחתה מדורגת עד שנת 2014
בתום דיון ארוך בירושלים קיבל ראש הממשלה בנימין נתניהו את עמדת ח"כ חיים כץ והחליט כי דמי הניהול על קופות הגמל יוגבלו לרמה של 1.05% עד ינואר 2014 .  בהתאם להחלטה ,  יירדו דמי הניהול בהדרגה כך שבינואר 2013 יוגבלו בתקרה של 1.1% ובינואר 2014 יוגבלו דמי הניהול בתקרה של 1.05% .  
בנוסף ,  הוחלט כי דמי הניהול בקופות הגמלאים  ( מעל גיל 67 )  יוגבלו בתקרה של 0.6% וכי תקרת ההפקדות לקופות הגמל תרד מ-5% ,  כפי שביקש האוצר ,  ותעמוד על 4% .  ההחלטה התקבלה בפגישה שניהלו שר האוצר ,  יובל שטייניץ ,  הממונה על שוק ההון ,  פרופ' עודד שריג ויו"ר ועדת המשנה לפנסיה חיים כץ .  
הבוקר נפגשו הצדדים בירושלים במטרה לדון בסוגייה ולהגיע להחלטה .  כץ היה נחוש בעמדתו להפחית את דמי הניהול ל-0.7% ואף הציג נתונים בדבר השכר הגבוה של מנהלי חברות הביטוח .  שריג לא התרשם מנתוניו של כץ ושמר על עמדתו כי אין להפחית את דמי הניהול מתחת לרף של 1.2% .  מאחר שהצדדים לא הגיעו לפשרה ,  החליטו השניים לפנות לראש הממשלה ולבקש שיכריע בין הצדדים .  
בשעות הערב התכנסו הצדדים בלשכת ראש הממשלה במטרה לגבש מתווה פשרה .  גורמים במשרד האוצר מספרים כי במהלך הדיון ניהלו הצדדים סימולציות הבודקות את דו"חות הרווח וההפסד החזויים לגופי הפנסיה לאחר ההפחתה האמורה .  
בתום הרצת הסימולציות הבין כץ כי בקשתו לתקרה של 0.7% תפגע בחברות הביטוח .  שריג התגמש גם הוא והסכים על הפחתה נוספת לתקרה של 1.1% .  לקראת סוף הדיון דרש כץ הפחתה נוספת של 0.05% לתקרה של 1.05% .  נתניהו נענה לבקשתו וכך הוכרעה המערכה . 
" אנחנו המומים "  - כך תיאר את המהלך בכיר בשוק ההון . " פנינו למשרד האוצר לקבל תשובה רשמית בנוגע להגבלת דמי הניהול בקופות הגמל אך עדין לא קיבלנו תשובה ".  עוד הוסיף הבכיר כי  " הקטסטרופה הגדולה באמת העומדת בפני קופות הגמל היא שהתקרה בקופות לגמלאים מעל גיל 67 תעמוד על 0.6% ".  

נתניהו החליט :  דמי ניהול הפנסיה יופחתו ל-1.05%
ח"כ חיים כץ שעמד בראש ועדת המשנה לפנסיה ביקש להפחית את דמי הניהול על קרנות הפנסיה ל-0.7% אך משרד האוצר התנגד וראש הממשלה פסק על הפחתה מדורגת עד שנת 2014

