המבול נהיה טפטוף :  הרייטינג שנתניהו גנב מהערוצים התהפך לו על הראש
ראש הממשלה אמנם הרוויח את דקות השידור שלו במלואן בכל הערוצים ,  והרוויח בוודאי רייטינג נאה לטענות שלו - אבל קיבל יחד עם זאת סיקור שקרע אותן ומסגר אותן בזמן אמת כספין תמוה וכבזבוז זמנו וסבלנותו של הציבור
שלושה חודשים לפני הבחירות - וגרוע מהבחירות :  הפריימריז שבאופק - כל יום הוא דרמה פוליטית בפוטנציה ,  עם פירוק ופיצול אפשרי של מפלגה או הדחת שותף פוליטי בשידור חי .  יריביו של ראש הממשלה ,  או מועמדי קצה הזקוקים נואשות לתשומת לב ,  נדרשים לגימיקים ורעש בשביל לכבוש את הכותרות הראשיות .  נתניהו אינו זקוק לדבר בשביל לקבל תשומת לב :  כראש ממשלה עם מערך דוברות משומן ,  הוא יכול למסור את דבריו לציבור בכל עת שירצה בכך ובכל כלי תקשורת מוביל .  לא פעם נתניהו מדלג על השלב הזה ופונה אל בוחריו ישירות ברשתות החברתיות ,  וכך עשה גם לאחרונה עם משל  " היד הכרותה "  שלו .
 לכן ,  ההודעה על הצהרה דרמטית שימסור נתניהו ,  דקות ספורות לאחר פתיחת מהדורות החדשות ,  הביאה למסקנה שצפוי כאן באמת דבר יוצא דופן :  מפץ פוליטי ?  התפטרות ?  יציאה למלחמה ?  ויתור על השימוע אצל היועץ המשפטי ?  שלום במזרח התיכון ?  נתניהו לא מסר דבר לעיתונאים ,  ואף מנע מהם גישה לסיקור האירוע .  ממילא ראש הממשלה כמעט ואינו מקיים מסיבות עיתונאים ומתראיין לעתים רחוקות אפילו יותר ,  אך הפעם התקשורת כלל לא הורשתה לנכוח במקום .  
הנה לכם מפגן כוח מעט משפיל על גבם של עיתונאים :  גם בלי לומר מילה ,  נתניהו גרם לכל הערוצים המרכזיים להקדיש לו את פתיחת המהדורה - כמו גם את שעות האקטואליה שקדמו לה ,  מה שהביא לכמה רגעים קומיים בערוץ עשר כשעקיבא נוביק סירב לשחק בספקולציות ויצא מהאולפן של לונדון וקירשנבאום - כשהכתבים הפוליטיים קופאים בקור הירושלמי מחוץ לביתו ,  חסרי מידע ומושג מדוע בעצם הם נמצאים שם .  אבל בכל זאת :  ראש ממשלה מכריז שייתן הצהרה דרמטית .  זה לא דבר שאפשר להתייחס אליו בקלות ראש .  
אלא שהעיתונאים ,  למודי ספינים ועייפים מהצגות ,  לא אהבו את התרגיל הזה בכלל - והשיבו מלחמה שערה .  בכל המהדורות המרכזיות התייחסו כבר בפתח המהדורות בספקנות ל"דרמטיות "  של האירוע .  ואמנם ,  מי שציפה למבול דרמטי ,  גשם ברכה או ים של דמעות - קיבל בקושי את הטיפות שנזלו שוב ושוב מהתקרה לאורך נאומו של נתניהו .  כנראה שאפילו השמיים בוכים על תיק 4000 .
 מרגע שנחשף שההר הדרמטי הוליד עכבר מוזר ,  שמדובר בטענה על כך שבקשתו של נתניהו לעימות סורבה - אי אפשר היה לפספס את האכזבה הגלויה של מי שהוקפץ לשווא ואת האוויר יוצא לאט לאט מהבלון .  אם לעשות פראפראזה על משפט שנתניהו אמר לאחרונה : " מישהו יכול להחזיר לכם את הזמן שבוזבז ?  ".  
הדריכות באולפנים חזרה אל ראש הממשלה כבומרנג :  מהר מאוד הטענות שלו נותחו ביעילות וממגוון זוויות ,  על ידי עיתונאים מתחומים שונים שהגיעו מוכנים לאירוע דרמטי הרבה יותר .  הכתבים עשו את עבודתם והביאו את העובדות שמאחורי הטענות ,  ואילו הפרשנים מסגרו את המופע של נתניהו כסיפור עצוב :  אמנון אברמוביץ' כתש את האירוע ,  וכינה אותו מופע ציני שאינו זוכר כדוגמתו ;  במהדורת  " כאן "  מרדכי גילת הבהיר : " לא דרמה ולא חצי דרמה ולא בת-דודה של דרמה ";  ובערוץ עשר - שם המהדורה הייתה ביקורתית במיוחד ,  מהמגישה תמר איש-שלום שהתרעמה על הפקעת דקות השידור של המהדורה ועד לכלל הפרשנים - החליטו ,  בצדק ,  לחתוך כבר אחרי ארבע דקות וחצי .  כך היו צריכים לעשות גם שאר הערוצים ,  משהתברר שאין עוד הצדקה לגל פתוח .
 וכך ,  התרגיל שעשה נתניהו לעיתונאים התהפך על ראשו .  אמנם ,  ראש הממשלה הרוויח את דקות השידור שלו במלואן בקשת ורשת ובתאגיד השידור הציבורי ,  והרוויח בוודאי רייטינג נאה לטענות שלו - אבל קיבל יחד עם זאת סיקור שקרע אותן ומסגר אותן בזמן אמת כספין תמוה וכבזבוז זמנו וסבלנותו של הציבור .  את ההפסד הזה הביא נתניהו על עצמו .  

המבול נהיה טפטוף :  הרייטינג שנתניהו גנב מהערוצים התהפך לו על הראש
ראש הממשלה אמנם הרוויח את דקות השידור שלו במלואן בכל הערוצים ,  והרוויח בוודאי רייטינג נאה לטענות שלו - אבל קיבל יחד עם זאת סיקור שקרע אותן ומסגר אותן בזמן אמת כספין תמוה וכבזבוז זמנו וסבלנותו של הציבור

