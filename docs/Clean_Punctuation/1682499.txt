אנחנו נשארים בארץ
אזהרות המסע לטורקיה גרמו לזינוק במחירי הנופשים בארץ .  נורית אמיתי מציעה לממשלה להחליט לבטל הקיץ את המע"מ על חופשות ,  כדי שהשנה נטייל בישראל
מזה שנים רבות התרגלנו לצאת לנופשונים וחופשות בטורקיה ,  בסגנון הקלאב והכל כלול ובזיל הזול ,  בטח יחסית לחופשות בישראל .  ככה הישראלי הממוצע ממצה את המחיר מוזל ,  באכילה בשפע תוך כדי בטן-גב מול שמש וים .  עם זאת ,  סוד גלוי הוא כי מאז שראש ממשלת טורקיה ארדואן נקט עמדה לוחמנית ומתלהמת כלפי ישראל ,  הפכה מדינתו למקום שישראלים אינם רצויים בו .  
ואכן ,  ובעיקר בימים האחרונים ,  בעקבות פעולת צה"ל וההשתלטות על המשט לרצועת עזה ,  הוציא המטה ללוחמה בטרור אזהרת מסע מעודכנת ,  על פיה חייבים ישראלים להימנע מנסיעה לטורקיה עד שיתבהר המצב .  אם לא די בכך ,  הרי שאזהרת המסע קבעה כי גם ישראלים הנמצאים בטורקיה נדרשים להישאר בבתיהם ,  להימנע משהייה במרכזי הערים ובמקומות שבהם מתקיימות הפגנות נגד ישראל ולעקוב אחרי ההתפתחויות .  
לאחר הודעת אזהרה כזו ,  ועל רקע התמונות המרתיעות באמצעי התקשורת והקהל הזועם שצר על נציגות ישראל בטורקיה ,  ההתלבטות אם לטוס לטורקיה או לא מקבלת משמעות המעידה על סכנה ממשית .  יוצא אפוא ,  שככל הנראה בקיץ הזה יותר אנשים ייסעו למקומות אחרים ואלו שידם אינה משגת - יאלצו לנפוש כאן ,  בישראל .
 בינתיים ,  כמו בכל כלכלה מערבית ,  גם בישראל סוכני הנסיעות הבינו כי זה בדיוק המקום והזמן להגדיל את סיכוייהם להרוויח יותר .  על פי מדורי הכלכלה המחירים כבר מזנקים .  לכך מתווספת העובדה שתכף החופשה הגדולה מגיעה ,  ואחריה חודש אוגוסט ופסקי הזמן מעבודה .  אז מה עושים ?  שהרי מצד אחד ,  לא כל אחד מאיתנו רוצה לתת יד לתשלומים מופקעים לכאורה ,  ומצד שני ,  לא מוצאים חופשה חלופית במחיר כדאי .  
במצבים שכאלה ,  רשויות המדינה צריכות לתת יד ולסייע לחופשים בתחומי מדינת ישראל .  כיצד ?  ראשית ללא לגבות מע''מ לנופשים בארץ ולהסיר מדמי ההבראה את החיוב במס הכנסה .  רצוי ,  בנוסף ,  לפנות לרשות הטבע והגנים הלאומיים כדי שאלו יפחיתו בעלות הכניסה לאתריהם וכך גם למוזיאונים הממוזגים ויתר אתרי המורשת .  ואתה שר האוצר  צא לציבור ותכריז כי זו צריכה להיות התרומה של מדינת ישראל לאזרחיה ,  כמו גם לפרויקט המורשת של ראש הממשלה והקלה על המעוניינים להשתמש במדינת ישראל כאתר תיירות ונופש בקיץ 2010 .  
במקביל ,  יש מקום לגייס את בעלי הצימרים והמלונות למשימה הלאומית ולכווץ טיפ-טיפה את המחירים כדי לאפשר רכישה קלה וכדאית של חבילות נופש ותיירות מתוצרת הארץ ובמתחם גבולות המדינה .
 זו גם העת לקרוא לתרמילאים לשוב ולטייל ברחבי ישראל ,  במקום במחוזות עלומים בקצה הגלובוס .  יש פה בורסת נופים מדהימים ,  מכתשים בנגב וים המלח ,  הצפון המדהים על מסלולי ההליכה שבו ,  הנחלים והמערות ,  וכמובן רמת הגולן .  הירדן ,  בהשוואה לנהרות אחרים בעולם ,  בוודאי אינו מרשים וגם החרמון והרים אחרים אינם יכולים להתחרות בתוצרת חוץ ,  אבל שווה לנסות ,  כי בכל זאת יש משהו בתוצרת כחול לבן .
 
אנחנו נשארים בארץ
אזהרות המסע לטורקיה גרמו לזינוק במחירי הנופשים בארץ .  נורית אמיתי מציעה לממשלה להחליט לבטל הקיץ את המע"מ על חופשות ,  כדי שהשנה נטייל בישראל

