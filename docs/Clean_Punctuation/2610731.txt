נתניהו : " סוריה מתבקעת ,  עוקבים אחר הנשק הקטלני "
 ראש הממשלה התייחס למצב בסוריה לאחר שבשבוע שעבר כונסה ישיבה ביטחונית מיוחדת בנושא והיום נפגש עם שגריר ארה"ב . " להקים ממשלה רחבה על מנת לענות על האיומים הביטחוניים "
 ראש הממשלה בנימין נתניהו התייחס היום  ( ראשון )  בפתח ישיבת הממשלה למתיחות בזירה הסורית והאירנית . " צריך להסתכל סביבנו .  גם מה שקורה באירן ,  וגם נשק קטלני שנמצא בסוריה שהולכת ומתבקעת ",  אמר נתניהו . " המזרח התיכון לא מחכה לתוצאות הבחירות והוא לא מפסיק בזמן הרכבת הממשלה .  יש פה צבר של איומים וגם אחרים והמציאות ממשיכה להתפתח .  כל השטח רוגש ואנחנו צריכים להיות ערוכים ,  חזקים ונחושים מול כל התפתחות .  לצורך זה אשאף להקים את הממשלה הרחבה והיציבה ביותר שניתן להקים על מנת לענות קודם כל על האיומים הביטחוניים ואני משוכנע שבכוחנו להתמודד עם האתגרים האלה ".  
דבריו של נתניהו מגיעים על רקע ישיבה ביטחונית מיוחדת שכונסה ביום רביעי שעבר - יממה לאחר הבחירות - בהשתתפות הרמטכ"ל ,  ראש המוסד ,  ראש אמ"ן ובכירים נוספים וכן השר להגנת העורף ,  אבי דיכטר ,  שמילא את מקומו של שר הביטחון אהוד ברק ששהה בשוויץ .  בישיבה ,  עליה פורסם לראשונה בעיתון  " הארץ ",  נדונו הערכות לגבי המשך השליטה של משטר אסד במתרחש בסוריה ,  בדגש על מאגרי הנשק הכימי .  טרם ישיבת הממשלה היום נועד נתניהו עם שגריר ארה"ב בישראל ,  דן שפירו .  
גם המשנה לראש הממשלה השר סילבן שלום התייחס לנושא הסורי בכניסתו לישיבת הממשלה ואמר כי  " אנו עוקבים מזה זמן רב אחר האפשרות של זליגת נשק כימי למורדים הקיצוניים או חמור מכך לחיזבאללה .  זה מצב מאוד מדאיג ומסוכן ויש תמימות דעים ושיתוף פעולה בין כל המדינות בעולם החופשי שצריך למנוע את זה ". 
שר ההסברה יולי אלדשטיין אמר כי  " היעד האסטרטגי העיקרי שלנו הוא להגן על המדינה היהודית מפני כל מיני סוגים של נשק קטלני ,  אנחנו יודעים שיש מדינות שמכינות נשק ובאופן פומבי מדברות על השמדת ישראל ".  
נתניהו התייחס בישיבת הממשלה ליום השואה הבינלאומי המצוין היום ואמר כי  " האנטישמיות לא איבדה עוצמה והרצון להשמיד את ישראל לצערנו לא נעלם .  הם קיימים ושרירים .  אירן ממשיכה להכחיש יום יום את השואה תוך כדי שהם מכינים את מה שלדעתם יהיה שואה נוספת .  הם לא מפסיקים את המירוץ שלהם להשגת נשק גרעיני .  אנחנו איננו מזלזלים באיומים הללו ואנחנו נמנע אותם ".  
" מה שלא השתנה זה הרצון להכחיד את היהודים ",  המשיך ראש הממשלה . " מה שכן השתנה זה היכולת של היהודים להגן על עצמם .  היכולת הזו היא ההבדל בין אז לבין היום .  איש לא יגן על היהודים אם הם לא יהיו מוכנים להגן על עצמם .  אי אפשר לסמוך על פעולה נבדלת ועצמאית להגנת היהודים אם היהודים לא יגנו על עצמם .  שורש העניין ביום השואה הבינלאומי הוא לא מה קרה אלא איך מונעים שזה יקרה שוב ".  

נתניהו : " סוריה מתבקעת ,  עוקבים אחר הנשק הקטלני "
 ראש הממשלה התייחס למצב בסוריה לאחר שבשבוע שעבר כונסה ישיבה ביטחונית מיוחדת בנושא והיום נפגש עם שגריר ארה"ב . " להקים ממשלה רחבה על מנת לענות על האיומים הביטחוניים "
 
