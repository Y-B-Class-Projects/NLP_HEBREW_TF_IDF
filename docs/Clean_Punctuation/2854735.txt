הערב החגיגי שהפך למופע של חמיצות מופגנת
הנשיא שהוקפץ לשווא ,  מינויים שהתבררו בדקה ה-90 ,  ודור צעיר שהרשה לעצמו לסרב להצעות שאינן לרוחו .  נתניהו מתרגל לממשלת ה-61 ,  והשאלה הגדולה היא מה יהיה עם גלעד ארדן
רגע לפני שהחלה השבעת הממשלה ,  ניגשה מזכירת הכנסת ,  ירדנה מלר הורוביץ ,  לגלעד ארדן והסבירה לו כי לפי תקנון הכנסת ,  כאשר יחלו השרים להישבע ,  הוא יצטרך לפנות את מקומו .  כשתתחיל ההשבעה ,  היא אמרה ,  תצטרך לעבור שורה אחת אחורה ולתפוס את מקומך בכיסא שבו ישבה מירי רגב ,  שתתמנה תכף לשרה .  ארדן הניף את האגודל כלפי מעלה כדי לסמן לה שהכול בסדר .  דקה לאחר מכן התחיל הטקס ,  ולראשונה מ-2009 עזב ארדן את שולחן הממשלה .  
בכך הגיע לסיומו יום דרמטי ,  יצרי ומלא תהפוכות .  בכל הרכבת ממשלה יש שינויים ברגע האחרון ,  אך לא ברור כמה מהם נעשו קרוב כל כך למועד ההשבעה ,  כפי שהיה אמש .  כך ,  למשל ,  רק שתי דקות לפני שהציג בנימין נתניהו את ממשלתו הרביעית למליאת הכנסת ,  גילה יריב לוין באופן סופי כי יתמנה לשר לביטחון הפנים .  הוא אמנם ידע שהאפשרות עומדת על הפרק אם ארדן יבחר שלא להתמנות לשר ,  אבל את המינוי עצמו הוא קיבל בסמוך לכניסתו למליאה .  אפילו עוזריו לא הספיקו להתעדכן על כך ,  ושמעו זאת לראשונה מראש הממשלה כשהיה על דוכן הנואמים ,  באותו אירוע שהיה אמור להיות חגיגי והתנהל בסופו של דבר בחמיצות מופגנת ,  או במילותיו של יו"ר הכנסת יולי אדלשטיין : " אני לא רואה כאן שמחה מתפרצת ,  גם לא בקואליציה ". 
ממשלת נתניהו הרביעית - סיקור מיוחד בוואלה ! NEWS:גלעד ארדן נשאר מחוץ לממשלה : " יום מורכב מאוד עבורי"בעולם לא יאהבו את מינויה של ציפי חוטובלי למשרד החוץהרצוג נגד נתניהו : " אף מנהיג לא יצטרף לממשלת הקרקס שהקמת "  
נתניהו ודאי לא שיער לעצמו שחלוקת התיקים לחברי סיעתו תהיה קשה כל כך .  בבואו לשבץ את חבריו לליכוד בתפקידיהם המיניסטריאליים הוא מצא מולו את הדור הבא של הליכוד ,  זה שכיהן בהצלחה בתפקידים פרלמנטריים בשתי הכנסות האחרונות  ( אלקין ,  לוין ,  אקוניס ,  דנון ,  רגב וחוטובלי )  ומצפה לקבל על כך תגמול ,  ואת אלה שטעמו את טעמה של האופוזיציה ,  הלכו אחריו כמעט עשור והבינו שזו ההזדמנות שלהם להשתדרג פוליטית  ( ארדן ,  גמליאל ,  חיים כץ )  .  האחרונים ,  שכבר התאכזבו מנתניהו בסבבי המינויים הקודמים ,  החליטו שהפעם הם לא נחמדים .
 גמליאל החזיקה מאז הכהונה הקודמת הבטחה להתמנות לשרה .  ב-2013 היא ויתרה על הצעת נתניהו להתמנות לסגנית שר ונשארה חברת כנסת .  אתמול אחר הצהריים ,  בזמן שדני דנון סיכם על קבלת תיק המדע ,  היא ישבה בסניף  " מוזס "  הסמוך למשרד ראש הממשלה ואכלה סטייק ,  בהמתנה שיגיע תורה .  כשקיבלה את הטלפון מהלשכה היא התייצבה במשרד של נתניהו כדי לגלות שהוא מציע לה להיות שרת הגמלאים והסטודנטים . " לא תודה ",  השיבה גמליאל ,  ונסעה להעביר את המשך הערב בכותל .  ראש הממשלה הסתכל על השעון והבין שהמועד שהוא קבע להשבעת הממשלה ,  19:00 בערב ,  אינו ריאלי .  
20 דקות לפני המועד הנקוב התייצב הנשיא ריבלין בלשכתו של יו"ר הכנסת כדי להשתתף באירוע החגיגי .  אלא שבמקום להרים כוסית ,  להצטלם ולצעוד לאולם המליאה ,  הוא נאלץ לחזור על עקבותיו ולנסוע בחזרה לבית הנשיא . " ההשבעה לא תהיה לפני 21:00 ",  הבהירו לו בכנסת .  המבוכה הייתה רבה .  לא ברור מתי בפעם האחרונה נאלץ הנשיא לחזור על עקבותיו כשהוא מגיע לאירוע רשמי שנקבע מראש .  
בזמן שחזר ריבלין לביתו ,  ארדן עוד שהה בבית .  הוא טרם הוזמן לפגישה עם ראש הממשלה ,  שבה היה אמור לבשר לו איזה תפקיד יקבל .  רק יממה קודם לכן הסתיימה פגישתם של השניים ללא תוצאות ,  והוא ציפה לשמוע את תשובתו של נתניהו לשתי הבקשות שהניח לפתחו :  תיק החוץ ,  או הפנים וביטחון הפנים .  אלא שנתניהו החליט שארדן לא יקבל לא את זה ולא את זה ,  ושר הפנים היוצא מימש את איומו ונשאר מחוץ לממשלה .  
ארדן נחשב לדמות הפופולרית ביותר מבין חברי הכנסת המכהנים בליכוד .  אחרי שנבחר שלוש פעמים ברצף למקום השני ,  את הפריימריז האחרונים הוא סיים במקום הראשון .  כהונותיו כשר שלו נחשבו להצלחה .  מלבד העובדה שנשאר תמיד נאמן לראש הממשלה ,  גם כשהוא היה כבר בדרכו לשמש שגריר באו"ם עם פרישתו של גדעון סער ונתניהו ביקש ממנו להישאר בארץ ,  וגם כשהיה צריך להגן על משפחת נתניהו בתקשורת ,  הפעם הוא הרגיש שהגיע לו .  גם מהסיבות המקצועיות וגם מהסיבות הפוליטיות .  
אם נתניהו היה מאמין שארדן ילך עד הסוף ,  סביר להניח שהוא היה מנהל את האירוע אחרת .  ראש הממשלה בחר לנסות לאזן בין שני היריבים המרים ,  ישראל כץ וגלעד ארדן ,  ולהשאיר את שניהם בתחושה שאיש מהם לא קיבל יותר מהשני .  זו גם הייתה אחת הסיבות שתיק החוץ לא נמסר לאיש .  ארדן ,  שהבהיר כי יסכים לקבל את החוץ גם בתור פיקדון זמני עד למינוי שר קבוע ממפלגה אחרת ,  החליט שהוא מאס במשחקים ובחר להישאר חבר כנסת .  עבור נתניהו מדובר במכה ענקית .  בקואליציה של 61 חברי כנסת ,  שבה כל חבר כנסת שמחליט שהוא לא חש בטוב באמצע יום הצבעות  ( ע"ע איוב קרא )  יכול לגרום להצבעות ליפול ,  הדבר האחרון שהוא צריך זה אופוזיציה פנימית .  לא כל שכן כשמדובר באדם בעל דימוי ציבורי טוב ואמין ,  שבוחר מרצונו להישאר מחוץ לממשלה הזו ,  ויכול להוות יריב עתידי על הנהגת המפלגה .  
הציניקנים אולי יגידו שהכול היה מהלך מתוכנן ,  שארדן כלל לא רצה להצטרף לממשלה ,  ושכך תמיד יוכל לבוא בסוף הכהונה בתור זה שהגיע מבחוץ ולכבוש את המפלגה בסערה .  עם זאת ,  בליכוד מאמינים שהוא עוד ישוב לשולחן הממשלה ,  ובמהרה ,  ושחבילת פיצויים שתכלול מינוי לממלא מקום ראש הממשלה ושאר תוספות למשרד לביטחון הפנים ישכנעו אותו לחזור בו .  אין ספק שלפני שנתניהו יתפנה לחפש את ה-"61 פלוס "  שעליהם דיבר בשבוע האחרון ,  הוא יצטרך להבטיח את ה-61 עצמם ולנסות לפייס את ארדן .  
לא ברור מתי בהיסטוריה של מדינת ישראל השתתפו כל 120 חברי הכנסת בהצבעה .  על אחת כמה כשמדובר במצב שחוזר על עצמו שלוש פעמים בשבוע אחד .  כאב הראש הצפוי מממשלת 61 כבר בא לידי ביטוי באופן המובהק ביותר ביום רביעי האחרון .  הממשלה הצביעה בקריאה שלישית על החוק שיאפשר את הרחבת הממשלה .  נתניהו וכחלון רצו ללכת בין ההצבעות שני מטר הצדה ולדבר . " לא !  לא !  "  צעק אלקין על נתניהו ,  וסחב אותו ביד למקומו .  ככה הולכים להיראות החיים של הקואליציה בזמן הקרוב .  הכנסת ה-20 מסתמנת כמלחמת התשה אמתית בין הקואליציה לאופוזיציה ,  בפרט לנוכח נאומו האופוזיציוני החריף של הרצוג מאתמול ,  שבו אמר לראשונה מאז הבחירות במילים ברורות ושאינן משתמעות לשתי פנים כי לא יצטרף לממשלת נתניהו . " אתם צריכים לנצח במאה אחוז מההצבעות ",  אמר ח"כ איתן כבל לזאב אלקין . " לנו מספיקה רק פעם אחת ,  והיא תגיע ".  
אבל אם יש דבר אחד שנתניהו יכול להתנחם בו ,  רגע אחרי שהשביע את ממשלתו הרביעית והצרה מכולן ,  הוא שגם האופוזיציה  לוחמנית ככל שתהיה  אינה פועלת כגוף אחד .  מן הצד הימני שלה ישנו הציר של ליברמן ושל לפיד .  מן העבר השני הרשימה המשותפת ומרצ .  באמצע נמצא המחנה הציוני .  בהצבעות על הגדלת הממשלה חברי ישראל ביתנו לא הצביעו בעד ההסתייגויות של הרשימה המשותפת ,  ולהפך .  נתניהו אולי יתקשה לגייס לכל הצבעה 61 חברי כנסת ,  אבל לא בטוח בכמה הזדמנויות יתייצבו מהצד השני 59 כאלה .
 לפניות לכתב :  omri_n@walla.net.il 

הערב החגיגי שהפך למופע של חמיצות מופגנת
הנשיא שהוקפץ לשווא ,  מינויים שהתבררו בדקה ה-90 ,  ודור צעיר שהרשה לעצמו לסרב להצעות שאינן לרוחו .  נתניהו מתרגל לממשלת ה-61 ,  והשאלה הגדולה היא מה יהיה עם גלעד ארדן

