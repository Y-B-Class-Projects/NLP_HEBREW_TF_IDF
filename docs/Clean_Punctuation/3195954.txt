אחד מהם משקר :  המעוז האחרון של הפוליטיקאי-החשוד החזק בישראל
נתניהו הוא אולי שמשון הגיבור במפלגתו ,  אך משפטית מחלפותיו גזוזות ,  עוד רגע הוא אסור ובראשו רק מטרה אחת - להישאר ראש ממשלה בזמן משפטו ,  גם אם ההיכל ייפול בדרך על כל יושביו

יום רביעי ,  24 באוקטובר .  לא השבוע ,  אלא לפני 28 שנה .  באותו מועד ,  או בסמוך מאוד לו ,  מתרחש מאורע גורלי בתולדותיה של מדינת ישראל .  בו ביום אין לכך עדיין סימן חיצוני .  יתכן שהשותפים לעניין ,  או לפחות אחד מהם ,  כלל אינם מודעים לתוצאותיו .  בנימין נתניהו עולה לדוכן הכנסת כדי להשיב לשאילתות .  זה עתה מלאו לו 41 .  הוא גרוש בשנית ,  חופשי מכל מחויבות ,  סגנו של שר החוץ דוד לוי - עוד רגע ייפרד ממנו ,  עוד שני רגעים יתמודד נגדו על ראשות הליכוד ויטיח בו האשמה שלא יוכל להוכיח - ועונה בשם משרדו .
 זאת תקופה אחרת ,  כמעט ימי הביניים .  אין עדיין ערוץ 2 וערוץ 10 והשערוריה התורנית בערוץ היחיד היא החלטת מנהל מחלקת הספורט להוריד משידור קריינית בחודש השמיני להריונה ,  כי  " אינה נראית מספיק טוב לעבור מסך ".  לא מדויק ,  מתגונן שר החינוך זבולון המר , " הסיבה אינה המראה שלה ,  אלא שהממונים על שידורי הספורט קבעו שהיא התקשתה באחרונה לעמוד במתח השידורים החיים .  הם מקווים שלאחר הלידה ,  במזל טוב ,  תיפתר הבעיה הזאת והיא תחזור לתפקיד ". 
הסוגיה הבאה :  פרסומים בעיתונות על חקירת השר אריה דרעי .  חברי הכנסת חושדים שהמשטרה מדליפה .  מודאג במיוחד ח"כ ראובן ריבלין מהליכוד .  זאת  " תופעה שאם לא נשים לה קץ ,  היא תימשך ",  הוא מאבחן . " מדובר באפידמיה .  המשטרה לא הצליחה להחזיק מעמד ופרסמה עוד כהנה וכהנה בעיתונים .  יש להקים ועדת חקירה .  הנושא הוא מרדף אחרי אזרחים ".  שר המשטרה ,  רוני מילוא ,  מרגיע אותו ומצהיר שהוא  " יכול לומר בביטחון מלא שהאנשים הבכירים בחקירות המשטרה - ראש אגף החקירות וראשי היחידות העוסקות בנושא - אינם מדליפים ".  ועוד בשורה בפי מילוא ,  בתום שנת פתיחתן של חקירות פליליות נגד 86 קצינים ,  ביניהם שישה תת-ניצבים וניצבי-מישנה :  הוצאת החקירות הפנימיות מהמשטרה והקמת מח"ש בפרקליטות .  לבסוף מגיע תורו של נתניהו להשיב בעניין טבח אזרחים לבנוניים בידי צבא סוריה ,  עניין הגולש משום מה למחלוקת בין חברי כנסת על כישוריהם של פרופסורים משני עברי המיתרס .  נתניהו ,  בנו של מלומד מקופח ,  פותח בסירוב להיגרר  " להתכתשות אקדמית ,  כי כל ניסיון במדיניות חוץ ,  ואפילו במדיניות פרלמנטרית ,  לא יכול לענות על התככים שם ". 
אשר לנושא הנדון ,  הכל מתחיל ונגמר בתקשורת . " הכלל פה די פשוט ,  ביחס אלינו .  כאשר יהודים הורגים ערבים מסיבה לגיטימית ,  כלומר כאשר יהודים הורגים ערבים - ניוז .  כאשר הערבים הורגים יהודים - נו ניוז .  כאשר ערבים הורגים ערבים - גם כן נו ניוז ".  ולקריאת ביניים , " כאשר יהודים הורגים יהודים ,  גם כן נו ניוז ",  יש בפי נתניהו חדשות מרעישות . " יהודים לא הורגים יהודים .  אנחנו עם שעבר טראומה מסוימת לפני כאלפיים שנה ,  בין חומות העיר הזאת ,  ומאז היהודים זוכרים את הכתם הזה .  יהודים לא הורגים יהודים .  להיפך ,  אם יהודים יהרגו יהודים ,  זה ניוז ". 
ובעודו מדבר ,  חמש שנים לפני יגאל עמיר אך כשמסביב נופלים קורבנות רצח בסיטונות ,  נמשך מחזור החיים בטבע ולא רק של מגישת ערוץ 1 .  ב-27 ביולי 1991 ,  תשעה חודשים לאחר אותו נאומון - וכארבעה חודשים וחצי לאחר נישואיו בשלישית - נולד בשעה טובה לנתניהו ולאשתו הטריה בנם ,  יאיר .  אז זה לא היה כל כך ניוז .  עכשיו ,  בדיעבד ,  ועוד איך ,  כי זה הרקע למצבה המטורף של מדינת ישראל .  לא הרי נתניהו טרום-שרה ,  חופשי מכל אילוץ ,  כנתניהו לאחר שהתברר ששרה הרה .  

המדינה זה אני ,  משנן נתניהו .  תיקון קל ,  חסר לו אם לא :  רעייתי ואני .  המדינה היא שלהם .  זוג המסובך בפלילים ,  היא כבר עומדת לדין ,  הוא כפסע מספסל הנאשמים  ( שעליו לא יישב ;  נאשמים במעמדו חולקים ספסל רגיל עם קהל הסניגורים והעיתונאים )  ,  שבמקום לנהוג בענווה המתבקשת יוצא למתקפה בכל החזיתות ,  נגד כל המוסדות ,  נגד כל היריבים האמיתיים והמדומים .
 כל השרים ,  של הליכוד בוודאי אך גם של הבית היהודי ,  כולנו ,  ישראל ביתנו וש"ס ,  הם נמושות בעיניו .  סיפור הכרטיסים למונדיאל ברוסיה ,  המדוקלם בפיו כהוכחה לגדלותה של שרה ,  אופייני בשלוש רמות .  ראשית ,  המתנה הממלכתית שקיבל מהנשיא פוטין ,  שני כרטיסים נוספים  ( המאבטחים אינם נספרים )  ,  הופכת לפרטית שלו .  שנית ,  זו הזדמנות להשפיל את  " כל הממשלה "  שעמדה בתור כקבצנים ,  או ליתר דיוק כזוג נתניהו המקושש ארוחה מארנון מילצ'ן .  שלישית ,  לא הוא קובע ,  אלא היא - שרה מתערבת ומחליטה .  גם כשנתניהו מפרסם את התודה הנרגשת ששלח לו אחד מאורחיו ,  חולה סופני ,  הדגש הוא על מיטיביו ,  שבחסדם כי רב הואילו להרעיף אושר אחרון על האומלל .
 את הזוטה התפלה טורח נתניהו לספר בין השאר בעצרת תמיכה בז'קי בן דוד לוי ,  בבית שאן ,  כמו נגמל מהאיבה הנושנה ההיא ,  והרי מאז הספיק לוי האב לכהן בממשלתו .  הוא לא נגמל ,  מסתבר ,  מההרגל להפריח לחלל האשמות שאינו יכול להוכיח ,  בדבר אירועים שלא היו ,  אך כן נבראו ,  בהבל פיו .  
אחד משני האישים הבכירים במדינה ,  הנשיא וראש הממשלה ,  משקר .  או השני בהאשמתו ,  או הראשון בהכחשתו .  אין כאן אמצע .  זה מצב בלתי-נסבל ,  שנתניהו חולל בזדון .  מוכרחות להיות לכך תוצאות ,  משפטיות ולא פוליטיות ,  כי הפוליטיקה ,  בגלל רפיון שריו מכל המפלגות ,  שבויה בידי נתניהו .
 בעשור המופלא של שלטונו נתקל נתניהו במעוז שלא הצליח לכבוש או לפוצץ - בית הנשיא .  שמעון פרס ולאחריו ריבלין היו לכותל המערבי של הפקידות והקצונה הבכירות ושל צמרת מערכת אכיפת החוק .  נתניהו חסר אונים למנוע מהרמטכ"ל ומראש אמ"ן ,  מראשי המוסד והשב"כ ,  ממפכ"ל המשטרה ומפרקליט המדינה לעדכן את הנשיא בנושאים שעל סדר יומם ,  כחובת החוק והנוהג .  היועץ המשפטי לממשלה ,  נשיאת בית המשפט העליון ואף שרת המשפטים ,  שאינה בעלת-ברית רעיונית של המערכת ,  מוצאים בנשיא אוזן קשבת ,  ומהאוזן הרי בא האיזון .  פרס סייע לבלום את נתניהו במסלול ההמראה של המפציצים לאיראן .  ריבלין מוהל במנת שפיות את שיגעון הגדלות של ראשות מפלגה שהיא ממשלה שהיא כנסת .  תפקידו החוקתי של הנשיא לעת הרכבת ממשלה ,  בין בעקבות בחירות ובין משום שראש הממשלה מת  ( אשכול ,  רבין )  ,  חלה מאד  ( שרון )  או התפטר  ( בן-גוריון ,  גולדה ,  בגין ,  אולמרט )  ,  מוגדר היטב ולרוב סמלי יותר ממהותי .  כמו סגן הנשיא האמריקני ,  שאינו משתתף בהצבעות הסנאט אלא כמכריע בתיקו ,  מעורבותו של הנשיא בישראל בקביעת המיועד להרכבת הממשלה דלה ותחומה בהמלצות סיעות הכנסת - למעט בשוויון ,  ואז היא משמעותית ,  אף שאין בה כדי להבטיח שהזוכה בבכורה אכן יצליח להרכיב ממשלה .  

המניע האישי ביחסו של ריבלין לנתניהו ,  שעשה הכול כדי להצדיק טינה כלפיו ,  היה יכול להתבטא ב-2015 ,  אילו נוצר שוויון ממליצים בין ראש הליכוד לבין יצחק הרצוג .  זה לא קרה ,  בגלל משה כחלון .  ברגע הופעת כחלון בבית הנשיא והודעתו המשודרת כי ימליץ על נתניהו ,  חזרה הנשיאות לממדיה הטבעיים ,  המנותקים ממידת החיבה שרוחש ריבלין לנתניהו .  ואם כך לאחר בחירות ,  כשמאזן הכוחות ידוע ,  מגוחך לטעון שריבלין ישתעשע ברעיון סרק לפני בחירות .  אך מאחר שלעתים גם אנשים רציניים נתפסים למעשים מגוחכים ,  אין די בהיגיון .  הנטל עובר לנתניהו - המצא את הגופה .
 פרס ,  בשעתו הנשיאותית ,  היה משוכנע שנתניהו בולש אחריו ומצותת לו .  החשדנות ההדדית של הפוליטיקאים ,  בעיקר אלה הבקיאים ביכולות השי"ן-בי"ת-כ"ף ,  פורצת את גבולות הדמיון ,  אך בגלל מאזן האימה ביניהם גם הטמנת מיקרופונים בקווי הטלפון שלהם ואף האזנת נפח במשרדיהם ובבתיהם לא תניב יבול עסיסי - בדומה ל"אמצעים המיוחדים "  של אמ"ן באוקטובר 1973 ,  שהופעלו חלקית בלבד אך שמפאת המידור הקפדני לא היו פוריים יותר גם אילו הופעלו בקביעות לקראת מלחמת יום הכיפורים .
 נתניהו אינו מקליט את ריבלין והמאבטחים של שניהם אינם מרכלים ביניהם - לכל היותר הם מדווחים כלפי מעלה .  איזו ראייה ,  שאינה עדות שמיעה מכלי שלישי ורביעי ,  יכולה להיות לנתניהו נגדו ;  אדרבא ,  יחשוף אותה ,  בבחינת אמת דיברתי .  אם אינו יכול לעשות זאת ,  יפסיד בתביעת דיבה ,  כי הוא מאשים בעצם את הנשיא בהפרת אמונים ובחריגה מסמכות .  כדי שתביעה כזו תידון ,  בין אזרחית ובין כקובלנה פלילית ,  על הנפגע מהדיבה להתלונן .  הסיכוי שאזרח כלשהו יזכה לסעד מהיועץ המשפטי ,  המחליט בענייני הליכים נגד ראש הממשלה ,  בתוקף היות האזרח אחד מ"חבר בני אדם "  העלולים להיפגע מהשמצת הנשיא ,  קיים אך קלוש .  
אם ריבלין יניח להאשמה נגדו להישאר בחלל ,  ללא מחיקה שלה בהליך משפטי ,  הוא יאפשר לנתניהו להכשיר את הקרקע להליך נגדי של הדחת הנשיא בידי הכנסת - אימפיצ'מנט .  להתנעת ההליך די ב-20 ח"כים מזן אמסלם ,  ביטן ,  זוהר ,  חזן ,  קיש ,  רגב ,  רשימה חלקית ועל פי סדר אלפביתי ,  לא לפי חשיבות המחוקקים הנכבדים .  בסוף ההליך לא יימצא בכנסת רוב להדחה ,  אבל לא זו התכלית ,  כי בינתיים תתחולל מהומה שתכרסם ביוקרת הנשיאות .  אשר לצלע הנוספת של המזימה המדומה ,  גדעון סער ,  נתניהו פועל נגדו לא כמגננה מסכלת ,  אלא כמכה מקדימה .  בגלל אנוכיותו וחולשת כל עמיתיו ,  נתניהו הוא הפוליטיקאי החזק ביותר שפעל בזירה הישראלית אי פעם .  הוא חזק מבן-גוריון ,  ששליטתו האישית במפא"י הייתה ללא עוררין אך מאמציו לקידום דור צעיר  ( דיין ,  פרס )  נתקלו בהתנגדות דור הביניים  ( אשכול ,  גולדה )  ;  והוא חזק מבגין ,  שהיה עם כל עוצמתו ב"חירות "  רק מנהיג-שותף ,  אמנם עליון ,  של הליכוד ,  לצד ראשי הליברלים .  
נתניהו ,  אויבם של הנסיכים הישנים מכיתת מרידור ואולמרט ,  לבני ומילוא ובני בגין  ( וריבלין )  ,  אינו מטפח יורשי עצר .  אחריו לא המבול .  אחריו שממה .  הליכוד פיתח בו תלות אישית .  או-או ( פוזיציה )  .  יש רק עניין זניח אחד ,  רשימת מועמדים ,  לכנסת ומתוכה לממשלה ,  רוויית מאבקים .  לפי סקר פנימי ,  ברשימה זו מוביל עכשיו סער ביתרון גדול ואחריו מירי רגב - ראש סיעת  " החנפנות משתלמת "  - וגילה גמליאל ,  אבי דיכטר וישראל כץ ,  כשגלעד ארדן נדחק לעשירייה השנייה .  סער ,  לפנים עוזרו של יהודה וינשטיין ,  כאשר וינשטיין היה עוזרו של יעקב וינרוט ,  בעת שהזוג נתניהו נחקר בפרשת עמדי ,  אינו מאיים על נתניהו כטוען לכתר .  יחסיהם הצטננו כשסער נישא לאשה צעירה בכמעט עשור ומחצה משרה ,  ואף עלולה להזכיר בחזותה את איילת שקד ,  או להיפך ;  המחשבה שמי מהן תישן אי פעם במיטת ראש הממשלה עלולה להוציא מהדעת .  כך במחוזות הרגש .  פוליטית ,  האיום נעוץ בעצם קיומם של שם ופרצוף הבאים בחשבון ,  בגילום ההכרה ,  העלולה לחדור למפלגה ,  שיש חיים גם אחרי נתניהו .  זה ,  בהשאלה מהתכנית הרב-שנתית של הצבא ,  תר"ש גדעון .  בסניף תל אביב של הליכוד ,  שחולשתו בבחירות לראשות העיר משוועת ,  ניסו ביממה האחרונה לגייס את נאמניו המושבעים של נתניהו במצודת זאב כדי לפשר ,  לגשר ולקשר בינו לבין סער .  מאוחר מדי :  התכנית שהדביק לסער הייתה רק עילה לתרגיל עוקף בג"ץ ,  בראייה צופת מוצאי הבחירות ,  של נתניהו .  עד כדי כך ליבו של נתניהו גס במפלגתו ,  שהוא מוכן להציג אותה כאכולת תככים ואת הנשיא השני  ( אחרי משה ,  מה שמו ,  משהו בק' )  שהוציאה מתוכה כבוחש במדמנה ,  רק כדי לשפר את מצבו הפרטי בהקשר המשפטי .  אגדת סער-ריבלין הופצה לטובת סתימתה של מה שנתניהו מכנה  " פרצה בחוק ",  אלא שאין פרצה בחוק יסוד הממשלה .  נתניהו הוא הפרצה ,  שכמקובל קוראת לגנב .
 כאילו כדי לחזק את בסיס חששותיו של נתניהו ,  בא היום  ( חמישי )  היועמ"ש אביחי מנדלבליט ואותת כי במקביל להגשת כתב אישום יבקש גם למנוע מנתניהו להרכיב את הממשלה הבאה .  בנימוקיו לדרישתו להשעיית ראש מועצת תמר ,  דב ליטבינוף ,  ולסיכול שובו לראשות המועצה גם אם ינצח בבחירות בשבוע הבא ,  הדגיש מנדלבליט ,  לאור פסיקות בג"ץ ,  את ערכי טוהר המידות ושלטון החוק ,  החשובים יותר מרצון הבוחרים .  למרות השוני בין ליטבינוף ,  שהודה בעבירות במסגרת הסדר טיעון ,  לבין נתניהו בטרם השימוע שיובטח לו יחד עם כתב חשדות ,  המסקנה המעשית דומה .  כשנתניהו חותר לסכל אותה ,  לא אכפת לו להמיט על המדינה משבר חוקתי .
 פוליטית ,  נתניהו הוא שמשון הגיבור ,  אבל משפטית מחלפותיו גזוזות ,  עוד רגע הוא אסור .  לא אכפת לו להפיל את ההיכל על כל יושביו .  לנתניהו חיוני להישאר ראש ממשלה בזמן משפטו .  לא ראש ממשלה לשעבר ,  כמו אהוד אולמרט ,  עם סופו הידוע ,  אלא ראש ממשלה מכהן ,  שההליך נגדו משתרך לאין-קץ .  לכן הוא חותר לשנות את ההלכה המסתמנת ,  שתמנע ממנו - היא ולא ריבלין או סער - להרכיב את הממשלה הבאה ,  תהיינה תוצאות הבחירות אשר תהיינה .  נתניהו כבר מודה בכך ששיקולי פיזור הכנסת והקדמת הבחירות ,  במחיר מאות מיליוני שקלים לאזרחי ישראל שקנו ב-2015 כנסת לארבע שנים וחצי ,  נגזרים אצלו מחשבונו הפרטי .  טוב לו ?  מקדימים .  רע לו ?  גונזים את ההקדמה ,  כי אפשר לסמוך על בנט וליברמן ,  כחלון ודרעי וליצמן ,  חברי להקת ביבי והבובות ,  שיעשו כרצונו בכל תנאי .  עובדה ,  הם יושבים בממשלתו גם כשמעליו מרחפות המלצות משטרה לאישומי שוחד ומירמה .  עבירה גוררת עבירה .  להקדמת הבחירות לפני ארבע שנים גרם ,  לפי הודאתו - או התפארותו - של נתניהו ,  חוק  " ישראל היום ".  אותו מהלך שלטוני ,  שנבע משיקוליו האישיים של נתניהו ,  נמצא עכשיו בליבת אחד מתיקיו הפליליים .  כדי לחמוק מעונש על כך ,  הוא רוצה לשנות חוק נוסף ,  והפעם חוק יסוד ,  הממשלה .  מה זה אם לא סעיף 244 לחוק העונשין ,  שיבוש עשיית משפט , " העושה דבר בכוונה למנוע או להכשיל הליך שיפוטי או להביא לידי עיוות דין ,  בין בסיכול הזמנתו של עד ,  בין בהעלמת ראיות ובין בדרך אחרת ".  חקיקה פרטית כזו ,  שתכליתה לחסום הוראה של בג"ץ למנוע מהנשיא להטיל על נתניהו להרכיב ממשלה בכנסת הבאה ,  היא בעליל דרך אחרת לאותו יעד .  זעקת השבר  " פוטש "  היא הסחת דעת מהתרגיל האמיתי .  זה לא פוטש - זה שיבוש .  

אחד מהם משקר :  המעוז האחרון של הפוליטיקאי-החשוד החזק בישראל
נתניהו הוא אולי שמשון הגיבור במפלגתו ,  אך משפטית מחלפותיו גזוזות ,  עוד רגע הוא אסור ובראשו רק מטרה אחת - להישאר ראש ממשלה בזמן משפטו ,  גם אם ההיכל ייפול בדרך על כל יושביו

