ראשי שדולת ארץ ישראל לטראמפ :  תמוך בסיפוח מעלה אדומים
ועדת השרים לחקיקה והקבינט ידונו בהצעת החוק לסיפוח מעלה אדומים ,  אך בשלב זה לא ברור אם גם תתקיים הצבעה בנושא .  בסוף השבוע העבירו הח"כים קיש וסמוטריץ' מכתב לנשיא ארה"ב ובו הם מבקשים להיפגש עמו כדי לדון איתו בנושא בהקדם
 ( בווידאו :  השבעת הנשיא טראמפ ,  שלשום )  
לקראת הדיון הצפוי היום  ( ראשון )  על הצעת החוק לסיפוח מעלה אדומים גובר הלחץ על ראש הממשלה ,  בנימין נתניהו ,  להעלות את הצעת החוק להצבעה .  הצעת החוק תהיה אחד הנושאים המרכזיים שיעלו לדיון בישיבת שרי הליכוד ,  ולאחר מכן גם בוועדת שרים לחקיקה ,  אך לא ברור אם תתקיים הצבעה היום בנושא .  בצהריים תתקיים ישיבת הקבינט המדיני-ביטחוני שלאחריה יוכרע אם לקיים את ההצבעה על החוק או לדחות אותה בשלב זה .  אם יוחלט לקיים הצבעה ,  הוועדה תתכנס שוב בערב כדי להצביע .  
יו"ר הבית היהודי השר נפתלי בנט דוחף לקיים הצבעה על החלת הריבונות במעלה אדומים ואילו נתניהו פועל כדי לדחות את ההצבעה בתואנה כי זה עשוי להביך את ממשל טראמפ .  גורמים בסביבת הנשיא האמריקני העבירו מסרים לישראל לא להפתיע בצעדים חד-צדדיים אלא לעבוד בשיתוף פעולה .  בנט מוכן יהיה לדחות את ההצבעה על חוק מעלה אדומים אם יתקיים דיון מדיניות מקיף על ריבונות ,  ובתנאי שנתניהו יתחייב פומבית לחזור בו מנאום בר אילן בו אימץ לראשונה את פתרון שתי המדינות .  
בסוף השבוע העבירו ראשי שדולת ארץ ישראל בכנסת ,  ח"כ יואב קיש  ( הליכוד )  ובצלאל סמוטריץ'  ( הבית היהודי )  לנשיא ארצות הברית ,  דונלד טראמפ ,  מכתב שבו הם בירכו אותו על ניצחונו ,  פירטו את חשיבות החוק והתמיכה הרחבה לה הוא זוכה ,  וביקשו להיפגש ולדון עמו בנושא בהקדם . " אנו מבקשים לנצל הזדמנות זאת כדי לברך אותך על הבחירה בך לנשיא ",  כתבו במכתב ,  שהועבר לסגן הנשיא מייק פנס . " רוב חברי השדולה ,  כמו רוב הציבור בישראל ,  מתנגדים למה שמכונה 'פתרון שתי המדינות' ,  ומאמינים שחלוקת מדינת ישראל והעברת שטחים לידי הרשות הפלסטינית הוכיחה את עצמה כמסוכנת למדינת ישראל ". 
על החוק לסיפוח מעלה אדומים כתבו כי  " יותר מ-40 אלף בני אדם חיים היום בעיר "  וכי סקר שערכו העלה כי  " 80% מהציבור הישראלי תומך בהחלת הריבונות הישראלית על מעלה אדומים .  אפילו בקרב אלו התומכים בפתרון שתי המדינות ,  זה ברור שמעלה אדומים תישאר תחת ריבונות ישראלית ".  בסיום כתבו : " אנו מבקשים להיפגש איתך או עם נציגך לדון ביוזמה חשובה זאת ". 
מלבד הצעת החוק ,  צפויה לעלות היום לדיון בקבינט גם תכנית מדינית של שר התחבורה ישראל כץ ,  אותה הוא מכנה  " היוזמה הישראלית ",  לחיבור מסילת רכבת לשטחי הרשות הפלסטינית .  בהודעה מטעמו מסר כץ כי העלאת התכנית בקבינט נעשית בתיאום עם ראש הממשלה .  על פי התכנית יוקם אי מלאכותי מול חופי עזה ועליו נמל ;  מסילת רכבת העמק תחובר אל ירדן ותאפשר גישה לתושבי הרשות הפלסטינית לייצוא סחורות וחוקי ישראל יוחלו על אזור ירושלים ,  כולל גוש עציון ,  מעלה אדומים וגבעת זאב .  לדברי כץ התכנית  " מחזקת את מעמדה של ישראל ומשפרת את המצב באזור ואינה סותרת גם אפשרות למשא ומתן ולהסדרים מדיניים בעתיד ".  
השבעתו של טראמפ הספיקה לייצר אמש עימות פנימי ראשון בקואליציה ,  כשבנט מתח ביקורת על נתניהו בעקבות הודעתו ,  ולפיה אחד הנושאים הראשונים שיעלה בפני הנשיא הנכנס הוא הסכם הגרעין עם איראן . " איראן היא נושא חשוב ,  אך מניעת עוד איראן בלב יו"ש חשובה לא פחות ",  כתב בחשבון הטוויטר שלו בנט ,  המצפה מנתניהו שיחזור בו מנאום בר אילן ,  שבו אימץ את פתרון שתי המדינות . " אסור באמתלה של 'איום איראן' להחמיץ הזדמנות היסטורית למנוע פלסטין על כביש 6 ".  
בנט ,  שהצהיר בתחילת החודש כי הוא מצפה מכל חברי הממשלה לתמוך בהצעת החוק ,  כתב בצאת השבת בטוויטר  " ‏נכנסנו לעידן מדיני חדש ".  הוא כיוון לכניסתו של דונלד טראמפ לתפקידו כנשיא ארצות הברית והוסיף : " לראשונה זה 50 שנה ,  בידי ראש הממשלה ההחלטה :  או ריבונות או פלסטין .  המשך קו בר-אילן/פלסטין :  בכייה לדורות .  נפעל לריבונות ". 
בהצעת החוק של קיש וסמוטריץ' ,  נכתב כי  " קיימת הסכמה רחבה בארץ ובעולם לגבי החלת הריבונות הישראלית על מעלה אדומים .  החלת הריבונות לא תשנה באופן מהותי את המאזן הדמוגרפי בישראל ,  ולא תפגע באופייה הדמוקרטי של המדינה ".  ההצעה מבקשת  " להחיל כבר עתה את המשפט ,  השיפוט והמנהל של מדינת ישראל על מעלה אדומים ולקבע את מעמדה כחלק בלתי נפרד ממדינת ישראל ".  הצעות חוק דומות הונחו בעבר על שולחן הכנסת ,  הן בזו הקודמת והן בנוכחית על ידי ח"כ מוטי יוגב ,  חבר סיעתו של סמוטריץ' .
 אף שדמויות מרכזיות מכל סיעות הקואליציה חתמו על הצעת החוק ,  סוגיית הסיפוח במעלה אדומים נתונה עד כה במחלוקת בקואליציה ,  ושר הביטחון אביגדור ליברמן ושרים נוספים כבר התבטאו נגדה . " החלטה כה דרמטית ואסטרטגית אי אפשר לעשות באמצעות חקיקה .  מישהו חושב שניתן להעביר כזה מהלך ללא תיאום עם ארצות הברית ?  ",  אמר ליברמן בישיבת סיעה לפני שבועיים .  הוא הציע לנהל דיאלוג עם ממשל טראמפ ואז לקבל הכרעה בנושא .  
באופוזיציה הצטרפו לקריאה להסיר את הצעת החוק מסדר היום של ועדת השרים .  ח"כ עמיר פרץ  ( המחנה הציוני )  אמר כי  " הצעת הסיפוח היא הצהרתית בלבד וריקה מתוכן ,  שאין בה כדי להיטיב עם תושבי מעלה אדומים כמלוא הנימה ,  אך מהווה התרסה מול כל העולם ,  כולל הנשיא הנבחר דונלד טראמפ והממשל החדש ".  לדבריו , " הפעולה החד-צדדית המוצעת לא זו בלבד שלא תקדם את ההסדר ואת הכללתה בעתיד של מעלה אדומים בתחומי מדינת ישראל ,  אלא תרחיק אותו ותפגע במעלה אדומים עצמה ובהסכמה הכללית שמעלה אדומים תיכלל בתוך גבולות מדינת ישראל לעתיד ". 
מוקדם יותר אתמול ,  פרסם נתניהו סרטון שבו הוא פונה לעם באיראן ומבהיר שצריך להילחם במשטר של עריצות וטרור .  בלשכת ראש הממשלה אמרו הערב שאחד הנושאים הראשונים שנתניהו מתכוון להעלות מול הנשיא טראמפ הוא הנושא האיראני .  לפי ההערכה בירושלים ,  השניים ייפגשו בוושינגטון כבר במהלך החודש הבא ואולי אף בשבוע הראשון של פברואר .
 מנגד ,  בשבועות האחרונים הכריז בנט כמה פעמים כי הממשל החדש הוא הזדמנות היסטורית לפעול להחלת ריבונות וכי מיד לאחר חילופי הממשל יקדם שורה של חוקים בנושא ,  הראשון שבהם הוא חוק מעלה אדומים .
  ( עדכון ראשון :  21:27 )  

ראשי שדולת ארץ ישראל לטראמפ :  תמוך בסיפוח מעלה אדומים
ועדת השרים לחקיקה והקבינט ידונו בהצעת החוק לסיפוח מעלה אדומים ,  אך בשלב זה לא ברור אם גם תתקיים הצבעה בנושא .  בסוף השבוע העבירו הח"כים קיש וסמוטריץ' מכתב לנשיא ארה"ב ובו הם מבקשים להיפגש עמו כדי לדון איתו בנושא בהקדם

