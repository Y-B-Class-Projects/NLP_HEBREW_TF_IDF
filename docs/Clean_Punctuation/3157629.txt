על כיסא הכבוד בשגרירות :  הג'ינג'י שנתן מכת מחץ לאיראן
איל ההימורים היהודי-אמריקני שם את כספו על דונלד טראמפ כמועמד לנשיאות וגרף את כל הקופה גם עבור נתניהו .  בעשורים האחרונים השקיע מאות מיליוני דולרים במלחמה נגד אובמה ,  איראן והפלסטינים - וטראמפ התגלה כהימור מנצח
בין מאות המכובדים המוזמנים שיתייצבו לטקס הסרת הלוט מעל השגרירות האמריקנית בירושלים היום  ( שני )  יהיה אורח אחד שמח במיוחד .  המיליארדר היהודי-אמריקני שלדון אדלסון ,  מקורבם של שני האדונים דונלד טראמפ ובנימין נתניהו ,  יזכה לראות חלום עתיק ונושן שלו מתגשם :  ארצות הברית מכירה רשמית בריבונותה של ישראל בבירתה הנצחית .  
אדלסון ורעייתו מרים עד כדי כך התרגשו מההחלטה של הנשיא טראמפ לעשות את מה שכל קודמיו לא עשו שהם אפילו הציעו לממן מכיסם בנייה של מבנה קבע לשגרירות .  בינתיים ,  הם יסתפקו בטקס המרשים במבנה הזמני בשכונת ארנונה ,  וטראמפ גם ככה העניק להם בשבוע שעבר מתנה אפילו יותר גדולה ,  כשביטל את הסכם הגרעין עם איראן .  
בין וושינגטון לירושלים נוצר בשבועיים האחרונים סימן וי אחד גדול של ניצחון ,  שבשני קצוותיו ניצבים טראמפ ונתניהו ,  שיותר מאי פעם נמצאים בציר אחד של קרבה אסטרטגית ,  אידיאולוגית ופוליטית :  הסכם הגרעין  " הרע "  עם איראן ,  מורשת החוץ העיקרית של הנשיא הקודם ברק אובמה ,  חוסלה ,  לפחות בגרסתה הנוכחית .  כל המצקצקים והספקנים שפקפקו בכך שהדבר אפשרי ,  נאלצו לבלוע את הכובע ולהודות בתבוסה .  בנקודה המחברת בין שני הצירים המנצחים ניצב המנצח השלישי הגדול :  אדלסון .  הוא האיש שהכסף שלו סייע להביא את טראמפ לשלטון ,  הקים את  " ישראל היום "  וביסס את שלטון נתניהו ,  ושיותר מהכול - תיעב את אובמה ואת הסכם הגרעין עם איראן .  
לציבור הישראלי הוא מוכר בעיקר כבעל הבית בחינמון הביביסטי וב"מקור ראשון "  האליטיסטי יותר ,  אבל באמריקה אדלסון מזוהה קודם כל עם הימורים ,  שכן הוא עשה את הונו וצבר את כוחו בבתי קזינו בלאס וגאס .  ההודעה של טראמפ על ביטול הסכם הגרעין בשבוע שעבר ,  כמו גם ההחלטה להעביר את השגרירות לירושלים ,  מוכיחות שאדלסון למד דבר או שניים בשולחנות הפוקר וגלגלי המזל והימר לגמרי נכון על טראמפ ,  שהתגלה כקלף מנצח .  יממה אחרי ההודעה על ביטול הסכם הגרעין ,  אדלסון הגיע לבית הלבן .  אפשר לנחש ,  במידה רבה של וודאות ,  שזו הייתה פגישה חמה .  שנה וחצי אחרי שנכנס לבית הלבן ,  טראמפ מחזיר את ההשקעה .  
אדלסון ,  ששוויו מוערך ביותר מ-30 מיליארד דולר ,  השקיע בעשור האחרון הון עצום במאבק נגד שני אויבים - איראן והפלסטינים .  הוא שנא את אובמה ואת כל מה שהוא עשה ,  במיוחד בנוגע לאיראן ,  והמשא ומתן שהוא ניהל עמה .  מבחינתו ,  כפי שצוטט ב-2013 , " הם מבינים רק כוח ".  
הוא השקיע עשרות מיליוני דולרים בניסיון להשפיע על דעת הקהל באמריקה להתנגד לאובמה ונטיותיו הליברליות הפייסניות .  יחד עם עוד שלושה-ארבעה תורמים פרו-ישראליים שמממנים חלקים נרחבים מהמפלגה הרפובליקנית ,  הוא מימן והקים ארגונים פרו-ישראליים שפמפמו קמפיינים ציבוריים נגד אובמה והמשא ומתן נגד אישור ההסכם בקונגרס ,  תרם למכוני מחקר בירושלים ובוושינגטון עם מומחים שיזעקו על הסכנה ,  וגיבה בנדיבות אנשי ציבור ופוליטיקאים רפובליקנים שהובילו את המחאה בקונגרס .  
ב-2012 ,  הוא תרם כמאה מיליון דולר למועמד מיט רומני ,  והתרומה שלו למפלגה הרפובליקנית ב-2016 מוערכת בכמאה מיליון נוספים .  השבוע דווח כי הוא מתכוון להקדיש כ-30 מיליון דולר לטובת הקרב על שימור הרוב הרפובליקני בסנאט ,  בבחירות אמצע הקדנציה בנובמבר הקרוב .  
בתחילת הפריימריז של המפלגה הרפובליקנית ב-2016 ,  הרומן בין אדלסון לטראמפ ,  ששניהם במקרה זוכים לכינוי  " הג'ינג'י ",  לא נראה מבטיח .  טראמפ אפילו לגלג וזלזל בכסף שאדלסון מזרים לזירה .  אבל ככל שהתקדם המרוץ ,  הוא התיישר :  בנאום בוועידת איפא"ק במרץ 2016 כבר התחייב פומבית שיבטל את הסכם הגרעין ויעביר את השגרירות לירושלים .  הנאום הזה נחשב לנאום שהכריע את התייצבותו של אדלסון מאחוריו כחודשיים אחר כך ,  ומאז ,  המיליארדר הג'ינג'י הפך למבקר קבוע בחדר הסגלגל ,  והוא לחץ על הנשיא הג'ינג'י למלא את הבטחות הבחירות שלו .   בחודשים האחרונים בכירים בכוורת הקרובה של הנשיא ,  שהתנגדו למהלכים של העברת השגרירות וביטול ההסכם עם איראן ,  כמו שר החוץ טילרסון והיועץ לביטחון לאומי מקמאסטר ,  הוזזו מתפקידם ,  ובתקשורת האמריקנית מייחסים לאדלסון חלק במהלכים ,  בנוסף ללחץ של גורמים נוצרים אוונגליסטיים ,  עוד ציר פוליטי רב השפעה שמחבר בין נתניהו לטראמפ .  כך או אחרת ,  נסללה הדרך לקראת יישום המדיניות שעליה טראמפ התחייב באיפא"ק ,  ולחגיגות הניצחון המשולשות .  בישראל התלהבו מהנאום הביביסטי של טראמפ ,  ובכן ,  אלה לא רק מסרים של נתניהו ,  אלא גם ,  ואולי בעיקר ,  של אדלסון .  
ההימור של אדלסון הביא גם לנתניהו את האס המנצח ,  ובטיימינג מושלם .  שתי ההחלטות שטראמפ קיבל בחודשים האחרונים - ההכרה בירושלים והפרישה מהסכם הגרעין - הם שני ההישגים המדיניים המשמעותיים ביותר של נתניהו ,  אולי בכל הקריירה ,  בטח בסיבובו השני בבלפור .  עד לבחירתו של טראמפ ,  נתניהו הצטיין בכך בעיקר שהוא ראש ממשלת הסטטוס קוו .  בשנות שלטונו איראן לא פרצה לעבר פצצה גרעינית ,  לא נעשתה שום התקדמות ממשית לטובת פתרון שתי המדינות ,  וגם לא פרץ צונאמי מדיני .  כעת ,  נשיא ארצות הברית של אמריקה ,  המעצמה החזקה בעולם ,  שומע בקולו ,  ומייצר לו מורשת של ממש ,  כזו שתכניס אותו לספר דברי הימים .   ציר טראמפ-נתניהו-אדלסון נותן בשבועות אלה מכת מחץ ונראה כעת כשלישייה מנצחת ,  כשבצד השני ניצבים מדינות אירופה ,  יהודי ארצות הברית ,  דמוקרטים וליברלים בארצות הברית ,  אופוזיציונרים בישראל ובכירים ביטחוניים בעבר ובהווה גם בירושלים וגם בוושינגטון ,  שהתנגדו לפרישה מהסכם הגרעין וגם הזהירו מהשלכות העברת השגרירות .  
ימים יגידו אם נבואות הזעם יתממשו ,  ובינתיים ,  מעמדו האולטימטיבי של נתניהו כמלך בקרב תומכיו הולך ומתבצר ,  ומתנגדיו ויריביו נותרים פעורי פה ונואשי יכולת להציב אלטרנטיבה ,  אפילו בצל שלוש חקירות פליליות על שוחד .  כפי שפורסם בוואלה !  NEWS אדלסון עוד מתכנן השנה כנס גדול בירושלים ,  ומתכוון להביא את טראמפ .  זו תהיה תמונת ניצחון משולשת ,  וחומר חובה של נתניהו - ושל טראמפ - בקמפיין הבחירות הבאות .  

על כיסא הכבוד בשגרירות :  הג'ינג'י שנתן מכת מחץ לאיראן
איל ההימורים היהודי-אמריקני שם את כספו על דונלד טראמפ כמועמד לנשיאות וגרף את כל הקופה גם עבור נתניהו .  בעשורים האחרונים השקיע מאות מיליוני דולרים במלחמה נגד אובמה ,  איראן והפלסטינים - וטראמפ התגלה כהימור מנצח

