אולי נבכה ביחד ? 
רוה"מ איננו יודע שעם ההתייפחות הראשונה שתצא בהפתעה גמורה ,  ייפתח סכר הבכי הפלדתי שנבנה בתוכנו מאז המלחמה ההיא ,  באוקטובר הארור ההוא ,  ומאז המלחמה הקיצית שבאה אחר-כך ,  ובקיץ כמה שנים מאוחר יותר ,  ובדילוג של עוד כמה שנים ,  עד הקיץ האחרון
הנכם מוזמנים למסיבת הבכי הגדולה ,  שתיערך ביום חמישי ,  כ"ה באייר תשע"ה ,  14 במאי 2015 ,  לכבודו של ראש ממשלת ישראל ,  במעונו הרשמי בירושלים .  ראש-הממשלה עדיין איננו יודע על התכנסותנו לכבודו ,  והנכם מתבקשים לשמור בסודיות מוחלטת על העניין .
 ראש-הממשלה איננו יודע שאנו מייעדים לו את תפקיד המוביל ,  המנחה והמבכה הגדול של הערב .
 ראש-הממשלה איננו יודע שעם ההתייפחות הראשונה שתצא ,  כך-פתאום ,  בהפתעה גמורה ,  מזוויות פיו ושתי עיניו ,  ייפתח סכר הבכי הפלדתי שנבנה בתוכנו מאז המלחמה ההיא ,  באוקטובר הארור ההוא ,  ומאז המלחמה הקיצית שבאה אחר-כך ,  ובקיץ כמה שנים מאוחר יותר ,  ובדילוג של עוד כמה שנים ,  עד הקיץ האחרון .
 כי כשתפרוץ ממך ,  כבוד ראש הממשלה ,  ההתייפחות הראשונה ,  נלמד כולנו שמאחורי הבריטון המחושל יבבתו של נער רגיש ומפוחד נסתרת ,  נער שחושל בדם ובזהב המחנה הלאומי וטובי בנינו ,  נער שחושל בתביעות המשפחה ובקרבן האח הנערץ .  וכמוך כה-רבים מאיתנו .
 כי כשתפרוץ ממך היבבה הראשונה ,  ואחריה שטף נהרות הדמע ,  בעד העיניים המצועפות תראה ,  סופסוף ,  הכי ברור שראית אי-פעם ,  ונראה אולי אף כולנו :
 כי האיום האסטרטגי כבר כאן ,  כבר ממזמן ,  והקו-האדום הלא-רברסיבילי מביט אלינו מאחורי גבנו ובעיניו דמעת העשוקים .  כי מעולם לא היינו רחוקים זה מזה ,  איש מרעהו ,  בתוך העם היהודי שנקראת אתה להנהיג ,  כפי שאנו עתה .  פתאם מתוך דמעות-נוטפות ניזכר בבנימין אחר ,  זאב-הרצל ,  ובשאר הנביאים שעל ברכיהם טוו הורינו לנו חלומות-חברת-מופת.ומבנימין זאב תישור דמעה על הזקן ותידמה לנו אולי לזאב אחר ,  הוא ז'בוטינסקי ,  שמכל חמשת המ"מים שלו  ( מעון ,  מזון ,  מלבוש ,  מורה ,  מרפא )  נשארו היום  " ממים "  מתחכמים ומתיימרים-לשעשע ב"ספר הפנים "   ( הוא הפייסבוק )  של נבחרים ובוחרים .  
ולא נוכל להביא את דיבורנו לכדי סדר כלשהו ,  רק לעבור בין מוזמנות ומוזמנים ,  מכל שדרות העם והאזור ולייבב ,  וגם להגיש טישו מנחם על טס .  זה מה שיוגש בערב הגדול הזה ,  לא גלידת חלווה משובחת ולא שמפניה בכוסות גבוהות ,  לא כריכונים מצולחתים ולא סיגרים .  טישו וטפיחה על שכם ,  מנחמת ,  למי שלא יהיה עוד בכוחו לבכות ומבושה על בהונות יצא .  בכי טוב ,  חזק ,  בכל הכוח .  טיפה ועוד טיפה תהיינה ים מלוח ,  מטהר ,  כמו במקווה .
 בכי עמוק ,  חרישי ,  עד תהום נימים ונפש ,  עלינו וגם על כל שמסביב .  בכי שיצליל את שתי עיניך ,  אדוני ,  בדמעת העשוקים ובחזון ,  כפעם ראשונה ,  שבאינו ,  חלילה ,  ייפרע עם  ( וגם :  עמים ..  ) 
וכולנו נעמוד שם לצידך ,  סביב ,  אתך ממש ,  ונייחל לעוד ועוד של בכי מצרף .
 וכל אחד ,  וגם אחת ,  יאמר לחברו וחברתו :  תהיה חלש ,  תהיה חלש .  מותר לך להיות חלש .  מותר עכשיו סופסוף לבכות .  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

אולי נבכה ביחד ? 
רוה"מ איננו יודע שעם ההתייפחות הראשונה שתצא בהפתעה גמורה ,  ייפתח סכר הבכי הפלדתי שנבנה בתוכנו מאז המלחמה ההיא ,  באוקטובר הארור ההוא ,  ומאז המלחמה הקיצית שבאה אחר-כך ,  ובקיץ כמה שנים מאוחר יותר ,  ובדילוג של עוד כמה שנים ,  עד הקיץ האחרון

