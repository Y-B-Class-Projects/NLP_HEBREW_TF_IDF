לפיד מתחיל לפרוע את שטרות הבוחרים
שר האוצר מעביר גזירות שפוגעות ישירות במגזר החרדי ,  ושאותן נתניהו לא העז להעביר בשל מחויבותו לשותפיו הטבעיים .  וגם :  צומת הדרכים שבו ניצב מעמד הביניים הישראלי
אפשר לאהוב את חוק ההסדרים החדש ואפשר לסלוד ממנו ,  אבל מדבר אחד אי אפשר להתחמק ,  והוא שיאיר לפיד התחיל לפרוע את השטרות שפיזר לפני הבחירות למצביעיו .  לפיד ניצח בסיבוב הראשון בהתעקשותו במשא ומתן הקואליציוני ,  שלא לשבת עם החרדים בממשלה .  די לשמוע את ההתלהמות של הח"כים החרדים בכנסת כדי להבין עד כמה זה נכנס להם לקישקעס .  גם בסיבוב השני ידו על העליונה עם חוק ההסדרים ,  כי את הגזירות הכלכליות שהוא מפיל על מעמד הביניים - שיחטוף חזק - הוא עוטף בגזירות קשות עוד יותר לחרדים .  כך הוא מצטייר כמקיים הבטחות לבוחרים וגם מקטין את ההתנגדות החילונית לחוק ,  כי עד שסוף סוף מישהו מעז לקצץ בתקציבי הישיבות ,  לא תתמכו בזה ? 
אז עופר עיני הוא אולי האחרון שמתנגד לחוק באופן גורף ,  אבל מדובר באקט פוליטי ,  כי הפגנת שרירים מול שר אוצר נמצאת בדי-אן-איי של כל מזכ"ל הסתדרות .  אך מעבר לזה יש את מעמד הביניים ,  שרבים ממנו הצביעו יש עתיד וגם ליכוד ,  מרצ ,  עבודה והבית היהודי .  
השאלה היא מה יעשו אנשי מעמד הביניים כעת .  האם יצעקו חמס נגד הגזירות ,  עד כדי כך שנתניהו יבהל וילחץ על לפיד להוריד סעיפים בחוק ההסדרים ,  כולל כמה סעיפים  " חרדיים "?  הרי שבכך לא עשינו דבר .  ואם מעמד הביניים ישתוק לנגד הגזירות ,  הנזק הצפוי לכל משפחה בחשבון ההוצאות יגדל בכ-1,000-700 שקלים בחודש ,  בגין ההתייקרויות שחוק ההסדרים מביא עמו .  
אז מהם המוקשים שמעמד הביניים יצטרך לחיות עמם ,  לטוב ולרע ?  נתחיל דווקא מסעיף שנראה שולי :  הוצאות נסיעה בתלוש .  המדינה תבטל את הסעיף לעובדי המגזר הציבורי ,  שכיום ,  אצל רבים מהעובדים שאין להם רכב צמוד מהעבודה ,  מדובר בתוספת לתלוש בסך מאות שקלים בחודש .  במקום זה עובדי ציבור ייסעו בחינם לעבודה בתחבורה הציבורית ,  אבל כמה מהם באמת יעלו לאוטובוסים ?  הרגל קשה לשנות ,  כך שמרבית העובדים ימשיכו לנסוע ברכבם הפרטי אבל יראו קיצוץ די חד בתלוש .
 חוק ההסדרים וחוק התקציב חושפים קיצוץ רוחבי במשרדי הממשלה בסך כ-16.5 מיליארד שקלים ,  וזה הרבה מאוד .  ייגרם נזק ודאי לשירותי הבריאות ,  הרווחה ,  החינוך ,  התחבורה והתשתיות .  פרויקטים בתחום הפיתוח ייעצרו או יתעכבו ,  וזה עוד לפני שדיברנו על תרבות ,  ספורט ואומנות .  
המשמעות היא שמעמד הביניים יוציא עוד מאות שקלים בכל חודש כדי לרכוש את השירותים האלה באופן פרטי ;  בין אם אלה שיעורי העשרה לילדים ,  חוגים פרטיים ,  טיפולים רפואיים פרטיים ועוד .  לצד קיצוצי התקציב ,  תעלה הממשלה גם את מס הערך המוסף באחוז אחד ,  וכן את מס ההכנסה כך שיביא לאוצר תוספת של כמעט חמישה מיליארד שקלים נוספים .
 גם בתחום תאגידי המים יהיה שינוי משמעותי :  קרוב למאה התאגידים הפועלים בישראל יהפכו ל-15 חברות מים ,  שכל אחת מהן תשרת כמה רשויות .  חיסכון בכוח אדם לא יהיה כאן ,  כולם ייטמעו במצבת כוח האדם של הרשויות המקומיות .  ומחיר המים ?  ספק רב אם יירד .
 גם שיטת הסבסוד למעונות היום ,  והארנונה שמתבססת על שני בני זוג שעובדים ,  תפגע יותר בחרדים מאשר תסייע למעמד הביניים .  הדרישה ששני בני הזוג יעבדו ,  ושיגיעו ל-125% משרה לפחות ,  תקשה על רבים .  וברבים הכוונה היא לסטודנטים נשואים שעובדים בחצי משרה ,  משפחות חד-הוריות ,  בעלי מוגבלויות ואוכלוסיות מוחלשות נוספות .
 אפשר כמובן להבין את לפיד ,  אבל גם את נתניהו שלא עשה את הדבר הזה כבר לפני שנים .  לפיד יודע שקיצוצים בתקציבי הישיבות והדרישה ללימודי ליבה בלא פחות מ-55% משעות הלימוד ,  והשתתפות במבחני המיצ"ב כתנאי לקבלת תקציב ,  רק יוסיפו לו נקודות בקרב מצביעיו .  אצל נתניהו העניין לא פשוט ,  כיוון שש"ס ויהדות התורה היו בני בריתו והליכוד תמיד הקפיד לשלבם בקואליציות ,  גזירות כאלה יהוו תמרור אזהרה לממשלות הבאות ואם נתניהו יעמוד בראשן הוא ישלם את המחיר ,  ובגדול .  

לפיד מתחיל לפרוע את שטרות הבוחרים
שר האוצר מעביר גזירות שפוגעות ישירות במגזר החרדי ,  ושאותן נתניהו לא העז להעביר בשל מחויבותו לשותפיו הטבעיים .  וגם :  צומת הדרכים שבו ניצב מעמד הביניים הישראלי

