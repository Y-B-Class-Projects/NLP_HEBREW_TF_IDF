ביום שאחרי ההבנות :  האם עוד אפשר לסכל את ההסכם עם איראן ? 
הרפובליקנים בארה"ב פועלים להשגת הכוח להכשיל את ההסכם בהמשך ,  והצהרת העקרונות המשותפת כבר סופגת ביקורת פנימית באיראן .  עם זאת ,  דווקא דברי הגינוי של נתניהו יוכלו לשמש את רוחאני להדוף אותה .  אובמה ,  מצדו ,  מנסה לפייס את הערבים
 ( אובמה : " אם נתניהו מחפש את הדרך למנוע מאיראן גרעין - זו הדרך ")  
שר החוץ האיראני ,  מוחמד ג'וואד זריף ,  המריא אמש משווייץ בדרכו חזרה לאיראן ,  בעוד בארצו גורמי אופוזיציה כבר מתחילים לבקר אותו על הצהרת העקרונות המשותפת עם המעצמות בנושא הגרעין .  השיחות שהסתיימו אחרי יותר משבוע ללא הסכם ,  ואפילו ללא  " הסכם מסגרת "  של ממש ,  הולידו לבסוף הבנות כלליות שעוררו את חמתם של הקיצוניים בטהראן . " זה הסכם כניעה ",  הודיע חבר פרלמנט הנחשב למבקר חריף של זריף ושל נשיא איראן רוחאני .  חבר פרלמנט אחר מיהר להכריז על  " הסכם רע מאוד "  שמאכזב את העם האיראני .
 הביקורת הפנימית הזאת בטהראן יכולה להעמיד בסכנה את המשך המשא ומתן בין איראן למעצמות ,  שאמור להסתיים ב-30 ביוני .  אלא שבשעות הלילה קיבל זריף סיוע מכיוון צפוי ומוכר  לשכת ראש הממשלה בירושלים ,  שהודיעה כי נתניהו אמר לנשיא אובמה שהעקרונות שגובשו בלוזאן  " מסכנים את קיומה של מדינת ישראל ".  על תוכן הקביעה אפשר להתווכח :  כבר אתמול הודו כמה מהמבקרים הקשים ביותר של אובמה בנושא האיראני כי הפרטים שפורסמו בהצהרת העקרונות המשותפת מפתיעים לטובה .  גארי סאמור ,  יועץ לשעבר של הנשיא שכיום מייעץ לארגון  " מאוחדים נגד איראן גרעינית ",  ארגון שקיבל בעבר תרומה נכבדת מפטרונו של נתניהו ,  שלדון אדלסון ,  שיבח את הצהרת העקרונות ואמר כי היא מקיפה ומשמעותית .  
מצד שני ,  מאמר המערכת של הוושינגטון פוסט הבוקר קבע כי ההסכם המסתמן  " רחוק ממה שאובמה התחייב להשיג ",  וקרא לנשיא לקיים דיאלוג פתוח ואינטנסיבי בנושא עם מתנגדי ההסכם בארה"ב ובמזרח התיכון .
 כך או אחרת ,  הביקורת של נתניהו  מוצדקת או לא  תשמש חבל הצלה עבור זריף ורוחאני כל אימת שיתקפו אותם בימים הקרובים הגורמים הקיצוניים יותר בטהראן .  לנוכח דבריו של נתניהו ,  כל המבקרים הקשוחים של רוחאני וזריף בתוך איראן ייאלצו כעת להסיר את הכובע .  נתניהו הרי מתאר את השניים כגיבורים שהצליחו להונות את המערב ולהעמיד בסכנת קיום של ממש מדינה שיש לה את חיל האוויר החזק ביותר במזרח התיכון ,  ארסנל גרעיני מפותח  ( על פי פרסומים זרים )  ,  צבא חמוש במיטב הטכנולוגיה וצוללות מתקדמות .
 עוד על ההבנות בין איראן למעצמות:אובמה : " אם נתניהו מחפש את הדרך למנוע מאיראן גרעין - זו הדרך"האיראנים יצאו לחגוג ברחובות : " עכשיו אפשר לנשום "  
מאז כניסתו ללשכת ראש הממשלה ב-2009 ,  נתניהו מהמר באופן קבוע על הקונגרס האמריקני כמסלול העיקרי להכשלת דיפלומטיה עם איראן .  גם הדברים התקיפים שאמר אמש מכוונים בראש ובראשונה לאוזניהם של המחוקקים בוושינגטון .  האפשרות להכשיל את ההסכם דווקא דרך חיזוק הקיצוניים בטהראן  למשל באמצעות חלוקת תשבחות לאובמה ולקרי ,  הדגשת תרומתה החשאית של ישראל למשא ומתן ,  ולגלוג על ויתוריהם של האיראנים  כנראה מעולם לא עלו בדעתו .  כאשר נתניהו אומר שההסכם  " מסכן את קיומה של ישראל ",  ומדגיש ש"איראן מקבלת הכול ולא נותנת כלום ",  הוא מחזק את זריף ואת רוחאני ,  אבל היעד שלו הוא בעיקר להחליש את אובמה וקרי .  זו אסטרטגיה לגיטימית ,  בייחוד לנוכח העובדה שגם אובמה לא ממש שופע מחמאות עבור נתניהו ,  אבל הבעיה היא שעד כה ,  בכל צומת משמעותי לאורך הדרך ,  הקונגרס נכשל בעיכוב המהלך הדיפלומטי של אובמה .  

הרפובליקנים בקונגרס ניסו לקדם בחודשים האחרונים שתי יוזמות חקיקה להכשלת ההסכם עם איראן .  יוזמה אחת ,  שקראה להטיל סנקציות חדשות על טהראן ,  הפכה אמש לבלתי-רלוונטית לחלוטין .  אפילו הסנאטור החתום עליה ,  מארק קירק ,  הודה בריאיון לאתר  " בלומברג "  כי עד ל-30 ביוני ,  תאריך היעד להסכם הסופי עם איראן ,  אין סיכוי שהחקיקה שלו תזכה לרוב הדרוש .  הסנאט האמריקני לא יטיל סנקציות חדשות על איראן רגע אחרי שהאיחוד האירופי וכל המעצמות המובילות בעולם הודיעו שהסכם גרעין נמצא בהישג יד .  
בוושינגטון לא הופתעו מדבריו של קירק .  בפועל ,  חקיקת הסנקציות שלו נכנסה להקפאה עמוקה ביום שבו נודע שראש הממשלה מגיע לנאום בקונגרס על אפו וחמתו של אובמה ,  ומבלי לתאם את הביקור עם הבית הלבן .  יוזמת חקיקה כזו זקוקה לתמיכתם של כ-15 סנאטורים דמוקרטים ועצמאיים כדי להתגבר על וטו נשיאותי של אובמה .  נאומו של נתניהו ,  שנתפס כהתרסה נגד הנשיא בסיוע הרפובליקנים ,  פגם קשות בסיכויים שמחוקקים דמוקרטים ירצו ללכת  " ראש בראש "  עם אובמה בנושא הסנקציות .  ייתכן שאם לא יושג הסכם קבע ב-30 ביוני ,  החקיקה הזו תחזור לחיים  אבל בהיעדר התפתחות דרמטית כגון כישלון המגעים ,  אין מה לדבר כרגע על סנקציות חדשות .  
יוזמת החקיקה המעניינת יותר ,  וזו שמטרידה באמת את אובמה ואת קרי ,  היא היוזמה שמקדם הסנאטור הרפובליקני בוב קורקר ,  שלפיה כל הסכם גרעין עם איראן יובא לאישורו של הקונגרס .  ליוזמה הזאת יש כרגע כעשרה תומכים מקרב המפלגה הדמוקרטית ,  ולכן יש לה סיכוי ריאלי להגיע ל-67 תומכים ,  הרוב הדרוש כדי להתגבר על וטו נשיאותי .  נאומו של נתניהו בקונגרס גרם לנסיגה זמנית של חלק מהתומכים הדמוקרטים ,  אבל הביקורת הקשה שהטיח ממשל אובמה בנתניהו לאחר הבחירות בישראל ,  גרמה למגמה הפוכה :  הממסד היהודי בוושינגטון התייצב לימינו של ראש הממשלה באופן מובהק ,  והתחושה שאובמה  " מחפש "  את ראש ממשלת ישראל בהחלט עשויה לפעול לטובתו של נתניהו בקרב דמוקרטים מתונים ,  שרוצים להדגיש את מחויבותם לישראל דווקא על רקע היחסים העכורים בין המנהיגים .  

גורמים בכירים בישראל מעריכים כי הדרך החכמה ביותר של אובמה להתמודד עם החקיקה של קורקר תהיה לנהל עליה משא ומתן עם קבוצת התומכים הדמוקרטים .  במקום לשכנע אותם להצביע נגד ,  הוא יכול לשכנע אותם לרכך את החקיקה ולהפוך אותה לנסבלת יותר עבור הממשל .  בשורה התחתונה ,  לאובמה חשוב שהקונגרס לא יקיים הצבעה על ההסכם עם איראן ,  שכן הרפובליקנים יצביעו פה אחד נגד ההסכם ובכך יפילו אותו .  בתסריט כזה יסירו סין ורוסיה את הסנקציות מעל איראן באופן חד-צדדי ,  ומדינות אירופה יצטרפו זמן קצר לאחר מכן .  המרוויחה הגדולה ממצב כזה תהיה איראן :  היא תוכל לחזור לזירה הכלכלית הבינלאומית מבלי להיות כבולה להסכם כלשהו ,  ואילו את הנטל על כישלון המגעים לפירוקה מגרעין יטיל העולם על הקונגרס האמריקני ,  ואולי גם על ישראל .  
אם הדמוקרטים יפעלו לריכוך החקיקה כך שהקונגרס  " יעודכן "  על ההסכם עם איראן ו"ישמיע את דעתו ",  אך לא יוכל בפועל לסכל אותו  לאובמה לא תהיה כל בעיה לראות את החקיקה הזאת מתקבלת .  השאלה היא אם תסריט כזה יהיה מקובל על הרפובליקנים ,  וכמובן ,  מה יגידו נתניהו ושלדון אדלסון ,  התורם החשוב ביותר למפלגה הרפובליקנית לקראת מערכת הבחירות הקרובה .  
אובמה יצטרך לעבוד קשה מול הדמוקרטים בסנאט ,  אבל במקביל הוא החל במאמץ חשוב לא פחות מבחינתו ,  המאמץ לפרק את  " ציר ההתנגדות "  המזרח-תיכוני להסכם עם איראן ,  הכולל לצד ישראל את מדינות המפרץ ,  את מצרים ואת טורקיה .  ההודעה הדרמטית של הבית הלבן בתחילת השבוע על חידוש הסיוע הצבאי למצרים נועדה לשקם את היחסים הגרועים של הבית הלבן עם הנשיא א-סיסי ועם פטרוניו במדינות המפרץ .  במקביל ,  המנהיג הראשון בעולם שאובמה התקשר אליו אמש כדי לעדכן אותו בנושא הבנות הגרעין ,  היה מלך סעודיה החדש ,  סלמאן .  אובמה אף הנחה את מערכת המודיעין והביטחון בארצות הברית לסייע למבצע הצבאי שמדינות ערב מנהלות נגד הטרוריסטים החות'ים בתימן ,  שבהם תומכת אותה איראן שעמה הוא מנסה לקדם הסכם גרעין .  
גולת הכותרת של הניסיון לשקם את היחסים עם מדינות ערב היא ההזמנה שאובמה שיגר למנהיגיהן להגיע לוושינגטון כדי לדון יחדיו בדרכים לשיפור מצב הביטחון באזור .  זהו מהלך מחוכם ,  אבל לנוכח האכזבה האדירה בעולם הערבי מאובמה ,  סיכוייו להצליח בעת הזאת נראים נמוכים .  הניסיון לחתור להסכם היסטורי עם איראן ,  ובמקביל לחדש את הברית עם הערבים ,  הוא המקבילה הדיפלומטית של  " לאכול את העוגה ולהשאיר אותה שלמה ". 
לפניות לכתב :  amir.tibon@walla.co.il 

ביום שאחרי ההבנות :  האם עוד אפשר לסכל את ההסכם עם איראן ? 
הרפובליקנים בארה"ב פועלים להשגת הכוח להכשיל את ההסכם בהמשך ,  והצהרת העקרונות המשותפת כבר סופגת ביקורת פנימית באיראן .  עם זאת ,  דווקא דברי הגינוי של נתניהו יוכלו לשמש את רוחאני להדוף אותה .  אובמה ,  מצדו ,  מנסה לפייס את הערבים

