בניגוד לקריאות במערב :  הממשלה הקפיאה הסכם כלכלי עם הפלסטינים
פרסום ראשון :  ישראל ממשיכה בענישה על ההכרה בפלסטין באו"ם ,  ולא קידמה את ההסכם הכלכלי היחיד עליו חתמה ממשלת נתניהו עם הרשות ,  שאמור היה להיכנס לתוקפו ב-1 בינואר
בעוד הקהילה הבינלאומית שבה וקוראת לישראל להימנע מצעדי ענישה כלכליים כלפי הרשות הפלסטינית ,  הקפיאה ישראל את יישומו של ההסכם הכלכלי היחיד עליו חתמה עם הפלסטינים בארבע שנות כהונת ממשלת נתניהו - כך נודע לוואלה !  חדשות .  בסוף חודש יולי השנה חתמו שר האוצר יובל שטייניץ וראש הממשלה הפלסטיני סלאם פיאד על הסכם ראשון מסוגו ,  שנועד להגביר את שיתוף הפעולה בתחום המיסוי והמלחמה בהברחות הון .  יישום ההסדרים הכלכליים בהסכם היה אמור להתחיל ב-1 בינואר 2013 ,  אך לוואלה !  חדשות נודע כי מזה למעלה מחודשיים לא התקיים כל מפגש בין צוותי המומחים שהוקמו בשני הצדדים לצורך מימוש ההסכם ,  כחלק מצעדי הענישה של ישראל כלפי הרשות הפלסטינית בעקבות שדרוג מעמדה באו"ם .  
בסוף יולי האחרון חתם שר האוצר שטייניץ על הסכם עם ראש הממשלה פיאד ,  ובו שורה של הסדרים כלכליים בין ישראל והרשות בתחום הסחר והמיסוי ,  שנועדו להעמיק את הסחר בין הצדדים וליצור מנגנוני שיתוף פעולה במאבק בהברחות הכספים והעלמות מס .  שטייניץ וראש הממשלה נתניהו בירכו אז על  " שיתוף הפעולה הפורה "  עם פיאד על הההסדרים ,  שהתקבלו גם בברכות בקהילה הבינלאומית ,  שכן הם צפויים לשפר את תשתיות מערכות המס של הרשות ,  ובכך להגביר את היקף הכנסותיה ולסייע לה במשבר הכלכלי החריף שהיא חווה בשנה האחרונה .
 לפי ההסדרים ,  שגובשו בשנה של שיחות חשאיות בין אנשי האוצר בראשות מנהל רשות המסים ,  דורון ארבלי ,  והצוות הפלסטיני בראשו עמד שר האוצר הפלסטיני ,  נביל עסיס ,  רשויות המס של הצדדים היו אמורות להגביר את חילופי המידע והנתונים ביניהן לגבי מעבר סחורות ;  לצורך יישום ההסכם הוקמו שני צוותי עבודה מקצועיים בשני הצדדים שהיו אמורים להיפגש בחודשים האחרונים כדי להניע את התהליך .  עם זאת ,  כפי שנודע לוואלה !  חדשות ,  הצוותים לא נפגשו מאז תחילת נובמבר ,  ושר האוצר הורה להקפיא את המשך פעילותם בתגובה לפנייתו של אבו מאזן לעצרת הכללית של האו"ם ,  בדומה להחלטה על חילוט כספי המסים של הפלסטינים והעברתם לתשלום חובות הרשות בחברת החשמל הישראלית .  גורמים במשרד האוצר אישרו כי יישום ההסכם הוקפא .  
לאחר שהתקבלה פנייתו של אבו מאזן לשדרוג מעמד הרשות בעצרת האו"ם הוחלט בישראל על שורה של צעדי ענישה כלפי הפלסטינים ,  כשבראשם - ההחלטה על האצת הבנייה בהתנחלויות וקידום הליכי התכנון והבנייה באזור E1 המחבר בין מעלה אדומים לירושלים .  במקביל ,  הודיע שר האוצר על חילוט כספי המסים של הרשות הפלסטינית ,  והעברתם לתשלום חובות הרשות במקום לייעודם המקורי - לתשלום משכורות עובדי הרשות .  לפי הסכמי פאריס ,  הנספח הכלכלי של הסכם אוסלו שנחתם ב-1994 ,  ישראל גובה מדי חודש עבור הרשות מע"מ בגין רכישות פלסטינים בישראל ומכס בגין יבוא פלסטיני ,  ומעבירה אחת לחודש לרשות ,  המהווים חלק משמעותי מהתקציב הפלסטיני ומממנים משכורות לעובדי הרשות ולמנגנוני הביטחון בגדה .
 בשבועות האחרונים הולכים ומתגברים סימני המצוקה הכלכלית בגדה ,  ובקהילה הבינלאומית מפעילים לחצים על ישראל שלא להמשיך בצעדי הענישה הכלכליים ,  מחשש לקריסתה של הרשות הפלסטינית .  האיחוד האירופי שב והזהיר את ישראל בהצהרותיו בחודש האחרון מצעדי ענישה כלכליים ,  וקרא לישראל להמשיך להעביר את כספי המסים של הרשות : " כל פעולה שכזו תפגע במנגנוני שיתוף הפעולה הקיימים בין ישראל והרשות הפלסטינית ולכן תפגע בסיכוי לחידוש המשא ומתן ",  נמסר בהצהרת האיחוד .  גם במערכת הביטחון מתנגדים לצעדי ענישה כלכליים ,  מחשש לפגיעה וערעור שיתוף הפעולה עם מנגנוני הביטחון הפלסטיניים .  
על רקע איומיו של אבו מאזן ב"החזרת המפתחות "  לישראל ומיטוט הרשות לנוכח המצב הכלכלי המחריף ברשות ,  התייחס שטייניץ התייחס לנושא בתחילת השבוע בפתח ישיבת הממשלה ,  והבהיר כי  " אין מקום לבחון מחדש את חילוט הכספים .  אני מציע לרשות שתבחן את עצמה מחדש לפני שהולכת לצעדים חד צדדיים ".  שטייניץ הבהיר בעבר כי  " מי שתקף באופן אגרסיבי זה הצד הפלסטיני ואנחנו לא יכולים להישאר אדישים .  התגובה שלנו מתונה ".  

בניגוד לקריאות במערב :  הממשלה הקפיאה הסכם כלכלי עם הפלסטינים
פרסום ראשון :  ישראל ממשיכה בענישה על ההכרה בפלסטין באו"ם ,  ולא קידמה את ההסכם הכלכלי היחיד עליו חתמה ממשלת נתניהו עם הרשות ,  שאמור היה להיכנס לתוקפו ב-1 בינואר

