להיזהר ממשבר עמוק
בימים שקדמו לנאומו של ברק אובמה נרמז לישראל כי הכל יבוא על מקומו בשלום אם יקבל בנימין נתניהו ,  לערך ,  את הניסוח שפלסטין תשתרע על שטח  " הדומה לקווי הגבול מ-1967 ".  רווחו שמועות שוושינגטון אימצה רעיון זה בשיחות עם שמעון פרס ,  אהוד ברק ושאול מופז .  אך רה"מ סבר כי כבר בנאומו בכנסת עשה כברת דרך ניכרת לעבר עמדת הפתיחה האמריקנית בהורידו את רף השליטה הנחוץ לאורך הירדן מריבונות ישראלית לאחיזה צבאית ,  ובעיקר באמירתו כי גושי ההתיישבות יהיו חלק משטחה .  שכן בכך הוציא את רוב יהודה ושומרון מחוץ לתחום המדינה היהודית .  נתניהו ידע כי הסכמה ל"פלסטין בדומה לקווי 1967 "  תפלוט ,  לפחות ,  את בני בגין מהממשלה .  על יסוד זה הגיעו בוושינגטון למסקנה כי אם נתניהו אינו יכול להידרש לאזכור הקו הירוק אובאמה יעשה זאת תחתיו .
 מכאן ואילך עמד ראש הממשלה בפני ברירה - חצי הכוס המלאה או המחצית הריקה .  אילו רצה יכול היה להיתלות בקביעתו של אובמה כי חמאס אינו שותף להסדר כל עוד הוא שולל את זכות קיומה של ישראל ולהיתפס לטיעון כי  " חילופי השטחים "  שעליהם דיבר הנשיא מעידים כי אין הכוונה לקווי 1967 בפועל .  לכך כיוונו דן מרידור וברק .  האפשרות האחרת היתה להסתייג מאזכור הקו הירוק מפי הנשיא .  מה גם שאובמה לא הזכיר כי הפתרון לצאצאי הפליטים הערבים מ-48' יימצא רק על אדמות פלסטין והמדינות השכנות .
 בצאתו את הארץ ראה ראש הממשלה את הדברים בחומרה ,  והיא באה לביטוי בשיחה גלוית לב שקיים למחרת עם הנשיא .  פירוש זה הביא את הפרשנים להציג את מפגש אובמה-נתניהו כשיח צורב ,  וזה תיאור מזיק ערב נאומי שניהם בכנס השדולה היהודית בארה"ב ולפני שראש הממשלה ישא את דברו בקונגרס .  אף שעל גבעת הקפיטול קיים רוב רפובליקני ,  הנעזר גם בדמוקרטים רבים התומכים בישראל ,  אין זה מצב נוח לישראל להתייצב ישירות מול הנשיא בבירתו .  נתניהו מעוניין בהפגנת כוח בחצר האמריקנית ,  אך לא בעימות ,  ואתמול החלו ברק ומזכיר הממשלה השוהה בוושינגטון לנסות ולהנמיך את גובה הלהבה .
 בעיקרו של דבר אובמה העמיד את הצדדים בפני שאלות קשות .  הוא הצביע בפועל על ארבע סוגיות המחלוקת בין שני צמדים - ביטחון ישראל מול שטחים לפלסטינים ;  ובעת ובעונה אחת - או בשלב מאוחר יותר - דיון מקביל בעתידה של ירושלים מול נחישות ישראל למנוע את חדירת הפלסטינים לגבולה .  האם לדון בכל כבמקשה אחת ?  האם בשלבים כפי שהציע שאול מופז והפלסטינים דחו בתוקף ?  איך מתכנסים כל אלה להסדר מעשי ובר-קיימא ?  הנשיא הציג חזון ,  לא תוכנית מדינית .  לפיכך הדברים לא הופיעו בנאומו בזה אחר זה .  הם יתבהרו חלקית בשלושת הנאומים שיהדהדו בוושינגטון עד לאמצע השבוע ,  בתוך 48 שעות .  
אובמה בעייתי .  תפישת העולם שלו באשר למזרח התיכון בעייתית מאוד .  אפילו כלפי סעודיה .  אך לישראל ראוי להיזהר ממשבר עמוק עם האמריקנים .  תקיפות יתר כלפי האמריקנים משחקת לידי אויביה .  אין לה נחמה באמירה כי מדובר בשיח כן בין ידידים .  עליה להיות חזקה .  עליה להיראות צודקת .  שני הערכים האלה מגבים זה את זה ,  ולעיתים באים חלקית האחד על חשבון האחר .  קל להסתכסך .  קשה להתפייס .
 
להיזהר ממשבר עמוק
nan
