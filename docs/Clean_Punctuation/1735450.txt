רהמ מגבה את שר הביטחון :  עושה עבודה חשובה
לאחר התבטאויותיו של ראש הממשלה לשעבר אולמרט נגד ברק ,  יוצא נתניהו להגנתו בסיור בדרום :  מצר על ההתבטאויות נגדו ,  הן לא במקומן .  על תהליך השלום : " כל הסדר יובא להכרעת העם "
  ( עריכה :  עידן גוראל ) 
ראש הממשלה בנימין נתניהו ביקר היום  ( שלישי )  באשקלון ובשדרות .  במהלך הביקור באשקלון נסקרו בפני נתניהו על ידי ראש העירייה בני וקנין מקומות נפילת הטילים בעיר .  כמו כן שמע נתניהו דיווחים מפי מפקד מחוז דרום של המשטרה ניצב יוחנן דנינו ומפקד פיקוד העורף ,  אלוף משנה איתן יצחק ,  על התנהגות האוכלוסיה בזמן מבצע עופרת יצוקה .
 במהלך הביקור אמר נתניהו כי  " נבנה כאן איום .  המחויבות שלי כראש ממשלה לתושבי אשקלון ,  לתושבי יישובי עוטף עזה ולתושבי הדרום היא עמוקה ,  רבת שנים וכמובן מוחלטת .  כמי שעומד בראש ממשלת ישראל המחויבות הראשונה שלי היא לביטחון ".  נתניהו הוסיף : " קבעתי מדיניות שאומרת כי ירי של טילים או קסאמים על ישראל מקבל תגובה תוך זמן קצר מאוד ".  
נתניהו הוסיף כי  " הדבר הזה מוריד באופן משמעותי את מספר הטילים ואנחנו רואים את זה .  היה כאן ירי לאחרונה ובאה אליו תגובה מיידית .  פגענו במטרות חמאס ,  כולל אחד מהבכירים שלהם .  המדיניות הזו תימשך ואני מאוד מציע לחמאס ולשאר ארגוני הטרור לא לבחון את מלוא הנחישות שלנו להגיב בתקיפות על התקפות נגד ישראל ,  אשקלון והדרום ". 
בהמשך הסיור הגיע ראש הממשלה גם לשדרות ,  שם השקיף לעבר רצועת עזה וקיבל סקירה על האזור מראש העירייה דוד בוסקילה .  נתניהו התייחס למשא ומתן עם הפלסטינים ואמר כי  " המטרה שלי היא לא לנהל תהליך שלום אלא להשלים את התהליך ולהגיע להסכם היסטורי .  אני חושב שהבעתי את הכרתי במדינה הפלסטינית ,  באותה מידה הפלסטינים צריכים להכיר במדינת העם היהודי ".  לדבריו , " אם הפלסטינים מסרבים לדבר על המהות ,  יתחילו תושבי ישראל לתהות למה הם מסרבים :  האם הם רוצים להציף את המדינה בפליטים ?  " 
" אני מקווה שאבו מאזן לא יפנה עורף לשלום ",  אמר נתניהו . " קראתי למשא ומתן כדי להשיג הסכם בתוך שנה ".  נתניהו התייחס גם להקפאת הבנייה . " נושא הבנייה בהתנחלויות נמצא במחלוקת כבר 17 שנים .  הפלסטינים לא הסכימו להיכנס למשא ומתן במהלך תשעת חודשי ההקפאה ורק לקראת הסיום הם באו .  אמרנו שלא יהיו תנאים מקדימים אבל אי אפשר לבוא עם תנאים אחרי מספר דקות ". 
עוד התייחס נתניהו לסוגיית משאל העם .  לדבריו , " נשקול את הנושא כי ברור שכל דרך בה ניתן יהיה להגיע להסדר צריכה לעבור את אישור העם ".  בהתייחסו לחילופי ההאשמות בין ראש הממשלה לשעבר אהוד אולמרט לשר הביטחון בחר נתניהו לגבות את ברק . " הוא עושה עבודה חשובה ,  אני מצר על ההתבטאויות ,  הן לא במקומן .  רצוי להוריד את גובה הלהבות ". 
עדכון ראשון :  18:07

רהמ מגבה את שר הביטחון :  עושה עבודה חשובה
לאחר התבטאויותיו של ראש הממשלה לשעבר אולמרט נגד ברק ,  יוצא נתניהו להגנתו בסיור בדרום :  מצר על ההתבטאויות נגדו ,  הן לא במקומן .  על תהליך השלום : " כל הסדר יובא להכרעת העם "
 
