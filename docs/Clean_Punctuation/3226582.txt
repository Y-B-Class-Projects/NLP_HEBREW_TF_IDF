במשמרת של נתניהו :  הדרך למלחמה בלתי מתוכננת בעזה קצרה מתמיד
כשמערכת הבחירות בשיאה ,  הטיל למרכז הארץ הבוקר פגע בנקודת התורפה שלו :  אין לו פתרון לבעיה הביטחונית .  אחרי עשר שנים ושני מבצעים צבאיים גדולים ,  ברור ששיטת נתניהו נכשלה כשחמאס קובע את מועד חזרתו מוושינגטון .  פרשנות
בעיתוי מושלם ,  מהסוג שכותבים יכולים רק לחלום עליו ,  התפרסם החודש בהוצאת המכללה לביטחון לאומי של צה"ל מחקרו של אלוף-משנה עמית סער , " כיצד מתחילה מלחמה שאיש לא רוצה בה :  בירור תופעת ההסלמה הבלתי-מתוכננת ".  אל"מ סער ,  לדברי מקביליו בצבא - מהבולטים בקציני המודיעין ,  זיהה את התופעה שאפיינה את היגררות ישראל ,  ללא כוונה תחילה ,  ללבנון ביולי 2006 ולעזה לאחר שמונה שנים ,  ב"צוק איתן ". 
ההיערכות שעליה בישר צה"ל הבוקר - תגבור ההיערכות מול עזה ,  עד כדי כמחצית סדר הכוחות של  " צוק איתן ";  גיוס מילואים ;  מצג של עוצמה המזהירה את חמאס שלא להפריז בתגובה על התגובה הישראלית לפגיעה במשמרת - משקפת כניעה להגיון הפנימי של הסירוב לשחרר לחץ מתוך העליבות הדחוסה של שני מיליון פלסטינים ברצועה נטולת תקווה .
 עוד בנושא:בת ה-12 שנפגעה מהרקטה : " לא היה לנו מרחב מוגן אז רצנו החוצה"גילת בנט תקפה את נתניהו : " מושחת ומעדיף את מפלגות השמאל"רקטה מעזה פגעה בבית בשרון ;  שבעה נפצעו קל עד בינוני 
מלחמה בלת"ם ,  בלתי-מתוכננת ,  היא המציאות שישראל מתנדנדת אל סף הגלישה אליה אחת לשבועות ,  חודשים או שנים - גם היום ,  בשרשרת האירועים והתגובות שתחילתם בפיגוע הטילי במושב משמרת .  פיגוע ,  כי אינו שונה במהותו מההסתננויות למרכז הארץ בשנות ה-50' ,  שגררו את ישראל של בן גוריון ,  דיין וצנחני אריק שרון לפעולות הגמול ולבסוף גם למלחמה שתכליתה הפלת המשטר המצרי .
 בן גוריון הוביל אז קו לוחמני ,  לעומת המתונים בממשלה ,  אך שקול ומאופק יותר מזה של הרמטכ"ל דיין .  כשסירב לאשר מלחמת מנע ,  בסוף 1955 ,  מבצע  " עומר "  בפיקוד חיים אבי-עומר בר-לב ,  הסביר לקצינים שהיעד הסופי הוא שלום עם השכנות ושאין טעם במהלכים צבאיים העלולים להאריך את הדרך אליו .
 מתאבד הנפץ והטיל המשוגר מדרום או מצפון הם נכדי המסתנן של שנות ה-50' .  על כסאו של בן גוריון יושב ,  ויושב ,  ויושב בנימין נתניהו .  באחריותו ובמשמרת שלו הגיעה מדיניות הביטחון למבוי סתום .  

אין צורך בדמיון עשיר במיוחד כדי לתאר איך היה נתניהו , " ימין .  חזק ",  מרעים בקולו אילו עמד בראש האופוזיציה וטען כלפי ראש ממשלה משבט השמאל החלש .  מפקירים את ביטחון ישראל ואזרחיה .  משלמים דמי לא ישגר לטרור .  נותנים צוללות לערבים .  הדמיון מיותר ,  כי זה ,  בשינויים שהזמן גרמם ,  היה קו התעמולה של ראש הליכוד נתניהו כשהכפיל ויותר את כוחו בין 2006 ל-2009 ,  על כנפי לבנון ו"עופרת יצוקה "  ושחיתות אהוד אולמרט .
 גם בלי השחיתות שמערכת החוק מייחסת לנתניהו ,  הטיל למשמרת פגע בנקודת התורפה שלו :  אין לו פתרון לבעיה הביטחונית .  אחרי 10 שנים ושלושה מבצעים גדולים ,  שניים מהם בשלטונו ,  ברור ששיטת נתניהו נכשלה .  לקח זה מזדקר כהבהק רקטה בדמדומי בוקר בשרון ערב הבחירות ,  כי מעבר לסוגיות עכשוויות וחולפות עומדת בהן להכרעה ברירת-על :  האם הציבור מרוצה מהמצב ומעוניין בעוד מאותו דבר ,  או מאס בקיים וכמה לשינוי ,  גם ללא ערובה שהחלופה תצליח .  
שום ארגון עדיין לא קיבל על עצמו אחריות למדיניותה של ממשלת נתניהו ,  אף שהריבון הוא הליכוד .  מי שמכתיב את המהלכים הוא אחמד אבו-מוסטפה ,  שם גנרי ,  שיוצא מביתו ברפיח ,  שותה קפה של שחרית ,  מתמתח ,  לוחץ על מתג ושורק לכלב של פבלוב לעשות את כל השאר .  אחמד הסורר יותר חזק מאיפא"ק .  הוא קובע מתי נתניהו נאלץ לצאת מוושינגטון .
 אמ"ן ,  שב"כ ומתאם הפעולות בשטחים מתריעים מזה חודשים רבים שהפיצוץ המיותר בעזה ממשמש ובא ,  אף שאינו גזירת גורל .  לוח השנה עמוס בשבועות הקרובים בימי מועד ואזכור בשני הצדדים - יום האדמה ובחירות ויום האסיר  ( 17 באפריל )  ופסח ורמדאן ויום העצמאות .  לא יחסרו רגעים מתוחים ,  לקראת ההליכה לקלפיות ובעת הרכבת הממשלה .
 פרשת הצוללות הגרמניות למצרים חשפה את יומרתו של נתניהו לנהוג כשליט יחיד ,  בלי להיוועץ בחברי הקבינט ובראשי מערכת הביטחון .  חובתה החוקית והמוסרית של הצמרת הפוליטית ושל הקצונה הבכירה היא לבלום את דחפיו הנואשים ,  כי המשותף לנתניהו ולעזתים כרגע הוא שבמצבם העגום אין להם מה להפסיד .  
אל"מ סער ,  מחבר  " מלחמה שאיש לא רוצה בה ",  משתייך לאסכולה של הרמטכ"ל אביב כוכבי ,  שהיה ראש אמ"ן ב"צוק איתן "  ושהעריך - במחלוקת עם השב"כ - שבחמאס לא התקבלה החלטה מודעת להגיע ללחימה רחבת היקף .  גם לא בישראל :  שני הצדדים גלשו לעימות כוחני בניגוד לרצונם .
 סער מציין ששני הצדדים לא הצליחו לגבש תמונת מציאות מדויקת זה של זה והתקשו בזיהוי סף ההסלמה .  בישראל הייתה הערכת חסר של מידת המצוקה האזרחית בעזה ושל החשיבות המיוחסת בחמאס למצב הכלכלי וההומניטרי ושל החיבור לעזה ,  בעיני חמאס ,  של תגובת ישראל לאירועי הגדה המערבית - חטיפתם הרצחנית של שלושת הנערים ומעצר הגמול של משוחררי עסקת גלעד שליט .
 לפי סער ,  התעלמות ישראל בשלבים המהוססים הראשונים של המבצע מהצעת חמאס להפסקת חילופי המהלומות ,  בתמורה לשיפור המצב הכלכלי ,  חיזקה את תפיסת חמאס שפני ישראל לעימות .  בדיונים הפנימיים התקבלה גישתם המפוכחת של שר הביטחון משה יעלון והרמטכ"ל בני גנץ ,  בעידוד כוכבי ,  שבחמאס רוצים להכיל את התבערה ולא ללבות אותה ;  אבל בהתבטאויות החיצוניות גרמו דוברי הממשלה ובראשם נתניהו לרושם הפוך .  
נתניהו בא להרתיע ונמצא מסלים .  מדיניות הבידול בין הגדה ועזה החריפה את המתח בין ירושלים לעזה ,  בהיעדר ערוצי תקשורת .  הנחת החלופה הרעה ביותר ,  ללא בסיס עובדתי ,  גרמה להתממשות הנבואה המרה וגם לשסעים בדרג המדיני-צבאי הבכיר .
 בעזה אין עכשיו את מי להרתיע ,  כי אין מפני מה להרתיע - יחיא סינוואר ושותפיו להנהגה אינם רוצים בהתלקחות .  לא השתנה המאזן היסודי של הסדרה לעומת הסלמה .  בהיעדר מדינאי בעל סמכות ואחריות ,  מוטל על כוכבי ,  ראש השב"כ נדב ארגמן ,  אלוף פיקוד הדרום הרצי הלוי ועמיתיהם למלא את הריק שהותיר נתניהו .  להם אין מותרות של פוליטיקאי ,  המסוגל לעצום את עיניו ולהרים את קולו ,  כדי להחריש את השאלות המנקרות ,  מה יהיה הסוף ,  האם זאת הדרך ולאן הולכים מכאן .  
נתניהו הוא היום גם ראש ממשלה ,  גם שר ביטחון ,  גם חשוד בפלילים ,  גם מועמד בבחירות וגם מבקר בחו"ל .  ממלא מקומו במשרד הביטחון הוא יואב גלנט ;  גדי איזנקוט מצטער בוודאי על שלא הזדמן להם לנהל את המשבר בצוותא .  עם כוכבי ,  שהיה מפקד אוגדת עזה אצל אלוף פיקוד הדרום גלנט ,  אין משקעים עם שר הביטחון לשלוש יממות .  אבל הנה ,  ביבי חוזר ,  ממטוסו אולי יראה את המילואים המוסעים באוטובוסים בהמוניהם לגבול עזה ,  והלב מתרחב ,  עת אחדות היא ,  ומלחמה ,  וחנינה .  

במשמרת של נתניהו :  הדרך למלחמה בלתי מתוכננת בעזה קצרה מתמיד
כשמערכת הבחירות בשיאה ,  הטיל למרכז הארץ הבוקר פגע בנקודת התורפה שלו :  אין לו פתרון לבעיה הביטחונית .  אחרי עשר שנים ושני מבצעים צבאיים גדולים ,  ברור ששיטת נתניהו נכשלה כשחמאס קובע את מועד חזרתו מוושינגטון .  פרשנות

