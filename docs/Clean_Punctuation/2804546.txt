 " נתניהו מושך זמן כדי להחליף את לפיד ולבני בחרדים "
 גורמים בקואליציה אמרו לוואלה !  חדשות כי ראש הממשלה לא מתכוון להתפשר בנושא חוק הלאום ,  אלא רק להרוויח שבוע לטובת גיבוש קואליציה חלופית .  בינתיים ,  נתק בין הליכוד ליש עתיד והתנועה . " נתניהו הלך בעיניים פקוחות למשבר "
  ( השרה לבני על חוק הלאום )  
המערכת הפוליטית התעוררה היום  ( שני )  לבוקר נוסף של המשבר הקואליציוני שמאיים לפרק את הממשלה ,  אולי כבר השבוע .  אתמול אישרה הממשלה לתמוך בשני נוסחים של חוק הלאום ,  שאותם הגישו של חברי הכנסת איילת שקד ,  יריב לוין וזאב אלקין .  נתניהו אף כפה על ציפי לבני ויאיר לפיד משמעת קואליציונית ,  אף שהצהירו כי הם מתנגדים לחוק .  כעת ,  ברור לכל הצדדים כי הצבעה ביום רביעי על הנוסח הנוכחי ,  משמעותה פירוק מידי של הממשלה ,  וכולם מחפשים דרך לרדת מהעץ .
 אחת האופציות שעלו בשיחות ביממה האחרונה היא לדחות את ההצבעה על החוק בשבוע .  גורמים בקואליציה אמרו הבוקר לוואלה !  חדשות : " בליכוד מנסים לדחות את ההצבעה בשבוע מחד ,  ומנגד לסגור עם החרדים .  כל מי שעיניו בראשו מבין את זה .  זה לא שהם רוצים לפתור את המשבר .  ראש הממשלה הלך בעיניים פקוחות למשבר ,  הוא פשוט לא צפה את התגובה ".  לדברי הגורמים , " ראש הממשלה יפטר את לבני ולפיד רק כשתהיה לו ממשלה חלופית ,  וכרגע אין לו .  הוא רוצה להרוויח עוד זמן .  יהיה לו קשה כעת להסביר את זה לציבור ". 
עוד על חוק הלאוםלפיד : " לא נצביע בעד חוק הלאום ,  בחירות - חוסר אחריות"יורים ומדליפים :  המשבר שדרדר את הממשלה לשפל חסר תקדים"חוק הלאום מרדד את המאפיין הדמוקרטי של המדינה "  
בין הליכוד ובין יש עתיד ובין התנועה שורר נתק ,  למעט מה שכינה אדם באחת הסיעות  " שיחות נימוסין ".  לדברי בכיר בליכוד המעורב במגעים  " כרגע לא מתנהל שום משא ומתן רציני ". 
הבוקר פורסם בעיתון  " הארץ "  כי נתניהו פנה באמצעות שליחים לראשי הסיעות החרדיות והעביר מסר לפיו אם יתחייבו להמליץ עליו לנשיא אחרי הבחירות הבאות ,  הוא יפזר את הכנסת כבר עכשיו .  גורמים בש"ס וביהדות התורה אישרו את הפרטים .  מנגד ,  אמרו בליכוד כי  " אכן נעשו ניסיונות נוספים להוביל לאחדות עם החרדים ,  אך הם לא צלחו ".  
במקביל ,  נשמעה ביקורת חריפה בליכוד על התנהלותו של יו"ר הקואליציה ,  זאב אלקין .  בסביבת אחד משרי המפלגה אמרו כי  " אלקין מוביל את כולנו לבחירות ".  עוד אמרו בלשכת אותו שר ,  כי  " אלקין הוא האדם שאיתו נתניהו מתייעץ הכי הרבה בשבועות האחרונים .  זה גורם לתסכול בקרב השרים ולשכת ראש הממשלה ומוביל להקצנה בעמדות נתניהו ".  
לפיד מצדו הבהיר אתמול כי הוא ואנשי סיעתו לא יצביע בעד חוק הלאום במתכונתו הנוכחית ביום רביעי . " אם ראש הממשלה רוצה לפרק את הממשלה עכשיו זה חוסר אחריות לאומי ",  אמר לפיד בכנס באוניברסיטת תל אביב . " ישראל לא זקוקה לבחירות .  אנחנו צריכים להעביר תקציב ,  אנחנו צריכים להתמודד עם בעיות ביטחוניות מאוד קשות .  הוא יכול לעשות מה שהוא מבין ,  אבל זה יהיה חוסר אחריות לאומי ".  
במהלך הדיון הסוער אתמול בממשלה פנתה לבני לנתניהו ואמרה : " אם כל הקשקוש הזה היה כדי להתנקם בי  ניצחתם .  עכשיו נראה אותך מדבר על המהות לפני שאתם הורסים פה את המדינה ".  היא הוסיפה : " הנאום שלך הבוקר והמילים היפות על מגילת העצמאות ,  על ז'בוטינסקי ועל שוויון לא מכסים על ערוותו של חוק אלקין ,  שאין בינו לבין הנאום שלך דבר וחצי דבר ",  אמרה לבני . " האם בחסות המצב הביטחוני אתה הולך להביא נושא כל כך חשוב למדינת ישראל ככיסוי לדיל פוליטי ?  האם חוק הלאום הוא כיסוי לתרגיל פוליטי ?  אם לא  אז תואיל ותדחה את הדיון ליום רביעי ותקיים איתנו דיון אמיתי על התוכן לפני שאתם הורסים את המדינה ". 
הצעת חוק הלאום אושרה אתמול בממשלה ברוב של 14 שרים ,  לעומת שישה מתנגדים - שרי יש עתיד ולבני .  במהלך הדיון בישיבת הממשלה קרא לפיד לאפשר לחברי הקואליציה חופש הצבעה ,  בטענה שמדובר בסוגיה הנוגעת לדת ומדינה ,  אך נתניהו כאמור דחה את בקשתו .  במקביל ,  התפתח עימות חריף בין נתניהו ללבני ,  שהטיחה בראש הממשלה כי הוא מעוניין שחברי סיעתה יצביעו נגד הצעת החוק כדי שיוכל לפטר אותם .
 הצעת חוק הלאום המרוככת של נתניהו מבטלת את המדרג בין הזהות היהודית לזהות הדמוקרטית של המדינה ,  ושתי הזהויות מופיעות באותו סעיף .  בדומה להצעות הקודמות ,  ההצעה אינה מזכירה בפירוש כי למיעוטים בישראל יינתן שוויון זכויות מלא ,  אך נכתב בה כי  " המדינה תפעל לאפשר לכל תושב ישראל ,  ללא הבדל דת ,  גזע או לאום לפעול לשימור תרבותו ,  מורשתו ,  שפתו וזהותו ".  בהצעת ראש הממשלה גם לא מופיע הסעיף המגדיר כי עברית היא השפה הרשמית במדינה ,  בזמן שלערבית יינתן מעמד מיוחד .  נוסף על כך ,  נמחק הסעיף הקובע כי המדינה תפעל ליישוב יהודים בתחומיה .
 לפניות לכתב עמרי נחמיאס :  omri_n@walla.net.il  

" נתניהו מושך זמן כדי להחליף את לפיד ולבני בחרדים "
 גורמים בקואליציה אמרו לוואלה !  חדשות כי ראש הממשלה לא מתכוון להתפשר בנושא חוק הלאום ,  אלא רק להרוויח שבוע לטובת גיבוש קואליציה חלופית .  בינתיים ,  נתק בין הליכוד ליש עתיד והתנועה . " נתניהו הלך בעיניים פקוחות למשבר "
 
