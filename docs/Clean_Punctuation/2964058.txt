דריכות בלשכת נתניהו :  המבקר יפרסם היום דוח חריף על מימון הטיסות
הדוח קובע כי נתניהו חרג מהכללים כשלא דיווח לכאורה כי שורת ארגונים מימנו את נסיעותיו בין 2005-2003 .  היועמ"ש בודק אם יש להורות על חקירה פלילית ,  והמשטרה בוחנת את הממצאים .  לשכת ראש הממשלה : " לא נפל כל דופי בנסיעותיו "
 חמש שנים לאחר חשיפת פרשת מימון הטיסות של ראש הממשלה בנימין נתניהו לחו"ל ,  יפרסם היום  ( שלישי )  מבקר המדינה יוסף שפירא דוח חמור הקובע כי נתניהו חרג מהכללים הנוגעים למימון נסיעות לחו"ל בתקופה שבה כיהן כשר האוצר ,  בשנים 2005-2003 .  הדוח מפרט שורה של ארגונים ,  אנשי עסקים ומוסדות לא-ממשלתיים שמימנו את נסיעותיו של נתניהו ,  של רעייתו שרה ושל ילדיו מבלי שדווח על כך לגורמים המשפטיים הרלוונטיים - היועץ המשפטי של משרד האוצר וועדת המתנות .  
הפרת חובת הדיווח ביודעין היא עבירה פלילית ,  ובמקביל לפרסום הדוח בוחן היועץ המשפטי לממשלה ,  אביחי מנדלבליט ,  אם לפתוח בחקירה פלילית בנוגע להתנהלותו של נתניהו בתקופה הנדונה .  זאת בהתבסס על ממצאים שאסף המבקר במהלך שנת 2015 ,  הנוגעים למימון כפול של טיסות ולשימוש פרטי של בני משפחת נתניהו בנקודות זכות שנצברו בטיסות בשירות המדינה .  
כמו כן ,  בחדשות 10 פורסם כי המשטרה כבר החלה בבדיקה הנוגעת לחשד לפלילים לנוכח הממצאים שהעלה דוח המבקר .  בעבר החליט היועץ המשפטי הקודם ,  יהודה וינשטיין ,  שלא לפתוח בחקירה פלילית נגד נתניהו ,  אלא שמאז נאספו חומרים נוספים ,  והנושא ממתין להכרעה .  
ממצאי הדוח עוסקים ב-15 טיסות ,  שאת חלקן מימנה באופן חלקי הממשלה ,  ואת חלקן מימנו גופים פרטיים באופן מלא .  בין הגופים שמימנו טיסות עבור נתניהו גם ארגון הבונדס  גוף המקדם את מכירתן של אגרות חוב ממשלתיות ליהודי אמריקה ואנגליה במטרה לגייס כספים למען מדינת ישראל .  
גורמים במשרד המבקר הגדירו את הממצאים המפורטים בדוח  " חמורים ונוקבים ".  במשרד המבקר ביקשו להדגיש כי התנהלותו של נתניהו באותה תקופה הייתה נהוגה גם בקרב שרים אחרים .  המבקר כינה את התנהלות הממשלה אז  " חותמת גומי ",  בשל העובדה שנסיעות רבות אושרו בממשלה מבלי שנומקו כנדרש .  
מוקדם יותר השבוע פנתה יו"ר הוועדה לביקורת המדינה ,  ח"כ קארין אלהרר  ( יש עתיד )  ,  ליועץ המשפטי לממשלה בנושא .  היא דרשה ממנו להבהיר את עמדתו בנוגע לחומרים הנמצאים אצלו וממתינים להחלטה .  
מלשכתו של נתניהו נמסר בתגובה : " בנסיעותיו של מר נתניהו לא נפל כל דופי ולא היה שום מימון כפול .  היועץ המשפטי לממשלה כבר בדק את הדברים והגיע למסקנה שאין כל סיבה לפתוח בחקירה על סמך החומר שהובא לידיעתו ב-2013 .  אנו משוכנעים שכך יהיה גם עם הספיח שהועבר אליו ב-2015 .  במשך שנים ארוכות סורקים את נתניהו ורעייתו במסרקות ברזל ולא מוצאים כלום - כי אין כלום ".  

דריכות בלשכת נתניהו :  המבקר יפרסם היום דוח חריף על מימון הטיסות
הדוח קובע כי נתניהו חרג מהכללים כשלא דיווח לכאורה כי שורת ארגונים מימנו את נסיעותיו בין 2005-2003 .  היועמ"ש בודק אם יש להורות על חקירה פלילית ,  והמשטרה בוחנת את הממצאים .  לשכת ראש הממשלה : " לא נפל כל דופי בנסיעותיו "
 
