יצאו להצביע :  נתניהו פנה לדתיים ,  דרעי בחר בישי
ראש הממשלה הגיע עם בני משפחתו לקלפי בבירה וביקש את תמיכת הציונות הדתית ,  כשבנו אבנר הגיע עם כיפה .  פרס קרא להצביע וגם דרעי כבר בחר : " הפתק שלי מכניס את ישי לכנסת "
 ראש הממשלה ,  בנימין נתניהו ,  ורעייתו שרה הצביעו הבוקר  ( שלישי )  יחד עם בניהם ,  עם פתיחת הקלפיות ,  בבית הספר בן גוריון בירושלים . " אנחנו קוראים לכל הצעירים לבוא ,  לשים מחל ,  גם אם יש מפלגות יותר טרנדיות ",  אמר בנו של ראש הממשלה ,  יאיר . " וגם הציונות הדתית ",  הוסיף אביו ,  כשלצדו בנו האחר ,  אבנר ,  עם כיפה לראשו . " אנחנו מקווים שהאמונה שלנו ושל כל העם יביאו לליכוד אחד חזק ",  אמרה רעיית ראש הממשלה ,  שרה .
 הערב ,  החל מ-20:30 :  משדר בחירות מיוחד באולפן וואלה !  חדשות 
נשיא המדינה שמעון פרס הצביע בקלפי שבתיכון לאומנויות בירושלים . " ברצוני לאחל לכל המועמדים בהצלחה בבחירות ,  ולפנות לכל האזרחים לצאת הבוקר ולהצביע .  ביום רגיל אזרחים הם הפונים אל המדינה ,  היום המדינה מבקשת מהאזרחים צאו להצביע ",  אמר הנשיא לאחר הצבעתו . " במשך 65 שנות קיומה של מדינת ישראל עברה המדינה שבע מלחמות אך מעולם לא איבדה את צביונה הדמוקרטי .  היום זוהי חגיגה לדמוקרטיה ". 
הנשיא אמר בסוף דבריו : " כולם יכולים להתלבט לגבי מי להצביע ,  אבל אין התלבטות לגבי עצם קיום ההצבעה .  היום כל אזרח חייב להתגאות בארצו ולהצביע ".  
יו"ר מפלגת העבודה ,  שלי יחימוביץ' ,  הגיעה לקלפי בשכונת מגוריה ,  כרם התימנים בתל אביב ,  לקול צהלות פעילים במקום שקראו : " מהפך "  ו-"הו ,  הא ,  מי זו באה ,  ראש הממשלה הבאה ".  לפני ששילשלה את המעטפה לקלפי אמרה יחימוביץ' כי  " שלא כמו ראש הממשלה ,  אני לא אראה לכם את הפתק שלי .  אבל ההצבעה שלי תהיה חד משמעית ,  ואני ארמוז לכם - האותיות שאני שמה זה ההיפך מהמילה שקר ,  וזו הדרך בה אנו צועדים ".  
לדברי יחימוביץ' , " אפשר שביבי לא יהיה ראש ממשלה ,  אפשר שתהיה כאן מדינה אחרת ,  חברה צודקת וכלכלה הוגנת .  זה בידיים שלנו .  ביבי חלש היום במיוחד ,  עוד כמה מנדטים והוא לא יוכל להרכיב ממשלה ואנחנו נוכל לעשות מחר מדינה טובה יותר ".  
יו"ר ש"ס ,  אריה דרעי ,  הגיע הבוקר לקלפי ברחוב הקבלן בבירה . " אני ,  עם הפתק שלי ,  מכניס עכשיו את אלי ישי לכנסת ",  אמר דרעי בתום ההצבעה עם אשתו יפה ,  בבית הספר  " דרך חיים ".   " ההרגשה מאוד טובה ,  בלילה הייתי בצפון ולפי כל הדיווחים הכל דופק ואין תקלות ",  אמר דרעי .  לדבריו , " אני מאוד מקווה שכולם יפעלו והתוצאות יהיו טובות ".  
לשאלת הכתבים ,  האם הוא רואה בתוצאות הבחירות מבחן אישי שלו ,  ענה דרעי כי לא מדובר באחריות בלעדית שלו . " כולנו יחד .  כמובן שהאחריות שלי ואני הובלתי את המערכת ,  אבל עבדנו פה אלפי אנשים וההצלחה תהיה של כולם ",  ענה .  
להערכתו ,  ש"ס תאבד שני מנדטים למפלגות  " עם שלם "  של הרב חיים אמסלם ,  ול"כוח להשפיע "  בהנהגת אמנון יצחק . " צריך לזכור שיש שתי מפלגות שמתחרות בנו ,  והן לא יעברו את אחוז החסימה אך הן נוגסות בנו שני מנדטים ,  לפי סקרים שעשינו ".  מלווה בהנהגת ש"ס ,  הצביע גם הרב עובדיה יוסף בקלפי בשכונת קריית משה בבירה .  הרב בירך את כל הפעילים והמפלגה ש"יעלו מעלה מעלה ",  בעודו משלשל את פתק ההצבעה לתיבה .  
יו"ר התנועה ,  ציפי לבני ,  הצביעה ליד ביתה בתל אביב ואמרה בקלפי כי היא  " מתרגשת היום ומקווה שכל אחד ואחת מהמצביעים יחשבו בבואם לקלפי על ההחלטות הגדולות שצריך לקבל ויבחרו במי שמנוסה ומסוגל לקבלן .  הפתק הזה ששמתי בקלפי כולל בתוכו מבחינתי את התקוות של עם ישראל כולו - כל אותם אנשים שלא רוצים עוד ארבע שנים של נתניהו והממשלה שלו ,  כל מי שמודאגים ובצדק מהבידוד של ישראל ומהתהליכי ההקצנה הפנימיים בה ".   
" אני מקווה שעם ישראל יקום בבוקר עם חיוך על הפנים- כל מי שרוצה לראות כאן ישראל אחרת צריך להצביע לתנועה בראשותי ,  לי ולחבריי ,  אנחנו בעלי הניסיון שיכולים לשנות את המציאות הזאת ",  הוסיפה .  
יו"ר מרצ ,  זהבה גלאון ,  הצביעה בקלפי בבית ספר  " הדר ",  בעיר מגוריה פתח תקווה .  עם הגעתה למקום אמרה גלאון לכתבים כי  " הבטן מתהפכת אבל ההרגשה טובה ,  אנחנו נמצאים במצב של אופטימיות זהירה יש המון אנשים שמצלצלים ורוצים להצטרף .  האתר שלנו כמעט קרס אתמול ואנחנו לא מצליחים לתת תפקידים לכל מי שרוצה להתנדב ".   " אני מאמינה שמרצ יכולה לא רק להכפיל את כוחה אלא אפילו לשלש אותו ",  הוסיפה גלאון .  
שר החוץ המתפטר ומספר 2 ברשימת הליכוד-ביתנו ,  אביגדור ליברמן ,  הגיע הבוקר להצביע בקלפי שבמקום מגוריו ,  בהתנחלות נוקדים .  ליברמן אמר לאחר הצבעתו כי האירוע החשוב ביותר שקרה ערב הבחירות היה הניצחון אמש של בית"ר ירושלים על הפועל ת"א וכי הוא בטוח  " שכמו שהבית"רים ניצחו אתמול בצורה משכנעת בבלומפילד ,  כך גם המחנה הלאומי והליכוד-ביתנו ינצחו היום את הבחירות ".  
ברעננה הצביע הבוקר יו"ר מפלגת הבית היהודי ,  נפתלי בנט ,  בקלפי הסמוכה לביתו .  בנט לווה ברעייתו גילת ובעשרות פעילים שרקדו ושרו סביבו . " זה בוקר עם הרבה תקווה ,  באנו לאחד את עם ישראל ",  אמר .  בהמשך היום צפוי בנט לסייר בקלפיות בדרום ובגוש דן .  
ח"כ יצחק  ( בוז'י )  הרצוג ,  ראש מטה הבחירות במפלגת העבודה ,  הצביע בשכונת צהלה בתל אביב ואמר כי  " מצפה לנו יום עמוס שבו עשרות אלפי המתנדבים שלנו הפרוסים בשטח ,  יסייעו להעביר אלינו את קולות המתלבטים והמתלבטות ".   
" המומנטום איתנו ,  ואני בטוח שבסוף היום נוכל להביא לנו את שלושת המנדטים שמפרידים כיום בין הגושים בכדי לעשות מהפך .  אני קורא לכולם להגיע ולהצביע בכדי שנוכל להחליף את השלטון ולעשות שיהיה כאן טוב יותר ",  הוסיף הרצוג .  
יו"ר יש עתיד ,  יאיר לפיד ,  הצביע הבוקר בקלפי בשכונת רמת אביב בתל אביב . " זה דבר משונה להצביע בשביל עצמך ,  אבל זה מרגש ומשמח ",  אמר לפיד ,  שהגיע לקלפי ברחוב פינשטיין מלווה ברעייתו ובבנו .  
יו"ר קדימה ,  שאול מופז ,  הצביע בקלפי בכוכב יאיר . " מי שרוצה לבחור בין שמאל חסר ניסיון לבין ימין שמוביל לחוסר אחריות צריך לבחור בקדימה ",  אמר מופז ,  שהגיע מלווה ברעייתו אורית .  
בהכנת הידיעה השתתפו פנחס וולף ,  שבתי בנדט ,  טל שלו ,  מיכל רשף ויהושע בריינר 

יצאו להצביע :  נתניהו פנה לדתיים ,  דרעי בחר בישי
ראש הממשלה הגיע עם בני משפחתו לקלפי בבירה וביקש את תמיכת הציונות הדתית ,  כשבנו אבנר הגיע עם כיפה .  פרס קרא להצביע וגם דרעי כבר בחר : " הפתק שלי מכניס את ישי לכנסת "
 
