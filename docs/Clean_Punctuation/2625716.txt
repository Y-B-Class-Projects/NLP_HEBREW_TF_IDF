בנה של סולודקין ספד לה : " כל חייה עסקה בנתינה "
" במשך כל תפקידיה הציבוריים היא עזרה לכולם ודלתה תמיד הייתה פתוחה ",  סיפר לב סולודקין על אמו ,  חברת הכנסת לשעבר שהלכה לעולמה בת 60 .  נתניהו : " היא תחסר לכולנו "
 מתאבלים על לכתה : " חשוב לנו שיזכרו שהיא הייתה אישה גדולה שכל חייה עסקה בנתינה .  עלינו להמשיך בדרכה ,  לעזור לאנשים ולהפיץ את הטוב ",  כך אמר הבוקר  ( ראשון )  לב סולודקין ,  בנה של סגנית השר וחברת הכנסת לשעבר מרינה סולודקין ,  שהלכה אמש לעולמה בת 60 במהלך ביקור בלטביה . " במשך כל תפקידיה הציבוריים היא עזרה לכולם ודלתה תמיד הייתה פתוחה .  היא באה לעזור לאנשים ולא כדי ליהנות מהתפקיד .  היא עזרה לחלשים והשקיעה את כולה בסיוע לפניות ",  סיפר בנה .  על פי דיווח של סוכנות הידיעות הרוסית ,  סולודקין נמצאה בחדר המלון שלה בריגה ללא רוח חיים ,  ורופאים מעריכים כי מדובר בשבץ מוחי .
" מרינה סולודקין הייתה נציגת ציבור ערכית שאוזנה הייתה תמיד קשבת לבעיות של אזרחי ישראל ",  כך מסר ראש הממשלה ,  בנימין נתניהו . " בדרכה הצנועה והישרה היא דאגה לרווחת האזרחים ובמיוחד לטפל בבעיותיהם של העולים החדשים .  הייתה בה אכפתיות ,  יסודיות ואנושיות .  חיבבתי והערכתי אותה עד מאוד והיא תחסר לכולנו ".  
יו"ר הסוכנות היהודית ,  נתן שרנסקי ,  הביע גם הוא צער על מותה של סולודקין ,  שהייתה חברת סיעתו , " ישראל בעלייה ".   " אני מזועזע ממותה הפתאומי והטרגי של מרינה ",  אמר שרנסקי ,  והוסיף כי  " לעולים מברית המועצות לא היה סנגור ומגן כה להוט וחסר פשרות כמו מרינה .  אף בעיה של העולים לא הייתה קטנה עבורה ,  היא הייתה מוכנה להירתם לעזרה בכל שעות היממה  לפתור בעיות תעסוקה ,  להחזיר ילדים לאמהות חד-הוריות ,  לעזור בענייני דיור .  אצל מרינה ,  העזרה לזולת הייתה הטעם לחיים .  וכאשר היא לא יכלה לעזור יותר היא לא יכלה לחיות ".  
יו"ר מפלגת העבודה שלי יחימוביץ' הביעה אמש צער עמוק על פטירתה של סולודקין . " מרינה הייתה אדם מבריק ,  עם השכלה כלכלית נרחבת ,  דעתנית ,  אמיצה וחרוצה .  היינו חברות ,  ולא פעם התייעצתי אתה בעניינים פוליטיים וכלכליים .  העצות שלה היו החלטיות ומדויקות ",  סיפרה . " היה לה בראש מחשבון שידע לעבד את כל הפרמטרים להחלטה נכונה :  מוסרי ,  פוליטי ,  פרגמטי .  טיפוס יוצא דופן עם לשון חריפה .  היא תיעבה פוליטיקאים מושחתים ומניפולטורים וכינתה אותם בבוז 'שולרים' ,  על שם שושלת רוסית של אנשי עסקים מפוקפקים ".  
עוד אמרה יחימוביץ' כי  " הציבור הישראלי הוותיק לא הכיר אותה באמת ,  אבל דוברי הרוסית ידעו להכיר בערכה .  היא עזרה באופן אישי לאלפי אנשים והייתה פרטנרית נפלאה .  קבענו להיפגש בשבוע הבא ,  ועכשיו בא המוות הלא צפוי שלה ,  ואני מאוד עצובה .  הציבור בישראל הפסיד פרלמנטרית נהדרת שדלתה פתוחה ואזנה קשובה לכל מצוקה וסבל .  יהי זכרה ברוך ". 
יו"ר התנועה ,  ח"כ ציפי לבני ,  כתבה בעמוד הפייסבוק שלה כי  " מרינה ציונית אמיתית ,  עולה ותיקה שמעולם לא שכחה את קשיי היום יום של העולים ,  הייתה כתובת ואוזן קשבת לכל אדם ,  לא היססה להביע את עמדותיה בכל עניין .  יהי זכרה ברוך ".  
לקריאה נוספת:מרינה סולודקין הלכה לעולמה בלטביה בת 60
לפניות לכתב יהושע בריינר :  joshjosh@walla.com 

בנה של סולודקין ספד לה : " כל חייה עסקה בנתינה "
" במשך כל תפקידיה הציבוריים היא עזרה לכולם ודלתה תמיד הייתה פתוחה ",  סיפר לב סולודקין על אמו ,  חברת הכנסת לשעבר שהלכה לעולמה בת 60 .  נתניהו : " היא תחסר לכולנו "
 
