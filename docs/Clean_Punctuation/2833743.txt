הרצוג : " טיסת השוקולד "   תוצאה של הפילוג שיצר נתניהו
יו"ר המחנה הציוני התייחס באירוע  " שבתרבות "  גם להיעדרותו מהעימות שנערך בין ראשי המפלגות ואמר : " אני לא יכול להשתתף בעימות שחלק מהאנשים בו רוצים לגרש ערבים ".  גלאון קראה לו להכריז כי לא יישב עם ליברמן בקואליציה
 ( צפו :  תיעוד הנוסעים בטיסת ישראייר שבה אירעו ההתפרעויות )  
יו"ר המחנה הציוני ,  יצחק הרצוג ,  התייחס הבוקר  ( שבת )  ל"טיסת השוקולד "  של ישראייר ,  במסגרתה נוסעים התפרעו בטיסה וקיללו דייל שסירב למכור להם שוקולד ,  ואמר כי מדובר בתוצאה של הנהגתו של ראש הממשלה בנימין נתניהו . " מה שקרה בטיסת ישראייר ,  הוא תוצאה של הפילוג והשסעים שביבי מוביל אותנו אליהם ",  אמר הרצוג במהלך אירוע  " שבתרבות "  שנערך ברמת גן . " אני אפעל על מנת לאחד את העם .  יש לי את היכולת לאחד בין ימין לשמאל ,  בין העולם החילוני לעולם המסורתי-דתי .  ביחד ,  כל חלקי העם ,  נפעל למען חברה טובה ,  צודקת ושוויונית יותר ". 
בעניין העימות בין ראשי המפלגות ,  שנערך ביום חמישי בחדשות ערוץ 2 והרצוג ונתניהו נעדרו ממנו ,  אמר הרצוג כי הוא לא יכול היה להשתתף בעימות ,  משום שלדבריו הדבר היחיד החשוב הוא  " מי יחליף את ביבי ".   " אני לא יכול להשתתף בעימות שחלק מהאנשים בו רוצים לגרש ערבים ,  אחד רוצה להיות שר אוצר ואחד רוצה להיות שר אחר ,  אחד חושב רק על כמה מנדטים הוא יביא ,  וכולם נלחמים אחד בשני ",  אמר . " השאלה היחידה היא מי יחליף את ביבי ,  על זה הבחירות האלה ורק על זה ". 
בחירות 2015 בוואלה חדשות:סקר וואלה :  הליכוד ממשיך לאבד מנדטים ,  לפיד מתחזקמכות מתחת לחגורה ומשפטים שיהפכו לקאלט :  רגעי השיא של העימותוינשטיין החליט :  בדיקה על הוצאות מעון נתניהו - לאחר הבחירות 
ימים ספורים לפני שראש הממשלה ינחת בארצות הברית על מנת לשאת דברים בקונגרס בעניין הגרעין האיראני ,  הרצוג התייחס לנושא ואמר : " התנגדותי לאיראן גרעינית מוכרת בכל העולם ובטח בארצות הברית .  תפקידו של ראש ממשלת ישראל הוא לא רק לנאום ולקבל מחיאות כפיים ,  אלא לייצר שיתוף פעולה ואמון עם השותפות שלנו בעולם ,  שיאפשרו הגדרה משותפת לגבי מה הוא הסכם רע שיש למנוע ,  ומאבק אמיתי ויעיל על האינטרסים של אזרחי ישראל ".  
גם שותפתו של הרצוג להנהגת המחנה הציוני ,  ציפי לבני ,  התייחסה לנאום נתניהו ואמרה כי  " אנחנו לא חיים בגולה והשנה היא לא 1939 .  אנחנו חיים בישראל ,  מדינה חזקה ונתניהו מחליש אותנו במאבק נגד איראן ".  לדבריה ,  של לבני ,  שדיברה באירוע  " שבתרבות "  במודיעין , " הנאום של נתניהו קורע את ארצות הברית וקורע את יהדות ארצות הברית ".  היא הוסיפה כי במקום לשמור על האמריקנים קרובים ,  נתניהו מייצר מחלוקות עמם . " ארצות הברית היא קריטית לישראל מול איראן .  כדי לעצור את תכנית הגרעין האיראנית וכדי לגייס את ארצות הברית צריך לעבוד איתם ,  לשמור על יחסים קרובים ועל אמון שמאפשר העברת מודיעין וערבויות .  אבל נתניהו מעדיף לבחוש בפוליטיקה הפנימית באמריקה ולייצר איבה ,  מחלוקות וקרע ".  
יו"ר מרצ ,  ח"כ זהבה גלאון ,  התייחסה גם היא לעימות שנערך בחדשות 2 וקראה באופן אישי להרצוג להצהיר כי לא יישב עם ישראל ביתנו בקואליציה בראשותו . " יומיים אחרי העימות ,  עדיין מהדהדות האמירות המסיתות והגזעניות של אביגדור ליברמן כלפי הציבור הערבי ",  אמרה במהלך סיור שערכה היום בכפרים בדואים בנגב . " אם היו אומרים אמירות כאלו כלפי יהודים ,  הן היו נתפסות מיד ,  ובצדק כאנטישמיות בוטה .  אך כאן בישראל ,  באולפן ערוץ 2 ,  אף מועמד לא חשב אפילו שראוי להתנער מהן ".  היא הוסיפה : " לא ייתכן ששר החוץ של מדינת ישראל משתלח בכל הציבור הערבי ,  מציע לטרנספר את אזרחי אום אל פאחם לפלסטין ,  והמערכת הפוליטית שותקת ועוברת לסדר היום .  אני מצפה מהרצוג שיודיע באופן חד משמעי ,  שהאיש הזה אינו בר שיח ואינו שותף פוטנציאלי לישיבה בקואליציית מרכז-שמאל .  זו לא רק החלטה פוליטית ,  אלא החלטה מנהיגותית ומוסרית ".  
במקביל ,  התארח ליברמן באירוע  " שבתרבות "  בבת ים ,  שם הוא הודיע כי בישראל ביתנו פועלים כבר מהימים האלה על מנת לגבש הצעות חוק כדי לאסור את התערבות בית המשפט העליון בהחלטות שיש להן  " קונצזוס לאומי נרחב ".   " סביב ההצעה של ישראל ביתנו לפסול את חנין זועבי מלרוץ לכנסת ,  היה קונצנזוס לאומי רחב .  אפילו מפלגת העבודה תמכה בה ,  והיא התקבלה על ידי ועדת הבחירות ברוב גדול ,  כי כולם מבינים היום שצריך להיות עיוור וחירש כדי לא לראות שזועבי היא שונאת ישראל ובוגדת שמקומה בבית הסוהר ולא בכנסת ",  אמר ליברמן . " אבל ההסכמה הלאומית הרחבה הזו לא מנעה מבג"צ לפסול את ההחלטה ולאפשר לזועבי להתמודד שוב לכנסת ". 
בהמשך ,  אמר שר החוץ כי  " ההחלטות האלה של בג"ץ ,  גם בעניין זועבי וגם בעניין המסתננים ,  הן פגיעה קשה בחוסן הלאומי שלנו וביכולת להתמודד עם דברים שמאיימים על קיומה ועל זהותה של מדינת ישראל .  לכן ,  היועצים המשפטיים של ישראל ביתנו עובדים כבר עכשיו על הצעות חוק שנגיש מיד לאחר הבחירות ושימנעו מבג"ץ להתערב בעתיד בהחלטות הכנסת וועדת הבחירות ".  הוא הוסיף : " הדרך הטובה ביותר לשמור על האיזונים הנכונים ועל הפרדת הרשויות ,  היא הקמת בית משפט לחוקה .  בכל מקרה ,  אסור שבית המשפט העליון יוכל בכל רגע נתון להתערב ולהפוך החלטות בעלות משמעות פוליטית וחברתית שיש לגביהן קונצנזוס לאומי רחב .  אנחנו נפעל בעניין מיד לאחר הבחירות ,  כדי שיהיה חוק ברור וחד-משמעי שבג"ץ לא יכול לעשות את זה יותר ". 
לפניות לכתב עמרי נחמיאס :  omri_n@walla.net.il 
ח"כ יעקב פרי  ( יש עתיד )  יצא נגד האפשרות של ממשלת אחדות משותפת לליכוד ולמחנה הציוני .  פרי ,  שהשתתף באירוע  " שבתרבות "  בקיבוץ גשר הזיו ,  אמר : " צריך להצביע לנו בכדי שלא תהיה אפשרות שהמחנה הציוני יתחבר עם נתניהו ביום שאחרי הבחירות .  ליברמן טוען שהרצוג וביבי כבר סגרו ביניהם דיל - אני לא הייתי מזלזל באמירה הזו .  אם נתניהו יגיד להרצוג 'בוא נקים ממשלת אחדות עם החרדים' ,  אני לא בטוח מה תהיה תשובתו של הרצוג ".  ראש אמ"ן לשעבר ,  ומועמד המחנה הציוני לתפקיד שר הביטחון ,  אמר באותו אירוע : " אם כבר משהו סגור זה בין ביבי לבנט - ביבי הבטיח לבנט להיות שר ביטחון .  זה מסוכן ".  

הרצוג : " טיסת השוקולד "   תוצאה של הפילוג שיצר נתניהו
יו"ר המחנה הציוני התייחס באירוע  " שבתרבות "  גם להיעדרותו מהעימות שנערך בין ראשי המפלגות ואמר : " אני לא יכול להשתתף בעימות שחלק מהאנשים בו רוצים לגרש ערבים ".  גלאון קראה לו להכריז כי לא יישב עם ליברמן בקואליציה

