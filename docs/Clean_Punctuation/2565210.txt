היסטוריה של הדלפות :  על יחסי נתניהו והפוליגרף
ראש הממשלה זועם על ההדלפות מהקבינט ,  שמחזקות את נטייתו לסמוך רק על עצמו - אף שגם הוא הדליף בעברו ,  ולמרות תפקידו המרכזי בעיסוק התקשורתי באפשרות של תקיפה באירן
אחת הטענות השגורות בפיו של ראש הממשלה בנימין נתניהו בחודשים האחרונים היא שבנושאים של ביטחון והגנה ,  אין לישראל אלא לסמוך על עצמה ,  ועלינו להיות  " אדונים לגורלנו ".  כפי שהסתבר אתמול  ( רביעי )  ,  גם בחדר הישיבות המאובטח ביותר אין לאדם אלא לסמוך על עצמו ,  כשמילותיו של נתניהו נוזף בשרי הקבינט המדיני-ביטחוני בעקבות הדלפת תוכן הערכת המודיעין השנתית בקבינט המדיני-ביטחוני מהדהדות למרחוק . 
" מישהו פגע אתמול בצורה קשה באמון שנותנים אזרחי ישראל בפורום הזה ",  דקלם ראש הממשלה במפגן מנהיגות מרשים שזכה לצרור שבחים וגיבויים פומביים .  חצי הכותרות המודלפות מהדיונים ,  שכוונו הישר לקודש הקודשים של ראש הממשלה ושר הביטחון ,  ריסקו סופית את האמון של נתניהו ,  שגם ככה מוכר כחשדן לא קטן ,  בסובבים אותו ,  וצפויים לחזק את ברכת הדרך לעמדתם המתבדלת של השניים  שממעטים לקבל דיונים נרחבים בנושא האירני ומעדיפים לדון בנושא רק בחדרי חדרים .  
אנשי נתניהו מסרבים להתייחס רשמית להצעות האופרטיביות השונות המועלות במטרה להילחם בהדלפות ובפטפטת ,  אך אם אכן תיפתח בדיקת שב"כ בנושא ,  זו לא תהיה הפעם הראשונה שמכשיר הפוליגרף ינחת בלשכת ראש הממשלה בירושלים ,  שנלחמת מאבק עיקש ב"שטינקרים "  כבר מאז קום המדינה .  בן גוריון ,  שרת ,  גולדה מאיר - כולם התייחסו בחומרה רבה לכותרות שגילו בבקרים בעיתונים -וכך גם בלשכת נתניהו .  בשנה האחרונה אמנם שככו רוחות התככים שנשבו במסדרונות בעבר ,  אך בתחילת כהונתו התוודעו לא מעט בכירים בלשכה לנפלאות מכשיר האמת ,  בעיקר לנוכח עימותים בצמרת היועצים .  
ראש המועצה הקודם לביטחון לאומי ,  הפרופ' עוזי ארד ,  היה ידוע בכינויו  " הפוליגרף "  אחרי שדרש השכם וערב לחקור הדלפות מהנעשה בלשכה מכיוונם של מזכיר הממשלה ,  צבי האוזר ,  וראש מערך ההסברה הלאומי לשעבר ,  ניר חפץ .  הוא אף החליט להיבדק בפוליגרף פרטי מרצונו על מנת לנקות עצמו מחשד להדלפות על היחסים האסטרטגיים בין רוסיה לישראל .  
במקביל ,  בקיץ 2010 התעורר זעם גדול בממשל האמריקאי בעקבות פרסום מידע מדיני-ביטחוני רגיש בנוגע לשיחות בין ישראל וארה"ב בתחום הגרעין האזרחי  ונתניהו הורה בעצמו לשב"כ לפתוח בחקירה סמויה לאיתור המדליף .  כל בכירי הלשכה  בהם ארד ,  האוזר ,  חפץ ,  היועץ המדיני ,  רון דרמר ,  והמזכיר הצבאי ,  יוחנן לוקר - זומנו לחקירה ואף עברו בדיקת פוליגרף שבסופה נמצאו נקיים מכל חשד ,  והגלגל התהפך על ארד  שבסופו של דבר הועזב מהלשכה על רקע מעורבותו בהדלפות ,  שגרמו לפי מערכת הביטחון נזק ביטחוני משמעותי .
 באותה תקופה גילו בישראל גם את עיתון  " אל-ג'רידה ",  עיתון כוויתי זניח יחסית שליווה את הפרשה בדיווחים המבוססים על מקורות ישראליים בכירים ,  שאמנם התגלו ברובם כשגויים ,  אך בכל זאת העידו על בקיאות מסוימת במתרחש בחלונות הגבוהים .  בנובמבר האחרון ,  אגב ,  דווח ב"אל-ג'רידה "  כי נתניהו הורה לשב"כ לפתוח בחקירה גם נגד ראש השב"כ לשעבר ,  יובל דיסקין ,  וראש המוסד לשעבר ,  מאיר דגן ,  בחשד שעמדו מאחורי תדרוכים על כוונותיה של ישראל בנוגע לגרעין האירני .  
הזעם של נתניהו על הדלפות ותדרוכים לכלי התקשורת הוא מחזה מוכר בפורומים השונים המתכנסים במשרדו .  רק לפני כחודש ,  בישיבת שרי הליכוד השבועית ,  הוא נדרש להגיב על ריבוי הדיווחים בתקשורת הישראלית בנושא הגרעין האירני ,  שיוחסו ברובם לבן זוגו למאבק העיקש ,  שר הביטחון ,  שקיבל אז את הכינוי  " מקבל ההחלטות ".  נתניהו אמר כי  " הדיווחים על אירן בתקשורת הם שערורייתיים .  צריך לעצור את זה .  זה חוסר אחריות ופשע לקיים דיון פתוח על הסוגיות המבצעיות .  נחשפו פרטים מבצעיים שאסור היה שייחשפו ".  
בשבוע שעבר נזף נתניהו ביושב ראש האופוזיציה ,  שאול מופז ,  על כך שהוא מדליף משיחות סגורות לתקשורת .  למרות כל הבעות הזעם ,  גם נתניהו בעצמו זוכה למקום של כבוד ברשימת המדליפים הלאומיים :  כשהיה יושב ראש האופוזיציה ב-1995 חשף מעל בימת הכנסת את  " מסמך שטאובר "  - מסמך האסטרטגיה הישראלי למשא ומתן עם סוריה .  ב-2007 ,  גם אז כיושב ראש האופוזיציה ,  הוא היה הגורם הישראלי הראשון שאישר את שדיווחו  " מקורות זרים "  כאשר ייחס לצה"ל את פעולת תקיפת הכור בסוריה .  
בתחילת השנה אירעה תקרית מביכה נוספת עם מופז ,  אז יושב ראש ועדת חוץ וביטחון ,  שהאשים את יועצי נתניהו בהדלפת ציטוטים שקריים לתקשורת מתוך דיון עם הרמטכ"ל ,  ובחודש האחרון רתחו מזעם במטה האו"ם בניו יורק כאשר נתניהו הדליף את תוכן שיחת הטלפון עם מזכ"ל האו"ם ,  באן קי מון ,  במהלכה דרש ממנו לא לנסוע לכינוס המדינות הבלתי מזדהות בטהרן .
 נתניהו מרבה למתוח ביקורת על  " הפטפטת "  של מתנגדי התקיפה באירן  בכירי מערכת הביטחון בעבר ובהווה ,  הנשיא פרס ושרים בקבינט - אך הוא בעצמו לקח חלק פעיל בהובלת המדיניות התקשורתית בנושא האירני בשנה האחרונה .  ריבוי הדיווחים והתקשורתיים שהשתלט על סדר היום בישראל הותיר את בכירי הממשל האמריקאי ופרשנים בשני הצדדים עם עמדות סותרות לגבי כוונותיו .  שר הביטחון אף הואשם באחרונה על ידי פרשנים אמריקאים בהדלפה לנוכח אישור שנתן לפרסום ב"הארץ "  על דו"ח הערכת מודיעין אמריקאי מעודכן שהועבר לנשיא אובמה .  
הערכת המודיעין השנתית הייתה הכינוס הראשון מזה חודשים בו שרי הקבינט המדיני-ביטחוני דנו בהרחבה בנושא האירני .  ההדלפות שיצאו מן הדיון כנראה רק יחזקו את הנטייה המינימליסטית של ראש הממשלה ,  שאינו סומך  וכנראה שבצדק  על אף אחד מלבד על עצמו .  

היסטוריה של הדלפות :  על יחסי נתניהו והפוליגרף
ראש הממשלה זועם על ההדלפות מהקבינט ,  שמחזקות את נטייתו לסמוך רק על עצמו - אף שגם הוא הדליף בעברו ,  ולמרות תפקידו המרכזי בעיסוק התקשורתי באפשרות של תקיפה באירן

