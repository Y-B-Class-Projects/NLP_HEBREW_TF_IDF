לא היה כלום :  המשבר שיצר נתניהו נועד להשתיק משהו אחר
במשך יומיים או שלושה דיברו על נתניהו כעל פוליטיקאי ולא כעל חשוד בשלושה תיקי שוחד ,  אך הוא עצמו ידע שמצבו טוב בהרבה כראש ממשלה מכהן מאשר כמועמד .  כעת חוזרת המציאות המשפטית לטפוח על פניו - ונותר רק לחכות למנדלבליט
ראש הממשלה בנימין נתניהו הוכיח הערב  ( שלישי )  שוב שיש בסיס למוניטין שלו כגומל חסדים ,  נדיב ומיטיב .  הוא ידע שה-13 במרץ נקבע כ"יום המעשים הטובים "  - עוד קודם לכן ,  זהו גם יום הולדתו של אחיו ,  יוני ,  אבל זה סיפור אחר - ולכן החליט לוותר על שיגיון פיזור הכנסת והקדמת הבחירות .  
כמובן ,  ניתן לטעון ,  מתוך קנאה וצרות עין במנהיג הדגול ,  שנתניהו הסתבך בתמרוניו ,  הוצג ככלי ריק והפסיד הרבה מכוח ההרתעה שלו .  הוא מסיים את המשבר חלש מכפי שנכנס אליו ,  בלי שהצליח להוון את סקרי דעת הקהל ,  הממשיכים לתת לו את הנתח הרגיל שלו - רבע מהקולות .  
נתניהו יכול לזקוף לזכותו את הרמת נס המרד נגדו .  לולא ניסה לסחוף את המערכת כולה בעקבות גחמה פרטית ,  לא היו מעזים שרים  ( ישראל כץ )  וחברי כנסת  ( יהודה גליק )  בסיעתו להתייצב מולו ולהודיע שאינם תומכים בעמדתו .  
עוד בנושא :  לא הולכים לבחירות :  הושג הסכם לפתרון המשבר בקואליציה הושג פתרון למשבר ;  נתניהו : " שותפיי לקואליציה גילו אחריות"סקרים בצל המשבר :  נתניהו מתחזק ,  אורלי לוי-אבקסיס עוברת את ליברמן 
הרווח היחיד של נתניהו הוא שבמשך יומיים-שלושה דיברו עליו כפוליטיקאי ולא כחשוד בשלושה תיקי שוחד .  שותפיו לממשלה שתקו בהקשר הפלילי ואיש מהם לא הטיח בו שהוא מושחת .  הימים הללו חלפו והמציאות חזרה לטפוח בפרצופו .  
הזחיחות המעושה שהפגין בהודעתו הקצרה אינה יכולה להסתיר את מצבו המשפטי הקשה .  הוא על סף החלטת היועץ המשפטי לממשלה אביחי מנדלבליט להגיש נגדו כתבי אישום .  הקדמת הבחירות הייתה מחוללת לחץ ציבורי על מנדלבליט להתפנות מכל עיסוקיו ולהתמקד בכתבי האישום בלבד .  גם אם היה מתקדם בקצב צב ,  כדי שידיו לא ישפכו את הדם הזה ,  היה נתניהו נתקל בתום הבחירות במשוכות גבוהות מדי .  
אין הטעייה גדולה יותר מהצגת המיקוח בין המפלגות כ"רצון הבוחר ".  רצונו של הבוחר בראש ממשלה מסוים הומחש רק בשלוש ההתמודדויות האישיות בין שמעון פרס לנתניהו ,  נתניהו לאהוד ברק וברק לאריאל שרון .  בכל המקרים האחרים קבע לא רצון הבוחר ,  שנחלק בין הרשימות השונות ,  אלא רצון הנבחר - רצונם של ראשי המפלגות לכרות ביניהם בריתות מסוימות ולא אחרות .  
בבחירות 2003 ,  למשל ,  הרכיב שרון בשנית את הממשלה ,  הפעם שוב בשיטה הישנה .  זה היה רצון הבוחר רק מפני שיריביו לא העמידו מולו רוב .  ברשימת הליכוד ,  שבראשה עמד שרון ,  ניצב במקום ה-32 ,  כתוצאה של רצון הבוחר בתוך המפלגה ,  ח"כ אהוד אולמרט .  מסקנה :  רצון הבוחר היה שאולמרט ימוקם נמוך ,  הרחק מתחת למושבים בממשלה .  שרון התעלם מכך ומינה את אולמרט לממלא מקומו .  אחר כך פירק את הליכוד והקים את קדימה - האמנם רצון הבוחר ,  במפלגתו או בציבור ?  - כשאולמרט עדיין ממלא מקום ראש הממשלה ,  ואז לקה בשבץ ואולמרט היה לראש הממשלה בפועל בחודשים שלקראת בחירות 2006 .  היכן התבטא במסכת זו רצון הבוחר ?  
אילו נערכו הבחירות לכנסת בקיץ הקרוב ,  והתוצאה הייתה ,  בערך ,  הקפאת צילום המצב הנוכחי ,  אפשר היה לפרש את רצון הבוחר בדרכים שונות ובצירופים משונים .  אבל עוד לפני הפרשנות ,  הפעולה החוקית הראשונה לאחר הפרסום הרשמי של ספירת הקולות וחלוקת המושבים היא התייעצות של הנשיא עם נציגי הסיעות ,  בשאלה על מי להטיל את הרכבת הממשלה .  האם היו נפתלי בנט ,  משה כחלון ואף חברים בצמרת הליכוד מעיזים לומר לראובן ריבלין שהם ממליצים על נתניהו - החשוד ואולי כבר הנאשם - כמועמדם לתפקיד ראש הממשלה הבא ,  ובכך מתנדבים להידבק בשחיתותו ?  והאמנם היה ריבלין ,  בתום ההתייעצויות ,  נענה להמלצה מופרכת כזו ,  או שמא היה מגיב בהמלצה נגדית ,  שהליכוד יציע מועמד אחר ?  ואם ריבלין לא היה נוהג כך ביוזמתו ,  לא היו עתירות לבג"ץ מבקשות לאסור עליו להטיל את ההרכבה על נתניהו ?  
החשבון הזה ,  בנוסף לניתוח המשפטי הקולע את נתניהו המועמד לנחיתות לעומת נתניהו המכהן ,  הצביע מראש על ריקנותו של מהלך הקדמת הבחירות .  נתניהו רצה לנופך בו כדי להראות עד כמה גדול כוחו .  הבלוף שלו היה שקוף ,  נחשף ונכשל .  עכשיו נותרה רק ההמתנה קצרת הרוח למנדלבליט ,  בתקווה שיום החלטת היועץ יהיה באמת יום המעשים הטובים .  

לא היה כלום :  המשבר שיצר נתניהו נועד להשתיק משהו אחר
במשך יומיים או שלושה דיברו על נתניהו כעל פוליטיקאי ולא כעל חשוד בשלושה תיקי שוחד ,  אך הוא עצמו ידע שמצבו טוב בהרבה כראש ממשלה מכהן מאשר כמועמד .  כעת חוזרת המציאות המשפטית לטפוח על פניו - ונותר רק לחכות למנדלבליט

