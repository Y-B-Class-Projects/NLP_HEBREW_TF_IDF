מי מהשדים בראש של נתניהו ינצח ? 
כשהוא מדבר עם מתנחלים ורבנים ,  הוא נשבע שלא יוותר על פיסת אדמה מארץ ישראל הקדושה .  אבל כשנפגש עם העולם - הבהיר שהוא מבין את מחיר הכיבוש .  אז איזה נתניהו נקבל הפעם ? 
טובי חוקרי המוחות בזירה המדינית העולמית טרודים כבר זמן מה בניסיון לפענח את מוחו של בנימין נתניהו .  איש מהם טרם הצליח ,  עד כה ,  להבין מה מתרוצץ במוחו של ראש ממשלת ישראל ביחס לפתרון הסכסוך הישראלי פלסטיני .  מי שקרא את ספריו הגיע למסקנה שמדובר במנהיג חסר פשרות ששם לו למטרה לשמור על חלקי ארץ ישראל בשם הדורות העתיקים למען הדורות הבאים .  לנגד עיניו ,  הוא רואה מיליוני יהודים עולים לישראל אחרי שנהדפו מארצותיהם בעבות גלים של אנטישמיות וממלאים את שטחי ארץ ישראל לאורכה ולרוחבה .
 מי ששוחח אתו על הסכסוך ,  קיבל נתניהו אחר .  כל אחד על פי בקשתו .  כשפנה לנחם משפחה שכולה של מתנחלים ,  שמעו ממנו בני המשפחה שלעולם לא יוותר על פיסת אדמה של ארץ ישראל וכי אין אדם בישראל שיש לו זכות לנהל משא ומתן על אדמת המולדת .  
כשנפגש עם רבנים ,  יצא מכליו כדי לתאר איך ליבו פועם בחוזקה כל אימת שהוא רואה לנגד עיניו את חברון ,  ואת מערת המכפלה ,  ואת קבר רחל ואת אדמת ארץ ישראל שעליה צעדו אבותינו עוד בימי התנ"ך .  אחד מהם סיפר שלא פעם נתקל בראש ממשלה אשר שש להניח כיפה על ראשו כמעט בכל הזדמנות שנקרית על דרכו . " אני חושב שהוא מנסה לחקות את מנחם בגין ולהראות עד כמה היהדות חשובה לו ,"  סיפר האיש שהרבה לפגוש את נתניהו בביתו של הרב עובדיה יוסף .
 כשנפגש עם אורחים מחו"ל ,  התייצב נתניהו אחר .  כמובן ,  הוא בישר להם ,  שהוא מודע לסכנה של מדינה דו לאומית וכמובן שהוא מודע למחיר השליטה בשטחים וכמובן שהוא מבין את הקשר בינה ובין בידודה המדיני המזהיר של ישראל .  רוב אורחיו מחו"ל יצאו ממנו בתחושה שמדובר באדם תבוני ,  לא קיצוני ,  שמודע היטב לסכנה של אי פתרון הסכסוך ושממתין לשעת כושר כדי לעשות שלום .  
כשמפלגת העבודה בראשותו של אהוד ברק הצטרפה לקואליציה של נתניהו ,  סיפר ברק בשיחות סגורות שמדובר בביבי מסוג אחר מכפי שהתוודענו לו .  זה היה ב- 2009 ,  בטרם ניצח נתניהו על השיתוק המדיני המדכדך שארך כמעט חמש שנים .  ברק הוסיף שאחרי כמעט 40 שנות היכרות עם ביבי ,  הוא מאמין שבצומת הפוליטי של חייו ,  הוא נחוש לצעוד בדרכו של מנחם בגין ולא של יצחק שמיר .  רצה לומר שביבי בשל להחלטות גורליות שמעצבות פני הדור כמו חוזה השלום שבגין כרת עם מצרים .  
היסטוריונים וביוגרפים של מנהיגים מאמינים שבשלב מסוים בחייו של מנהיג ,  ההיסטוריה היא שמכתיבה את צעדיו .  ככל שהוא מתקרב לרגעי האמת של מנהיגותו ,  נוטה המנהיג לבחון ביתר שאת כיצד ואיזה מקום הוא יתפוס בהיסטוריה .  האם בנימין נתניהו הגיע להכרה דומה ?  האם הוא כן בכוונתו להגיע לסוף הסכסוך ?  האם הוא פועל מתוך תחושה פנימית שההסדר הוא הדרך היחידה ואין בלתה ?  או אולי כולנו שוגים .  האם הוא שוב מתעתע בכולם ?  האם הוא מוליך אותנו שולל ?  האם הוא מנסה להרוויח זמן ?  האם צלו הענק של אביו הקנאי עדיין רודף אחריו גם אחרי מותו ?  האם הוא בכלל רואה אור אחרי סיום הסכסוך ?  
האור הזה ,  של סיום שליטה על עם אחר ,  הכניס מנהיגים לתיבת הזיכרון של ההיסטוריה ובהם פייר מנדס-פרנס שהוציא את צרפת מהודו סין ,  שרל דה גול שהשיב לארצם ,  אחרי 160 שנות כיבוש ,  מיליון צרפתים שהתנחלו באלג'יריה ,  מנחם בגין שהשיב את סיני למצרים וכרת עמה חוזה שלום ,  אריאל שרון ששם קץ להרפתקה הישראלית הקולוניאליסטית בעזה .
 נתניהו אמנם נתן את האות לחידוש השיחות עם הפלסטינים אך חובת ההוכחה על כוונותיו האמתיות היא עליו .  בקרוב מאוד נדע עם איזה נתניהו יש לנו עסק .  האם עם הקוסם שמתרוצץ בתוכו או עם מנהיג אחראי שמודע למפגש הדרמטי שההיסטוריה הועידה לו .  בקרוב נקבל את התשובה על אחת החידות הגדולות בחיינו :  חידת נתניהו !  .  
דניאל בן-סימון הוא סופר ,  עיתונאי וח"כ לשעבר ממפלגת העבודה
לכל הטורים של דניאל בן סימון בוואלה ! 
נתניהו :  מניעת מדינה דו-לאומית - יעד אסטרטגי
מעוניינים לפרסם מאמר במדור הדעות ?  כתבו לנו למייל op-ed@walla.net.il 

מי מהשדים בראש של נתניהו ינצח ? 
כשהוא מדבר עם מתנחלים ורבנים ,  הוא נשבע שלא יוותר על פיסת אדמה מארץ ישראל הקדושה .  אבל כשנפגש עם העולם - הבהיר שהוא מבין את מחיר הכיבוש .  אז איזה נתניהו נקבל הפעם ? 

