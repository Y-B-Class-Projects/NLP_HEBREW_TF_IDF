לפיד נגד ליברמן :  יש עתיד מסתייגת משינוי שיטת הממשל כעת
בתגובה לרפורמה שיוזמים נתניהו וליברמן ,  הודיעה מפלגתו של שר האוצר כי בנושא האמור  " אין לפעול בחופזה ",  זאת למרות שבהסכם הקואליציוני נכתב כי תובא לאישור במושב הקרוב
קרב על קרדיט ?  סיעת  " יש עתיד "  הודיעה אמש  ( רביעי )  כי היא מסתייגת מהרפורמה לשינוי שיטת הממשל שמקדמים נתניהו וליברמן .  בהודעת הסיעה נכתב כי  " שינוי שיטת הממשל הוא נושא רחב ורציני המחייב שיח משותף עם כל סיעות הבית ,  גורמי אקדמיה ומשפט והציבור כולו ואין לפעול לגביו בחופזה ".  אלא שעיון בהסכמים הקואליציונים בין יש עתיד והליכוד ביתנו מעלה כי לא רק ששתי הסיעות הסכימו על הסעיפים המופיעים בהצעת החוק ,  אלא גם שבסעיף הראשון להסכם ביניהן נכתב כי  " הממשלה תביא לאישור הכנסת כבר במושבה הראשון את שינוי שיטת הממשל שיחול החל מהכנסת ה-20 ואילך ,  בו יתמכו כל מרכיבי הקואליציה ". 
לאור העובדה שמושב הקיץ ייגמר בעוד שלושה חודשים ,  וזמן החקיקה ייקח כמה שבועות לכל הפחות ,  לא ברור מדוע מבקשים ביש עתיד לקיים שיח עם גורמי ממשל ,  אקדמיה ומשפט על עקרונות שהם עצמם חתמו על הצעה להפוך אותם לחוק בשבועות הקרובים .  
בסעיף שיטת הממשל בין שתי הסיעות נכתב כי  " מספר חברי הממשלה לא יעלה על 18 ,  בנוסף לראש הממשלה ,  ומספר סגני השרים לא יעלה על ארבעה ,  כאשר לא יהיו שרים ללא תיק ".  סעיף אחר קובע כי  " הבעת אי אמון בממשלה תיעשה בהחלטה של הכנסת ברוב של 65 מחבריה להביע אמון בממשלה חדשה ".  ההסכם בין הסיעות גם קובע כי אחוז החסימה יועלה לארבעה אחוזים והממשלה לא תיפול אם התקציב לא יעבור ,  אלא תמשיך להתנהל על פי מתכונת של 1\12 , " עד לקבלת הצעת חוק התקציב גם לאחר תחילתה של שנת הכספים ".  הסיכום אליו הגיעו המפלגות גם קובע כי פיזור הכנסת יכול לפזר את הכנסת בצו שיפורסם ברשומות .  במובנים מסוימים ,  ההצעה הנוכחית של נתניהו וליברמן אפילו מרוככת מזו שעליה כבר הסכימו עם לפיד .
 מוקדם יותר הגיש ח"כ דוד רותם  ( ישראל ביתנו )  את הצעת החוק למספר תיקונים בחוק יסוד :  הממשלה ,  שתבוא לאישור ועדת שרים לענייני חקיקה ביום שני .  גורמים בליכוד הדגישו כי ראש הממשלה יתמוך בהצעה .  אם תאושר הצעת החוק ,  היא תביא לקושי בהגשת הצעת אי-אמון בממשלה ,  שכן במצב הקיים ישנו צורך ב-61 חברי כנסת שתומכים במועמד אחר לראשות הממשלה ,  אולם התיקון דורש שעצם הגשת אי האמון תחייב את חברי הכנסת לגבש רוב של 61 חברים .  כמו כן ,  במידה שהמועמד הנבחר לא יצליח להקים ממשלה ,  לא תפוזר הכנסת ולא יתקיימו בחירות ,  כי אם הממשלה הנוכחית תמשיך בכהונתה .  בנוסף ,  אם יחליט ראש הממשלה לפזר את הכנסת ,  לא יהיה לו צורך בהסכמת נשיא המדינה .  
כמו כן ,  לפי הצעת החוק ,  אחוז החסימה יוכפל - ויעמוד על ארבעה אחוזים ,  מה שיקשה את כניסתן למשכן של מפלגות קטנות .  אם בכך לא די ,  הרי שמפלגות שלא יעברו את אחוז החסימה לא יזכו למימון ,  והדבר עשוי למנוע את ריצתן של רשימות שלא צפויות לזכות בתמיכה מספקת .  ההצעה ,  כאמור ,  נוגעת גם במספר שרי הממשלה ,  שלא יעלה על 19 - לרבות ראש הממשלה .  עוד הוצע ,  כי החל מהממשלה הבאה ואילך ,  לא יהיו יותר מארבעה סגני שרים .
 יו"ר האופוזיציה ,  שלי יחימוביץ' ,  תקפה את הצעת החוק . " בעודו יושב על ספסל הנאשמים ואפילו מנוע מלהיות שר בממשלה רוקח ליברמן חקיקה דיקטטורית המתאימה היטב לאופיו ולאופייה של מפלגתו ,  אך אינה עולה בקנה אחד עם ערכי מגילת העצמאות ועם רעיון המדינה היהודית והדמוקרטית ".  לדבריה , " ישראל ביתנו בראשות ליברמן ויש עתיד בראשות לפיד הן שתי מפלגות שאין בהן ולו סממן קלוש של דמוקרטיה והן נשלטות בידי אדם אחד ללא כל מנגנון דמוקרטי וללא קיומן של בחירות פנימיות דמוקרטיות .  מדובר בדגם מסוכן שלמרבה הצער הולך ומתרבה ומטיל צל כבד על הדמוקרטיה הישראלית ".  

לפיד נגד ליברמן :  יש עתיד מסתייגת משינוי שיטת הממשל כעת
בתגובה לרפורמה שיוזמים נתניהו וליברמן ,  הודיעה מפלגתו של שר האוצר כי בנושא האמור  " אין לפעול בחופזה ",  זאת למרות שבהסכם הקואליציוני נכתב כי תובא לאישור במושב הקרוב

