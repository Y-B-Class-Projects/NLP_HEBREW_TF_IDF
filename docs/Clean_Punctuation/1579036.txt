נתניהו תקף : " נותנים לגיטימיות למכחיש שואה "
 ראש הממשלה בנימין נתניהו תקף את נשיא אירן וביקר בחריפות את המדינות שלא יצאו מהאולם בזמן נאומו . " אין בכם בושה ?  האם גם תוכניות אושוויץ והמספרים על הידיים של הניצולים הם שקר ?  "  
 ( צילום :  רויטרס ,  עריכה :  לירז ליבנה ) 
יום לאחר נאומו של נשיא ארצות הברית ברק אובמה ,  שפתח את העצרת הכללית של האו"ם ,  הגיע תורו של ראש הממשלה בנימין נתניהו לנאום מול מנהיגי העולם .  נתניהו תקף בחריפות את נשיא אירן מחמוד אחמדינג'ד והציג מעל דוכן הנואמים את תוכניות הבנייה של מחנה ההשמדה אושוויץ-בירקנאו . 
" אתמול האיש שמכנה את השואה שקר דיבר מעל דוכן זה ,  לאלו שסירבו לבוא ולאלו שהלכו במחאה אני אומר כאן מעל הדוכן ,  הבאתם כבוד לארצותיכם ,  אך לאלו שהקשיבו למכחיש השואה ,  בשם עמי אני אומר לכם האם אין בכם הגינות ?  האם אין לכם בושה ?  ",  אמר נתניהו , " רק שישה עשורים אחרי השואה ואתם נותנים לגיטימיות לאדם שמכחיש את השואה ומציע להשמיד את מדינת ישראל ,  איזו חרפה .  אם אתם חושבים שהמשטר הזה מאיים רק על היהודים ,  אתם טועים .  ההיסטוריה הוכיחה כי מה שהתחיל כשנאת יהודים התפתח לאיום גדול הרבה יותר ".  
" בחודש שעבר הייתי בווילה בפרבר של ברלין בואנזה שם הכריזו קצינים נאצים על השמדת עמי .  הם השאירו פרטים רבים על התוכנית הזו ופרוטוקול מפורט של פגישתם ",  ראש הממשלה נתניהו הציג העתק של תרשימים ותכתובות מאותה פגישה : " הנה העתק של הדברים בפגישת הקצינים הבכירים בגרמניה הנאצית המורים כיצד לבצע את השמדת העם היהודי .  האם הפרוטוקול הזה הוא שקר .  יממה לפני שהייתי בואנזה ניתנו לי בברלין התרשימים המקוריים של מחנות ההשמדה והריכוז אושוויץ בירקנו .  הם מכילים חתימה של היינריך הימלר ,  סגנו של היטלר .  האם גם תוכניות אלו הן שקר ?  "
" מה לגבי השורדים היהודים שהמספרים מקועקעים על זרועם ,  האם גם זה שקר ?  .  שליש מהעם היהודי נספה בשואה כמעט כל משפחה יהודית נפגעה ,  כולל משפחתי האם גם זה שקר ?  ". 
נתניהו התייחס גם לתוכנית הגרעין האירנית ואמר כי המשימה העיקרית שעומדת בפני מדינות האו"ם היא למנוע מאירן להשיג נשק גרעיני . " עצירת תוכנית הגרעין של אירן צריכה להיות בעדיפות ראשונה .  האתגר הגדול ביותר בפני האו"ם הוא מניעת נשק גרעיני מהרודנות שבטהרן ,  האם אתם מוכנים לאתגר ?  ".  נתניהו תקף את הקהילה הבינלאומית שמאפשרת לאירן להמשיך את פרויקט הגרעין שלה . " הקהילה הבינלאומית חייבת לעצור את פרויקט הגרעין של אירן כי זה מסכן את שלום העולם ".  
מחוץ לבניין האו"ם בניו יורק הפגינו במהלך הדיון מאות אזרחים שנופפו בדגלים אירנים וקראו לפעול להפלת משטר האייתולות ונגד שלטונו של אחמדינג'ד .  המפגינים נופפו בשלטים עליהם נכתב  " החזירו את החופש וזכויות האדם לטהרן ". 
ראש הממשלה הגיב גם לדו"ח גולדסטון ומתח ביקורת חריפה על האו"ם ומועצת הביטחון על שלא גינו את ירי אלפי הטילים מצד חמאס על אזרחים ישראלים  " במשך שנים רבות ".  לדבריו ,  במקום לגנות את הטרור ,  דו"ח גולדסטון גינה את אלו שהגנו על עצמם .  הוא אמר שישראלים רבים תמכו בתכנית ההתנתקות  " כי חשבנו שזה יביא שלום .  לא קיבלנו שלום אבל במקום זאת קיבלנו בסיס של חמאס לא רחוק מתל אביב ". 
נתניהו הדף את ההאשמות לפיהן ישראל פעלה באופן חסר פרופורציות במהלך מבצע 'עופרת יצוקה' : " הזהרנו את הפלסטינים לפני התקיפות .  שיגרנו כרוזים ,  הודענו להם ,  צלצלנו אליהם אלפי פעמים ,  הזהרנו אותם לעזוב את בתיהם ".  במהלך הדברים יצאה מהאולם הנציגה של הרשות הפלסטינית במחאה על דברי נתניהו .  נתניהו קרא לאו"ם וביקש ממנו לדחות את דו"ח גולדסטון : " האם אתם מקבלים את הפארסה הזו ?  כי אם כן ,  האו"ם יחזור לימים השחורים כשציונות הושוותה לגזענות או כשאנשים אמרו שכדור הארץ שטוח ". 
בנאומו ,  שב ראש הממשלה וחזר על מחוייבותה של ישראל להתקדמות במו"מ לשלום עם הפלסטינים : " יש לנו שלום עם מצרים שעשה סאדאת ,  יש לנו שלום עם ירדן שעשה המלך חוסיין .  אם הפלסטינים באמת רוצים שלום ,  אני וממשלתי נעשה שלום .  אבל אנחנו רוצים שלום אמיתי ,  בר הגנה ,  קבוע ".  נתניהו חזר על הדרישה לפיה הפלסטינים יכירו בישראל כמדינה יהודית : " מדובר בעניין כל כך פשוט ואלמנטרי .  כפי שהם דורשים שנכיר בהם כמדינה פלסטינית ". 
נתניהו סיים את דבריו בתפילה לשלום בשפה העברית : " ה' עוז לעמו ייתן - ה' יברך את עמו בשלום ". 
גורמים מלשכת נתניהו אמרו אמש לאחר נאומו של נשיא ארה"ב כי נראה שאובמה החליט סוף סוף לפעול באופן עיקש נגד הגרעין האירני .  בנוסף נמסר מלשכת נתניהו כי הוא  " מברך על תמיכתו החד משמעית של אובמה בישראל כמדינת הלאום היהודית .  מדובר בנאום חשוב בו קרא אובמה להתחיל את המשא ומתן ללא כל תנאים מוקדמים ". 
בנאומו אמר אמש נשיא ארצות הברית ברק אובמה בהתייחסו למזרח התיכון כי  " נעשה הכל כדי להגיע ולממש את חזון שתי המדינות לשני עמים .  שוחחתי עם נשיא הרשות אבו מאזן ,  ועם ראש הממשלה בנימין נתניהו .
 הפגישות היו מועילות מאוד .  הגיע כעת הזמן לפתוח את המשא ומתן בין שתי המדינות ללא תנאים מוקדמים .  היעד ברור - שתי מדינות שמתקיימות זו לצד זו בשלום ,  ללא טרור וללא כיבוש ".  אתמול נעדר נתניהו מוועידת האו"ם לאחר שהחרים את נאומו של נשיא אירן מחמוד אחמדינג'ד .
 אחמדינג'ד תקף אמש בחריפות את ישראל במהלך נאום באו"ם .  לדבריו , " כיצד מישהו יכול להעלות על דעתו שהמדיניות הלא אנושית בפלסטין תימשך ?  כיצד ממשלות מסוימות תומכות בפשעים של כובשים נגד נשים וילדים חסרי ישע ,  ובהרס בתיהם ,  חוותיהם ,  בתי חולים ובתי ספר ?  ". 
הנשיא האירני לא הסתפק בתקיפת מדיניות ישראל בשטחים ,  והאשים את ישראל בשליטה בינלאומית .  לדבריו , " לא מתקבל על הדעת שמיעוט קטן ישלוט בפוליטיקה ,  בכלכלה ובתרבות של מרבית העולם באמצעות רשתות סבוכות ,  יקים צורה חדשה של עבדות ויכפיש את שמן של מדינות אירופה וארצות הברית כדי להפיץ שאיפות גזעניות ".  הוא הוסיף כי  " התעוררות האומות והפצת חופש ברחבי העולם לא תאפשר למשטר הציוני להמשיך בצביעות ומעשים איומים ". 
אחמדינג'ד המשיך לתקוף את ישראל ואמר כי במשך יותר מ-60 שנים ישראל  " מכריחה עם לחיות מחוץ לארצו ותוקפת אותו בכל סוגי כלי הנשק ,  ואחר כך מכחישה את זכותם להגנה עצמית ".  הוא תקף את הקהילה הבינלאומית אשר  " קוראת לכובש 'אוהב שלום' ומציירת את הקורבנות כמחבלים ".  באף חלק מנאומו לא הזכיר הנשיא האירני את תוכנית הגרעין של ארצו ,  אשר מעסיקה כמעט את כל מעצמות העולם בעצרת הכללית השנתית של האו"ם .
 אך בעוד תקיפה חסרת תקדים של ישראל הצליחה להוציא קבוצה קטנה באופן יחסי של משלחות ,  הרי שכאשר עבר לתקוף את ארצות הברית ומדיניות המערב במזרח התיכון יצאו נציגים רבים בהפגנתיות .  לדבריו ,  מעצמות המערב מפיצות  " מלחמה ,  שפיכות דמים ,  אגרסיביות ,  טרור והפחדה במזרח התיכון ".  בין היתר עזבו במהלך הנאום משלחת צרפת ,  ארה"ב ,  שבדיה ,  ארגנטינה ,  אוסטרליה ,  בריטניה ,  ניו זילנד ,  קוסטה ריקה ,  גרמניה ,  איטליה והונגריה .
 נשיא אירן תקף בחריפות גם את הקפיטליזם ,  ואמר כי  " לא ניתן להזריק מאות מיליארדי דולרים לכלכלה העולמית רק על באמצעות הדפסת כסף חסר ערך ".  לדבריו , " עידן החשיבה הקפיטליסטית ,  שמעוניינת לשלוט בעולם באמצעות גלובליזציה נגמר .  אי אפשר להשפיל אומות או לעבוד עם מוסר כפול בעולם ".  הוא הוסיף כי  " יש לדחות כל מנהיג שרואה בגישתו את הצורה היחידה של דמוקרטיה ,  דבר שמאפשר לדיקטטורים להראות כדמוקרטים ". 

נתניהו תקף : " נותנים לגיטימיות למכחיש שואה "
 ראש הממשלה בנימין נתניהו תקף את נשיא אירן וביקר בחריפות את המדינות שלא יצאו מהאולם בזמן נאומו . " אין בכם בושה ?  האם גם תוכניות אושוויץ והמספרים על הידיים של הניצולים הם שקר ?  "  

