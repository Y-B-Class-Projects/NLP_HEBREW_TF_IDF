סיכום שבועי :  הדיון הפופוליסטי על ההפרדה באוטובוסים
החוסר בדיון רציני בנושא הפרדת האוטובסים ,  שבו כולם צעקו על עוול מבלי להשקיע בכך מחשבה ,  הוא סיכום להתנהלות ההנהגה שלנו  הרב לוינגר ז"ל היה מי שהציג בחייו ,  את הצדדים החיוביים והשליליים הקיימים במפעל ההתנחלויות  והמלצה ללמוד את ספריו של אדם ברוך בליל שבועות
טוב שהתבונה הפציעה לבסוף ,  וההחלטה הזו נעלמה מחיינו במהירות .  לרגע עוד נדמה שהתבונה שולטת פה .  המחשבה על הפרדה על בסיס גזעני היא בלתי נסבלת ,  התמונה הסופית לא תעלה על הדעת ,  אבל האם ישנם טיעונים רציניים שתמכו בהפרדה ?  נדמה לי שהיו .  למשל ,  הסיכון הביטחוני ,  סיכון שקיים .  למשל ,  הצפיפות והעדר כמות מספיקה של כלי תחבורה ,  למשל ,  המפגש המורכב בין אוכלוסיות שיש בניהם קיטוב ומטענים נפשיים קשים ,  העלולים בהחלט להצית אש .  האם סיבות אלו עומדות מול מראית העין של אפרטהייד בשטחים ?  בשום פנים ואופן .  
אין סיבה אחת מוצדקת לעצב מערכת הפרדה גזעית ,  למנוע מאחד את מה שיש לרעהו ,  לגרום לאותם פועלים שאחרי הכל ,  וכמה שלא נעצום עיניים ,  בונים את בתינו ,  להתעכב ולהיטלטל בדרך רק בגלל שציבור המתנחלים אינו רוצה לשבת לצדם .  מערכת הביטחון חייבת לספק את ההגנה ומשרד התחבורה צריך לספק פתרונות לצפיפות .  ובכל זאת ,  יש משהו צורם בכך שלא התנהל פה דיון רציני ,  עם קולות שונים ,  כולם צעקו ,  ומיד ,  מבלי להתעמק ,  צעקו על עוול ,  בצדק ,  אבל מבלי להשקיע בכך מחשבה :  סיכום מעולה להתנהלות בהנהגה שלנו .  
פרשת השבוע היא פרשת  " במדבר ",  אבל אני מבקש לעסוק לרגע בחג השבועות .  המנהג המוכר והחשוב ביותר ,  לטעמי ,  הוא הלימוד לאורך הלילה כולו .  מה הוא אותו לימוד ,  שהפך זה מכבר לסצנה פורחת ובה תיקון שבועות בכל פינת רחוב ,  תיקונים שרחוקים מלימוד תורה אישי ,  וקרובים לתודעת המרצה-תלמיד מהאקדמיה ?  הלימוד הוא כניסה פנימה לעבר שורשי הדברים ,  ניסיון להבין את הטעם ,  את דרך החיים המבקשת לבוא לידי ביטוי בתורה .  לימוד שהוא ,  במובן מה ,  ההפך מהכרזת ה"נעשה ונשמע ".  לימוד אינו מסתפק בכותרות ,  ביחסי הציבור ,  בהר המוקף עשן ובאל המדבר ,  אלא מבקש לחבר בין חייו שלו לעשרת הדברות ,  בין חייו שלו לבין החלקים הרוחניים והאינטלקטואלים שבמציאות .  על כן מוטב לפנות וללמוד בבתי כנסת קטנים ,  עם חבר או חבורה קטנה וגם ,  שומו שמיים ,  עם עצמך ,  ולא באותם כינוסי המונים .  
ומוטב גם ללמוד ,  להתעמק ,  במה שמתרחש בסדר היום הפוליטי וחברתי שלנו .  לא יכול להיות שהכותרת תהפוך למראית הכול .  שראש הממשלה וההנהגה יפעלו על פי התגובה לכותרת ,  על פי הסטטוסים והציוצים .  לא יכול להיות שאת הדיון הרציני בין משרדי הממשלה ,  יחליפו אתרי האינטרנט .  בדיון רציני באמת ,  בליל לימוד של הנושא ,  התבונה הייתה מורה שלא לקבל החלטה כזו ,  שאין אנו יכולים לעצב מציאות של הפרדה גזענית ,  שזה נוגד את המוסר הבסיסי ,  גם זה היהודי .  
דיון כזה היה מניב הכרה שצריך לפתור את הבעיות העולות מהנסיעה המשותפת - תחושת הביטחון והשמירה על הסדר בין האוכלוסיות ,  פתרון למיעוט האוטובוסים ולצפיפות .  אבל במקום להתעמק ,  במקום לעשות תיקון משמעותי בחרו לצאת בכותרת ומיד אחר כך להיבהל ולהחליף את הכותרת ,  זה דומה למודעות  " תיקון ליל שבועות ",  מה שהופך המוני ומרוצה מעצמו ,  מה שמתקיים על פי השמות המוכרים שמופיעים בו ,  רב כזה או רב אחר ,  משורר כזה או אחר ,  פרופסור כזה או אחר ,  סופו להרחיק מהלימוד ולקרב את הכותרת .  
הרב משה לוינגר שהלך לעולמו השבוע ,  היה במידה רבה ,  מי שהציג בחייו ,  את הצדדים החיוביים והשליליים הקיימים במפעל ההתנחלויות .  חייו היו נייר הלקמוס של אותו ציבור .  מצד אחד היה ברב לוינגר דבקות ,  להט אידיאולוגי ותפיסת עולם מבוססת .  אבל יחד עם התכונות העקרוניות הללו ,  היו בו גם כוחות של מעשה ופעולה במציאות .  רק שילוב בין מחשבה למעשה יכול לעצב שינוי במציאות ,  לקבוע עובדות בשטח .  היו בו עקשנות והתמדה ,  הבנה של הצורך בדיאלוג עם המערכות הציבוריות ויותר מכול דבר אחר מוכנות להקריב מהנוחות האישית למען המטרה העקרונית .
 אבל הצד הנגדי ,  אוי ,  הצד הנגדי .  לא שמעתי מהרב לוינגר ז''ל מעולם גינוי לאלימות שהלכה והתעצמה בין שורות האוכלוסייה בהתנחלויות .  הכרה באחר ,  הכרה עמוקה באמת לא הייתה שם .  אותה תכונה שקיימת ,  לעומק ,  במחשבה היהודית ובתוכה גם מבט אנושי והומני על השכנים בחברון ,  זה לא היה שם .  ועוד דבר היה אצל הרב לוינגר ,  ובעצם בציבור ממנו בא כולו - ניצול .  כן ,  אין מילה אחרת לאותה כניסה ויציאה מחדרי ממשלה ,  מניפולציות תקציביות ומומחיות בהכוונה ושליטה במנהיגי הציבור .  כשתקציב הולך למקום אחד הוא אינו הולך למקום אחר .  מה יישאר מהמסורת של הרב לוינגר ז''ל ?  מה יישאר ממסורת ההתיישבות בשטחים ?  ימים יגידו אם הצד האידיאולוגי ,  הלהט וההתמדה ,  או האלימות והניצול .  
נדמה לי שאדם ברוך הולך ונשכח .  יש בכך אירוניה :  הוא עצמו דיבר פעמים רבות על  " סוכני זיכרון ",  במסגרת התרבות :  אנשים שממשיכים להזכיר ולדבר על דמויות שעברו מן העולם ,  מותירים את קולם ואת יצירתם חיים במרחב התרבותי .  ספריו של ברוך - " סדר יום ",   " בתום לב ",  ו"חיינו ",  הם בעיניי ספרי מופת של התפר בין החילוני לדתי ,  בין הציבורי לפרטי ,  בין ההלכתי להגותי ולמיסטי .  
ספרים בהם ניסה אדם ברוך לעשות שלום בתוך עצמו בין החלקים הללו והתוצאה היא מסע מורכב ומרתק בין הקולות השונים שמרכיבים את הקיום התרבותי שלנו :  בין הרב עובדיה ז''ל לרב קוק ז''ל ,  בין אומנות פלסטית ליודאיקה ,  בין מאה שערים ליפו ,  בין תל אביב לניו-יורק .  לזכרו ,  ולמען שקולו ימשיך להישמע ,  עשו טובה ,  קנו את אחד הספרים ,  קראו בהם עמוק אל תוך ליל התיקון בשבועות .  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

סיכום שבועי :  הדיון הפופוליסטי על ההפרדה באוטובוסים
החוסר בדיון רציני בנושא הפרדת האוטובסים ,  שבו כולם צעקו על עוול מבלי להשקיע בכך מחשבה ,  הוא סיכום להתנהלות ההנהגה שלנו  הרב לוינגר ז"ל היה מי שהציג בחייו ,  את הצדדים החיוביים והשליליים הקיימים במפעל ההתנחלויות  והמלצה ללמוד את ספריו של אדם ברוך בליל שבועות

