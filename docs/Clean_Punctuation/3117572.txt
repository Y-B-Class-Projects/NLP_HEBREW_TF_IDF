היכונו לאינתיפאדת טראמפ :  הסיבה האמיתית להכרזת ירושלים
עבור כיסא אחד פנוי בסנאט ,  ובשביל המועמד שהסתבך בחשדות פדופיליה ,  מוכן נשיא ארצות הברית לשפוך דמים במזרח התיכון הרחוק ממנו ,  וכל חללי החינם יתגמדו מול דונלד .  פרשנות

מלחמת יום הכיפורים פרצה בגלל ירושלים .  לא חסרו למלחמה סיבות ונסיבות ,  כמובן ,  אבל כשאנואר סאדאת התלבט אם יש בכוחו לצאת למהלך צבאי מוגבל שיזעזע את הקיפאון המדיני ,  החוליה החסרה בשרשרת שלו הייתה סעודיה .  הוא נזקק לתמיכת המלך פייסל בהפעלת לחץ ,  אמברגו נפט ,  על הממשל האמריקני .  באביב 1973 עדיין נרתע פייסל מלהעניק לסאדאת הבטחה חשאית לשימוש במנוף כבד כל כך ,  לעת מלחמה .  דעתו השתנתה לאחר המצעד הצבאי בירושלים ,  ביום העצמאות ה-25  אחרון מצעדי צה"ל ,  כי מאז השבר הקטלני ביום הכיפורים תם החשק לתהלוכות ניצחון וראווה .  בלי מלחמה ,  הסכים פייסל ,  תשמור ישראל על כיבושיה  ומכולם עניינה אותו רק ירושלים המזרחית ,  להבדיל מהגדה המערבית ,  בין שתחזור לידי ממלכת ירדן ובין שתוקם בה ישות פלשתינית .
 הכרת דונלד טראמפ בירושלים כבירת ישראל לא תחולל מלחמה בסדר גודל של אוקטובר 1973 ולא תגרום לאלפי חללים ,  אבל יהיה לה מחיר דמים ,  בין של אינתיפאדת טראמפ ובין בסדרת פיגועים .  כל חלל חינם בעקבות גחמה ילדותית זו  קודמיו דיברו ונכשלו ,  רק הוא מבטיח ומקיים - דמו בראשו של טראמפ ,  ובעקיפין גם בראשי מי שעודדו אותו ,  במעשה או במחדל .
 בהערכות המצב בקריית הביטחון בתל אביב ,  למחרת הנאום ,  הודגשו ההבדלים בין מחמוד עבאס ,  שאינו רוצה באלימות ,  לבין מנהיג חמאס איסמעיל הנייה ,  המעוניין בה .  המבחן ,  בעיני מערכת הביטחון ,  יהיה בימים הקרובים בשלושה מדדים - עוצמת ההפגנות במרכזי הערים בגדה ,  נכונות חמאס להתיר לג'יהאד האיסלאמי ולאירגונים סוררים נוספים לשגר רקטות מעזה ומידת הצלחתם של פיגועים קשים המתוכננים נגד יעדים ישראלים .
 אם יימנע הרג רב ,  יהיה זה בזכות כושרם של כוחות הביטחון להתאפק ולהכיל את ההתפרצות ללא תגובת יתר .  זה לא יהיה הודות לטראמפ ,  ששיווק את ההכרה בירושלים כיזם נדל"ן המנסה להרוויח מהצגת נכס כמפואר הרבה מעבר לשוויו ואינו רגיש לגורל הקונים .  

ירושלים פרנסה לאורך הדורות אנשים עם אגו בנפח של בית מקדש .  דוד המלך ,  הורדוס ,  הסולטן סולימן .  כולם מתגמדים מול דונלד הענק ,  שהבל פיו מחיה  ( את תרנגול ההודו הנבחר בחג ההודיה )  וממית .  טראמפ הוא טרומפלדור החדש .  טוב למות בעד טראמפנו .
 טראמפ מנסה לומר דבר והיפוכו ,  לצבוע את הכרזתו באפור בוהק .  שום דבר מיוחד ,  רק הכרה במציאות ,  אין ממה להתרגש ,  ובאותה נשימה ,  הבקעת המאה ,  או האלף ,  ובעצם שניים  מאז צליבת ישו .
 לא היהודים ולא המוסלמים מעניינים את מצביעי טראמפ .  תיקון :  היהודים מעניינים ,  אך רק במסגרת התוכנית האלוהית להחזיר את ישו .  המשיחיים האדוקים ,  המתקראים אוונגליסטים ,  הם תומכי הבסיס המוצק של טראמפ .  בלעדיהם ,  אין לו נשיאות ואף לא מפלגה .  פחות מארבעה מכל עשרה אמריקנים מרוצים ממנו ,  אבל בתוך אותה רביעייה-מינוס ,  כשלושה הם אוונגליסטים .  להם הוא קורץ .  כל האחרים יכולים לקפוץ לו .
 ומכאן העיתוי :  אלבמהו אכבר .  ביום שלישי ייערכו הבחירות המיוחדות לכהונת אחד משני הסנאטורים של אלבמה ,  למושב שהתפנה כשטראמפ מינה את ג'ף סשנס לשר המשפטים .  מהלך אומלל ,  העלול להתברר כמינוי-פינוי .  סשנס אכזב מרה את אדונו בהשתמטו ממעורבות בפיקוח על חקירת קשרי טראמפ עם רוסיה  והרי אם כך ,  מי זקוק לו כממונה הפוליטי על ה-FBI  והרפובליקאים עומדים על סף אובדן המושב .  אם המועמד הדמוקרטי דאג ג'ונס ינצח ,  הרוב הרפובליקני בסנאט יהיה מזערי ,  51:49 .  קול בודד אחד יותר מתיקו המחייב את סגן הנשיא מייק פנס לשמש שובר שוויון .  תלות מתמדת באויבי טראמפ במפלגה ,  סנאטורים כמו ג'ון מקיין ,  בוב קורקר וג'ף פלייק ,  נעלביו שואפי הנקם ,  שלא רק ישמחו לאידו ,  אלא יחפשו הזדמנויות לייצר לו איד ועוד איד .
 את האסון הזה מוכרח טראמפ למנוע .  לכן התגייס לתמוך במועמד הרפובליקני רוי מור ,  אף שבבחירות המקדימות השפיל את טראמפ כשניצח את המועמד המועדף עליו ;  וסיכויי מור האוונגליסטי ,  חובב הקטינות ,  לגבור על ג'ונס תלויים במידת ההתלהבות של תומכיו לנהור למענו לקלפיות .  טראמפ סיפק להם תמריץ לכך .  למען ירושלים ,  למען תחיית בן האלוהים .  הערבים והישראלים יהרגו אלה את אלה .  התוצאה ?  בעיה שלהם .  

טענת ההכרה במציאות היא בדיחה .  עד לשלהי תקופת ברק אובמה ,  ארבעה עשורים וחצי ,  סירבו הממשלים האמריקנים ,  לדעת טראמפ בצדק ,  להכיר במציאות שליטתם של האחים קסטרו בקובה .  קלף ההכרה במציאות השלטון הקומוניסטי בסין ,  ובהקרבת טאיוואן ,  נזרק על השולחן רק בתוך הקשר אסטרטגי ,  כשריצ'רד ניקסון והנרי קיסינג'ר חיפשו להרחיב את הצמד האמריקני-סובייטי למשולש .
 המציאות הירושלמית שעליה מדובר גם אינה שייכת כלל לחלקי העיר שמעבר לקו הירוק .  היא קשורה אך ורק לתוצאות מלחמת 1948 .  בהכרזת טראמפ אף מובלעת ההתנגדות האמריקנית המסורתית ,  שאותה לא שינה ,  לסיפוח מזרח העיר ב-1967 .  טראמפ הכיר השבוע במציאות של 1949-67 ,  לא של 1967-2017 .
 הממשלים האמריקנים אינם מזלזלים באו"ם .  הם למדו את לקח כישלונו של חבר הלאומים בין שתי מלחמות העולם ,  במידה רבה משום שהרוב הבדלני של הרפובליקנים בסנאט סיכל חברות אמריקנית בארגון .  וושינגטון עמדה ליד ערש הולדתו של האו"ם ומחשיבה את החלטותיו ,  כמשקפות הכשר עולמי ומצדיקות אכיפה .  כך גם ישראל  כשנוח לה .  אם האיראנים מפרים החלטה של מועצת הביטחון ,  ישראל מזדעקת .  התעלמות ישראלית מהחלטה נעטפת תמיד בצדקנות .  

החלטת החלוקה של האו"ם ,  181 ,  היא התשתית הדיפלומטית להקמת המדינה .  מלחמת 1948 הסתיימה בהסכמי שביתת-נשק ,  שהמרתם בהסכמי שלום התמהמהה .  לכן דבקו האמריקנים בהמתנה לסיום המיקוח ולהסדרים בין הצדדים .  אמנם יצירת ירושלים בהחלטת החלוקה כיישות נפרדת ומבונאמת ,  שלישית לצד ישראל ופלסטין ,  נותרה אות מתה ,  בדיוק כמו החוקה שלא ניתן לכפות על ישראל ,  אבל המסגרת המשפטית נותרה .  אילו ירדן  ( שסיפחה את הגדה המערבית ,  אך השאירה את בירתה בעמאן ולא העבירה אותה למזרח ירושלים )  וישראל היו חותמות על הסכם שלום לפני מלחמת ששת הימים ,  סביר שהיה מתקבל ללא התנגדות חיצונית  למעט זו של מצרים ,  סעודיה ומדינות ערביות נוספות .
 לאחר שהמלך חוסיין נואש מישראל והודיע על ניתוק מגע מהגדה ,  מרכז הכובד עבר למגעי ישראל עם אש"ף  תהליך אוסלו  אך העיקרון לא נגנז .  ירושלים המזרחית תוחזר ,  כך או אחרת ,  לצד ערבי .  אם לא ירדני ,  כי אז פלסטיני .  הרוב הרפובליקאי בקונגרס ב-1995 ,  בניצוחו של ניוט גינגריץ' ,  חקק את צו העתקת השגרירות בזכות שלושה גורמים :  הסכם אוסלו 1993 ,  השלום עם ירדן 1994 והחופש המוחלט של הפוליטיקאים בבית-הנבחרים ובסנאט לתרגל סמכות ללא אחריות .  הם הטובים ,  בעיני המצביעים  ( והתורמים )  היהודים ,  והנשיא שיחתום משיקולי חוץ וביטחון על עיכוב ביצוע לששה חודשים יהיה הרשע התורן .  האנגלית של חברי הקונגרס ברחבי היבשת שבין פורטלנד ,  מיין ,  לפורטלנד ,  אורגון ,  אינה צריכה להטעות .  גם הם ביטנים ,  אמסלמים ואורן חזנים .  

ביובל השנים שמאז נובמבר 1967 מרחפת מעל לכל התהליכים המדיניים החלטה 242 ,  שטחים תמורת שלום  איסור רכישת שטח ,  כולל ירושלים ,  בכוח צבאי .  טראמפ לא הכיר במציאות הסיפוח .  עיון באתר הסי-איי-אי ,  הבוקר ,  מגלה שלא השתנה דבר במסמכים הרשמיים .  הישראלים המתגוררים במזרח ירושלים מוגדרים עדיין כמתנחלים הנמצאים בשטח כבוש .
 כשטראמפ מציין שכל מדינה ריבונית יכולה לקבוע לעצמה את מיקום בירתה ,  הוא מניח לישראל מוקש עטוף במובן מאליו .  ברור שהאמריקנים היו חופשיים לנייד את בירתם מניו יורק לפילדלפיה ולבסוף לוושינגטון .  איש מבחוץ לא התערב בהחלטות להעתיק בירות מסנט פטרסבורג למוסקבה ,  מריו דה ז'נרו לברזיליה ,  מלאגוס לאבוג'ה ,  מקראצ'י לרוואלפינדי לאיסלמבאד ,  מבון לברלין  ( רק לאחר איחודה מחדש )  .  אבל לפי הגיון זה ,  אם טראמפ תומך מעתה בהקמת מדינה פלסטינית  ואין משמעות אחרת למונח  " פתרון שתי המדינות ",  ולו גם בהסכמה הדדית  משמע שזכותה הריבונית של אותה מדינה ,  עם הקמתה ,  לקבוע את בירתה באותו נתח של ירושלים שיהיה בידיה .  כלומר ,  הושגה התביעה הפלסטינית הבסיסית להקמת מדינה עצמאית שבירתה ירושלים .
 למעשה ,  יש כבר שגרירות אמריקנית לפלסטין המזרחית ,  הלא היא הגדה המערבית - הקונסוליה הכללית בירושלים .  לא ברור מה מייעד לה טראמפ ,  כאשר השגרירות - שטיפלה בשעתה בעזה ,  עד להשתלטות חמאס - תעקור מתל אביב .  על המרחק שבין הכרזות למימוש יכולה להעיד המכללה לביטחון לאומי ,  שהעברתה מגלילות לבירה הוצהרה חגיגית פעמים רבות אך איכשהו טרם זזה ממקומה .  

כשטראמפ מחליט לשבור את הכלים סתם כך ,  בגלל יצרים אישיים ושיקולים פוליטיים ,  הוא פועל כמו פוליטיקאי אחר בן גילו לפני 17 שנה .  אריאל שרון ,  בעלותו על הר הבית  כשהוא מצניע בכך את החלטת היועץ המשפטי לממשלה אליקים רובינשטיין לסגור מחוסר ראיות מספיקות את תיק החקירה נגד בנימין ושרה נתניהו  ניצל את חולשתו של ראש הממשלה אהוד ברק ,  שלא רצה לחסום אותו .  כראש ממשלה ,  נתניהו ידע שגורמי הביטחון מזהירים מפני מה שיתחולל בעקבות נאום טראמפ ,  אך לא העז להפציר בו להימנע מכך .
 בשעות שלקראת הנאום שהה הרמטכ"ל גדי איזנקוט באוגדת יהודה ושומרון ,  שעליה פיקד בשנים 2003-05 ,  לאחר שביקור שרון התגלגל לכדי האלימות הפלסטינית שהרגה אלף ישראלים ,  הביאה למבצע  " חומת מגן "  וגבתה מהנשיא בוש תמיכה תקדימית בהקמת מדינה פלסטינית .  איזנקוט דרך השבוע את הכוחות לקראת הממשמש ובא .  כששרון הופיע בהר ,  איזנקוט היה מזכירו הצבאי של ברק .  חלק מההמשך נכתב בדו"ח ועדת השופט אור לאירועי אוקטובר 2000 .
 בשיחותיו עם אלוף פיקוד המרכז רוני נומה ,  מתאם הפעולות בשטחים יואב  ( פולי )  מרדכי ,  מפקד האוגדה ערן ניב ,  ראש המרחב בשב"כ ומפקדי החטיבות נמנע איזנקוט מאזכור אותה פרשה של שרון בהר הבית ,  שבארכיון הפרטי במוחו של הרמטכ"ל כבר נערמו עליה עוד דפים רבים .  זה עתה השלים שנתיים מוצלחות של דיכוי טרור הסכינים ,  השטח נרגע  וטראמפ בא להבהיר ויוצא מבעיר .  

זו בוודאי התפתחות מתסכלת גם לנדב ארגמן ,  ראש השב"כ זה שנה וחצי .  ארגמן ,  ראשון אנשי המבצעים  ( להבדיל מיוצאי מסלול רכזי השטח הערבי )  שהגיע לראשות השירות זה 30 שנה ,  מאז אברהם שלום ,  השקיע מרץ רב בעדכון מהותי ואירגוני של עבודת השב"כ .  בדרבונו ,  התקדם מערך הטכנולוגיה והסייבר של השב"כ ,  מה שמציב את הארגון בשורה אחת עם ארגוני הביון הטובים בעולם .  
בין הגורמים לכך :  הניסיון המצטבר והטרי גם יחד ,  החיכוך המתמיד בטרור ובריגול ,  הפלת המחיצות בין המערכים הפנימיים בשירות ובינו לבין אמ"ן  שאתו נחתם מזכר הבנה להתוויית גבולות גזרה והובלת משימות  ושאר גופי הקהילה הביטחונית ושירותים זרים .  ניכר בו הרקע שלו ,  כמי שבשלושת תפקידיו הקודמים היה ראש אגף המבצעים  התפקיד שאליו נשא עיניו במוצהר מרגע גיוסו ,  לאחר שירות צבאי בסיירת מטכ"ל ובמערך המבצעים המיוחדים של אמ"ן  וראש מוקד הביטחון בצפון אמריקה ומרכזה וסגן ראש השירות .
  ארגמן הצליח להגדיל את ההשקעות בפיתוח ,  בהצטיידות ובעילויים בעלי כישורים מיוחדים ,  פחות מתריסר המשתכרים ללא שיקולי ותק וגיל יותר מראשי החטיבות שלהם ומורשים גם לשמור על דריסת רגל בעולם האזרחי של מלחמת המוחות והמחשבים .  שבירת התבניות המחשבתיות הישנות איפשרה הישג סיכולי כפול ,  הן של עשרות פיגועי התאבדות והקרבה  ( כולל המוניים ,  באוטובוסים )  בהנחיית אירגוני טרור והן של יחידים .  המונח  " זאבים בודדים ",  בהקשר אחרון זה ,  מטעה .  כשהזאבים קולטים ופולטים ,  חיים בסביבה תקשורתית ומשתפים בתחושותיהם חברים ללהקה ,  שוב אינם בודדים ,  וניתן לעמוד בעוד מועד על כוונות העלולות להבשיל לכדי מעשים .
 זה יעיל להפליא ,  אבל רק בתקופות שגרה ,  לכל היותר של מתיחות גוברת אך לא קיצונית .  כדי לזהות סטיות תקן ,  מוכרח להיות תקן .  אין אנומליה בלי נורמליות תחילה .  משבר גדול ,  עם מאות ואלפים שיתעוררו לקום ולפעול ,  עלול להקהות את עוקצן של השיטות ההולמות כל כך את הטיפול המונע נגד הקומץ ,  בין השאר באמצעות דרבון הורי הזוממים להשגיח על בניהם ובנותיהם בטרם פורענות .  לא הרי זרזיף כשיטפון ,  מבצעים נקודתיים כהרי מערכה גדולה .  זה כבר עניין לצבא .  
הדקויות בנאום טראמפ אינן חשובות לשטח .  חשובים הרושם הכללי ומה שיתחולל בעקבותיו .  בשבוע שעבר כעס טראמפ כשהתבשר שהוא רק אחד המועמדים הסופיים של  " טיים "  לתואר איש השנה .  זכייה מובטחת ,  או לא כלום ,  גזר טראמפ ,  לפי ציוצו .  חלומו הנושן ,  המזדקר מהשערים המדומים שהזמין לקישוט מועדוני הגולף שלו ,  נגוז .  כתחליף ,  העניק לעצמו תהילה מרשימה עוד יותר מתוצר של ישיבת מערכת בכתב עת .  עכשיו הוא איש השנה ,  איש העשורים ,  של ירושלים .  הגיבור החדש של הבירה ,  המאפיל אף על הגיבור הקודם ,  מהפגנות החרדים בסמוך לתחנה המרכזית  הבואש .
  ( עדכון ראשון ,  7.12 ,  17:00 )  

היכונו לאינתיפאדת טראמפ :  הסיבה האמיתית להכרזת ירושלים
עבור כיסא אחד פנוי בסנאט ,  ובשביל המועמד שהסתבך בחשדות פדופיליה ,  מוכן נשיא ארצות הברית לשפוך דמים במזרח התיכון הרחוק ממנו ,  וכל חללי החינם יתגמדו מול דונלד .  פרשנות

