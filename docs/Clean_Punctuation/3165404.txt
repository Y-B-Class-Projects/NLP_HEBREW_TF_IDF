דיווח :  טראמפ ונתניהו מנסים לפלג בין מדינות המפרץ לפלסטינים
בכתבה נרחבת במגזין ניו יורקר על מדיניות הממשל במזרח התיכון נאמר כי ראש הממשלה עשוי לנצל את תכנית השלום שמגבש הנשיא ,  לנוכח הסירוב הצפוי של הפלסטינים .  מדינות ערב הסוניות עשויות לתמוך בו ,  ובכך להתקרב עוד יותר לישראל
ממשלו של דונלד טראמפ וראש הממשלה בנימין נתניהו פועלים כדי ליצור קרע בין מדינות המפרץ לפלסטינים - כך דיווח אתמול  ( שני )  המגזין ניו יורקר ,  בתחקיר רחב היקף על מדיניותו של נשיא ארצות הברית במזרח התיכון .  נתניהו ,  כך דווח ,  מתכנן להשתמש בתכנית השלום שמגבש הממשל כדי לפלג בין מדינות ערב הסוניות לבין הפלסטינים ,  מאחר שהוא בונה על כך שאבו מאזן ידחה אותה בעוד שמנהיגי הממלכות יאמצו אותה וכך יתקרבו לישראל ,  לנוכח החשש המשותף שלהן מפני איראן .  
הכתבה סקרה את היסטוריית היחסים בין נתניהו ובין ממשל אובמה וממשל טראמפ .  לפיה ,  בירושלים חששו מאוד מתקופת המעבר שבין הממשלים ,  ומכך שארצות הברית תקדם החלטה במועצת הביטחון של האו"ם נגד ההתנחלויות .  
לפי הכתבה ,  שגריר ישראל בוושינגטון ,  רון דרמר ,  אמר לראש הסגל בבית הלבן דאז ,  דניס מקדונה : " אל תלכו לאו"ם .  זה יביא אותנו לעימות .  זה יכריח אותנו לפנות לצד השני ".  לפי הניו יורקר ,  במילים  " הצד השני "  התכוון דרמר לממשל טראמפ שעדיין לא הושבע לתפקיד באותה העת .  מקורבי מקדונה חלקו על הדברים המיוחסים לדרמר .  
כשממשל אובמה התכונן להעביר את ההחלטה באו"ם ,  נכתב ,  ג'ארד קושנר אמר לעוזריו : " היה להם את התור שלהם .  הם נכשלו .  למה הם מנסים להקשות עלינו בדרכם החוצה ?  ".  קושנר פנה למייקל פלין ,  שהיה מיועד לתפקיד היועץ לביטחון לאומי ,  וליועץ האסטרטגי לשעבר סטיב באנון .  פלין אמר לעוזריו כי  " זה מספר 1 בסדר העדיפויות של טראמפ ".  
כמה שבועות אחרי שטראמפ הושבע לתפקידו ,  נכתב בדיווח כי דרמר ובכירים אחרים ביקרו בבית הלבן כדי לחלוק סיכום של הערכת המודיעין הישראלית לגבי הפעולות של ממשל אובמה בנוגע להחלטה נגד ההתנחלויות .  ישראל גם סיפקה לאמריקנים  " באמצעות ערוצי המודיעין "  את דוחות המודיעין על החלק של ארצות הברית בהחלטה .  
בנוסף לכך ,  עוד לפני ההשבעה ,  נתניהו שלח את ראש המוסד יוסי כהן לוושינגטון כדי לתדרך את פלין על האיום האיראני ,  וכדי להבטיח ששני הממשלים יהיו מתואמים במהלכים מול הרפובליקה האסלאמית .  לפי הכתבה ,  מומחי מודיעין ציינו כי ביקורו של כהן לפני השבעת הממשל החדש היא הפרה של הפרוטוקול .  
לאחר ההשבעה ,  נכתב , " לנתניהו הייתה כל סיבה להאמין "  שלבכירי הבית הלבן יש פינה חמה בלב כלפי ישראל .  טענה נוספת שעלתה בכתבה היא כי ב-2017 הוחלט להאריך את כהונתו של השגריר בוושינגטון דרמר ,  שנחשב מקורב לממשל ,  וזאת כדי למקסם את ההשפעה על הבית הלבן .  
בכתבה תוארה קבלת פנים לשגרירים זרים שנערכה לאחר ההשבעה ,  ובה אחד השגרירים האירופאיים אמר לשגריר הרוסי ,  סרגיי קיסליאק , " אתה השגריר הכי חשוב כאן היום ".  קיסליאק ,  לפי הכתבה ,  החווה בידו לעבר דרמר ואמר : " למעשה הוא השגריר הכי חשוב כאן ".  
במקביל ,  תוארה מערכת יחסים חמה בין קושנר ובין שגריר איחוד האמירויות יוסף אל-עוטייבה .  חלק אחר בכתבה עסק ביחסים החשאיים בין איחוד האמירויות וישראל לאורך השנים במאמץ לתאם עמדות מול איראן .  כך ,  למשל ,  תוארה פגישה משותפת לשגריר לשעבר בוושינגטון סליי מרידור ולעוטייבה עם יחד עם היועץ למזרח התיכון לשעבר ,  דניס רוס .  
הפגישה ,  שהתקיימה זמן קצר לאחר השבעת ממשל אובמה ,  נועדה לשכנע את הממשל המשותף באיום האיראני .  לפי הכתבה ,  שני השגרירים העדיפו להגיע לפגישה משותפת כיוון שסברו שהיא תשלח מסר ברור יותר מאשר שתי פגישות נפרדות .
 במאי 2009 ,  בשלב שבו בין נתניהו והממשל החדש של אובמה התעוררה מתיחות סביב בנייה בהתנחלויות ,  פנה ראש הממשלה לשרת החוץ דאז ,  הילרי קלינטון ,  וביקש ממנה לארגן מפגש פומבי עם מנהיגי מדינות המפרץ שבו גם הוא ישתתף .  גורמים שנכחו במפגש מסרו לניו יורקר כי נתניהו אמר לקלינטון : " זה יראה לאנשים בישראל שיכול להיות יתרון לישראל בנורמליזציה של היחסים ".  
הנשיא אובמה העלה את הנושא במהלך ביקורו בריאד בירת ערב הסעודית ,  אולם המלך עבדאללה דחה זאת על הסף ואמר  " זה בלתי אפשרי ".  לפי הדיווח ,  המלך אמר שיסכים לפגוש את נתניהו רק לאחר השגת הסכם שלום בין ישראל והפלסטינים והוסיף להפתעת הנשיא האמריקני , " אנחנו נהיה האחרונים שנחתום איתם על הסכם שלום ".  
ב-2014 ,  נתניהו ביקש משליחו המדיני יצחק מולכו לטפח את הקשרים עם מדינות ערב ,  בדגש על איחוד האמירויות וסעודיה ,  בתקווה שאלו לא יתנהלו רק בערוצים החשאיים .  
התפנית בעלילה הגיעה בעקבות החתימה על הסכם הגרעין ,  שקירבה מאוד את ישראל ומדינות ערב .  המודיעין האמריקני למד על שיחת טלפון בין בכיר באיחוד האמירויות לבין נתניהו .  עוד נכתב כי האמריקנים  " חשדו "  שנתניהו נפגש בחשאי בקפריסין עם מנהיגי האמירויות ,  פגישה שעסקה במאמצים לסכל את הסכם הגרעין .  
בכיר לשעבר במחלקת המדינה צוטט בכתבה כאומר : " הם לא אמרו לנו את האמת .  זה דבר אחד להיפגש באופן חשאי מעיני הציבור .  זה דבר אחר לחלוטין להסתיר זאת מאתנו ,  בעלת הברית הקרובה ביותר לשני הצדדים ".  דרמר ואל-עוטייבה לא אישרו לעיתון את קיום הפגישה .
" ב-2015 לנתניהו לא היה אכפת יותר מה אובמה חושב עליו ,  והוא רצה לשכנע את הנשיא החדש ליצור דינמיקה חדשה לגמרי במזרח התיכון ",  נכתב .  לפי הניו יורקר ,  היחסים בין נתניהו ואנשיו וצוותו של טראמפ התהדקו במהלך קמפיין הבחירות ,  בשלב שבו איש לא נתן לטראמפ סיכוי לנצח .  בכיר לשעבר בממשל צוטט בכתבה כאומר : " הישראלים לא קיבלו את הדעה הזו  ( שהילרי קלינטון תנצח )  בכלל .  הם עבדו עם טראמפ באנרגיות גדולות לפני שמישהו אחר בכלל היה איתם בקשר ".  
עוד נכתב כי בסוף הקמפיין ישראל הכירה היטב את המטה של טראמפ ,  את בעלי התפקידים הרלוונטיים למזרח התיכון ,  את העמדות שלהם ,  וגם את חוסר ההתמצאות שלהם בפרטים . " בראש סדר העדיפויות היה ביטול הסכם הגרעין .  במקום משני ,  העברת השגרירות ",  נכתב .  בשלב מסוים ,  כמה שבועות לפני קמפיין הבחירות ,  התבדח קושנר עם טראמפ ואמר לו שהוא מאמין כי נתניהו הוא היחיד שיכול היה לאתגר אותו במרוץ הרפובליקני .  
בכתבה תואר גם שגריר ארצות הברית בישראל ,  דיוויד פרידמן ,  כמי שאמר ליועצים במחלקת המדינה שעל מצרים לקחת אחריות על תושבי רצועת עזה .  במהלך תדרוך שהועבר לו על ידי אנשי המשרד על המצב ההומניטרי בעזה הוא אמר : " אני לא מבין .  האנשים האלה הם מצרים .  למה שמצרים לא תיקח אותם בחזרה ?  ".  השגריר הכחיש שאמר זאת .
 ואולם לצד האידיליה ,  תוארו גם רגעי מתיחות בין הממשלים .  כך ,  למשל ,  ב-13 בפברואר הגיע דרמר לבית הלבן במטרה לשכנע את טראמפ לחתום על מסמכים סודיים בקשר ליכולות הגרעינית של ישראל .  דרמר דרש להיפגש עם פלין ,  שבדיוק התפטר באותם הרגעים .  היועצים בבית הלבן התרגזו ואמרו לדרמר כי הוא לא ייקבע עם מי הוא ייפגש .  התנהלותו של דרמר תוארה כמגושמת .  בשלב מסוים אמר לו קושנר : " אתה לא תגיד לנו איך לנו לנהל פה את העניינים ".  
דרמר אמר על כך בתגובה : " יש לי יחסים נהדרים עם ג'ארד אבל לא תמיד אנחנו מסכימים על הכל ".  

דיווח :  טראמפ ונתניהו מנסים לפלג בין מדינות המפרץ לפלסטינים
בכתבה נרחבת במגזין ניו יורקר על מדיניות הממשל במזרח התיכון נאמר כי ראש הממשלה עשוי לנצל את תכנית השלום שמגבש הנשיא ,  לנוכח הסירוב הצפוי של הפלסטינים .  מדינות ערב הסוניות עשויות לתמוך בו ,  ובכך להתקרב עוד יותר לישראל

