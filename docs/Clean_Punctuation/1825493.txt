אחרי נאום אובמה ,  לפני נתניהו
לנאומו מרחיק הלכת של אובמה יש שתי שורות תחתונות :  ראשית ,  הוא לא חושש ,  גם בפתח מערכת הבחירות ,  להציג עמדות ברורות באשר לסכסוך הישראלי-פלסטיני ,  עמדות שנוגדות את עמדות נתניהו .  הוא ויתר על ניסיונות השכנוע בחדרי חדרים ,  ואינו מאמין בתפנית שתגיע מן הממשלה הנוכחית ,  ולכן לא נרתע מיצירת עימות .  אבל אין זה עימות עם ישראל ,  וחילוקי הדעות לא אמורים לפגוע בקשר ההדוק בין המעצמה החשובה בעולם למדינה היהודית .
 שנית ,  אין לאובמה תוכנית פעולה מיידית .  הוא לא מציע נוסחאות שיעקפו את הקיפאון ,  והוא אומר לצדדים :  זו קודם כל בעיה שלכם .  עדיף שתמצאו לה פתרון ,  ולי יש קווים כלליים לפתרון .  אבל אם אתם מעדיפים להתיש זה את זה ,  לבנות התנחלויות מצד אחד ולהתדפק על דלתות העולם כדי להקים מדינה וירטואלית בספטמבר מצד שני - אין לי כוח או רצון למנוע את זה .  אני רק אומר שזה לא מקובל עלי .
 אובמה אמר בבירור כי הפתרון האמריקני לסכסוך הוא הפתרון האירופי והרוסי ,  האסיאתי והאפריקני והאוסטרלי .  זה גם הפתרון שרוב הישראלים מעדיפים ,  כולל חלק לא מבוטל מבוחרי הליכוד .  יכול להיות שהעולם טועה ודווקא ניצי הליכוד צודקים .  יכול להיות שהעולם צבוע .  יכול להיות שכל הערבים רק רוצים להשמידנו ,  וכל ויתור ישראלי יהיה עבורם הוכחת חולשה שתגרום להם לדרוש עוד .  יכול להיות שהפלסטינים אינם עם ולא מגיעה להם מדינה .  יכול להיות שכל עניין הפליטים הוא משחק של מדינות ערב באנשים שעזבו את הארץ מרצונם לפני 63 שנה ,  ואשר הם וצאצאיהם מנוצלים על ידי גורמים ציניים כדי לפגוע בישראל .  ויכול להיות שיש לעם היהודי זכות להקים התנחלויות בכל מקום בארץ ישראל .  
אבל לא יכול להיות שאפשר לקיים מדינה יהודית ודמוקרטית שבה מיעוט של יהודים ישלוט ,  בעוד שנים מעטות ,  ברוב פלסטיני .  לא יכול להיות שמדינה דמוקרטית ויהודית תמשיך עשרות שנים של כיבוש ותמנע ממיליוני אנשים חופש והגדרה עצמית .  ולא יכול להיות שנוכל להתקיים כאן כשכל העולם משוכנע שאנו טועים ופוגעים בנורמות בינלאומיות .  גם ארה"ב .
 אובמה אמר לנו - ניסיתי ונכשלתי .  המשכתם להתנחל ,  הפלסטינים נטשו את המו"מ .  עכשיו שיברו את הראש לבד .  אל תיבהלו .  נטיל וטו באו"ם בספטמבר .  אבל אל תצפו מאיתנו ליותר .
 נתניהו יעשה טעות אם בנאומו בקונגרס ינסה ,  שוב ,  לשכנע מי הרע ומי הטוב בסיפור .  אובמה הציע לו סולם של קיום מו"מ על גבולות וביטחון ,  תוך דחיית הנושאים האחרים לשלב מאוחר .  אישית ,  הייתי מעדיף לטפל בד בבד בכל הנושאים ,  אבל ייתכן שלנתניהו זה נוח יותר .  עליו לקבל את ההצעה .
 
אחרי נאום אובמה ,  לפני נתניהו
nan
