בין שותפות טבעיות להכרחיות
התחושות העולות לנוכח התככים הציניים והנכלוליים של אלה שאותם בחרנו אינן נעימות כלל ועיקר .  מובן שראש הממשלה בנימין נתניהו התאכזב לנוכח השחיקה הדרמטית בתמיכה בליכוד ביתנו ,  אולם הוא נותר המנהיג הבלתי מעורער וניצב בעמדה ייחודית להקמת קואליציה רחבה בתמיכת רוב העם .  
יש עתיד של יאיר לפיד הצטיירה כפרטנר מובן מאליו .  בניגוד לתיאוריו בתקשורת ,  לפיד אינו שמאלני והוא מסור לשלמותה של ירושלים ולשמירתם של גושי ההתנחלויות העיקריים .  כדי להכניס את יש עתיד לממשלה ,  כל שנדרש היה למצוא נוסחה שתבטיח כי החרדים  " יתחלקו בנטל ".  תחת זאת ,  נתניהו הציע הסדר קוסמטי ,  שלא הטיל כל מגבלה על מספר הפטורים מגיוס לחרדים - הצעה שלפיד סירב לקבל .
 השותפה ה"טבעית ",  הבית היהודי ,  דחתה אף היא את הצעתו הדלה של נתניהו לעידוד הגיוס החרדי .  למרות ההבדלים המהותיים ביניהם בנושאים רבים ,  בנט ולפיד הסכימו שלא להצטרף לממשלה עד אשר יימצא פתרון לנושא .  וכך ,  לאחר שהליכוד פירסם סידרת הודעות עוינות ובהן ,  למרבה האירוניה ,  האשמה כי שתי המפלגות מתעלמות מהאינטרס הלאומי ,  נדהמו הישראלים לגלות שהתנועה של ציפי לבני הפכה לחברה הראשונה בממשלתו החדשה של נתניהו .
 לבני היתה יריבתו העיקשת ביותר של נתניהו ותיארה אותו שוב ושוב כשרלטן המתנגד לשלום .  כעת ,  נוסף על מינויה לשרת המשפטים ,  ובניגוד להצהרות קודמות של נתניהו ,  היא תוביל ועדת שרים לטיפול בשיחות עם הפלשתינים .  עמיר פרץ ,  שערק מהעבודה משום ששלי יחימוביץ' הסתייגה מהתחייבות חד ? משמעית שלא להצטרף לנתניהו ,  הושתק באמצעות מינוי לשר להגנת הסביבה .  
הפרטנרים של נתניהו בקואליציה המתגבשת צפויים להיות שתי המפלגות החרדיות וסיעת קדימה בת שני חברי הכנסת .  אם הבית היהודי תסרב ,  הוא ייוותר עם 57 חברים ,  אשר אינם מספיקים להקמת ממשלה .  במקרה כזה הוא יבקש לפתות את העבודה להצטרף - ממשלת  " עליסה בארץ הפלאות "  לכל הדעות.נתניהו עשוי להשקיט את חששותיו כי בהינתן עקשנותם של הפלשתינים ,  תפקידה של לבני במשא ומתן יהיה חסר משמעות .  במקרה כזה היא תמלא את תפקידו של אהוד ברק בממשלה היוצאת ,  ותשמש עלה תאנה כלפי אלו בזירה הבינלאומית שאינם בוטחים בו .
 ואולם נתניהו היה יכול להגיע לאותה תוצאה עם לפיד ,  שותף טבעי ומשכנע לאין שיעור ,  ולספק ללבני תפקיד שולי או להעבירה לאופוזיציה .  ממשלה התלויה בתמיכתם המתמשכת של לבני ,  של הבית היהודי ושל החרדים אינה צפויה לשרוד לאורך זמן .  כמו כן ,  הישראלים ,  אשר כבר בזים לפוליטיקאים ,  יירתעו מהאופן שבו זרק נתניהו את שותפיו הטבעיים ועסק בתועלתנות פוליטית .  בבחירות הבאות ,  המצביעים הזועמים על ההתנהלות הנוכחית ,  עלולים לספק לליכוד גורל דומה לזה של קדימה .  
ארבע השנים האחרונות של נתניהו בתפקיד היו ,  באופן כללי ,  מוצלחות ביותר ,  ובמהלכן הוא הפגין כישורי מנהיגות אמיתיים .  הוא התמודד היטב עם מתקפותיו של אובאמה בזמן ששימר את תמיכת הקונגרס והעם האמריקני ;  הוא הפך במו ידיו את איום הגרעין האיראני לנושא גלובלי ;  ועל אף כישלונו בשיחות השלום - המושתת במלואו על סרבנותם של הפלשתינים לשאת ולתת ללא תנאים מוקדמים - רמת הטרור היתה הנמוכה ביותר מאז האינתיפאדה .
 אך בששת החודשים האחרונים כל אחת מאסטרטגיות טרום הבחירות של נתניהו חזרה אליו כבומרנג .  כעת הזמן אוזל ,  ואם ימשיך באופן הזה ,  עלולה יש עתיד לבסוף להימצא באופוזיציה .  אם זה יקרה ואם הנושא החרדי יישאר ללא פתרון ,  המורשת של נתניהו תתפורר .  גרוע מכך ,  למדינתנו תחסר ממשלה יעילה בתקופה המכריעה הזאת ,  ואנו נעמוד בקרוב מול בחירות חדשות ,  העלולות להסתיים בהקמתה של ממשלת מרכז ? שמאל .
 הפור טרם נפל .  על ראש ממשלתנו לשוב מייד למשא ומתן עם יש עתיד ועם הבית היהודי ,  וזאת כדי להקים ממשלה לאומית רחבה ,  שתיהנה מתמיכתו של רוב העם ואשר תהיה בעלת יכולת להתמודד באופן יעיל עם הבעיות הגלובליות והפנימיות .  עליו לפעול במהירות ולהתכונן לביקורו הקרב של הנשיא אובאמה בישראל .  

בין שותפות טבעיות להכרחיות
nan
