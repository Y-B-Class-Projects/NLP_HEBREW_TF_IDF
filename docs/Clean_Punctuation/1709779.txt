נתניהו לשרים :  חוק הגיור ייצור קרע בעם
יום לפני פגישת הפיוס הצפויה בין ראש הממשלה לשר החוץ ליברמן ,  הדגיש נתניהו את התנגדותו לחוק הגיור ,  אותו דורשת ישראל ביתנו .  יוזם החוק ,  ח"כ רותם ענה : " רה"מ נבהל מהלחצים שהופעלו עליו .  החוק יעבור ונתניהו אף יצביע בעדו "
 ראש הממשלה בנימין נתניהו ושר החוץ אביגדור ליברמן צפויים לערוך מחר פגישת פיוס בניסיון לסיים את המשבר ביחסיהם בעקבות אישור תקציב המדינה בממשלה .  עם זאת ,  לקראת הפגישה נראה כי נתניהו מעמיק את הקרע ,  נוכח עמדתו בחוק הגיור .  נתניהו אמר הבוקר  ( ראשון )  בישיבת הממשלה כי יתנגד לחקיקת הגיור המוצעת שלדבריו ,  יכולה ליצור קרע בעם היהודי . " ייעשו מאמצים להסיר בהסכמה את הצעת החוק אך אם לא תוסר אבקש מחברי הליכוד ומשאר סיעות הקואליציה להתנגד להצעה ",  אמר נתניהו .  
במהלך הישיבה נזף ראש הממשלה בשר לענייני מיעוטים אבישי ברוורמן ,  שהודיע כי הוא דורש לקבור את ההצעה .  ברוורמן ביקש למסור בפתח ישיבת הממשלה  " הודעה אישית "  וברגע שניתנה לו זכות הדיבור הצהיר כי הוא דורש להוריד את הצעת חוק הגיור מסדר היום .  ברוורמן הביע חשש שבעקבות המשבר עם ישראל ביתנו ,  ראש הממשלה ייענה לדרישתו של אביגדור ליברמן ויעביר את החוק .  ראש הממשלה השיב לברוורמן : " אני מסכים לגבי הנושא ,  החוק לא הולך לעבור בכנסת משום שהוא יפגע באחדות העם היהודי ,  אך לא יכול להיות שתעשה שימוש במוסד של 'הודעה אישית' להנחלת אג'נדה אישית ,  זה לא תקין ". 
יוזם החוק ,  ח"כ דוד רותם  ( ישראל ביתנו )  ,  הגיב לדברים שאמר ראש הממשלה על חוק הגיור ואמר כי נתניהו  " טועה ומטעה ,  חוק הגיור אינו יוצר כל פילוג בעם .  החוק עסוק אך ורק בגיור בישראל ואינו משנה את המצב הקיים לגבי גיורים הנערכים מחוץ לישראל ".  רותם הוסיף כי  " נראה כי ראש הממשלה ,  אשר היה זה שביקש ממני להגיע להסכמה עם המפלגות הדתיות בקואליציה בכל הקשור לנושא הגיור ,  נבהל מהלחצים שהופעלו עליו ,  או שמא שכח את בקשתו לפעול בהסכמה מלאה עם המפלגות הללו בכל הנוגע לחוק זה .  ואמר דברים אלה מבלי שקרא בפועל וברצינות את החוק ".  רותם סיכם ואמר כי לא זו בלבד שהחוק יעבור ,  אלא אף שנתניהו יצביע בעדו .  
ועדת החוקה ,  חוק ומשפט של הכנסת אישרה בשבוע שעבר להעביר לקריאה ראשונה את הצעת החוק של ח"כ דוד רותם לתיקון חוק הגיור .  לפי הצעת החוק הסמכות לגיור תהיה בידי הרבנות הראשית בלבד ,  ואחת המשמעויות המרכזיות של ההצעה זו היא קרע עם יהדות התפוצות .  כ-85% מיהדות התפוצות מורכבת מקהילות רפורמיות וקונסרבטיביות והליך הגיור שהם עוברים ומעבירים לא יוכר בארץ .  מצד שני ה"גזר "  בהצעת החוק היא הקלה באופן משמעותי על אזרחים ישראלים המבקשים לעבור גיור בישראל .
 הצעת החוק של רותם שנויה במחלוקת לא רק בעולם היהודי ובקרב יהודי התפוצות ,  אלא גם בתוך הקואליציה ובאופוזיציה .  בעבודה הודיעו כי הם יתנגדו להצעת החוק כפי שהיא מנוסחת כעת .  חברת הכנסת עינת וילף אמרה לפני הדיון על החוק בוועדה כי  " מדינת ישראל צריכה לזכור שחקיקה בתחום הגיור הינה בעלת משמעות ליהודים בכל העולם .  איני יכולה להבין מדוע יהודים שעלו לישראל על פי חוק השבות ,  ורואים עצמם יהודים ,  נזקקים לעבור גיור נוסף .  אני מתביישת שחברי כנסת נבחרים במדינה הציונית מתבטלים בפני הרבנות .  לשמחתי ,  סיעת העבודה החליטה פה אחד להתנגד להצעת חוק הגיור ". 
 (  *  עדכון ראשון :  10:38 ) 

נתניהו לשרים :  חוק הגיור ייצור קרע בעם
יום לפני פגישת הפיוס הצפויה בין ראש הממשלה לשר החוץ ליברמן ,  הדגיש נתניהו את התנגדותו לחוק הגיור ,  אותו דורשת ישראל ביתנו .  יוזם החוק ,  ח"כ רותם ענה : " רה"מ נבהל מהלחצים שהופעלו עליו .  החוק יעבור ונתניהו אף יצביע בעדו "
 
