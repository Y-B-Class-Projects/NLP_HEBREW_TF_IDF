טראמפ מחלק את ירושלים :  הסטירה האמריקנית לנתניהו ערב השקת הקמפיין
הודעת משרד החוץ האמריקני על איחוד הקונסוליה המעניקה שירותים לפלסטינים עם השגרירות ,  מהווה מכה לרה"מ מצד ידידו הקרוב .  בהחלטה נרמז כי טראמפ מתנגד לסיפוח מזרח העיר בידי ישראל .  בנוסף ,  ההודעה מאותתת כי הממשל מבקש לחדש את הקשר עם רמאללה לאחר משבר העברת השגרירות
תוכנית השלום המהוללת של דונלד טראמפ עדיין לא פורסמה ,  הבחירות לכנסת מתקרבות בחסות השלטים החוגגים את הברית המופלאה בין טראמפ לבין בנימין נתניהו ,  והניגודים הטבועים בין השניים כבר פורצים אל פני השטח .  אף שטראמפ רוצה בעליל בניצחונו של נתניהו ,  אולי בגישה הנושנה  " רק הליכוד יכול "  - להחזיר שטחים ולפנות התנחלויות  ( עיין ערך מנחם בגין בסיני ואריאל שרון ,  טרום קדימה ,  בעזה ובצפון השומרון )  .
 טראמפ בצרות ,  מבית בחקירת רוברט מולר ובהסתערות הדמוקרטים עליו בבית הנבחרים ומחוץ מצפון קוריאה עד ונצואלה .  רעיון הבוסר שלו ,  להודיע על העברת השגרירות מתל אביב לירושלים כמהלך של הלם ומורא ,  נכשל .  תומכיו בקרב היהודים והאוונגליסטים התמוגגו ,  אבל קביעת העובדה לא הרשימה את הפלסטינים .  אבו מאזן ניתק מגע והחריף את התנגדותו למדיניות טראמפ .  
שיחות הפיוס בין הרשות הפלסטינית לבין חמאס נתקעו .  חבירה בין שני חלקי הקהילה הפלסטינית לצורך מיקוח משותף ,  כנדרש במתווה תוכנית טראמפ ,  אינה נראית קרובה .  ירושלים ,  שאותה התיימר טראמפ לסלק מהשולחן ,  עדיין ניצבת שם ומפריעה לתהליך המדיני עוד יותר מאשר לפני ההודעה - ומימושה - על העברת השגרירות .
 לכן ,  יש להתייחס להודעת ממשל טראמפ אמש על מיזוג הקונסוליה הכללית והשגרירות לכדי נציגות אחת לא כעניין מינהלי ,  כביכול  " ייעול ",  אלא כהצהרה מדינית חשובה :  הממשל לא מכיר בטענת ממשלת נתניהו שהבירה אוחדה לנצח-נצחים והוא ממשיך ככל קודמיו ,  מלינדון ג'ונסון עד ברק אובמה ,  להתנגד לסיפוח מזרח העיר לישראל .  החבר הכי טוב של ביבי ,  מי שיונצח בתחנת הרכבת הקלה בואכה הכותל  ( מחלפים ואתרים אחרים כבר שועבדו למשפחת נתניהו )  ,  הוא ולא פרס ,  הרצוג או גנץ ,  יחלק את ירושלים .  
הודעת הממשל הופצה בחתימת בדרג זוטר למדי ,  סגן דובר משרד החוץ רוברט פלדינו ,  ולא מפי טראמפ או שר החוץ מייק פומפאו .  נאמר בה כי היום תמוזג הקונסוליה הכללית של ארצות הברית לתוך השגרירות האמריקנית בירושלים  " כדי ליצור נציגות דיפלומטית אחת "  וכי המיזוג מתבצע בעקבות הודעת פומפאו מאוקטובר אשתקד על  " שילוב הנציגויות והצוותים ". 
אסור שהדרג וההקשר המדומה של  " ייעול ",  כנהוג בדיפלומטיה האמריקנית מאז ראשית ימי המגעים עם אש"ף וההודעות התמימות של ממשלי ניקסון ופורד על הכרה בזכויות ובאינטרסים של העם הפלסטיני ,  יטעו :  הודעת פלדינו היא סטירה צורבת לנתניהו בעודו משיק את מערכת הבחירות שלו .  היא אומרת שטראמפ מתנגד לאחדות ירושלים תחת שלטון ישראל ולסיפוח מזרח העיר .  
הממשל איננו משלים עם צעדים חד-צדדיים ומשאיר לפלסטינים וטו על מתכונת הסדר הקבע בירושלים .  רק הסדר שיהיה מקובל גם עליהם יזכה לברכת טראמפ ,  ולא - ישללו ממנו את ההישג הנשאף של קיום הבטחת בחירות , " עסקת המאה ",  החשובה יותר מההבטחה שקויימה להעתיק את מיקום השגרירות .
 מאז הקמת מדינת ישראל וביתר שאת מאז מלחמת ששת הימים התאפיינו יחסי השגרירות בתל אביב  ( ובתחילה גם השגרירות בעמאן )  עם הקונסוליה בירושלים בחיכוכים .  ירושלים דיווחה לוושינגטון במישרין ולא היתה כפופה לתל אביב .  שיפור ארעי וחולף ביחסי השגריר והקונסול נרשם רק בתקופות קצרות ולפי אופיים של הדיפלומטים המעורבים ומעמדם האישי בעיני שולחיהם .  דייוויד פרידמן ,  איש אמונו של טראמפ בענף הנדל"ן בניו יורק ,  הצליח במקום שהכשיל את קודמיו המקצועיים וביניהם דיפלומטים רבי יוקרה כוולוורת ברבור וסם לואיס :  הקונסוליה הצטוותה להתחסל ולהתקפל לתוך השגרירות .  
דומה שהכוונה לכך היתה פנים-פקידותית ואמריקנית-ישראלית ,  אך הפלסטינים ראו במהלך ביטול של שגרירות-בפועל למדינה-בדרך .  אם הדיפלומטים המדברים איתם כפופים מעתה לשגריר המואמן לישראל ,  ומה עוד ידיד המתנחלים היושב בירושלים ,  משמע שמעמד הפלסטינים נפגע ואין להם סיכוי לזכות ביחס הוגן כל עוד טראמפ בבית הלבן .
 הודעת פלדינו מבקשת להרגיע את הפלסטינים ולהבטיח להם שהשינוי האירגוני אינו משקף הרעה במצבם . " ההחלטה אינה מסמנת שינוי במדיניות האמריקנית כלפי ירושלים ,  הגדה המערבית או רצועת עזה .  כפי שהצהיר הנשיא ,  ארצות הברית ממשיכה להימנע מנקיטת עמדה בסוגיות מעמד הקבע ,  כולל גבולות וקווי תיחום .  התחומים המוגדרים של הריבונות הישראלית בירושלים כפופים למשא-ומתן בין הצדדים על מעמד הקבע .  נמשכת מחוייבותו המלאה של המימשל למאמצים להשגת שלום מקיף ומתמיד ,  המבשר עתיד בהיר יותר לישראל ולפלסטינים ". 
ההודעה מאותתת לפלסטינים שלמרות הכפפת הקונסוליה לפרידמן מקווה הממשל לחדש את קשריו עם רמאללה ,  שהוקפאו בידי יו"ר הרשות אבו מאזן בתגובה להחלטת טראמפ להעביר את השגרירות מתל אביב .  
בעת המיזוג ולאחריו  " תישמר רציפות שלמה של הפעילות הדיפלומטית והשירותים הקונסולריים ",  הבטיח ממלא מקומה של דוברת משרד החוץ  ( תפקיד שלא אוייש מאז פינתה אותו התר נוייהרט ,  שעמדה להתמנות לשגרירת ארצה באו"ם אך ויתרה על התפקיד בגלל הסתבכות תהליך המינוי )  . " נמשיך למלא את כל התפקידים הדיפלומטיים והקונסולריים שמילאה עד כה השגרירות האמריקנית בירושלים .  נעסוק גם בקשת רחבה של דיווח ,  מגעים ותוכניות בגדה המערבית ,  ברצועת עזה ועם פלסטינים בירושלים "  - מונח המשקף הסתייגות מהסיפוח החד-צדדי של מזרח העיר ומהענקת תושבות ישראלית למאות אלפי פלסטינים  - " באמצעות יחידה לעניינים פלסטיניים בשגרירות ארצות הברית .  היחידה תפעל באתר ההיסטורי  ( של בניין הקונסוליה )  ברחוב אגרון ",  כלומר הרחק ממיבנה השגרירות בשכונת ארנונה ובנפרד ממנו .  להחלטה על הבלעת הקונסוליה בשגרירות גרמו  " מאמצינו ברחבי תבל להגדלת היעילות והתכליתיות של מגעינו ומיבצעינו הדיפלומטיים ",  הכריז פלדינו .
 העברת משרדו של פרידמן לירושלים לא שינתה את המציאות הבסיסית של הנוכחות הדיפלומטית האמריקנית בישראל .  מעונו נותר בהרצליה ומאות אנשי סגל נשארו בבניין שברחוב הירקון בתל אביב ,  לפעילות מול - ולמעקב אחרי - צה"ל ,  משרד הביטחון וקהילת המודיעין .  

ואם יש חשש שהמסר בהודעת פלדינו יוחמץ ,  הרי שבמהלך נוסף המשקף התכחשות של ממשל טראמפ ,  בעקבות קודמיו ,  להחלטות חד-צדדיות על מעמד ירושלים שב משרד החוץ ופרסם בשבוע שעבר את טבלת קצובת האש"ל - אכילה ,  שתייה ,  לינה - המשולמת לפקידיו והמתייחסת לירושלים בנפרד מישראל .  דיפלומט אמריקני היוצא לשליחות ארעית בירושלים זכאי להחזר של עד 540 דולר ליממה ,  מתוכם 400 דולר להוצאות לינה ו-140 לסעודות ,  בעוד שבשליחותו לישראל ההחזר תלוי ביעד - חיפה היא החסכנית ביותר לגזברי הממשל  ( 290 דולר ללינה ו-132 למזון )  ותל אביב היקרה ביותר ,  590 דולר ליממה ,  מתוכם 420 ללינה .
 המשמעות המצטברת היא שלא תמיד מצליחות גחמותיו הפרטיות של טראמפ לגבור על ההמשכיות במדיניות ,  המעוגנת בעבודת-מטה של מנגנוני החוץ ,  הביטחון והמודיעין .  הפנטגון גבר על הבית הלבן בסוגיית קצב פינויים של הכוחות מסוריה ומספר המושארים בה .  הסי-איי-אי לא נרתע מהתקפות טראמפ על הערכת ההתערבות הרוסית בבחירות .  הוראת טראמפ להעניק סיווג ביטחוני עליון לחתנו ג'ארד קושנר תועדה ומסבכת את שניהם .  רוצה או לא ,  עם נתניהו או בלעדיו ,  טראמפ יחלק את ירושלים ,  אם רק תיקלע לידיו הזדמנות .  
זה רכיב מרכזי באבחון טיעוניו החלולים של נתניהו במערכת הבחירות .  בין האחרים :  הגרעין והגדר .  נתניהו מתפאר בכך שלבדו ,  מול שאר העולם ,  התנגד להסכם המעצמות עם איראן לסיכול התגרענותה הצבאית .  זה היה הסכם טוב יותר מהחלופה של טראמפ - פרישה ממנו והתקרבות אירופה ,  רוסיה וסין לעמדה האיראנית - וביטחון ישראל שופר בעזרתו ,  ובזכות נכונות אובמה לתת לישראל כ-40 מיליארד דולר באספקה צבאית לעשור .  
נתניהו לא השמיע התנגדות לחתירתה המסוכנת של סעודיה לנשק גרעיני ,  העלולה לדרדר את האזור למרוץ גרעיני  ( טורקיה ,  מצרים ושוב איראן )  הרה אסון .  ואם הגדר בגבול הדרומי ,  שנועדה לחסום מהגרי עבודה אך סייעה גם לשבש פיגועי חמאס מעזה ודאעש מסיני ,  כה יעילה ,  כבדה שבעתיים אחריותו להתמהמהות בסגירת הפרצה הארוכה בהר חברון .  

טראמפ מחלק את ירושלים :  הסטירה האמריקנית לנתניהו ערב השקת הקמפיין
הודעת משרד החוץ האמריקני על איחוד הקונסוליה המעניקה שירותים לפלסטינים עם השגרירות ,  מהווה מכה לרה"מ מצד ידידו הקרוב .  בהחלטה נרמז כי טראמפ מתנגד לסיפוח מזרח העיר בידי ישראל .  בנוסף ,  ההודעה מאותתת כי הממשל מבקש לחדש את הקשר עם רמאללה לאחר משבר העברת השגרירות

