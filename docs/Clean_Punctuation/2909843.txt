דעה :  חברי כנסת - החרימו את אורן חזן
מחוקקי ישראל צריכים להטיל חרם על חזן עד שיוציא עצמו מבית המחוקקים .  שם אינו מקומו .  ובזמנו הפנוי אני מזמין אותו לביקור בביתי ולבלות אחר צהריים עם ילדי הנכים  ,  אולי אז יבין שהוא צריך לרדת על ברכיו ולבקש את סליחת הנכים
חזיתי בביזיון הנורא עם יונית רעייתי שתחיה ,  בחברת ילדינו הנכים קשה - יותם וקרן .  הביזיון הוא כמובן אורן חזן הלועג לחברת הכנסת מ"יש עתיד "  קארין אלהרר ,  בשל נכותה עקב מחלת ניוון השרירים בה לוקה ,  נכות המקשה עליה להצביע במליאה .  מילים יתקשו להביע את עוצמת הזעזוע והכאב שחשנו ואת הבושה שאחזה בנו ומסרבת להרפות .  חשנו בסלידה חסרת מעצורים מההתנהגות המתרחשת בבית המחוקקים הישראלי .  גם נזיפת ראש הממשלה שאמר כי הוא רואה בחומרה את הדברים המיוחסים לח"כ אורן חזן ,  אם אכן נאמרו ,  לא הקהתה את עומק הזעזוע והפגיעה ,  גם אחרי שנתניהו אמר כי הוא דורש שהתבטאויות כאלה לא יישנו .
 עכשיו כבר לא דנים אם חזן ספסר בזונות או היה מעורב בהימורים ,  כטענת תחקיר ערוץ 2 .  כאן מדובר בציפור נפשנו .  בנו .  באופי החברה המתהווה בישראל .  המדינה שלנו ,  מדינה לה חיכינו אלפיים שנה .  כאן מדובר במנטליות הציבורית הנדרשת כקונצנזוס מקיר לקיר .  בקודים של התנהגות חברתית בסיסית ומחייבת .  אוי לנו - כי לזה לא פיללנו .  חבר כנסת לועג לקולגה נכה ,  הוא דבר שאסור שיהיה .  חייבים לעצור זאת בגופינו .  קו אדום נחצה ואינו קשור לאורן חזן האיש ,  הוא קשור לנו כחברה .  
רק בשבוע שעבר האשים חזן את אלהרר בהצבעה כפולה ,  כשח"כ עיסאוי פריג' ממרצ הצביע עבורה בשל הקושי הפיזי שלה להצביע .  נתניהו ניגש אחרי התקרית הקודמת והתנצל בפני חברת הכנסת על דברי חזן .  יו"ר הכנסת אדלשטיין ,  היחיד שנקט עמדה לאחר תחקיר ערוץ 2 ,  הסביר כי העזרה של חבר הכנסת פריג' היתה בידיעתו ובאישורו .  אדלשטיין ,  אסיר ציון לשעבר ,  הוסיף ואמר כי  " אני מצר מאד על התבטאויותיו של ח"כ חזן כלפי ח"כ אלהרר .  אלו דברים מן הסוג שלא העליתי בדעתי שאדם כלשהו יכול לומר על זולתו ,  גם לא בלהט הדיון ובוודאי בין נבחרי ציבור .  נחצה כאן קו אדום בלתי נסבל ".  אדלשטיין הוסיף : " לצערי ,  כבר לא מדובר בתחקיר עיתונאי אלא בהתנהלות בעייתית של ח"כ שהוא 'שור מו ? עד' כבר כחצי שנה .  מעבר למה שעשיתי כיו"ר ככל הניתן במסגרת החוק ,  על כל אחד מאתנו לנקוט בצעדים מעשיים ,  בוודאי על חברי הקואליציה ". 
אמש ,  במהלך הדיון הלילי קרא חזן לעבר אלהרר ,  המרותקת לכסא גלגלים , " צריכה שעיסאווי יעזור לך ?  ".  בתום ההצבעה יו"ר מפלגתה של אלהרר ,  יאיר לפיד ,  ניגש לדוכן יושב ראש הכנסת ,  יולי אדלשטיין ,  ונזף בו על שלא סילק את חזן מהמליאה בשל ההצקות לאלהרר בגלל נכותה . " חבר כנסת אחד לועג באופן קונסיסטנטי לנכות של חבר כנסת אחר ,  אתה לא יכול לא לעשות משהו בנידון ",  אמר לפיד לאדלשטיין , " יושב שם וצוחק עליה .  צריך לזרוק אותו מפה ..  .  חיכיתי בכוונה אחרי ההצבעה לשוויון בנטל ,  תעיף אותו מהמליאה ",  אמר .  
לפיד דיבר לא רק כשר אוצר לשעבר ,  כמטאור פוליטי ,  כעיתונאי וסופר בחסד ,  כיושב ראש מפלגתה של אלהרר ,  אלא גם כאבא של יעלי המקסימה - נכה ומאותגרת מלידה .  לא הצבעתי ליאיר לפיד וייתכן שקולות רעייתי ושלי בקלפי הם שהכניסו את אורן חזן לכנסת .  טעינו .  התביישנו בעצמינו .  לרגע שימש לפיד כנציג האמיתי והאותנטי היחידי של אוכלוסיית הנכים והחלשים בישראל .  הקול השפוי והזועק אמיתות בכנסת ישראל .  כשנכנס לפוליטיקה ורואיין לראשונה אצל יונית לוי בחדשות 2 ,  נשאל כיצד נער הזהב של התקשורת יכול להבין מצוקות וקושי ?  תשובת לפיד הסתכמה במשפט אחד : " בית המגדל ילדה אוטיסטית יודע מהו קושי ".  משפט אחד ,  שבע מילים ,  עולם ומלואו .  לפיד יודע ומבין את זה על בשרו .  זה הטריגר ששלח אותו לפוליטיקה כדי להשפיע ולשנות .  בשביל השינוי המתחייב הוא עזב מבחירה את סיר הבשר וחיי הזהב הנוחים .  
הפוליטיקה לא מתגמלת ויכולה להיות כפוית טובה .  אמש לפיד קנה את עולמו .  הכל היה שווה כדי לזעוק את זעקת החלש מול הח"כ המייצג פלחים בחברה שאינם טולרנטיים לחלש .  אלו שאינם מבינים ש"האחר הוא אני ".  לפיד עמד מול הדוכן במליאה וזעק : " המלך הוא עירום ".  היינו גאים בו שהוביל את הקול השפוי והצדיק את עתידו הפוליטי .  לאנשים מסוגו של לפיד ראויה הפוליטיקה הישראלית .  גם אם אתם לא מנאמניו ,  חובה עליכם להריע לו  .  הוא זכה בכך ביושר ובאומץ .  
בראיון לגלי צה"ל ,  תקף חזן את לפיד : " אני חושב שיאיר לפיד מתקשה לקבל את מעמדו כח"כ מן המניין ,  והאיש שבמשך שנים הטיף נגד הדתיים ,  יטיף לי מוסר ?  ",  התבטאות שמעידה אלפי מונים שהאיש לא מבין ,  לא קולט ולא מודע לחומרת מילותיו .  מילים הורגות .  חיים ומוות ביד הלשון .  במעשהו הכתים לדיראון עולם את בית המחוקקים הישראלי ,  עבור חזן זה קוריוז ,  עבורנו זה החיים .
 אני שמח וגאה בראש ממשלתי שבעקבות דברי לפיד אמר : " קרה היום בכנסת דבר חמור .  ח"כ מסיעתי אמר דבר פסול שאסור היה להיאמר ,  ואני מגנה אותו בכל פה  .  התקשרתי ונזפתי בו ".  נתניהו הקפיד לא להזכיר את שמו של חזן כי הבין שחזן לא ראוי שיהגה את שמו .  התחלה טובה אבל לא מספיקה .  מחוקקי ישראל צריכים להטיל חרם על חזן עד שיוציא עצמו מבית המחוקקים .  שם אינו מקומו .  ובזמנו הפנוי אני מזמין אותו לביקור בביתי ולבלות אחר צהריים עם ילדי ,  אולי אז יבין שהוא צריך לרדת על ברכיו ולבקש את סליחת הנכים .  
לפרסום מאמרים בוואלה דעות לחצו כאן
המאמרים המתפרסמים במדור הדעות משקפים את עמדת הכותבים בלבד .  

דעה :  חברי כנסת - החרימו את אורן חזן
מחוקקי ישראל צריכים להטיל חרם על חזן עד שיוציא עצמו מבית המחוקקים .  שם אינו מקומו .  ובזמנו הפנוי אני מזמין אותו לביקור בביתי ולבלות אחר צהריים עם ילדי הנכים  ,  אולי אז יבין שהוא צריך לרדת על ברכיו ולבקש את סליחת הנכים

