זה בדיוק הזמן לשקם את משרד החוץ משפל חסר תקדים
הקיצוץ המשמעותי בתקציב המשרד מצטרף לפגיעה האנושה גם כך בכוחו ,  לאחר שרוקן ממרכיביו על ידי נתניהו .  המשמעויות יהיו הרות גורל ,  ובתקופה שבה האתגרים המדיניים וההסברתיים זקוקים למענה מקצועי ועוצמתי - הפקרת הדיפלומטיה תביא עלינו כדור שלג מסוכן
משרד החוץ של ישראל ,  הגוף הממשלתי הבכיר שאמור להוות את הכלי המרכזי לניהול וליישום ענייני החוץ והדיפלומטיה הציבורית של המדינה ,  נמצא בנקודת שפל מסוכנת וחסרת תקדים .  זה תקופה ארוכה שראש הממשלה בנימין נתניהו מוביל מדיניות הגורמת לחיסולו בפועל של משרד החוץ .  
ההחלטה שפורסמה על קיצוץ משמעותי בתקציב החוץ הינה צעד נוסף בדרך להפיכת ישראל ,  על שלל אתגריה המדיניים וההסברתיים ,  למדינה נטולת משרד חוץ אפקטיבי .  המשמעויות המדיניות וההסברתיות של שחיקת משרד החוץ עד כדי חיסול מוחלט של השפעתו הן הרות גורל ,  לא פחות מכך .  
משרד החוץ הוא אחד המשרדים היחידים ,  לצד משרד הביטחון והמשרד לביטחון הפנים ,  העוסקים באופן ישיר בביטחון הלאומי של מדינת ישראל .  עניינים מדיניים בוערים וניהול יחסים בינלאומיים עם מדינות העולם הם חלק מרכזי במערך העוצמה הפוטנציאלי של ישראל .  חיסולו בפועל של משרד החוץ ,  על כן ,  מהווה פגיעה ממשית בביטחון הלאומי של המדינה .  
כבר שנים שנתניהו רומס בשיטתיות את משרד החוץ .  הוא פיזר את סמכויותיו המרכזיות בין משרדי ממשלה שונים על אף שאין בידיהם תשתית ראויה לטיפול בנושאים הכבדים שעליהם הופקדו .  התשתית לכך הייתה ונותרה במשרד החוץ .  
דמיינו מצב שבו ראש הממשלה מחליט לפרק את צה"ל לגורמים ולהעביר חלקים ממנו ממשרד הביטחון למשרדים אחרים :  את חיל הים למשרד התחבורה ,  את חיל האוויר למשרד התרבות ואת חיל המודיעין למשרד התפוצות .  
איש לא מעלה זאת על דעתו .  אבל זה בדיוק מה שנתניהו גרם למשרד החוץ :  את המאבק המדיני ב-BDS הוא העביר לגלעד ארדן שבהיותו השר לביטחון הפנים עסוק בעניינים אחרים לגמרי ,  את ניהול היחסים עם המדינות החשובות לישראל הוא מנהל באמצעות שליחים אישיים מלשכת ראש הממשלה כאשר משרד החוץ לעתים קרובות כלל איננו בתמונה - וכשהתנהל משא ומתן ישיר עם הפלסטינים הוא העביר את ניהולו לציפי לבני שהייתה שרת המשפטים ,  על אף שהזיכרון הארגוני המשמעותי בנוגע לניהול משא ומתן מדיני נמצא במשרד החוץ ועל אף שטובי הדיפלומטים במדינה נמצאים בו ולא במשרד אחר .  
שחיקתו המכוונת של משרד החוץ בידי נתניהו ,  גורמת לאובדן נכסים מרכזיים בדיפלומטיה הציבורית-פומבית של ישראל ,  כגון הסיוע הבינלאומי למדינות עולם שלישי .  סיוע זה איננו רק בגדר מחווה הומניטרית .  תדמיתה של ישראל כמדינה המסייעת למדינות חלשות בנושאי בריאות ,  מים וטכנולוגיה עשויה להוות את חוד החנית של הדיפלומטיה הציבורית הישראלית .  אל מול הדימויים של ישראל כסרבנית שלום כרונית בעיני דעת הקהל הבינלאומית ,  היא חייבת לפעול על מנת להיראות כמובילה בתחומים הומניים ובשיתופי פעולה בינלאומיים בנושאים אזרחיים חשובים .  מגמה זו דורשת חיזוק ותגבור ,  לא שחיקה וחיסול .  
סגירתן הצפויה של 22 שגרירויות מתוך 103 השגרירויות הפרושות בעולם תגרום במידה רבה לאובדן האחיזה המדינית של ישראל במקומות חשובים ומאתגרים ,  שבחלקם מתקיימות חדשות לבקרים פעילויות עוינות המנסות להביא להטלת חרם מדיני ,  תרבותי ,  כלכלי ותרבותי כנגד ישראל .
 מעבר לכך ,  מעמדנו בעולם משפיע באופן ישיר לא רק על תדמיתנו אלא גם על הכלכלה ועל המשק הישראלי .  מדובר בכלים שלובים .  הפקרת הדיפלומטיה תהווה פגיעה גם בהיבטים מהותיים בסחר הבינלאומי ובשיתופי פעולה כלכליים עם חלק ממדינות העולם .
 אמנם נדרשת רפורמה במערך החוץ של ישראל .  יש להתאים את משרד החוץ לאתגרים העכשוויים של הדיפלומטיה העולמית החדשה - ולחולל ,  בהתאם לכך ,  שינויים תפיסתיים ,  מבניים ,  הכשרתיים ותקציביים .  תפקידה של הרפורמה הנדרשת הוא לשפר את משרד החוץ ,  לייעל אותו ולחזק אותו .  בינתיים ,  התהליך הוא הפוך .  במקום רפורמה מחזקת  המדיניות הנוכחית מחלישה ,  מפוררת והורסת .  כאשר יום אחד יתעוררו ויבינו שחוץ זה בעצם ביטחון ,  זה עלול להיות כבר מאוחר מדי .
 ד"ר רונן הופמן הוא מרצה וחוקר בבית הספר לממשל בבינתחומי הרצליה ;  לשעבר חבר בוועדת החוץ והביטחון ויו"ר וועדת המשנה למדיניות חוץ .  

זה בדיוק הזמן לשקם את משרד החוץ משפל חסר תקדים
הקיצוץ המשמעותי בתקציב המשרד מצטרף לפגיעה האנושה גם כך בכוחו ,  לאחר שרוקן ממרכיביו על ידי נתניהו .  המשמעויות יהיו הרות גורל ,  ובתקופה שבה האתגרים המדיניים וההסברתיים זקוקים למענה מקצועי ועוצמתי - הפקרת הדיפלומטיה תביא עלינו כדור שלג מסוכן

