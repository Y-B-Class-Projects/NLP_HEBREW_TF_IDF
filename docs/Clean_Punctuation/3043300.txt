ח"כים לשרה נתניהו :  פעלי לצמצום משלוחי בעלי חיים מאוסטרליה
קבוצת ח"כים מהאופוזיציה פנתה לרעיית ראש הממשלה בבקשה שתנצל את ביקורה באוסטרליה כדי לקדם את הסוגיה .  לדבריהם ,  המשלוחים  " מהווים הפרה של חוק צער בעלי חיים ועלינו לפעול לביטולם "
  ( בווידאו :  ראש הממשלה ורעייתו נחתו באוסטרליה ,  אתמול )  
קבוצה של חברי כנסת מהאופוזיציה פנו אתמול  ( רביעי )  לרעיית ראש הממשלה שרה נתניהו בבקשה כי בפגישותיה עם גורמי ממשל ומדיניות במהלך הביקור באוסטרליה תעלה בפניהם את  " הצורך הדחוף והחיוני "  בצמצום של  " המשלוחים החיים "  של עגלים וכבשים לישראל .  את המכתב שלחו לנתניהו משום שלטענתם היא ידועה כבעלת  " רגישות לזכויות בעלי החיים ".  
במכתב שעליו חתומים חברי הכנסת תמר זנדברג ,  איציק שמולי ,  יעל כהן פארן ,  דב חנין ויעל גרמן ,  מתייחסים הח"כים לכך שאוסטרליה היא אחת המדינות ממנה מגיעים המשלוחים החיים לישראל , " תוך גרימת סבל בל יתואר והתעללות קשה ,  רק על מנת להישחט בה ".  הח"כים כתבו לנתניהו : " הגעת לאוסטרליה יחד עם ראש הממשלה במסגרת ביקור רשמי .  מטרת הביקור לחזק ולהדגיש את היחסים בין שתי המדינות ,  יחסים שלמרבה הצער יש להם גם פן שלילי ועצוב אשר גורם סבל בל יתואר למאות אלפי בעלי חיים בשנה ".  
עוד בוואלה !  NEWS:חיל האוויר יירט כלי טיס לא מאויש של חמאס שהגיע מעזהמרתון תל אביב :  אילו כבישים ייחסמו והיכן תיאסר החניה ? יועצת נתניהו הודתה :  העברתי מסרים מטעמו ל"ישראל היום "  סביב החוק 
הם ציינו כי  " המרחק הרב בין אוסטרליה לישראל מביא לכך שמסעות אלה נמשכים כמה שבועות ,  שבועות של גרימת סבל ,  המסתיימים בפריקה אכזרית והובלה לשחיטה ".  לטענתם ,  קיימים  " סרטונים מזעזעים "  שמתעדים את האניות בהגעתן לישראל ואף את תהליך הפריקה האלים בהם נרשמים  " מראות קשים של הכאה ,  חשמל ,  שבירת זנבות ,  הפעלת אלימות והטלת אימה על החיות ",  דבר שלכאורה גורם לכך ש"רבים מהעגלים והטלאים חולים במהלך המסע ,  מתים ושוברים גפיים .  בעלי החיים מתבוססים בהפרשות וחלקם מתעוורים מריכוז האמוניה באוויר האניה ".  
הח"כים שידועים בפעילותם נגד משלוחי בעלי החיים טוענים כי  " מסעות אלה אינם כורח אלא תולדה של מדיניות ,  הם ללא ספק מהווים הפרה של חוק צער בעלי חיים ועלינו לפעול לביטולם ".  הם ביקשו מנתניהו כי בשל תמיכתה  " העקבית בנושא זכויות בעלי החיים ",  תפעל להעלות את המודעות בפגישות עם גורמי הממשלה . " אנו בטוחים כי הדבר יוכל להעלות מודעות במידה ניכרת לעוול הנגרם לבעלי החיים ולתרום לירידה בתופעה בדרך לביטולה המוחלט ".  
במהלך שיחות שקיים ראש הממשלה בנימין נתניהו בביקורו באוסטרליה עלתה גם סוגיה זו של משלוחי העגלים החיים .  למרות טענות ישראל ,  אוסטרליה מתעקשת שהיא עומדת בסטנדרטים הכי מקצועיים בנושא זה וסוכם שיהיה דיון בין צוותים משתי המדינות .  
אלפי עגלים וטלאים מגיעים ארצה פעם בשבועיים לנמל אילת ,  בעיקר מאוסטרליה ,  ומאות נוספים מגיעים לנמל חיפה ממזרח אירופה .  בעלי החיים מגיעים חיים ועוברים את תהליך השחיטה בישראל  לעתים מיד עם הגעתם ולעתים לאחר פיתום של כמה שבועות או חודשים בישראל .  מדי שנה מיובאים ארצה יותר מ-200 אלף טלאים ועגלים ,  מספר שעולה מדי שנה ואשר הציב את ישראל במקום השני בעולם ביבוא מאוסטרליה לפני ארבע שנים ,  כאשר ישראל עקפה מדינות ענק כמו רוסיה וסין .  
מפורום יבואני המקנה נמסר : " העובדות האלטרנטיביות שמוצגות על ידי מי שמגדירים את עצמם כמי שפועלים לרווחת בעלי החיים ,  אינם עולות בקנה אחד עם האמת .  הניסיון להציג מקרים חריגים ויוצאי דופן כמאפיינים את ענף ייבוא המקנה מונע ממלחמה אידיאולוגית נגד צריכת הבשר .  את העובדות לאשורן נדאג להעביר לידיעת הגברת שרה נתניהו כפי שאנו עושים זאת בשקיפות מלאה מול הציבור הרחב .  בימים אלו אנו שוקדים בתיאום מול משרד החקלאות על קידום הרגולציה שתשקף לידיעת הציבור הרחב ,  את הסטנדרטים שיציבו את ישראל כמדינת מודל ,  בשמירה על רווחת בעלי החיים ".  

ח"כים לשרה נתניהו :  פעלי לצמצום משלוחי בעלי חיים מאוסטרליה
קבוצת ח"כים מהאופוזיציה פנתה לרעיית ראש הממשלה בבקשה שתנצל את ביקורה באוסטרליה כדי לקדם את הסוגיה .  לדבריהם ,  המשלוחים  " מהווים הפרה של חוק צער בעלי חיים ועלינו לפעול לביטולם "
 
