 " נתניהו טרם החליט על הגשת תקציב 2013 "
 ח"כים בכירים בקואליציה טוענים כי רק כשנתניהו יעריך שניתן לאשר את הגזירות בתקציב 2013 בממשלה ואחר כך בכנסת ,  הוא ייתן אור ירוק לאוצר להגיש את הצעת התקציב לממשלה
ראש הממשלה ,  בנימין נתניהו ,  טרם החליט אם להגיש לאישור הממשלה והכנסת את ההצעה לתקציב המדינה לשנת 2013 .  נתניהו יקבל את ההחלטה בקרוב - כך טוענים גורמים בקואליציה .  
במשרד האוצר ממשיכים בעבודת ההכנה לקראת גיבושו של תקציב המדינה לשנה הבאה .  ההערכות הן שהגזירות יוצגו בפני נתניהו בסוף אוגוסט או בתחילת ספטמבר השנה ,  כשבתקציב 2013 יידרש קיצוץ של כ-13 מיליארד שקל ,  מעבר להחלטות הקיצוץ שהתקבלו בשבוע שעבר בממשלה .  
לפי בכירים בקואליציה ,  נתניהו יחליט סופית אם להניח על שולחן הכנסת בסוף אוקטובר 2012 רק לאחר שיקבל ממשרד האוצר את הצעת התקציב לשנת 2013 ולאחר שיבדוק אם ניתן יהיה להעבירה בממשלה או בכנסת .  
ח"כים בכירים בקואליציה טוענים כי אם נתניהו יעריך שניתן לאשר את הגזירות בתקציב 2013 בממשלה ואחר כך בכנסת ,  אזי הוא ייתן אור ירוק לאוצר להגיש את הצעת התקציב לממשלה .  לדבריהם ,  במקרה כזה נתניהו עשוי לגבש רוב בעד הקיצוצים בתקציב ,  כפי שגייס בשבוע שעבר תמיכה בממשלה בעד הגזירות שהוצגו .  הם העריכו כי לנוכח הירידה בסקרים והטלת הגזירות ,  נתניהו יבקש לאשר את התקציב ולמנוע את הקדמת הבחירות .  
מנגד ,  הושמעה הערכה הפוכה לפיה ,  בשל הגזירות הקשות שצפויות להיות מוטלות על הציבור ב-2013 ,  יתקשה נתניהו לאשר רוב בעד התקציב .  כמו כן ,  ייתכן מצב שבו נתניהו לא ירצה להיות זה שיטיל גזירות קשות על הציבור .  במקרה כזה ,  נתניהו יפעל בחודשים אוקטובר ונובמבר להקדמת הבחירות לפברואר 2013 ,  כך שאת הגזירות תקבל הממשלה החדשה לאחר הבחירות .  
בתוך כך ,  משרד האוצר מגבש חבילה של גזירות בתקציב המדינה לשנת 2013 ,  מעבר להחלטות הקיצוץ והעלאת המסים שאושרו על ידי הממשלה בשבוע שעבר .  חבילת הגזירות החדשה צפויה להיות מאושרת היום בכנסת .  ההערכות הן שבמסגרת הגזירות ייבחנו הצעות שמועלות כמעט בכל שנה .  למשל ,  קיצוץ בקצבאות הילדים ,  שיחסוך הוצאה של כ-2.5 מיליארד שקל ;  דחיית מחצית מדמי ההבראה משנת 2013 ל-2014 ;  לבצע הקפאת שכר במגזר הציבורי ;  להקפיא קליטת עובדים בשירות המדינה ועוד .  
בדיונים פנימיים ,  הממונה על התקציבים באוצר ,  גל הרשקוביץ ,  אמר כי  " על פי הכלל הפיסקלי ,  התקציב של 2013 יכול לגדול בכ-4.5% .  המשמעות היא תוספת הוצאה של 13 מיליארד שקל .  ישנן הרבה מאוד התחייבויות שניתנו ונלקחו ,  לכן מדובר בקביעת סדרי עדיפויות שייקבעו על ידי הממשלה ".  
דובר האוצר אמר בתגובה כי  " לא התקיימו עדיין הדיונים באשר לצעדים הנוספים הנחוצים .  עדיין לא התקבלו כל החלטות נוספות באשר לתקציב 2013 ".   

" נתניהו טרם החליט על הגשת תקציב 2013 "
 ח"כים בכירים בקואליציה טוענים כי רק כשנתניהו יעריך שניתן לאשר את הגזירות בתקציב 2013 בממשלה ואחר כך בכנסת ,  הוא ייתן אור ירוק לאוצר להגיש את הצעת התקציב לממשלה

