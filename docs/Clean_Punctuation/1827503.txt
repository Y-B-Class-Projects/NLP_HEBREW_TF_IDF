השרים ידונו בהגבלת תרומות מחו"ל לעמותות
ועדת השרים לחקיקה תדון בהצעת חוק לאסור על עמותות פוליטיות לקבל תרומות מעבר ל-20 אלף שקל בשנה מממשלות זרות או מגופים בינלאומיים .  יוזם ההצעה אקוניס :  המימון הזר חייב להיפסק
לאחר הכישלון של ח"כים מימין להקים ועדות חקירה פרלמנטריות לבדיקת מימון ארגוני השמאל ,  ועדת השרים לחקיקה תדון מחר  ( ראשון )  בהצעת חוק של ח"כ אופיר אקוניס  ( ליכוד )  המבקשת לאסור על עמותות פוליטיות לקבל תרומות מממשלות זרות או מגופים בינלאומיים כדוגמת האו"ם והאיחוד האירופי ,  מעבר ל-20 אלף שקלים בשנה .  
בדברי ההסבר להצעת החוק נכתב כי ההצעה באה לאסור את קבלת אותן תרומות  " לאור פעילותן המתסיסה של ארגונים רבים הפועלים תחת מסווה של 'ארגוני זכויות אדם' ובאים להשפיע על השיח הפוליטי ,  אופייה ומדיניותה של מדינת ישראל ".  ההצעה קובעת עוד כי על הכספים שייתרמו לעמותות יחול פיקוח ושקיפות בהתאם לחוק הקיים .
 ראש הממשלה בנימין נתניהו החליט להעניק בפברואר האחרון חופש הצבעה לחברי סיעת הליכוד בעניין הקמת ועדות החקירה הפרלמנטריות .  החלטתו סיכלה למעשה את הקמת הוועדות .  נתניהו אף התבטא נגד ועדות החקירה ,  בטענה שהן יהיו מחוסרות שיניים מחד ויחזקו את מסע הדה-לגיטימציה של ישראל מאידך ,  אלא שבד בבד הודיע ראש הממשלה כי הוא תומך בקידום חקיקה לחובת דיווח על מימון מישויות זרות .  לדבריו על הצורך בחקיקה הצטרפו אז מרבית חברי הסיעה .
 כעת ,  הרים אקוניס את הכפפה ויזם הצעת חוק שהולכת רחוק יותר מהצעתו של נתניהו לקדם את חוק חובת הדיווח . " אנחנו מדברים על האבסורד בו עמותות פוליטיות וגופים פוליטיים ממומנים על ידי מדינות זרות ",  אמר אקוניס בשיחה עם וואלה !  חדשות . " זה חייב להיפסק ,  כי אנחנו עוד עלולים למצוא עצמנו במצב שאותו גוף נתרם פועל גם בניגוד לאינטרס הלאומי ".  עוד אמר אקוניס כי בשנים האחרונות גופים מומנו  " בצורה אגרסיבית "  על ידי מדינות זרות , " התפיסה העיקרית של החוק היא שמדינות זרות לא יוכלו להתערב בוויכוח הפנים ישראלי ,  כפי שאם ישראל תתרום לעמותות כלשהן באיזו מדינה ,  היינו נדרשים להפסיק זאת לאלתר ". 
אחד מהארגונים שעשויים להיפגע אם הצעת החוק תאושר בסופו של דבר ,  יהיה ארגון  " שלום עכשיו ".  מזכ"ל הארגון ,  יריב אופנהיימר ,  אמר בתגובה להצעת החוק כי  " אחרי שהתפאר ראש הממשלה נתניהו בקונגרס על היותה של ישראל דמוקרטיה ,  מביא משרתו הפוליטי ,  ח"כ אקוניס ,  הצעת חוק שמטרתה לסתום פיות ולפגוע קשות בחופש הביטוי וההתארגנות בישראל .  לדברי אופנהיימר ,  אקוניס מייצג את  " החלקים האפלים בימין הישראלי שרוצים לבטל הלכה למעשה את הדמוקרטיה בישראל ". 
לפניות לכתב :  pinhas_wolf@walla.co.il

השרים ידונו בהגבלת תרומות מחו"ל לעמותות
ועדת השרים לחקיקה תדון בהצעת חוק לאסור על עמותות פוליטיות לקבל תרומות מעבר ל-20 אלף שקל בשנה מממשלות זרות או מגופים בינלאומיים .  יוזם ההצעה אקוניס :  המימון הזר חייב להיפסק

