לא רק פגיעה בסחר החוץ :  ישראל תתגעגע לתמיכה הבריטית באיחוד
בממשלה היו שאננים לפני משאל העם ולא דנו בהשלכות האפשריות של המהלך ,  שעשוי להוביל למשבר כלכלי שיפגע גם בישראל .  מבחינה מדינית ,  במקום מדינה ידידותית ,  עלולה להיכנס לשורות הגוש סקוטלנד הפרו-פלסטינית .
 בישיבת הממשלה שנערכה ביום שני לפני כשבוע וחצי הציע שר הבינוי והשיכון יואב גלנט לכנס בהקדם האפשרי דיון של השרים הבכירים בממשלה ,  לפחות אלה שעוסקים בתחום הכלכלי ,  כדי להיערך להשפעות האפשריות של החלטה בריטית לפרוש מהאיחוד האירופי .  ראש הממשלה בנימין נתניהו השיב שמדובר בנושא חשוב ,  ואחד השרים הבכירים ביותר בממשלה אמר  " בואו נקווה שזה לא יקרה ".  עם זאת ,  מלבד ההערות הללו ,  דבר לא נעשה בעשרת הימים האחרונים .  הדיון המיוחד לא כונס .  
הבוקר  ( שישי )  ישראל מוצאת את עצמה ,  כמו העולם כולו ,  מתמודדת עם ההשלכות המידיות של ההחלטה הבריטית הדרמטית ,  שהתקבלה במשאל העם אמש .  בורסות העולם חוו קריסה ,  המומחים מזהירים מפני משבר חדש ,  הכלכלה העולמית על סף טלטלה - ולכל הדברים הללו צפויה להיות השפעה ישירה גם על ישראל ,  שאירופה היא שותפת הסחר החשובה ביותר שלה .  סביר להניח שבתחילת השבוע הבא ,  אולי כבר ביום ראשון ,  יתקיים הדיון שיכול היה להתקיים כבר בשבוע החולף לפני שההצבעה עצמה התרחשה .  
אז איך בעצם צפויה להשפיע החלטת ה"ברקזיט "  על מדינת ישראל ?  בטווח המידי ,  הדאגה העיקרית היא מפני ההשלכות הכלכליות .  לדברי הכלכלן ד"ר יגאל נוימן , " זה אירוע שדוחף את בריטניה למיתון ועשוי לסחוף יחד אתו את אירופה כולה .  ברגע שאירופה נכנסת למיתון ,  זה לא משהו שפשוט יחלוף ליד ישראל .  44% מסחר החוץ של מדינת ישראל הוא עם אירופה .  זה אירוע שיכולות להיות לו השפעות דרמטיות על הכלכלה שלנו ".  
ד"ר נוימן מדגיש כי  " לא צריך לקפוץ ישר לתרחישי אימים על משבר כלכלי גלובלי ,  אבל בהחלט שווה להתכונן גם לתסריטים קודרים יחסית כדי שלא נהיה מופתעים ".  לדבריו , " אנחנו תלויים כרגע בהתפתחויות שיהיו בשבועות הקרובים בבריטניה ובאירופה .  כרגע זה לא נראה טוב .  מבחינת בריטניה ,  יש פה מצב של חוסר ודאות עצומה ,  כזו שהבריטים לא חוו מזה עשרות שנים .  כמובן שבטווח הקצר ,  אי-ודאות כזו יוצרת נתונים כלכליים גרועים ומטרידים ".   
" הרבה תלוי בשאלה כמה יצליחו הבנקים שם לייצב את שערי החליפין ,  שכרגע נמצאים בהתפרעות מוחלטת ",  הוסיף ד"ר נוימן .  נכון לשעה זו ,  הלירה שטרלינג נמצאת בשפל חסר תקדים מול השקל ,  ושוויה רק מעט יותר מחמישה שקלים .  
שאלה מעניינת לא פחות נוגעת להשפעות של ההצבעה אמש על ישראל בתחום המדיני .  ראש ממשלת בריטניה המתפטר ,  דייוויד קמרון ,  הנחשב לידיד ישראל ,  אמר בכמה הזדמנויות במהלך הקמפיין שלו נגד פרישה מאירופה ,  כי חשוב שבריטניה תישאר חברה באיחוד האירופי כדי שהיא תוכל לסייע לישראל להדוף יוזמות קיצוניות כנגדה .  בירושלים היו הבוקר מי שהסכימו להודות שקמרון צדק בעניין הזה :  ללא בריטניה ,  ישראל הפסידה מדינה יחסית ידידותית באיחוד האירופי .  יש אפשרות שבעקבות משאל העם תפרוש סקוטלנד מבריטניה ותצטרף לאיחוד כמדינה עצמאית ,  כך שמדינה פרו-פלסטינית מאוד תחבור לשורות האיחוד במקום מדינת האם שלה .
 ח"כ אבי דיכטר  ( ליכוד )  ,  שמשמש יו"ר ועדת החוץ וביטחון ,  הודה לקמרון על תמיכתו בישראל לאורך השנים ,  והביע תקווה שהקשר שלו עם ישראל יימשך גם לאחר פרישתו מהחיים הפוליטיים .  גם כמה משרי הממשלה פרסמו הודעות דומות .  ואולם ,  האמת היא שכישלונו של קמרון במשאל העם ,  ולמעשה עצם החלטתו לקיים את משאל העם ,  צפויים להפוך לכתם על מורשתו הפוליטית בבריטניה באופן שיאפיל על כל שאר מעשיו והישגיו כראש ממשלה .  
גם בתחום המדיני וגם בתחום הכלכלי ,  הטלטלה מהבוקר עשויה ליצור סיכונים וקשיים עבור ישראל בטווח הקצר .  בטווח הארוך יותר ,  קשה עד בלתי אפשרי להעריך כיצד הדברים יתפתחו ,  במיוחד אם בעקבות הפרישה הבריטית יחליטו מדינות נוספות לעזוב את האיחוד .  הדבר עשוי לגרור את העולם כולו למשבר כלכלי ,  ובכך לפגוע גם בישראל - אך מצד שני ,  היחלשותו של האיחוד עשויה להוריד חלק מהלחצים הדיפלומטיים על ממשלת נתניהו .  

לא רק פגיעה בסחר החוץ :  ישראל תתגעגע לתמיכה הבריטית באיחוד
בממשלה היו שאננים לפני משאל העם ולא דנו בהשלכות האפשריות של המהלך ,  שעשוי להוביל למשבר כלכלי שיפגע גם בישראל .  מבחינה מדינית ,  במקום מדינה ידידותית ,  עלולה להיכנס לשורות הגוש סקוטלנד הפרו-פלסטינית .
 
