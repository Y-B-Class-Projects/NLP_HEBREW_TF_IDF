גורמים בקואליציה :  מתקשים להשיג רוב להצבעה על חוק ההסדרה
לדברי הגורמים ,  יו"ר הקואליציה ביטן עובד על גיוס קולות לקראת ההצבעה בקריאה טרומית במליאת הכנסת .  מוקדם יותר רמז כחלון כי יטיל וטו על החוק אם יתברר שהוא פוגע בעליון ,  ובבית היהודי איימו : " בלי הסדרה אין הסדרים "
 גורמים בקואליציה אמרו הערב  ( רביעי )  כי קיימת בעיה בהשגת רוב לקראת ההצבעה על חוק ההסדרה ,  שיגיע מחר לקריאה טרומית בכנסת .  לדבריהם ,  יו"ר הקואליציה דוד ביטן עובד על גיוס הקולות .
 בבית היהודי לוחצים לקיים כמתוכנן את ההצבעה על החוק ,  שנועד להכשיר אלפי בתים בהתנחלויות הבנויים על קרקע פלסטינית פרטית ואושר בתחילת השבוע בוועדת שרים לחקיקה ;  ודורשים שתוטל עליה משמעת קואליציונית .  יו"ר מפלגת כולנו ,  שר האוצר משה כחלון ,  שיגר היום איום מרומז לפיו הוא עשוי לבלום את קידום החוק אם יתברר כי הוא פוגע בבית המשפט העליון .  לפי ההערכה ,  שר האוצר עשוי מחר להטיל ערר על החלטת ועדת שרים לחקיקה ,  ואז הצעת החוק חוזרת למליאת הממשלה - מה שיחזיר את הכדור להכרעת ראש הממשלה ,  שיצטרך להכריע אם להמשיך בקידום החוק .
 הדבר העלה את רמת המתיחות בבית היהודי ,  שם מאיימים בשיתוק הקואליציה במידה והחוק לא יעלה להצבעה או אם כולנו תחליט להתנגד לו או לדרוש חופש הצבעה . " אם לא תהיה משמעת קואליציונית בהצבעה על חוק ההסדרה לא תהיה משמעת קואליציונית גם בחוק ההסדרים ",  אמר חבר הכנסת בצלאל סמוטריץ' בתגובה לדבריו של כחלון .  
לקריאה נוספת:ח"כ בגין תוקף את חוק ההסדרה : " יש להיזהר מהפעלת כוח מיותר"ארה"ב : " מודאגים מאוד מחוק ההסדרה ומקווים שהוא לא יעבור"הקרב שהסתיים בצעד היסטורי :  הניצחון של בנט בחוק ההסדרה 
חוק ההסדרה אושר ביום ראשון בוועדת שרים לחקיקה פה אחד על ידי שרי הבית היהודי והליכוד ,  למרות שראש הממשלה הפציר בשרים לדחות את קידומו וחרף ההתנגדות הנחרצת של היועץ המשפטי לממשלה ,  אביחי מנדלבליט ,  שסבור שמדובר בחוק לא חוקתי ולא מידתי שלא יעמוד במבחן בג"ץ .  החוק צפוי לעלות מחר בקריאה טרומית בכנסת ,  ויו"ר הקואליציה ,  דוד ביטן ,  אמר כי הוא אינו צפוי להעניק בנושא חופש הצבעה .
 ואולם ,  התבטאותו של כחלון היום ,  שהגיעה לאחר שבועות של שתיקה בנושא ,  לפיה  " אם יתברר שחוק ההסדרה פוגע בבית המשפט העליון לא נתמוך בו .  לא יקום ולא יהיה ",  העלתה מחדש את ההערכה שכולנו עשויה לבלום את קידום החוק ,  תחת זכות הווטו ששמורה למפלגה בהסכמים הקואליציוניים בנושאים הקשורים לפגיעה בבית המשפט העליון .  
בבית היהודי הבהירו כי הם נחושים להעלות את החוק להצבעה ,  ומאיימים שלא לתמוך ביוזמות חקיקה של כחלון במסגרת חוק ההסדרים ,  כמו ההצעה להטיל מס על דירה שלישית . " גם הבית היהודי יכולה שלא לעמוד בסיכומים הקואליציוניים ולא להצביע בעד התקציב ",  אמרה היום יו"ר הסיעה ,  ח"כ שולי מועלם . " למפלגות השותפות בקואליציה יש מחויבות להצביע בעד חוק ההסדרה כמו בנושאים אחרים וחבל להיגרר למלחמות מיותרות ". 
במהלך הערב נעשו ניסיונות תיווך בין הבית היהודי וכולנו בשאיפה להגיע להסכמות בנושא שינויים שייעשו בחוק לאחר שיעלה בקריאה טרומית אך המגעים טרם העלו פרי וצפויים להימשך מחר בבוקר בפגישה של ראשי הסיעות אצל יו"ר הקואליציה דוד ביטן .  
בחודש יולי האחרון מנע כחלון קידום של נוסח אחר של חוק ההסדרה ,  כשדרש להביא את החוק לפורום ראשי סיעות הקואליציה לפני שעלה להצבעה בוועדת שרים לחקיקה .  אולם ,  בגלגול הנוכחי של החוק כחלון נמנע מלהתבטא בסוגיה עד כה .  הוא עצמו לא השתתף בישיבה הדרמטית של פורום ראשי סיעות הקואליציה ביום ראשון ,  ולא הוא ולא השר יואב גלנט ממפלגתו לא השתתפו בהצבעה על החוק בוועדת שרים לחקיקה או לא הגיש ערר על ההחלטה ,  דבר שהיה יכול לתת לנתניהו את הכלים לקידומה .  
לדברי גורמים בכולנו הסיעה טרם החליטה כיצד תנהג מחר בהצבעה ,  וכחלון צפוי לגבש את עמדתו לאחר שישוחח הערב בנושא עם היועץ המשפטי לממשלה .  בכולנו טוענים כי הלחץ להתנגד לחוק מגיע דווקא מהליכוד . " בליכוד מבינים שהחוק לא נחוץ ולא נכון ,  ורוצים שאנחנו נעשה עבורם את העבודה ,  אבל אנחנו לא נוציא את הערמונים מהאש כדי להציל את נתניהו ",  אמר היום גורם במפלגה .  כחלון עצמו אמר היום כי  " אנשי הליכוד לוחצים עלינו שלא נתמוך ,  שנעשה להם את העבודה .  יש לליכוד בעיה פנימית עם המתפקדים והפריימריז .  90% מהמפלגה נגד החוק אבל הם רוצים את הקולות שלהם והם רוצים שאנחנו נהיה גויים של שבת ,  שמאלנים תורנים ".  
במניין האצבעות שיצביעו נגד החוק כבר נמנה ח"כ בני בגין  ( ליכוד )  ,  שהודיע כי הוא יצביע נגד ,  אך בליכוד אומרים כי המפלגה תומכת בחוק וכי ראש הממשלה עצמו צפוי להצביע בעדו .  בישראל ביתנו ובש"ס הבהירו כי הם מחויבים למשמעת הקואליציונית .  ביהדות התורה רוב חברי הכנסת יצביעו בעד החוק ,  ואולם שניים מהם ,  משה גפני ואורי מקלב ,  השמיעו בימים האחרונים אמירות קשות נגד החוק ואמרו כי ישקלו להצביע נגדו בטענה כי אישורו הוא  " התגרות באומות העולם ".  עם זאת ,  ההערכה בקואליציה היא כי בסוף יצביעו השניים בעד החוק .  
במידה וחוק ההסדרה יעלה להצבעה ויעבור את כל שלבי החקיקה ,  גם באופוזיציה הבהירו שהם לא מעוניינים להציל את נתניהו ממנו .  יו"ר התנועה וחברת המחנה הציוני ,  ח"כ ציפי לבני ,  אמרה היום שהיא מקווה שאף אחד לא יגיש בג"ץ נגד חוק ההסדרה . " הגיע הזמן שהממשלה תהיה אחראית למה שהיא עושה ולא תסתתר מאחורי בג"ץ והציבור יבין לאיפה מובילים אותו ,  ובמקום להאשים את בג"ץ - יתנער מהממשלה ",  אמרה .  
דבריה של לבני משקפים את הלך הרוח בקרב חברי הכנסת מהמחנה הציוני ומרצ שלא לפנות לבג"ץ במידה וחוק ההסדרה אכן יקודם בכנסת ויעבור בקריאה שלישית . " אם השמאל ילך לבג"ץ ובג"ץ יגיד שחוק ההסדרה לא חוקי אז זה יפתור לנתניהו את הבעיה .  לא השמאל צריך להוציא לממשלה את הערמונים מהאש ,  שהם יפתרו לעצמם את הבעיה ",  אמר לוואלה !  NEWS ח"כ בכיר באופוזיציה .  עדיין לא מדובר בהחלטה גורפת של ארגוני השמאל ,  הדגיש הח"כ ,  אך זו בהחלט המגמה בקרב חברי האופוזיציה .
  ( עדכון ראשון :  19:54 )  

גורמים בקואליציה :  מתקשים להשיג רוב להצבעה על חוק ההסדרה
לדברי הגורמים ,  יו"ר הקואליציה ביטן עובד על גיוס קולות לקראת ההצבעה בקריאה טרומית במליאת הכנסת .  מוקדם יותר רמז כחלון כי יטיל וטו על החוק אם יתברר שהוא פוגע בעליון ,  ובבית היהודי איימו : " בלי הסדרה אין הסדרים "
 
