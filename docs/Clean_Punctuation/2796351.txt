שלושת הלאווים של נתניהו
במשך 12 שנים חוזרת ומאשררת הליגה הערבית את יוזמת השלום שהגישה לישראל ובירושלים הס - לא משיבים בשלילה וגם לא בחיוב .  האם יש פרטנר לשלום ?  תשאלו את האפיפיור והסעודים
רבותיי השרים ,  ובראשם ראש הממשלה .  אחרי החגים כבר כאן בשעה טובה ,  והגיע הזמן שתתחילו לעבוד אם ברצונכם למנוע את המלחמה הבאה .  כשאני קם בבוקר ,  אני כבר לא יודע אם אני אמות מהפצצה האיראנית ,  מווירוס האבולה ,  מהטילים של חיזבאללה ,  או מהמסתננים ממנהרות חמאס .  אולי הגיע הזמן להפסיק עם המדיניות של  " הפחד ומשול ",  ולהפסיק לתרץ .
 כל מי שטוען באופן כרוני וסדרתי שאין פרטנר ,  אני יכול להשיג לו כמה מספרי טלפון של פרטנרים באזור .  נכון ,  אף אחד לא אומר שזה תהליך קל ,  ואין הבטחה שזה יצליח .  עובדה ,  זה לא קרה עד היום ,  למעט עם מצרים ועם ירדן ,  ומעט יחסים של  " מתחת לשולחן "  שישראל מקיימת עם מדינות אחרות באזור - כאלו שאין עמן יחסים דיפלומטים רשמיים .
 אך העולם הערבי השפוי שש היום להגיע להסדרים עם מדינת ישראל יותר מתמיד ובאופן חסר תקדים .  מובן שהם לא עושים זאת משום שברצונם להצטרף לתנועה הציונית ,  אלא משום שהם רואים בנו שותף אפשרי מול האיומים שבאמת מפחידים אותם :  הגל הג'יהאדיסטי שמאיים קודם כל עליהם ,  על המנהיגים ,  והיכולת הגרעינית האפשרית בידי משטר האייטולות בטהראן .
 אבל בדרך ,  רבותיי ,  אל תטעו .  צריך הסדר עם הפלסטינים ,  שקודם כל יבטיח ביטחון לעם היהודי .  הסכם שימנע אחת ולתמיד את הסכנה האסטרטגית מספר אחת  יצירת מדינה דו-לאומית ,  שהיא בעצם מדינה ערבית .  

לאחרונה יצא לי להיפגש עם מנהיגים בולטים במדינות ערב ,  שלא מקיימות יחסים רשמיים עם ישראל ,  וכן אנשים מהליגה הערבית .  חלקם ציינו שהישראלים מזכירים פעם אחר פעם את  " שלושת הלאווים "  של ועידת חרטום מספטמבר 1967 ;  לא לשלום עם ישראל ,  לא להכרה בה ,  ולא לעריכת משא ומתן עמה .  איך ייתכן ,  שאחרי 12 שנה שבהן מאשרת הליגה הערבית והמדינות המוסלמיות פעם אחר פעם את היוזמה הסעודית ,  שלימים הפכה ליוזמה הערבית ,  שמציעה לישראל יחסים דיפלומטיים עם 57 מדינות מוסלמיות כולל כל מדינות ערב ,  תמורת הסכם עם הפלסטינים ,  לא ניאותה ישראל הרשמית אפילו להשיב או להגיב על היוזמה .  היא לא אמרה לא - אבל היא גם לא אמרה כן .  מן הראוי להשיב ,  ולו בהתניה בסגנון  " כן ,  אבל בוא נישא וניתן על נקודות אלה ואחרות ". 
יחסינו עם מדינות אירופה חשובים משום שאירופה היא היבשת שאיתה אנחנו מקיימים חצי מהיקף המסחר שלנו .  יוזמה ישראלית רצינית תוכל לשתק את אלה שקוראים לסנקציות נגד מדינת ישראל ושוקלים לדרוש אשרות כניסה למדינה מכל מי שגר מעבר לקו הירוק .  באירופה מתחילות לנשב הרוחות שקוראות להטלת חרם כלכלי על ישראל ,  וודאי על כל מה שמיוצר ביהודה ושומרון ,  אבל לא רק .  מספיק לשוחח עם אנשי עסקים ישראלים כדי להבין שבאופן חלקי  החרם כבר כאן .  כל הכרזה על בניית עוד כמה יחידות דיור בהתנחלויות מלבה יותר את האש .
 חלק מאותן פגישות שקיימתי לאחרונה ,  ושמראות סיכוי להתקדמות כלשהי ,  התנהלו במהלך חצי השנה האחרונה .  למשל ,  עם הנסיך הסעודי טורקי אל פייסל ,  נציגה הרשמי של הממלכה אשר גר באמצע הדרך בין הבית הלבן למטה הCIA בלנגלי בארה"ב .  זה היה במלון פריז במנהטן ,  הוא שתה קפה אמריקנו ,  ואני הזמנתי קפה טורקי .
 גם שיחותיי השונות עם האפיפיור פרנציסקוס ,  אולי המהפכן מספר אחת בעולם כיום ,  עם כל הרפורמות בתפיסות העולם שהוא מנסה להנחיל בוותיקן ,  ולבטח המנהיג הפופולרי ביותר בעולם ,  הפתיע אותי ואמר : " אם בנימין נתניהו ירצה בכך ,  הוא יוכל להשיג הסדר עם הפלסטינים ועם כל העולם הערבי ".  בדיוק אותו דבר אמר עליו בפניי הנסיך הסעודי טורקי אל-פייסל .  האמנם ? 
אם נתניהו יזכה בבחירות הקרובות ,  כמו שרוב הציבור חושב או חושש ,  הוא יעבור את דוד בן גוריון כראש הממשלה המחזיק בהגה המדינה במשך הזמן הארוך ביותר .  אם נתניהו היה ראש ממשלה בשנת 1948  מעניין אם היה לו את האומץ להכריז על הקמת המדינה .  איך הוא ייזכר בספרי ההיסטוריה בעוד 50 שנה ?  כהערת שוליים או כאדם שעשה מפנה ,  כמו בן גוריון ,  בגין ,  או רבין ?  
מעוניינים לפרסם מאמר במדור הדעות ?  כתבו לנו למייל op-ed@walla.net.il
המאמרים המתפרסמים במדור הדעות משקפים את עמדת הכותבים בלבד 

שלושת הלאווים של נתניהו
במשך 12 שנים חוזרת ומאשררת הליגה הערבית את יוזמת השלום שהגישה לישראל ובירושלים הס - לא משיבים בשלילה וגם לא בחיוב .  האם יש פרטנר לשלום ?  תשאלו את האפיפיור והסעודים

