האם המתנחלים יצליחו לכבוש את מוסדות הליכוד ? 
ראש הממשלה נתניהו מנסה להוביל מהלך לצמצום כוחם של המתנחלים בבחירות לוועידת הליכוד ,  אולם נראה כי בשטח התמונה שונה . " התרגילים של ביבי מול המתנחלים לא יעזרו "
 בעוד ראש הממשלה בנימין נתניהו פועל לצמצום כוחם של המתנחלים במוסדות הליכוד ,  מעלה בדיקת וואלה !  חדשות כי לא מעט מתנחלים הבולטים בפעילותם מתכוונים להתמודד בבחירות לוועידת המפלגה שיתקיימו בסוף חודש ינואר .  רובם לא נמנים על קבוצת  " מנהיגות יהודית "  שבראשה עומד משה פייגלין .  המתנחלים הצפויים להתמודד בבחירות לא מתרגשים מהמהלך שמוביל נתניהו ,  במסגרתו יתווספו 500 חברי מרכז מקרב הערים וטוענים כי המהלך יחזק גם אותם .  בעוד שבועיים תיערך הצבעה על התוספת במרכז הליכוד ,  ובמפלגה מעריכים כי נתניהו יצליח לגייס שני שלישים מחברי המרכז לתמיכה במהלך .  ועידת הליכוד היא הגוף שפועל בין היתר לאישור שריונים במפלגה ושבוחר את יתר מוסדות הליכוד .  
בין המתמודדים לוועידה ניתן למצוא את מאיר ברטלר ,  אחד מפעילי המאחזים הבולטים ויועצו של ראש המועצה האזורית שומרון ;  יוסי דגן ,  הנחשב כאחד מראשי קבוצת  " הליכוד שלי "  שפקדה לטענת אנשיה כ-6,000 בני אדם בכל רחבי הארץ ;  לימור סון הר-מלך שהייתה פעילה בתנועת  " חומש תחילה בתקופת ההתנתקות ואשר שכלה את בעלה שולי שנרצח בפיגוע באוגוסט 2003 ;  דב הר-שפי ,  אביה של מרגלית הר-שפי ;  ברוך וניצה כהנא שהינם בנו וכלתו של הרב מאיר כהנא ;  בועז העצני ,  בנו של חבר הכנסת לשעבר אליקים העצני ;  משה פייגלין ופעיליו וראשי מרחב יש"ע בליכוד שבח שטרן ונתן אנגלסמן . 
" כפעילי ליכוד במועצות אזוריות גם ביהודה ושומרון וגם בתחומי הקו הירוק ,  אין לנו בעיה עם מתן ייצוג וכוח לפעילים מהערים ,  בפרט שאנשי ארץ ישראל התפקדו בהמוניהם בשנתיים האחרונות גם בערים במדינת ישראל באלפים רבים ",  אמר דגן . " אני מתפלא על נתניהו ,  שנזכר בתיקונים מהסוג הזה בשלב כל כך מאוחר שנראה כמו תכסיס ,  משום שהמהלך הזה בוודאי לא יחליש את נאמני ארץ ישראל בליכוד .  ברור לכולם שרוב מוחלט של חברי המרכז העתידי והמתפקדים הם אנשים שמטרתם אינה ג'ובים אלא לפעול להגשמת מצע של הליכוד בבנייה ופיתוח יו"ש ". 
יו"ר מרחב יש"ע בליכוד ,  שבח שטרן אמר כי  " הרווח של נתניהו מהתרגיל יהיה עבורו 'ניצחון פירוס' ,  הוא לא ישנה את העובדה שרוב מתפקדי הליכוד הם אנשים לאומיים וערכיים יותר ממנו והתרגיל הזה הופך אותו ליריב של ההתיישבות ביו"ש .  אם יש רבים שחשבו עד כה ,  שצעדים כמו הסכמה על שתי מדינות והקפאת הבנייה היו תרגיל ,  שנבע ממצוקה בזירה הבינלאומית בא התרגיל הזה ללמדנו שביבי שבר חזק לעמדות ולשיטות של שרון ואולמרט .  זה לא יעזור לו ,  כי רבים מהמצטרפים הם אנשי מעשה משמעותיים מההתיישבות ביהודה ושומרון .  השדרה המרכזית של הליכוד והמתפקדים אינם טיפשים ". 
מאיר ברטלר הוסיף כי  " הליכוד זו מפלגה גדולה ,  ואם יש מקום למרידור יש מקום גם למתיישבים ביהודה ושומרון .  אנחנו מאמינים שאפשר להועיל לעם ישראל גם בדרך הזאת .  יש הרבה חבר'ה אצלנו מצביעי ליכוד ,  אני מקווה שגם המפלגה תיתן מקום לנו .  רוב המתפקדים החדשים הם דווקא מהערים ממרכז הארץ ,  ולכן כל המהלך של ביבי ,  אני לא חושב שהוא יפריע לנו .  אולי אפילו יעזור ,  שכך ייכנסו חברי מרכז לא רק מיהודה ושומרון אלא מכל הארץ ".  

האם המתנחלים יצליחו לכבוש את מוסדות הליכוד ? 
ראש הממשלה נתניהו מנסה להוביל מהלך לצמצום כוחם של המתנחלים בבחירות לוועידת הליכוד ,  אולם נראה כי בשטח התמונה שונה . " התרגילים של ביבי מול המתנחלים לא יעזרו "
 
