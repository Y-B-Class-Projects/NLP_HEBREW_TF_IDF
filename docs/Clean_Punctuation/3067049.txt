טראמפ התקבל כמלך וקבע היסטוריה  אבל המשימה הקשה עוד לפניו
למרות מחדל הסלפי המביך בנתב"ג ,  הצילום של נשיא ארה"ב בכותל יחרט בזיכרון .  גם למחמאות שהרעיף עליו נתניהו היו ערך אדיר .  אבל אחרי הפגישה עם אבו מאזן עשוי טראמפ לגלות שמחכה לו העבודה הקשה באמת ,  ושצריך יותר מתמונות כדי לעשות היסטוריה
בתום היום הראשון לביקורו של נשיא ארצות הברית דונלד טראמפ בישראל יש תחרות קשה על מהי תמונת היום .  במרץ 2013 בביקורו של הנשיא הקודם ברק אובמה לא הייתה בכלל שאלה .  כמה דקות אחרי שאייר פורס 1 נחת בנמל התעופה בן גוריון סיפקו ראש הממשלה והנשיא את הפריים האולטימטיבי .  התמונה המוכרת של המנהיגים פושטים את הג'קטים ,  שמאז הפכה לאייקון .  
קצת יותר מארבע שנים אחרי הגיע לישראל הנשיא החדש ושתי תמונות תפסו את מרבית תשומת הלב :  האחת שהסעירה את הישראלים בארץ ,  והאחרת שתפסה את הכותרות הראשיות של האתרים בעולם .  בעוד שבישראל כולם נרעשו מצילום הסלפי המאולתר שכפה ח"כ אורן חזן על הנשיא ,  בארצות הברית ובתקשורת העולמית הייתה זו תמונתו של הנשיא טראמפ נוגע באבני הכותל המערבי שתפסה את אור הזרקורים .  טראמפ הפך לנשיא הראשון של ארצות הברית שמבקר במקום הקדוש ביותר ליהודים .  התמונה הזו נהייתה להיסטוריה ,  ולפעמים תמונה שווה יותר מאלפי מילים .  בהמשך אף הפך טראמפ את התמונה מהכותל לתמונת הרקע בחשבון הטוויטר שלו .  צעד שיכול לרגש ישאלים ,  בטח על רקע באכזבה על רקע אי העברת השגרירות לירושלים .
 ביקור טראמפ - סיקור מיוחד:טראמפ לנתניהו : " השגת שלום היא העסקה הקשה מכולם  אבל נגיע אליה"משפחת טראמפ התפצלה בביקור בכותל - והפוליטיקאים החרדים מרוציםמבוכה בשטיח האדום ודמעה בכותל :  היום הראשון של טראמפ בישראל 
וזו לא ההיסטוריה היחידה שטראמפ קבע אתמול .  מוקדם יותר הוא טס בטיסה ישירה מריאד לתל אביב ,  לראשונה אי פעם  לפחות באופן גלוי .  בשביל הנשיא האמריקני ,  שיצא למסעו הראשון מעבר לים בשעה שרשויות החוק בארצו מתקדמות בחקירה שעשויה להביא בסופו של דבר להדחתו ,  לציוני הדרך ההיסטוריים הללו יש ערך  " אדיר ",  אם נשתמש בלשונו .  
גם לקבלת הפנים החמה שקיבל בסעודיה וגם לזו שקיבל בישראל  בנתב"ג ,  בבית הנשיא ,  ובמעון ראש הממשלה  ערך רב .  טראמפ התקבל כמו מלך ,  ומי בכלל זוכר את ה-FBI .  הנשיא יצא למזרח התיכון במטרה להוכיח שהוא  " לא אובמה ",  והמלך סלמאן וראש הממשלה בנימין נתניהו עשו כל שביכולתם כדי לסייע לו במשימה .  
מיד עם הנחיתה על השטיח האדום ציין נתניהו שהגעתו של טראמפ כחלק מביקורו הראשון בניכר הוא  " היסטוריה "   ( בשונה מאובמה ,  שישראל נאלצה לחכות לו יותר מארבע שנים )  .  בהצהרות המשותפות במעון ראש הממשלה בבלפור ,  נתניהו שם דגש מיוחד על השינוי במדיניות האמריקנית מול איראן ועל החלטתו  " האמיצה "  לפעול נגד הנשק הכימי בסוריה  ( שוב ,  בשונה מאובמה ,  שחתם לפי נתניהו ,  הסכם  " גרוע "  עם איראן ,  ולא עמד בקו האדום שהציב לגבי משטר אסד )  .  לקינוח הוא בישר כי  " לראשונה בחיי  אני רואה תקווה לשינוי "  בנושא הישראלי-פלסטיני  ( מישהו זוכר מתי נתניהו היה אופטימי לגבי אובמה ?  )  .  
בשבועיים שלקראת הביקור התעוררו לא מעט תקריות וחריקות מדאיגות בין וושינגטון לירושלים ,  אבל היום לא נותר להן כל זכר .  אי-העברת השגרירות לירושלים ?  שאלת הריבונות בכותל ?  כל אלו נקברו עמוק באדמה .  אם אחד העיתונאים האמריקנים לא היה שואל כלאחר יד על פרשת הדלפת המידע המודיעיני החסוי לרוסיה ,  גם התקרית הזו הייתה נטמנת עמוק בתוך אחת מאבני הכותל .  
אך גם כאן ,  נתניהו התייצב מיד לצדו של טראמפ ,  וכשהנשיא התעקש שהוא  " לא הזכיר את שמה של ישראל "  הבהיר ראש הממשלה כי היחסים המודיעיניים בין בעלות הברית מצוינים .  טראמפ גמל על כך לנתניהו כששב ופיזר הצהרות תקיפות נגד הגרעין האיראני ונגד האסלאם הקיצוני ,  ולא הזכיר  אפילו במילה  את ההתנחלויות .
 לנתניהו וטראמפ יש כימיה אישית טובה ,  וכך גם לרעיותיהם שרה ומלניה ,  וחלק גדול מהביקור הוקדש לתצוגת תכלית של ידידות זו .  למשפחת טראמפ יש איכויות של  " רוק-סטארז ",  וגם הנוכחות של הבת איוונקה והחתן ג'ארד קושנר מוסיפים לתהילה .  אבל מעבר לחיוכים ,  הסיורים וההצהרות ,  אחת המטרות שלשמן הגיע טראמפ לאזור הייתה כדי לבדוק אם הוא יכול להשיג את  " הדיל האולטימטיבי ",  וזה היה הנושא המרכזי שעלה מאחורי הדלתות הסגורות .  
בניגוד לחששות המוקדמים בירושלים טראמפ כנראה עוד לא מוכן להודיע על יוזמת שלום ואפילו לא על חידוש התהליך ,  אבל אלה לא מורידים מנחישותו לקדם הסכם בין ישראל והפלסטינים .  נהפוך הוא ,  נראה שפגישותיו של טראמפ עם העולם הערבי בסעודיה רק הגבירו אצלו את הנחישות והאמונה בצדקת הדרך .  
בכל מקום שאליו הגיע סיפר טראמפ על מסעו לריאד ורשמיו מפגישותיו עם המלך ,  שמהן  " שאב המון עידוד ".  לבכירים ישראלים סיפר כי בכל פגישותיו עם מנהיגים ערבים עלה הנושא הפלסטיני וניסה לצייר את התמונה הגדולה :  הסדר בין ישראל והפלסטינים יכול להיות חלק מציר ביטחוני-אזורי רחב יותר ,  שמטרתו העיקרית היא מלחמה באיראן ובדאעש ,  אבל שלא תיתכן באמת התקדמות עם מדינות ערב  בלי לגעת בבעיה הפלסטינית . " שמעתי שזאת אחת העסקאות הקשות ביותר שיש ,  אבל יש לי הרגשה שנגיע לשם בסופו של דבר ",  אמר טראמפ לצדו של ראש הממשלה .
 הבוקר יקבל הנשיא טעימה קצרה מן הצד השני :  בדרכו לבית לחם להיפגש עם יו"ר הרשות הפלסטינית אבו מאזן הוא כנראה יחלוף ליד חומת ההפרדה ,  ויקבל לראשונה בחייו מושג איך נראה בשטח הסכסוך בין ישראל לפלסטינים .  ישראל אמנם גיבשה לקראת ביקור טראמפ חבילת מחוות כלכליות כצעד בונה אמון כלפי הפלסטינים ,  וגם נתניהו זכה למחמאה מהנשיא שהוא כבר מזמן לא קיבל ממנהיג בינלאומי   " שהוא עובד קשה "  למען השלום .  אבל אחרי הפגישה עם אבו מאזן עשוי טראמפ לגלות שהעבודה הקשה עוד לפניו ,  ושצריך יותר מתמונות  בשביל באמת לעשות היסטוריה .
  ( עדכון ראשון :  23:58 )  

טראמפ התקבל כמלך וקבע היסטוריה  אבל המשימה הקשה עוד לפניו
למרות מחדל הסלפי המביך בנתב"ג ,  הצילום של נשיא ארה"ב בכותל יחרט בזיכרון .  גם למחמאות שהרעיף עליו נתניהו היו ערך אדיר .  אבל אחרי הפגישה עם אבו מאזן עשוי טראמפ לגלות שמחכה לו העבודה הקשה באמת ,  ושצריך יותר מתמונות כדי לעשות היסטוריה

