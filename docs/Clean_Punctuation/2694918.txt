לקראת הכרעה :  כמה כסף גייסה יחימוביץ' לפריימריז ? 
האם מרכז הליכוד יעצור את איווט בדרך לכס ראש הממשלה ?  מה לרבין ולפריימריז בעבודה ?  ואיך הצליח אחמד טיבי להצחיק את נתניהו ?  לכל שאלה תשובה ,  בטור השבועי של כתבנו הפוליטי
בעוד שבוע מהיום ילכו מתפקדי העבודה אל הקלפי לבחור יושב ראש למפלגה .  במטה הרצוג מקפידים לשדר שהעסק צמוד ,  בעוד שבמטה של יחימוביץ' משדרים שאננות .  אתמול  ( רביעי )  פרסם המטה של יו"ר האופוזיציה הודעה שבה נכתב כי אחרי סבב מקיף של שיחות טלפון עם מתפקדים ,  היא מובילה ב-22% .  על פניו ,  זו לא בדיוק הצהרה זהירה ,  וגם לא ברור כיצד היא משרתת את יחימוביץ' ,  שמבקשת להישען על מפקד חופשי ולא על מצביעים מאורגנים .  עושה רושם כי בכך היא משיגה בדיוק את ההיפך :  מצביעים רבים שתומכים בה ירגישו שאין טעם לצאת להצביע מכיוון שאין קרב של ממש .  צרפו לכך את היעדרו של קמפיין מצד ראשת המפלגה ,  ונראה כי התוצאות יהיו שונות באופן מהותי מאותם 22% שעליהם בונים במטה שלה .  
גם המטה של הרצוג לא חף מטעויות .  השבוע פרסמו שם רשימה מכובדת ,  לכל הדעות ,  של תומכים  שרי ממשלת רבין .  בייגה שוחט ,  משה שחל ,  עוזי ברעם ,  אפרים סנה ויוסי ביילין הם ללא ספק בכירים וחשובים ,  אבל מה הבשורה בתמיכתם של שורת אנשים שעזבו את המערכת הפוליטית בשנות התשעים ?  
הרצוג ,  שגם ככה נתפס כאיש הממסד הישן ,  מבקש להדגיש את נקודת החוזק שלו  התחום המדיני .  בהתחשב בעובדה שנקודת החולשה שלו היא מספר הצעירים התומכים בו ,  לגמרי לא בטוח שהצגה של שורת תומכים שעזבו את הפוליטיקה לפני 15 שנה בממוצע היא צעד חכם .  התמונה שפרסם הרצוג עם שרי ממשלת רבין גם חידדה את הבעיה שלו בסיעה :  בהיעדר חברי כנסת מכהנים התומכים בו  יש רק שלושה כאלה ,  לעומת תשעה שתומכים ביחימוביץ'  הוא נאלץ לפנות לנוסטלגיה .  זה בערך כמו שאיתן כבל ינסה לרתום את הצעירים לתמוך בו בקמפיין לראשות ההסתדרות בעזרת שימוש בתמונה של ישראל קיסר .  
שני המועמדים שומרים על ממלכתיות ,  וגם השטח לא בדיוק סוער וגועש ,  אבל בזירה אחת ההתמודדות ביניהם דווקא מעניינת  זו של התרומות .  950 אלף שקלים גייס עד כה הרצוג ,  מ-66 תורמים .  בממוצע ,  כל אחד מהם תרם 14 אלף שקל .  כשליש מתורמיו מגיעים מחו"ל :  13 מארצות הברית ,  שלושה מלונדון ,  אחד מצרפת ,  אחד מאוסטרליה ואחד מהונג קונג .  הרצוג שואף לגרוף בבחירות את קולות הפריפריה ,  כאשר גורמים במפלגה טוענים כי הוא נהנה מתמיכתו השקטה של עמיר פרץ .  בנוסף ,  הוא נחשב לחזק מאוד במגזר הדרוזי והערבי .  אלא שעל פי רשימת התורמים ,  הרצוג הוא לא ממש אביר הפריפריה :  26 מ-66 התרומות שאסף מגיעות מתל אביב ,  רמת גן ורעננה .  
יחימוביץ' ,  לעומת זאת ,  הלכה על שיטת איסוף התרומות הקטנות .  עד כה ,  היא אספה כשליש מהכסף של הרצוג ,  383 אלף שקל ,  ממאות תורמים  ( במטה יחימוביץ' מסרו כי המספר המדויק הוא 1,100 )  .  מעיון בדיווח שמסרו המועמדים למבקר המדינה עולה כי כל התורמים של יחימוביץ' מתגוררים בארץ ,  וכי התרומה המקסימלית שקיבלה מתורם יחיד היא 10,000 שקל  ( התרומה הגבוהה ביותר של הרצוג היא של 45 אלף שקל מתורם יחיד )  .  
בראשית השבוע הודיע נשיא ועידת הליכוד ,  דני דנון ,  כי יביא באמצע דצמבר לאישור הוועידה הצעה לפרק את השותפות עם ישראל ביתנו .  עצם העלאת ההצעה ממחישה את חולשתו הפוליטית של נתניהו במרכז הליכוד .  סביר היה להניח שנתניהו וליברמן יישבו יחד ,  יחליטו אם ברצונם למזג את המפלגות או לא ,  ויביאו החלטה מתאימה לוועידה .  אלא שהוועידה ,  מה לעשות ,  לא ידידותית עבור נתניהו .  אין לו שם כוח משמעותי ,  ואיש לא יכול להבטיח שאם יבקש למזג את המפלגות ,  לא ינחל תבוסה משפילה .  מן הסיבה הזו הוא בחר לנתק מגע עם המוסדות .  מכינוס הוועידה הקודמת הוא הבריז ;  גם לכינוס שמארגן דנון בדצמבר הוא לא מתכנן להגיע .  בהיעדר היכולת להוביל מהלך במוסדות המפלגה ,  ייאלץ נתניהו להמתין באופן פסיבי להחלטת חברי המרכז בעניין השותפות . 
" כל המטרה במהלך של דנון ",  מסביר בכיר בליכוד , " היא לגרום לאיווט להכריע .  אם יחשוב שלא ירצו אותו בליכוד ,  הוא יבוא לוועידת ישראל ביתנו בעוד עשרה ימים וכבר יודיע שאינו מעוניין באיחוד ,  על מנת לא להתבזות ולהקדים תרופה למכה .  אם יחשוב שיש סיכוי ,  הוא ילך על זה בכל הכוח ".  
לכאורה ,  ליברמן לא זקוק לאישור מרכז הליכוד .  הוא יכול פשוט לקחת טופס התפקדות לליכוד ,  ולהביא עמו כ-30 אלף מתפקדים נוספים למפלגה ,  דבר שיהפוך אותו לדמות החזקה ביותר בליכוד ,  ובפער עצום .  הבעיה שלו לא תהיה שם ,  אלא במרכז הליכוד שקובע את כללי ההתמודדות .  אחד הכללים ,  למשל ,  הוא שאדם לא יכול להתמודד ברשימת הליכוד אלא אם הוא חבר המפלגה שלוש שנים .  בהנחה שעד אז כבר יהיו בחירות ,  ליברמן לא יוכל להתמודד מבלי לקבל את תמיכת המרכז .  לכן ,  הדרך שלו לכבוש את הליכוד עוברת במרכז המפלגה .  
אחד החששות של חברי המרכז מפני איחוד הוא שליברמן ידרוש כי מחצית מחברי המרכז של המפלגה המאוחדת יהיו אנשי ישראל ביתנו .  במצב כזה ,  מסביר בכיר במפלגה ,  יכולה לעבור החלטה שהבחירות לרשימה נעשות באמצעות ועדה מסדרת ,  דבר שיעקר למעשה את הכוח של מרכז הליכוד ,  שהשפעתו על ההתנהלות של חברי הכנסת כיום היא עצומה .  עוד לא נאמרה המילה האחרונה ,  וחודש בפוליטיקה הישראלית הוא נצח ,  אבל סביר להניח שכיוון שחברי הליכוד הם לא פראיירים ,  ולא ירצו להתנדב לנטרל את עצמם מהשפעה פוליטית ,  ליברמן יתקשה מאוד להעביר החלטה שכזו במוסדות הליכוד ,  והמיזוג המלא בין המפלגות לא ייצא אל הפועל .  
המרוץ לנשיאות מתחמם .  פואד  ( שסיכוייו להשיג את התמיכה הפעילה של יחימוביץ' דומים לסיכוי שיזכה בלוטו ברצף שבוע אחר שבוע )  מתחיל לחפש קהלים חדשים לקושש מהם את הקולות .  ביום ראשון האחרון ,  בעיצומו של המשבר בין ישראל לארצות הברית בסוגיית טיוטת ההסכם של המעצמות ואיראן ,  עלה זקן חבר הכנסת להתראיין בתכנית  " הכול דיבורים ".  
למרבה ההפתעה ,  היו לו רק מילים טובות לומר על נתניהו .  במשך דקות ארוכות הוא שיבח את עמידתו האיתנה של ראש הממשלה מול ארצות הברית .  בצירוף מקרים מדהים ,  שבוודאי אין לו שום קשר לאותו ראיון ,  פרסם כעבור שעה רובי ריבלין ,  שלא בונה על התמיכה של נתניהו במרוץ ,  הודעה שנפתחה במילים : " אסור להתנגש עם ארצות הברית בעניין ההסכם עם איראן ".  ריבלין תקף את נתניהו מבלי להזכיר אותו בשמו ,  וקרא  " לנהל את הוויכוח עם ארצות הברית בפורומים חשאיים בלבד ".  זהו ככל הנראה המרוץ הראשון אי פעם שבו מועמד השמאל מסתמך על קולות הימין ,  ומועמד הימין מסתמך על קולות השמאל .  
אחרי משבר ארוך ומתוקשר עם ממשלת צרפת ,  הודיע השבוע יו"ר הכנסת ,  יולי אדלשטיין ,  כי נשיא צרפת ,  פרנסואה הולנד ,  נעתר לבקשתו ויבוא לנאום בפני הכנסת .
 לא נותר אלא לתהות מה היה קורה אם את אותה נחישות שהפגין כלפי הולנד ,  היה מצליח להפגין גם מול חברת מפלגתו ,  מירי רגב ,  שאדלשטיין מצא כי  " לא נפל כל פגם "  באופן שבו ניהלה את ישיבת ועדת הפנים ,  שבה הוזמן מקורבה ,  ראש עיריית נצרת עילית שמעון גפסו ,  לתקוף את היועצת המשפטית שהתלוננה נגדו על מעשים לא חוקיים לכאורה .  
אתמול התכנסה מליאת הכנסת לדון במשבר הדיור .  נתניהו סקר באריכות את שורשי המשבר וטען כי מקורם בממשלת קדימה .  לאחר מכן הבטיח שבתוך כמה שנים ייפתר המשבר והמחירים ירדו .  את הנאום הארוך תמצת מהספסלים חבר הכנסת אחמד טיבי ,  דווקא במשפט של ראש הממשלה עצמו : " החלק הראשון לא נכון ,  והחלק השני לא יהיה ".  אפילו נתניהו חייך .  
לקריאת כל הטורים של סיעת יחיד 

לקראת הכרעה :  כמה כסף גייסה יחימוביץ' לפריימריז ? 
האם מרכז הליכוד יעצור את איווט בדרך לכס ראש הממשלה ?  מה לרבין ולפריימריז בעבודה ?  ואיך הצליח אחמד טיבי להצחיק את נתניהו ?  לכל שאלה תשובה ,  בטור השבועי של כתבנו הפוליטי

