בשם האב :  מיהו אב הבית שתובע את משפחת נתניהו ? 
אדם שדמותו הנחושה עוצבה בילדות תחת מצוקה כלכלית ,  המשבר של אביו ושירות בפלס"ר גבעתי ,  או עובד מתוסכל שמנסה לנקום מכיוון שלא הפך לעובד מדינה וחמוש בסוללת עורכי דין מפתיעה בגודלה ?  פרופיל
 ( נפתלי מוסר עדות על הוצאות מעון ראש הממשלה ,  בחודש שעבר )  
ביום שישי האחרון שבה משפחת נפתלי לביתה בעפולה מביקור בירושלים ,  כדי לגלות שממש כמו בסרטי מתח ,  גורמים עלומים פרצו לבית ,  אך לא גנבו דבר ולא גרמו נזק לדירה .  מני ,  אב המשפחה ,  רעייתו ושני ילדיהם ,  מצאו  " בית הפוך ",  כדברי אחד השכנים .  הפורצים נברו בהררי המסמכים שהיו בבית וביצעו בו חיפוש מדוקדק . " הסלון היה הפוך ,  הדפים ,  הניירות על הרצפה ,  אפילו לחדר השינה שלו נכנסו .  הם פחדו שהשתילו מצלמות או מיקרופון כדי להפליל אותו .  בסופו של דבר ניסו אולי רק להפחיד .  בכל מקרה ,  הם מתחילים להרגיש את המשמעויות של המלחמה הזו ,  והמחיר הכבד שהיא גובה מהם ",  תיאר השכן את מה שחווה המשפחה מאז פרץ הסכסוך המתוקשר של אב המשפחה עם משפחת ראש הממשלה נתניהו .  
לסיפור הזה מצטרפות קלטות שהגיש השבוע נפתלי בענין אישה שעבדה עמו במעון ראש הממשלה ,  שטענה בשיחה עמו כי הטריד אותה מינית במספר הזדמנויות בעת שהשניים עבדו יחד ,  כפי שפורסם אמש בערוץ 2 .  הדבר התגלה במסגרת שיחות שקיים לאחרונה נפתלי עם עובדים אחרים במעון ראש הממשלה והוקלטו על ידו במטרה לחזק את טענותיו נגד משפחת נתניהו .  עם הישמע טענותיה ,  פנה נפתלי למשטרה והגיש את הקלטות ,  כנראה כדי להקדים תרופה למכה .  לדבריו מדובר בחלק מ"מסע רדיפה מתוכנן "  נגדו ,  שכן מדובר ב"השמצות ועלילת דם ".  
מני  ( מנחם )  נפתלי  ( 37 )  ,  עד לא מכבר מנהל משק הבית במעון ראש הממשלה ברחוב בלפור בירושלים ,  נכנס לחיינו בסערה .  עם הגשת כתבי התביעה שלו כנגד ראש הממשלה ורעייתו בחודש מרץ אשתקד ,  התלקח קרב אימים בין משפחת נתניהו ,  לבין אחד האנשים שהיו קרובים להם ביותר ,  מי ששמר על ילדיהם ,  ניהל את ביתם והיה עד לכל הפעילות הרגילה והחריגה לכאורה של בני הזוג .
 במלחמה היצרית הזו מעורבים עורכי דין ויועץ תקשורת ,  חלקם קשורים ביניהם ,  אחד מהם כבר היה מעורב בתביעה נגד שרה נתניהו בעבר .  לא ברור מהיכן מגיע המימון הרב הדרוש לניהול מערכה כזו ,  וגם הקרבה לבחירות מעוררת שאלות .  יצאנו לבדוק מי הוא האדם שהיה כל כך קרוב לראש הממשלה ,  הפך לאויב שלו ,  ואולי בסופו של דבר גם יגרום לנפילתו .  
מני נולד ב-30 ביוני 1978 בבית חולים הדסה עין כרם שבירושלים כבנם השני של אילנה ונפתלי .  מאוחר יותר נולדו לבני הזוג עוד שלוש בנות ,  ובסך הכול חמישה  רחל ,  מני ,  אפרת ,  שירן ואושרית .  את ילדותו העביר במושב עגור ליד בית שמש למשפחה שידעה קשיים כלכליים לא מעטים .  אביו התפרנס כקבלן ,  ומאוחר יותר עסק בחקלאות וגידול צאן .  אלא שבמרוצת השנים ,  תפחו חובות המשפחה שהפכו את האב ,  לדברי מכרים במושב ,  לאדם חסר סבלנות בעל נטייה להתפרצויות אלימות .  כך למשל ,  בשנת 2013 הורשע האב נפתלי בדקירת שכנו וקרוב משפחתו  גדעון אהרון ,  באמצעות מברג וכן בנהיגה בפסילת רישיון .  הוא נידון לתשעה חודשי מאסר בפועל וחודש נוסף שהופעל על תנאי מלא-פחות מתשע הרשעות קודמות הקשורות באלימות .  
בבית הספר היה נפתלי תלמיד בינוני ,  הוא נשאר כיתה פעמיים ואף עבר מספר בתי ספר על רקע קשיים בלימודים .  תחילה ,  למד בבית הספר  " הר טוב "  שבקיבוץ צרעה הסמוך למקום מגוריו ,  לאחר מכן עבר לבית הספר הממלכתי-דתי בשריגים מדרום לבית שמש ,  משם לבית הספר ביישוב נחם ובכיתה ט' החל את לימודיו בבית הספר החקלאי מקווה ישראל שבחולון .  
הוא סיים 12 שנות לימוד בהצלחה ,  גילה הצטיינות בספורט ובניווט ובתיכון התבלט כשחקן כדורגל .  חבריו מבית הספר מתארים אותו כאדם אחראי ואנרגטי ,  ו"בעל דרייב בלתי רגיל שתמיד שאף לרצות את הוריו ".  
עם גיוסו לצה"ל בשנת 1996 עבר נפתלי בהצלחה את הגיבוש ליחידות החטיבתיות של  " גבעתי "  והחל את מסלול ההכשרה המפרך בסיירת גבעתי ,  שם שירת כקלע חוד ב"צוות אופק ".  הגיוס לצה"ל בכלל וליחידה מובחרת בפרט ,  היה חריג מעט בנוף המושב ,  בו רבים מהבנים העדיפו להישאר לסייע בבית על פני שירות צבאי ,  ואחרים שירתו בצבא ביחידות לא לוחמות מאותם הטעמים . " הוא היה מגיע עם הכומתה ,  סיכת היחידה והנשק וממלא את הוריו גאווה ",  סיפר חבר ילדות , " יחד עם זאת ,  בתחילת השירות הוא חש נחות מחבריו לנשק ולקח לו זמן להביע את יכולותיו ".  
" הוא היה האצן הטוב ביותר בצוות ",  נזכר חבר לצוות , " תמיד עזר לאנשים והיה בעל יכולות גופניות מרשימות .  מני היה לוחם מצוין ,  כאיש אדמה אמיתי הוא היה אומן בבניית עמדות בשטח ,  הסוואה והיה קלעי מעולה .  היה מסוגל להבחין בתזוזות אויב מקילומטרים ".  
חבר נוסף בצוות סיפר על יכולות ההסתוות הנדירות של נפתלי : " פעם אחת ,  כחלק מהאימונים ,  שלחו אותנו להסתוות בשטח .  את כולם הצליחו למצוא רק את מני לא .  אני זוכר שעמדנו במעגל והתחלנו לצעוק 'מני איפה אתה' .  התחלנו כבר לדאוג שקרה לו משהו .  כל הזמן הוא היה פשוט מתחת לרגליים שלנו ולא ראינו .  הוא מצא איזה נקיק בנחל ,  שם עליו מעט פח ואדמה וגם המקצועיים שבינינו לא שמו לב ".  
חבריו מספרים כי את תפקיד קלע החוד ,  האיש שצועד ראשון לצד מפקד הצוות ,  לא קיבל במקרה : " זה התפקיד הכי מסוכן ,  האדם שמגיב ראשון על כל דבר שהכוח נתקל בו .  בחוד הכוח נמצאים האנשים הכי חדים ,  הכי מהירים והכי מקצועיים .  כל תיל ממעיד ,  כל אבן שהושמה לא במקום - על הקלע להבחין בה ,  אחרת הכוח יעלה על מטען .  גם הקצינים וגם אנשי הצוות סמכו עליו בתפקיד הזה .  בסיטואציות מאוד קיצוניות אתה קודם כל רוצה להיות ליד אדם שאתה יכול לסמוך עליו מקצועית וכחבר .  מני הוא בן אדם שכשאתה יוצא למלחמה אתה רוצה אותו איתך ".  
אגב ,  עם חבריו לנשק בצוות אופק הוא שומר על קשר הדוק עד היום .  הם מכנים עצמם  " המשפחה "  ונוהגים להיפגש אחת לכמה חודשים .  לימים ,  הפכו חברי הצוות לעורכי דין ,  מהנדסים ועצמאים .  אחד מהם הוא מנכ"ל חברה גדולה במשק ,  אחר מנהל בית ספר ,  לוחם נוסף הוא מוסיקאי וחבר צוות אחד הפך למעצב אופנה .  חלק מהחברים בצוות עוסקים במשרות רגישות במשרד הביטחון וקיבלו אישור מיוחד להתראיין לכתבה בתנאי שפרטיהם לא ייחשפו .  
הלוחמים הגיעו מכל חלקי הארץ והאוכלוסייה : " יש כאן קיבוצניקים ,  אנשי מושבים ועירוניים ,  דתיים וחילונים ",  הסביר אחד מחברי הצוות , " אך רוב הצוות היה מה שמכונה 'צהוב'  אשכנזים עירוניים מבתים מבוססים .  מני היה מהבחינה הזו עוף חריג .  זה העניק לו אנרגיה נוספת להוכיח את עצמו ובסוף אהבו אותו כולם ".   " אחד הדברים שאפשר לומר על מני שהוא אף פעם לא שבוז ",  ממשיך חבר נוסף לצוות , " הוא מלא אנרגיות ,  אופטימי מאוד ודאג להצחיק את כל הצוות ולשמר אווירה שמחה גם במצבים מאוד קשים ".  
נפתלי גם זכה להערכה מצד מפקדיו ,  כבשנת 1999 ,  לקראת סוף השירות הסדיר ,  קיבל תעודת הצטיינות ממפקד חטיבת גבעתי אז ,  אלוף-משנה ליאור שלו .  במהלך מבצע חומת מגן בשנת 2002 ,  כלוחם במילואים ,  נפגע מרסיסים באוזניו ובידיו והוכר כנכה צה"ל ב-10% .  
עם שחרורו בשנת 1999 החל לעבוד כמאבטח במעבר הגבול טאבה באילת מטעם רשות שדות התעופה ולאחר זמן קצר קיבל גם שם תעודת הצטיינות מקצין הביטחון של המעבר .  בנובמבר 2001 עבר נפתלי לעבוד במעבר קרני בין ישראל לרצועת עזה ,  שם הכיר את אשתו לעתיד שעבדה כבקרית בגבול .  השניים עברו לגור יחד באילת ונישאו באולם שמחות בבית שמש .  נפתלי שירת עוד תקופה מסוימת במעברי גבול נוספים וב-2003 טס לווינה כדי לאבטח את הקהילה היהודית בבירה האוסטרית ,  אך חזר ארצה לאחר זמן קצר . " התקופה הייתה תקופת הפיגועים של האינתיפאדה השנייה ",  סיפר חבר לעבודה . " הוא ראה את המראות הקשים של האוטובוסים המתפוצצים בארץ והרגיש צורך לחזור ".  
בשנת 2005 התקבל נפתלי לעבוד כמאבטח במשרד ראש הממשלה דרך החברה הקבלנית  " מיקוד ".   " הוא הגיע מעבר של קשיים כלכליים והיה לו דרייב עצום להוכיח את עצמו ",  סיפר חבר לעבודה . " הוא טוטאלי מאוד לעבודה ולכל דבר שהוא עושה .  העבודה הזו לא סיפקה לו רק סטטוס אלא גם אפשרות להשתכר בכבוד .  הוא עבד המון שעות ,  הרבה יותר מאחרים ,  והיה מגיע למשכורות שנעו סביב ה-20 אלף שקל בחודש .  לאדם צעיר שהשתחרר לפני שנים אחדות מהצבא מדובר בהרבה מאוד כסף .  כל חבריו לצוות הלכו ללימודים אבל הוא העדיף להרוויח במקום ללמוד ,  גם משום שהלימודים קשים לו ,  אבל שם ,  במשרד ראש הממשלה ,  הוא חש סוף סוף שהוא יוצא מכבלי עברו בעגור ".  
לאחר חמש שנות שירות כמאבטח במשרד ראש הממשלה ,  בשנת 2010 ,  היה נפתלי מעורב בקטטה עם מאבטח נוסף שבעקבותיה הושהה מעבודתו למשך שבוע .  לאחר מכן הוא הועבר לתפקיד באבטחת אישים . " הם רצו להעניש אותו ",  סיפר חבר לעבודה . " זו היתה בשבילו קודם כל מכה כלכלית ,  משום שמשכורתו צנחה מ-20 ל-12 אלף שקלים בחודש ,  אך זו היתה גם מכה לאגו .  במקום לעבוד במקום אחד ,  הוא נאלץ להתרוצץ ברחבי הארץ ".  למרות הקשיים ,  נפתלי לא נטש את אבטחת האישים . " האינטנסיביות והאחריות של להיות קלע חוד בפלס"ר גבעתי בשנים הכי קשות של לבנון לא מאפשרת לך להיות טיפוס שזורק את המפתחות והולך ",  הסביר מאבטח אחר .  
בפברואר 2011 התהדקו יחסיו של נפתלי עם משפחת נתניהו ,  כשהראשון החל לאבטח באופן אישי את שרה נתניהו והילדים אבנר ויאיר כחלק מעבודתו במעון ראש הממשלה .  מאוחר יותר הוא קודם לכהן בתפקיד מנהל משק הבית עם הבטחה ,  לטענתו ,  לקבל תקן של עובד מדינה ,  על כל המשמעויות התעסוקתיות שהדבר כולל :  בין היתר ,  נושא הקביעות בעבודה .  לטענת נפתלי ,  בני הזוג נתניהו דרשו ממנו להעתיק את מקום מגוריו מעפולה בצפון ,  אליה היגרה המשפחה בינתיים  לאזור ירושלים ,  כדי שיוכל להגיע עם קריאה בזמן סביר במקרה שיזדקקו לו במעון ראש הממשלה .
 בנקודה זו טמון הסכסוך המתוקשר עם בני הזוג נתניהו ,  שכן המעבר לסביבות הבירה במחיר עקירת המשפחה מבירת העמק לצד עלייה חדה בעלויות כתוצאה גם משכר דירה גבוה לא היה מתרחש אילולא הובטח לנפתלי שהתעסוקה שלו תהיה בטוחה יותר ,  לטענתו . " העבר הכלכלי ממנו הגיע דחף אותו להגיע לביטחון תעסוקתי .  הוא העדיף לוותר על כמה אלפי שקלים בחודש ,  לקבל 7,000-8,000 שקל בחודש במקום 12 אלף ,  אבל לקבל בסוף קביעות  ( במעון ראש הממשלה .  י"א )  .  הרבה חברים לעבודה אמרו לו שלא כדאי ,  משום שאף מנהל משק בית לא שרד את בני הזוג נתניהו יותר משנה ,  אבל הוא אמר 'במקום שאחרים נכשלו ,  אני אצליח' ",  סיפר חבר לעבודה .  
נפתלי הועסק במעון ראש הממשלה מחודש פברואר 2011 ועד לחודש נובמבר 2012 ,  אז עזב את העבודה בטענה שלא עבר להיות מועסק כעובד מדינה כפי שהובטח לו .  ב-19 במרץ 2014 הגיש תביעה נגד מדינת ישראל ומשפחת נתניהו על סך מיליון שקלים בשל מה שהגדיר כ"התנהגות שלוחת רסן "  של רעיית ראש הממשלה שרה נתניהו .  נפתלי פירט בתביעה שורה של תקריות ,  בהן לכאורה דרשה אשת ראש הממשלה  " דרישות בלתי סבירות המלוות ביחס מחפיר "  מצדה .  בתגובה ,  מסרו ממשרד ראש הממשלה שמדובר בתביעה  " סחטנית ומופרכת "  ושאלו  " אם היה לו כל כך רע ,  מדוע ביקש להיות שם באופן קבוע ?  ".  התביעה ,  אגב ,  עדיין מנוהלת בבית הדין הארצי לעבודה בירושלים .
" מני לא חיפש את הממד התקשורתי או להיות מפורסם ",  מספר חבר קרוב על הסכסוך המתוקשר עם משפחת נתניהו , " הוא נגרר לכך בעל כורחו ,  ועכשיו הוא צריך להגן על עצמו ועל שמו ".   " יש פה מקרה מאוד ברור של חוסר צדק ,  והוא ראה רבים אחרים שספגו את החוסר צדק הזה והתקפלו ",  מספר חבר אחר , " מני נחלם על טובתו של הרוב מבלי להתייחס לאינטרסים הצרים שלו .  הניסיון לדה-לגיטימציה שעושים לו מאוד מקומם אותנו ".  
הסברתם לו איזה מחיר הוא עלול לשלם ?  
" מני הוא סוג של דון קישוט .  חלקנו לא מסכימים עם חלק מהדרך הזו אבל הוא איש של עקרונות ",  סיפר חברו .  על הפריצה לביתו בעפולה ,  מספר אחד החברים : " אנחנו דואגים לו ואנחנו לא יודעים אם הדבר קשור למאבק שלו או לא .  מי שפרץ לא חיפש לגנוב משהו אלא חיפש מידע או מסמכים .  יכול להיות שזה מכוון ,  אבל יכול להיות גם שמישהו שמאוד אוהב את ביבי רצה לפגוע בו .  אנחנו מבינים באיזה מצב הוא נמצא אבל בטוחים בחוזק שלו .  בסופו של דבר התביעה של מני היא בין עובד למעסיק ,  רק שבמקרה הזה המעסיק שלו הוא ראש הממשלה .  זה אומר שהוא צריך לוותר על הזכויות שלו ?  יש כאן תקן שהובטח לו ,  שהוא שילם עבורו מחיר כבד משך שנים ואת הדבר הזה צריך לקיים ".  
למרות המחלוקת עם ראש הממשלה שהוא גם יו"ר הליכוד ,  הוא ובני משפחתו ככל הנראה ישלשלו את פתק  " מחל "  לקלפיות בעוד שבוע וחצי . " הוריו מצביעי ליכוד מאז ומעולם ",  הסביר חבר ילדות , " הוא בא מבית של ליכוד ,  גדל בבית של ליכוד וב-17 למרץ יבחר בליכוד .  הוא לא יודע שום דבר אחר ".  
נפתלי עסק עד לאחרונה בהתקנת פרגולות ,  אך בחודש שעבר התפטר מעבודתו עקב הסערה הציבורית שסובבת אותו וכרגע עתידו התעסוקתי לוט בערפל .  חבר ילדות של נפתלי מסביר שהוא לא ייכנע ללחץ שכן נעשה לו עוול וכבודו ופרנסתו נפגעו . " הוא נחשף שם לשחיתויות ורוצה שאחרים לא יפגעו .  מבחינתו מדובר בלא פחות משליחות ,  לא בשביל עצמו אלא בשביל אחרים לכן הוא לא יוותר לעולם .  מדובר באדם עם יכולות של ימי הביניים ,  של אנשים של פעם ,  שגדל בבית של עובדי אדמה שורשיים .  אלו אנשים עם כבוד שלא נשברים מכלום והולכים עם הראש בקיר .  זה מני ".  

בשם האב :  מיהו אב הבית שתובע את משפחת נתניהו ? 
אדם שדמותו הנחושה עוצבה בילדות תחת מצוקה כלכלית ,  המשבר של אביו ושירות בפלס"ר גבעתי ,  או עובד מתוסכל שמנסה לנקום מכיוון שלא הפך לעובד מדינה וחמוש בסוללת עורכי דין מפתיעה בגודלה ?  פרופיל

