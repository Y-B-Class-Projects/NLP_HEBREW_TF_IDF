תהיה נתניהו :  הוויכוח הרפובליקני על מי מבין טוב יותר את ראש הממשלה
הסנאטורים טד קרוז ומרקו רוביו נאבקים על קולות המצביעים ועל הכיס של שלדון אדלסון ,  ומתייחסים למלחמת האזרחים בסוריה בהתאם לעמדתו של נתניהו .  במקביל לדיון התיאורטי בוושינגטון ,  מי שמעמיקים את מעורבותם בסוריה הם דווקא הרוסים ,  שלא עובדים אצל אף אחד
שני פוליטיקאים בכירים ביותר מנהלים בחודש האחרון ויכוח ביניהם בשאלה הבאה :  מי מחויב יותר למדיניות שמוביל ראש הממשלה בנימין נתניהו בנושא מלחמת האזרחים הסורית ?  ויכוח זה ,  אם תהיתם ,  לא מתנהל בתוך מפלגת הליכוד ,  בין חברי כנסת שמקווים לקבל קידום עתידי .  הוא מתנהל במפלגה הרפובליקנית בארצות הברית ,  בין שני סנאטורים בכירים שמתמודדים על הובלת המפלגה בבחירות הקרובות לנשיאות .  ההשלכות שלו נוגעות לא רק לישראל ולסוריה ,  אלא למדיניות החוץ האמריקנית בכלל .  
השניים שבמוקד המחלוקת הם הסנאטור טד קרוז מטקסס והסנאטור מרקו רוביו מפלורידה .  קרוז נמצא כיום במקום השני בסקרים לקראת ההתמודדות במפלגה ,  בפיגור ניכר אחרי דונלד טראמפ .  עם זאת ,  הוא מוביל על איש העסקים המיליארדר במדינה הראשונה שבה ייערכו הבחירות ,  איווה ,  ולכן סיכוייו עוד עשויים להשתפר .  רוביו נמצא מיד אחרי קרוז ברמה הארצית ,  כלומר במקום השלישי .  שניהם מתחרים לא רק על קולות המצביעים ,  אלא גם על תמיכתו הכספית הנדיבה של איל ההימורים והקזינו ,  שלדון אדלסון ,  תומכו הקרוב של נתניהו והבעלים של עיתון  " ישראל היום ",  שידוע בתמיכתו המוחלטת בראש הממשלה .  
כחלק מהמאבק ביניהם  גם על הארנק של אדלסון וגם על קולות המצביעים - רוביו וקרוז מציגים את עצמם כתומכים בלתי מתפשרים של ישראל .  הם מבטיחים לבטל את הסכם הגרעין עם איראן ביום שבו ייכנסו לתפקיד ,  להעביר את שגרירות ארצות הברית מתל אביב לירושלים ולהזמין את נתניהו לבית הלבן מיד עם תחילת כהונתם - הבטחה שאותה השמיעה לאחרונה גם המתמודדת הדמוקרטית הילרי קלינטון .  אלא שלאחרונה פרץ ביניהם ויכוח בנושא הסורי .  כל אחד מהם מציג קו שונה בתכלית מיריבו ,  ושניהם משוכנעים כי הקו שלהם נאמן למדיניות של נתניהו ,  בעוד זה של האחר עומד בניגוד חד למדיניות של ישראל .
 לקריאה נוספת:העימות הרפובליקני ה-6 :  טראמפ וקרוז התכתשו על  " ערכים ניו יורקיים"מעצר האמריקנים באיראן :  שירת הברבור של המתנגדים להסכם הגרעיןהבית הלבן : " דבריו של טראמפ פוסלים אותו מלהתמודד לנשיאות "  
קרוז היה זה שפתח את הדיון .  בחודש שעבר הוא נאם במכון המחקר השמרני Heritage Foundation ,  והצהיר כי בניגוד לרבים מחבריו במפלגה ,  הוא סבור שאסור לארצות הברית להתערב במלחמת האזרחים בסוריה ,  ובוודאי שאסור לה לפעול להפלתו של הנשיא הסורי הרצחני ,  בשאר אסד .  יש לציין כי בשנים האחרונות ,  הרפובליקנים תקפו בחריפות את הנשיא אובמה על כך שארצות הברית אינה מתערבת מספיק במלחמה בסוריה ,  ואינה עושה דבר כדי למנוע מאסד להמשיך לטבוח באזרחיו .  קרוז לא ציין שהמדיניות שלו דומה במובנים מסוימים לזו של אובמה  ( על ההבדלים ביניהם נעמוד בהמשך )  ,  אבל הוא דווקא כן מצא מנהיג אחר להיתלות בו :  נתניהו . 
" ההשקפה שלי שאין לנו צד במלחמת האזרחים הסורית ,  מוסכמת על לפחות עוד מנהיג אחד בעולם שיש לו ראייה מפוכחת של המצב - ראש ממשלת ישראל נתניהו ",  הסביר קרוז באותה הופעה במכון המחקר השמרני . " כאשר שאלו את נתניהו בביקור שלו בוושינגטון למה הוא לא התערב במלחמת האזרחים הסורית ,  הוא ענה בפשטות שהוא היה מתערב רק אם היה לו צד ברור לתמוך בו ,  ובנקודת הזמן הזו ,  אין צד כזה ",  הוסיף הסנאטור הטקסני .  
קרוז ציטט גם אמירה אחרת של נתניהו ,  שהתייחס לעובדה שאיראן ודאעש הם יריבים מרים ,  אבל אין זה אומר שעל המערב לתמוך בטהראן כדי להחליש את  " המדינה האיסלאמית ".  הציטוט המדויק הוא : " כאשר שני אויבים שלך נלחמים זה בזה ,  לא צריך לחזק אחד מהם ,  אלא להחליש את שניהם ".  קרוז סבור שאת אותו כלל יש להביא לידי ביטוי גם בזירה הסורית :  לא להתערב ,  לא לבחור צד ,  לתת לאסד ולמורדים הסורים להילחם אלה באלה עד זוב דם ,  או עד שיתייצב בשטח גורם מתון יותר שאפשר לשתף עמו פעולה .  
אבל האם זו באמת המדיניות של נתניהו בסוריה - לא להתערב - ובכך למעשה לתת לאסד לעשות כל העולה על רוחו ?  האם זו המדיניות שנתניהו מצפה לה מארצות הברית ?  הסנאטור מרקו רוביו חושב אחרת .  בריאיון נרחב בנושא מדיניות חוץ שהעניק רק השבוע ,  הסביר רוביו ,  שתומך בהתערבות אמריקנית ישירה בסוריה ,  מדוע הוא למעשה המועמד שמשקף בצורה ברורה יותר את הקו של ממשלת ישראל .  

רוביו נשאל בראיון לאתר Daily Caller על האמירה של נתניהו ,  שאותה ציטט קרוז .  המראיין שאל אותו :  האם יכול להיות שנתניהו טועה ?  בתשובה לכך ,  הסביר רוביו כי נתניהו לא טועה ,  מכיוון שאמירתו מתייחסת לאיראן ולדאעש ,  והיא אינה תקפה לגבי מלחמת האזרחים בסוריה . " בהקשר של סוריה ,  אסד הוא אויב של ישראל וגם של ארצות הברית ",  הסביר רוביו . " כל עוד ישנו אסד או מנהיג דמוי אסד בשלטון ,  כל עוד אסד נמצא בדמשק ושולט על חלקים נרחבים מהמדינה - הולכת להיות התנגדות של סונים לשלטונו .  ההתנגדות הסונית תשתמש בברוטאליות של אסד ,  כדי לגדול ולשגשג בסוריה ,  ובסופו של דבר לתקוף את המערב .  זה מה שקרה עד כה ".  רוביו למעשה מצטרף לאלה הסבורים שאסד הוא הסיבה המרכזית לצמיחתו של דאעש .  
רוביו קשר גם בין שלטונו של אסד למאבק בין ישראל לאיראן . " הבעיה הנוספת עם אסד היא שהוא רכיב מרכזי בתכנית של איראן להשתלט על האזור .  הוא שליט-בובה של איראן .  הוא בסיס פעולה קדמי של איראן .  דרכו חיזבאללה מקבל סיוע ,  דרכו טילים מועברים מאיראן לחיזבאללה ,  כדי להשתמש בהם נגד ישראל .  המחשבה שאסד הוא איכשהו גורם ליציבות באזור היא שגויה .  אסד הוא הסיבה לחלק גדול מחוסר היציבות .  הוא הגורם למשבר הפליטים .  הוא תורם משמעותי לעלייתן של קבוצות כמו דאעש ,  בגלל האופן בו הוא שלט בסוריה ". 
אז מי צודק ,  רוביו או קרוז ?  דבריו של רוביו מתכתבים היטב עם דברים שנתניהו אמר בספטמבר האחרון ,  בדרכו לעצרת האו"ם בניו יורק .  עם המראתו מנתב"ג ,  אמר נתניהו כי נאומו יבהיר לעולם ש"איראן היא הבעיה בסוריה ,  לא הפיתרון ".  נתניהו גם רמז בכמה הזדמנויות בשנים האחרונות שישראל רואה עין בעין את המצב במזרח התיכון יחד עם מדינות ערב ,  שרובן הגדול  ( למעט מצרים של א-סיסי )  רוצות בנפילת שלטונו של אסד בסוריה ,  בין השאר בגלל הקשר הקרוב בין אסד לבין איראן .  הדבר נכון במיוחד לגבי ערב הסעודית ושאר מדינות המפרץ ,  שנתניהו לא מסתיר את רצונו העז להדק את שיתוף הפעולה איתן אל מול האיראנים .  
מצד שני ,  המדיניות בפועל של ישראל מאז תחילת המלחמה בסוריה ,  אכן דומה יותר לדבריו של קרוז .  ישראל לא התערבה ,  לא בחרה צד ,  ואפשרה למלחמה להתנהל ממש עד הגבול ,  בתנאי שהיא נשארת בצד השני של הגדר .  כאשר היו ניסיונות מצד חיזבאללה לנצל את המצב בגבול ישראל-סוריה לביצוע פיגועים ,  ישראל הגיבה בצורה תקיפה .  על פי פרסומים זרים ,  היא נהגה באופן דומה גם כאשר עבר נשק אסטרטגי מסוריה לחיזבאללה .  אבל למעט במקרים הללו ,  ישראל נשארה מחוץ לאירועים המתרחשים בסוריה - בדיוק כפי שקרוז רוצה שגם ארצות הברית תישאר .  
תומכיו של רוביו ,  מצד שני ,  יכולים לטעון כי מה שנתניהו מחליט לעשות כמנהיג ישראל ,  אינו בהכרח מה שישראל הייתה רוצה לראות מצד ארצות הברית .  הטענה שמדיניותו של אובמה בסוריה היא  " רכרוכית "  ולכן רעה גם לישראל ,  נשמעה לא פעם מצד מבקריו של הנשיא האמריקני הנוכחי .  זו ביקורת שמכתבת היטב עם עמדותיו של רוביו .  אבל האמת היא שגם זה לא לגמרי מדויק בהקשר הישראלי .  למשל ,  בשנת 2013 ,  אחרי שאסד השתמש בנשק כימי נגד אזרחיו ,  וושינגטון איימה לתקוף בסוריה ,  אבל בסופו של דבר נסוגה בה מהכוונה לתקוף ,  וזאת בתמורה להוצאת רובו המוחלט של הנשק הכימי מתחומי המדינה .  
החלטה זו של אובמה זכתה לביקורת רבה מצד הרפובליקנים .  היא הצטיירה כנסיגה מאולטימטום  ( "קו אדום ")  אמריקני ,  וכשליחת מסר בעייתי מאוד לדיקטטורים ברחבי העולם ,  שהם יכולים לבצע מעשי רצח המוניים ולהתחמק מעונש .  אבל דווקא נתניהו החמיא לנשיא האמריקני על ההחלטה השנויה במחלוקת הזו .  בריאיון לעיתונאי ג'פרי גולדברג בשנת 2014 ,  אמר נתניהו כי הוצאת הנשק הכימי מסוריה הייתה הישג חשוב של ממשל אובמה ,  וכי ישראל אסירת תודה על כך שהאיום המשמעותי הזה הוסר מעליה  ( לפחות באופן חלקי )  .  נתניהו ביטא את העמדה הזו בעוד כמה הזדמנויות מאז  למגינת לבם של אוהדיו הרפובליקנים ,  שאוהבים להשתמש בנתניהו למטרות ניגוחו של הנשיא הדמוקרטי .  
אחת הסיבות שקרוז ורוביו בכלל יכולים לנהל את הדיון הזה ,  היא שהמדיניות הישראלית לגבי סוריה עמומה ולא ברורה .  באופן רשמי ,  ישראל לא מתערבת כלל במלחמה בסוריה .  עם זאת ,  אין זה סוד שקיימים שיתופי פעולה מקומיים ומוגבלים בהיקפם בין ישראל לכמה קבוצות של מורדים סורים בסמוך לגבולה .  בנוסף לכך ,  בכירים ישראלים התייחסו לאורך השנים האחרונות בצורה חריפה ביותר למשטר אסד ,  באופן שהתפרש בעולם כשאיפה ישראלית לראות את הדיקטטור הסורי הרצחני מודח מהשלטון .  שר הביטחון משה יעלון ,  למשל ,  אמר ב-2013 שאסד צריך לעזוב את כיסאו בדמשק . 
" כל הוויכוח הזה הוא כיום תיאורטי לחלוטין ",  אומר ח"כ אבי דיכטר  ( הליכוד )  ,  ראש השב"כ לשעבר .  לדבריו , " הוויכוח הזה היה רלוונטי מאוד לפני שנה ושנתיים ,  אבל ברגע שהרוסים עשו את המהלך שלהם בסוריה ,  אין לזה כל חשיבות .  הסוסים כבר מזמן יצאו מהאורווה ,  כמו שאומרים .  פוטין לקח שליטה על האירועים בסוריה ,  ואם ארצות הברית רוצה כעת להתערב צבאית במה שמתרחש שם ,  זה חייב להיות תחת המטריה הרוסית .  הם הרי לא מתכוונים להיכנס לעימות צבאי ישיר עם פוטין ".  

דיכטר מבהיר כי אחרי הבחירות לנשיאות ארצות הברית בסוף השנה הנוכחית ,  כל נשיא אמריקני  דמוקרטי או רפובליקני  יהיה כפוף לאותן מגבלות בהקשר הסורי . " האמריקנים הוזזו אחר כבוד וההובלה נמצאת בידיים רוסיות .  הם נמצאים עמוק בשטח ולא עושים חשבון לאף אחד .  יש ויכוח על מידת היעילות של ההפצצות שלהם ,  אבל לא על העובדה שהם קובעים את הטון .  זה משהו שארצות הברית תצטרך להתמודד אתו ,  ולכן כל הוויכוח הזה על מי באמת מייצג את הקו של נתניהו ,  ומה באמת ארצות הברית צריכה לעשות ,  מגיע באיחור משמעותי ".  
גם משה ארנס ,  מי שכיהן בעבר כשר הביטחון ,  כשר החוץ וכשגריר ישראל בארצות הברית ,  חושב שאין באמת היתכנות לשינוי גישה משמעותי מצד ארצות הברית בסוריה . " אני חושב שללא כוחות קרקע ,  לא ניתן להפיל את שלטונו של אסד ,  ואני לא רואה את ארצות הברית מכניסה כוחות קרקע לסוריה בזמן הקרוב ",  אומר ארנס . " כל השאר זה בגדר השערות .  יש כאן שני מועמדים לנשיאות ארצות הברית ,  והם מדברים על מה הפרשנות שלהם או ההשערות שלהם לגבי עמדת נתניהו .  זה לגמרי תיאורטי .  עד כמה שידוע לי ,  הדעה של ראש הממשלה היא שאנחנו צריכים להגן על עצמנו וזה הכול ,  לא יותר מזה ".  
ג'ייקוב קורנבלו ,  כתב האתר היהודי-אמריקני Jewish Insider ,  סבור כי הדיון הזה חשוב בעיקר בהקשר הפוליטי ,  ופחות במשמעויות הביטחוניות שלו . " קרוז ורוביו מתחרים על לבו של אדלסון ,  שמחשיב את שניהם כפייבוריטים לזכות לבסוף בתמיכתו ",  הוא אומר . " יש גם קרב מקביל על תמיכתם של תורמים יהודים עשירים נוספים ,  שבאופן מסורתי ,  מזדהים עם הקו הניצי יותר במפלגה הרפובליקנית .  רוביו הציג לאורך מערכת הבחירות קו ניצי יותר מזה של קרוז :  הוא בעד התערבות בסוריה ובמדינות נוספות ,  בזמן שקרוז מציג גישה אחרת ,  פחות התערבותית .  זה עבד לטובתו של רוביו ,  אבל כעת קרוז עושה מאמץ רציני לשנות את התמונה ולהצדיק את הגישה האנטי-התערבותית שלו ,  על ידי זה שהוא מציג אותה כזהה לגישתו של נתניהו ".   
" יש כאן עניין נוסף שצריך לדבר עליו ",  מוסיף קורנבלו . " מצביעים רפובליקנים רבים מעריצים את ביבי כאילו הוא דוד המלך .  מחיאות הכפיים הרמות ביותר שמועמדים רפובליקנים מקבלים באירועי הבחירות שלהם ,  נשמעות כאשר הם מזכירים את ישראל או את נתניהו ".  בצד הדמוקרטי ,  לעומת זאת ,  התמונה יותר מורכבת :  בשעה שקלינטון מנסה להדגיש את תמיכתה בישראל ומבטיחה לנהל מערכת יחסים טובה עם נתניהו ,  הרי שהסנאטור היהודי ברני סנדרס  שהולך וסוגר את הפער ממנה בסקרים  כמעט שאינו מתייחס לישראל .  כאשר הוא עושה זאת ,  הוא מקפיד להדגיש כי גישתו תהיה מאוזנת וכי יפעל לקידום הקמתה של מדינה פלסטינית .  
בזמן שבוושינגטון מתקיים  " דיון תיאורטי "  זה ,  בסוריה נמשכת המעורבות העמוקה של רוסיה .  בשבועיים האחרונים עלו שתי כותרות מעניינות הקשורות לרוסיה ,  שעוררו עניין גם בישראל .  הכותרת הראשונה הכריזה כי לאחר חיסולו של המחבל סמיר קונטאר ,  הרוסים העבירו מסר לחיזבאללה שלא להגיב בצורה חריפה כלפי ישראל .  הכותרת השנייה סיפרה כי בישראל מעריכים שבעקבות הסרת הסנקציות מעל איראן בימים הקרובים ,  נשק רוסי יתחיל לזרום בצורה המונית ללוחמי חיזבאללה בסוריה ובלבנון .  
ח"כ דיכטר אומר כי התפתחות זו אינה מפתיעה אף אחד בישראל . " נשק רוסי מגיע לידי חיזבאללה ,  ובעיניי זה לא משנה אם זה עובר ישירות לסוריה ולבנון או עוצר קודם באיראן .  זה כמו בטיסה  גם אם יש קונקשן באמצע ,  בסוף אתה יודע מה היעד שלך .  אני לא מתרשם שיש נחרצות רוסית מול איראן שהנשק הרוסי לא יעבור הלאה לסוריה ובסוף יגיע גם בדרכים עקיפות לידי חיזבאללה .  אולי כאשר מדובר באיזשהו נשק איכותי במיוחד ,  יש מגבלות ,  אבל לא ברמה השוטפת .  היכולות של חיזבאללה לא מיוצרות בעולם הערבי ,  אנחנו יודעים מאיפה הן מגיעות ".  
האם יש לישראל בכלל מה לעשות בעניין ,  כדי לצמצם את הנזקים ?   " היו לא מעט ניסיונות של ראש הממשלה ושל בכירי מערכת הביטחון לפעול עם הרוסים בנושא הזה ",  מספר דיכטר . " הדברים עלו גם בשיחות של ראש הממשלה עם פוטין עצמו  וכזכור ,  הם נפגשו ושוחחו בטלפון כמה פעמים בחודשים האחרונים .  אבל כמו שאילנה דיין אמרה השבוע לעמותות השמאל ,  'אנחנו לא עובדים אצלכם' .  בוודאי שהרוסים לא עובדים אצלנו .  הם לא נותנים דין וחשבון לאף אחד בנושאים האלה ".  

תהיה נתניהו :  הוויכוח הרפובליקני על מי מבין טוב יותר את ראש הממשלה
הסנאטורים טד קרוז ומרקו רוביו נאבקים על קולות המצביעים ועל הכיס של שלדון אדלסון ,  ומתייחסים למלחמת האזרחים בסוריה בהתאם לעמדתו של נתניהו .  במקביל לדיון התיאורטי בוושינגטון ,  מי שמעמיקים את מעורבותם בסוריה הם דווקא הרוסים ,  שלא עובדים אצל אף אחד

