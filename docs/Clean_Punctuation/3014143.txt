טראמפ הציע לנתניהו להיפגש עוד לפני השבעתו אך נדחה באלגנטיות
פרסום ראשון :  בשיחת הטלפון שהתקיימה בין השניים אחרי הבחירות ,  הציע נשיא ארה"ב הנבחר לראש הממשלה  " לבוא בהקדם ".  נתניהו השיב כי ישמח ,  אך מקורבים אליו הודו כי הוא סירב בעדינות להזמנה כדי להימנע ממבוכה לאובמה ,  שעדיין מכהן כנשיא עד ההשבעה
נשיא ארצות הברית הנבחר דונלד טראמפ הציע לראש הממשלה בנימין נתניהו להיפגש עוד לפני טקס ההשבעה שלו המתוכנן להיערך ב-20 בינואר - כך נודע לוואלה !  NEWS .  לדברי שני גורמים ישראליים בכירים ,  במהלך שיחת הטלפון שהתקיימה בין השניים ביום לאחר הבחירות הציע טראמפ לנתניהו  " לבוא בהקדם האפשרי ",  וראש הממשלה השיב כי הוא ישמח לכך .  עם זאת ,  הוא ביקש מהנשיא הנבחר לבדוק מה האפשרויות מבחינת הפרוטוקול ,  שכן מבחינה רשמית הנשיא ברק אובמה עדיין מכהן בתפקיד עד טקס ההשבעה .  בעקבות כך ,  מקורבים לנתניהו אמרו כי ראש הממשלה  " דחה באלגנטיות את הזמנת טראמפ כדי להימנע ממבוכה לאובמה ". 
נתניהו וטראמפ ,  שמכירים זה שנים ,  נפגשו בפעם האחרונה בסוף ספטמבר במהלך ביקורו של נתניהו בעצרת הכללית של האו"ם בניו יורק ,  במקביל לפגישה זהה שראש הממשלה קיים עם המועמדת הדמוקרטית ,  הילרי קלינטון .  במהלך הקמפיין הבהיר טראמפ כי יזמין את נתניהו לבית הלבן מיד עם כניסתו לתפקיד ,  ובשבוע שעבר ,  ביום לאחר שנודעו תוצאות הבחירות בארצות הברית ,  השניים שוחחו בטלפון .  
לקריאה נוספת:ליברמן : " מוכן להקפיא בנייה מחוץ לגושים במסגרת הבנות עם טראמפ"נתניהו הוזמן על ידי טראמפ לפגישה : " אין בעלת ברית טובה מישראל"עבור רוב יהודי ארה"ב ,  בחירתו של טראמפ היא חורבן הבית 
במהלך השיחה ,  שהוגדרה בלשכת ראש הממשלה  " חמה וידידותית ",  נתניהו בירך את טראמפ על ניצחונו ושיבח את הברית בין ישראל וארצות הברית .  בהודעת לשכת ראש הממשלה נמסר כי טראמפ הזמין את נתניהו להיפגש בארצות הברית  " בהזדמנות הראשונה ".  לדברי גורמים המעורים בפרטי השיחה ,  בשלב זה הציע טראמפ לפגוש את נתניהו בניו יורק עוד לפני כניסתו לבית הלבן .  ואולם ,  ראש הממשלה הדגיש בפני הנשיא הנבחר שצוות המעבר של הממשל החדש צריך לשאול את ממשל אובמה מה עמדתו בנושא .  ככל הנראה הפגישה הראשונה בין טראמפ לנתניהו תיקבע רק אחרי שיסתיים הליך המעבר בין ממשל אובמה לממשל טראמפ בהשבעה בסוף ינואר . 
" יש רק נשיא אחד בכל פעם ,  אי אפשר לעבוד במקביל ",  אמר לוואלה !  NEWS גורם מדיני בכיר שהבהיר את הרגישות . " עד 20 בינואר אובמה עדיין בבית הלבן וחייבים לשמור איתו על כל כללי הפרוטוקול ".  עמדה זאת נמצאת בניגוד להחלטה של נתניהו במרץ 2015 לנאום בפני שני בתי הקונגרס ,  שהתקבלה שלא לפי הפרוטוקול ומבלי לקבל את הסכמת הבית הלבן .  
מוקדם יותר השבוע קיים טראמפ גם את שיחת הטלפון הראשונה עם נשיא רוסיה ולדימיר פוטין שבירך אותו על ניצחונו .  במהלך קמפיין הבחירות טראמפ אמר בריאיונות כי אם יזכה בבחירות הוא עשוי להיפגש עם פוטין עוד לפני ההשבעה ,  ואולם גם דובר הקרמלין אמר השבוע לעיתונאים כי לא מתוכננת פגישה לפני 20 בינואר בשלב זה .
 אף שהפגישה הראשונה בין ראש הממשלה והנשיא המכהן צפויה להיערך רק בעוד כמה חודשים ,  בלשכת ראש הממשלה ,  במשרד החוץ ובשגרירות ישראל בוושינגטון כבר החלו בשבוע האחרון בהכנות לפגישה ובהיערכות מוגברת לקראת כניסת הממשל החדש .  לדברי גורם ישראלי בכיר ,  יועציו של נתניהו ,  השגריר בוושינגטון רון דרמר ,  שליחו של נתניהו יצחק מולכו ואנשי המל"ל ומשרד החוץ עוקבים בדריכות אחר המינויים הבכירים בכוורת של טראמפ ,  הן בממשל והן בבית הלבן ,  וגם החלו בהכנת ניירות עמדה שיועברו לממשל החדש .  
בשבוע הבא עשוי שגריר ישראל באו"ם דני דנון להשתתף לצד היועץ האסטרטגי הבכיר שטראמפ מינה השבוע ,  סטיב באנון ,  בארוחת גאלה של ארגון ציוני אמריקה בניו יורק .  באנון ,  שנודע בשל התבטאויותיו האנטישמיות ,  הוזמן להשתתף באירוע ,  אך טרם אישר את הגעתו .  בכל מקרה לאירוע צפויים להגיע יועצי הקמפיין של טראמפ לענייני ישראל ,  דייוויד פרידמן וג'ייסון גרינבלט ,  כמו גם מקורבו של נתניהו המיליארדר היהודי-אמריקני שלדון אדלסון .
 בשיחה שקיים היום שר הביטחון אביגדור ליברמן עם הכתבים המדיניים אמר כי לגורמים בישראל יש היכרות קרובה עם חלק מאנשיו של טראמפ .  עם זאת ,  הדגיש כי  " צריך להמתין בסבלנות ולראות מי הממשל הבא ,  מי בעלי תפקידי המפתח שיתנו את הטון בממשל ".  ליברמן תקף את צהלות השמחה של אנשי הימין עם ניצחונו של המיליארדר מניו יורק והציע להתאפק . " אפשר לצפות שנצליח להגיע להבנות לגבי מדיניות גם במזרח התיכון וגם בסוגיית ההתיישבות ביהודה ושומרון וגם בסוגיה האירנית אבל אני מאוד מקווה שיהיה לנו מספיק הגיון בריא לא לרוץ קדימה ולהפסיק עם הצהלה וכל ההתלהבות הפומבית ".  

טראמפ הציע לנתניהו להיפגש עוד לפני השבעתו אך נדחה באלגנטיות
פרסום ראשון :  בשיחת הטלפון שהתקיימה בין השניים אחרי הבחירות ,  הציע נשיא ארה"ב הנבחר לראש הממשלה  " לבוא בהקדם ".  נתניהו השיב כי ישמח ,  אך מקורבים אליו הודו כי הוא סירב בעדינות להזמנה כדי להימנע ממבוכה לאובמה ,  שעדיין מכהן כנשיא עד ההשבעה

