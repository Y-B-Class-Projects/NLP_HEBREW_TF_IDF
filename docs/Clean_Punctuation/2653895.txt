הממשלה אישרה :  40% מהגז בקידוחי הים - לייצוא
למרות המחאה ובתום דיון ארוך אישרה הממשלה את ההצעה שמבקשת להשאיר בישראל רק כ-60% מהגז הנמצא בקידוחי הים .  נתניהו : " לא נסחפנו לגלי הפופוליזם ,  החלטנו לפעול מהר "
 הממשלה אישרה היום  ( ראשון )  את התכנית למשק הגז בישראל ,  לפיה כ-40% מהגז שנמצא בקידוחים בים התיכון יהיה מיועד לייצוא ,  ורק כ-60% יישאר לשימוש במשק הישראלי .  בתום דיון ארוך ,  התקבלה ההחלטה שלשימוש המשק הישראלי יוקדשו בעשורים הבאים כ-540 מיליארד מטר מעוקב של גז טבעי ,  כמות שאמורה להספיק לכשלושים שנה לפחות ,  על פי קצב השימוש הצפוי .  בשנה האחרונה השתמשה מדינת ישראל בכשבעה מיליארד מטר מעוקב של גז טבעי .  
ההצבעה בממשלה הגיעה לאחר חודשים של מחאה ציבורית נגד הכוונה לייצא כמות גדולה של גז מישראל ,  מחאה שנמשכה בשעות הבוקר כאשר כמאה איש הפגינו מול הכניסה למשרד ראש הממשלה ודרשו מהשרים לא לאשר את התכנית .  נתניהו התייחס בדבריו למחאה הציבורית ואמר : " לא נסחפנו בגלי הפופוליזם ששוטפים את המדינה והעולם ,  ועשינו את הדבר הנכון למדינת ישראל .  משקיעים היו יכולים לאבד תקווה ,  יכולים לחשוב שאנחנו ניכנע ללחצי הפופוליזם ,  אבל אנחנו החלטנו לזוז מהר ".   
" אני רוצה להגיד דבר אחד יסודי - בלי שיהיה יצוא גז ,  לא יהיה גז לשוק המקומי ",  הדגיש נתניהו . " אלה הכללים הבסיסיים לגבי איך מפיקים גז מהמים .  אם לא יהיה יצוא לא יהיה גז לשוק המקומי ,  ואת הטעות הזו ,  הכניעה לפופוליזם  אסור לעשות .  אנחנו צריכים להוציא את הגז מחוץ למים והשילוב הנכון בין השוק מקומי ליצוא זה מה שאנחנו עושים היום ". 
על התכנית עצמה אמר ראש הממשלה : " הגז שבו התברכה ישראל יכול לתת מענה לשני צרכים של ישראל :  לספק אנרגיה זולה יותר ולמלא את קופת המדינה בעשרות מיליארדי שקלים כתוצאה מייצוא .  האיזון בין הדברים הללו הוא לא דבר של מה בכך ,  דנו בזה הרבה זמן ומצאנו את האיזון הנכון ".  
שר התשתיות והאנרגיה סילבן שלום אמר על ההחלטה שהתקבלה בממשלה : " אנחנו נותנים אופק לתעשיה ולתחבורה להשקיע כדי לעבור הסבה לגז ,  זה יחסוך מיליארדים למשק .  ההחלטה עומדת לעשות מהפכה של ממש ,  הגז יוזיל לנו את תעריפי האנרגיה ,  המים וגם את תעריפי המוצרים - למפעלים שמייצרים אותם יהיו עלויות נמוכות יותר בגלל הירידה במחירי החשמל והגז ".  

הממשלה אישרה :  40% מהגז בקידוחי הים - לייצוא
למרות המחאה ובתום דיון ארוך אישרה הממשלה את ההצעה שמבקשת להשאיר בישראל רק כ-60% מהגז הנמצא בקידוחי הים .  נתניהו : " לא נסחפנו לגלי הפופוליזם ,  החלטנו לפעול מהר "
 
