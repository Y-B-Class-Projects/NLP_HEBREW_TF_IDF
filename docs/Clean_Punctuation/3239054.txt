74 נתינים של נתניהו :  תיאטרון האבסורד של הפוליטיקה הישראלית
זה היה רגע בלתי נתפס - הכנסת פיזרה את עצמה חודש אחרי שהושבעה במשבר שלא נסוב על ערכים אלא על אינטרסים אישיים בלבד ,  וכולם שיתפו פעולה .  משחק ההאשמות בין נתניהו וליברמן ילווה אותנו לכל אורך הקמפיין ,  אבל האחריות לבחירות המיותרות מתחלקת בעיקר בין שניהם
נפתח בהערה סמנטית חשובה :  מדינת ישראל לא נגררה לבחירות ,  לא הגיעה לנקודה הזו בעל כורחה ,  ולא נחטפה בידי כוח עליון .  מי שהחליט על קיצור חייה של הכנסת ה-21 עוד לפני שהתחילה לפעול ועל פתיחתה של עוד מערכת בחירות ,  שתעלה מיליונים ,  הם 74 אצבעות של ח"כים מהימין והמפלגות הערביות שנשמעו להוראתו של איש אחד - בנימין נתניהו .  אחרי 42 יום נתניהו כשל ,  כן - כשל ,  בהרכבת הממשלה ,  ובמקום לנהוג כמו כל קודמיו ולהחזיר את המנדט לבית הנשיא - כפי שהיה בסיטואציות קודמות בהיסטוריה ,  הוא החליט לקצר תהליכים ולצאת - כבר עכשיו - לבחירות מוקדמות ,  ולהוביל את המערכת הפוליטית לכאוס יקר ומיותר כבר מעכשיו .
 אבל נתניהו לא עשה זאת לבד - 74 אצבעות נוספות הורמו בעד המהלך ,  74 חברי כנסת הקריבו למענו את הקדנציה שלהם ולקחו סיכון עצום בכך שלא ישובו לכיסאות שבהם הם יושבים .  מאחורי הקלעים ,  רבים מיושבי הספסלים האחוריים בליכוד תפסו את פניהם בהבעת געוואלד ובשיחות סגורות הביעו את מורת רוחם וסלידתם מהמצב האבסורדי שאליו הם נכנסים .  אבל ברגע האמת - כולם נאלמו דום .  רק ח"כ רועי פולקמן ,  שגם כך שוקל את המשך חייו הפוליטיים ,  היה צדיק יחיד בסדום :  הכיסא הריק שלו סימן את סופה של מפלגת כולנו ,  והעובדה שזה היה הכיסא הריק היחיד מסמלת במובן מה את אובדן הבושה .  74 ח"כים לקחו חלק בתיאטרון האבסורד ולא אמרו מילה .
 עוד בוואלה !  NEWS:עם הספק של חוק אחד ונאומי בכורה :  הכנסת הקצרה בתולדות המדינהההצעות של הרגע האחרון :  גבאי ורוסו סירבו להיכנס לממשלהשלב אחר שלב :  היום הדרמטי שהסתיים בפיזור הכנסת 

זה היה רגע בלתי נתפס שייכנס לספרי השיאים של הפוליטיקה הישראלית ויירשם לדיראון עולם :  הכנסת מפזרת את עצמה תוך חודש בדיוק מרגע שהושבעה ,  במשבר שלא נסוב על ערכים או אידיאולוגיה או דרך אלא על אינטרסים אישיים צרים בלבד .  הבחירות האלה לא טובות לציבור ,  לא טובות לפוליטיקאים ,  ולא טובות למדינה ,  אבל נתניהו אמר ,  ונתניהו רצה ,  ואף אחד לא העז להפר את רצון המנהיג .  חברי הכנסת אמורים להיות שליחי הציבור אבל אמש ,  74 מהם - הוכיחו שהם בעיקר נתינים של נתניהו .  
כל מערכת בחירות שמוקדמת לפני זמנה הטבעי מתחילה במשחק  " בליים-גיים "  שבו הצדדים השונים שיצרו את המשבר שהוביל אליהן מטילים את האחריות על האחר .  הפעם ,  כשמדובר בבחירות מכעיסות ומרגיזות שהציבור יתקשה מאוד להבין ,  משחק ההאשמות צפוי להיגרר במשך שלושה חודשים ולהיות חלק משמעותי מהקמפיין .  נתניהו יאשים את ליברמן ,  ליברמן יפנה את האצבע בחזרה אליו ולחרדים ,  ואלה כבר יורים חצים כבדים לעברו בחזרה .  שלושת צלעי המשולש - נתניהו ,  ליברמן והאדמו"ר מגור של ליצמן - הם שהביאונו עד הלום .  האחריות והאשמה מתחלקים בין כולם .  
בצלע אחת עומד נתניהו ,  שבגלל צרכיו המשפטיים והפליליים לא הרחיב את מעגל האפשרויות הפוליטי שלו ומיקד את כל המאמצים שלו בהקמת ממשלת ימין-חרדים שתשתף פעולה עם מהלכי החסינות/התגברות שלו .  השר יריב לוין ,  שניהל את המשא ומתן הקואליציוני ,  אומר כעת כי היה ברור מהתחלה שליברמן מציב רף דרישות בלתי אפשרי ולא מעונין להיכנס לממשלה ,  אבל נתניהו לא פתח אף דלת אחרת כדי לאיים עליו ולגרום לו לרדת מהעץ .  רק בישורת האחרונה ,  פחות מ-24 שעות לפני הדד-ליין ,  הוא שיגר הצעה ממשית ורצינית למפלגת העבודה וניסה להרחיב את מרחב התמרון במשא ומתן אבל כמה שההצעה הייתה נדיבה ,  היא הגיעה מאוחר מדי .  שנית ,  כפי שכבר צוין כאן ,  נתניהו בחר ללכת לבחירות מוקדמות כדי לא להסתכן באיבוד המנדט למישהו אחר בבית הנשיא .  הליכודניקים משננים דף מסרים שטוען שגנץ במילא לא היה מצליח להרכיב ממשלה ולכן בכל מקרה היינו מגיעים לבחירות אבל הנבואה ניתנה לשוטים .  אם ב-10 באפריל מישהו היה אומר שנתניהו לא יצליח להרכיב קואליציה כולנו היינו מגחכים .  

בצלע השנייה עומד ליברמן - שטיפס על העץ הגבוה של חוק הגיוס ועכשיו כבר ברור שלא הייתה לו כל כוונה להתפשר ושחוק הגיוס היה רק תירוץ .  נתניהו ולוין עבדו שעות נוספות מול החרדים כדי לייצר פתרונות והצעות פשרה אבל ליברמן דחה את כולן ולא פתח שום פתח לפשרה .  הנקמנות או העקשנות שלו מנעו מנתניהו את חגיגות הניצחון וגם חסמו כל דרך להרכיב את קואליציית חלומותיו ודירדרו את המצב לבחירות .  בליכוד עדיין לא מצליחים באמת להבין מה קרה לו ומשוכנעים שהוא החליט להפיל את נתניהו או שמסתתרות כאן סיבות אחרות עלומות ,  אך קודם כל - ליברמן פשוט שיחק את המשחק .  בשיטה הקואליציונית בישראל ,  חמשת המנדטים של ליברמן הפכו אותו ללשון מאזניים ,  והוא החליט לנצל את כוחו עד הסוף .  
לא ברור מה הייתה התוכנית האסטרטגית של ליברמן ואם היא השתבשה ברגע האחרון ,  אבל הוא הלך למהלך פוליטי שנועד להמציא את עצמו מחדש .  ליברמן יכול היה להיכנס לממשלה ולקבל את תיק הביטחון ,  ולמצוא את עצמו לקראת הבחירות הבאות בדיוק באותה נקודה :  חבול אלקטורלית משותפות בממשלה חרדית ודתית מאוד ומוגבל ביכולת לממש את מדיניות הביטחון שלו בגלל הדומיננטיות של נתניהו .  במקום זה - הוא התבצר בעמדותיו ,  טרף את הקלפים - ויוצא לקמפיין הבחירות הבאות כשהוא ממותג באמת בתור ימין חילוני ,  ובעיקר בתור היחיד שמעז לעמוד מול נתניהו .  אבל בליכוד יעשו הכל כדי שהמיתוג מחדש ייכשל ,  והוא צפוי לעבור את אחת ממערכות הבחירות הקשות בחייו - כי עכשיו הוא יעד ממשי לחיסול .  
בצלע השלישית של משבר הגיוס שהביא אותנו עד הלום עומדים החרדים ,  שקצת נקלעו לסיטואציה .  הרבנים הלכו הכי רחוק שאפשר כדי לספק את דרישותיו בנושא חוק הגיוס ,  אבל מכיוון שהגיוס היה רק תירוץ - זה בכלל לא שינה או משנה .  זה לא הגיוס ,  זה גם לא אידיאולוגיה ,  זה בעיקר אינטרסים אישיים צרים :  נתניהו וליברמן ומערכת היחסים המתוסבכת והמטורללת ביניהם הכתיבו את קצב וכיוון האירועים והאחריות והאשמה על הבחירות הללו מתחלקים בין שניהם .  
לסיום מילה טובה לאופוזיציה ,  ובעיקר למפלגת כחול לבן ,  שעמדה כצוק איתן אל מול ניסיונות עיקשים ואינטנסיביים של הליכוד לחפש עריקים שיתמכו בהרכבת הממשלה .  נתניהו ושליחיו הציעו הצעות נדיבות ומרחיקות לכת עם תיקים ותקציבים ותופינים כמעט לכל ח"כ זוטר בכחול לבן ,  ולמרות השסעים והמחלוקות הפנימיים של המפלגה המורכבת הזו ,  אף אחד לא נענה .  בלחץ של כחול לבן ומרצ ,  גם אבי גבאי סירב להצעה הנדיבה שקיבל .  
רק הסיעות הערביות מקבלות אות קלון על הצבעתן אמש ,  ועל תמיכתן במהלך הציני של נתניהו .  רק במוצאי שבת האחרון איימן עודה עלה על הבמה במוזיאון תל אביב וקרא לשותפות יהודית-ערבית למאבק בנתניהו ,  אבל ברגע האמת - הח"כים הערבים הגשימו את כל דרישותיו .  הטיעון הפוליטי הרשמי הוא שגם אם הייתה קמה ממשלה אחרת בראשות מועמד אחר - גנץ או מישהו מהליכוד - הם לא היו מיטיבים עם הסיעות הערביות ולכן הן העדיפו ללכת לבחירות ולנסות לחזק את כוחן .  בתווך ,  הן שיתפו פעולה עם נתניהו ,  סמוטריץ' ,  וגדולי המסיתים נגדם בליכוד ובימין במקום עם מי שנלחמים עבורם בפועל את רוב המאבקים .  כמו הח"כים של הליכוד והימין ,  גם הח"כים הערבים הוכיחו אמש שהם לא מייצגים נאמנה את האינטרס של הציבור שבוחר בהם - אלא בעיקר את האינטרסים של השליט נתניהו .  

74 נתינים של נתניהו :  תיאטרון האבסורד של הפוליטיקה הישראלית
זה היה רגע בלתי נתפס - הכנסת פיזרה את עצמה חודש אחרי שהושבעה במשבר שלא נסוב על ערכים אלא על אינטרסים אישיים בלבד ,  וכולם שיתפו פעולה .  משחק ההאשמות בין נתניהו וליברמן ילווה אותנו לכל אורך הקמפיין ,  אבל האחריות לבחירות המיותרות מתחלקת בעיקר בין שניהם

