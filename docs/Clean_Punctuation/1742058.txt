נתניהו התערב - ודנקנר התקפל מתחנת הכוח
אי.די.בי נסוגה מפרויקט תחנת הכוח מזרחית לחיפה בעלות של 230 מיליון דולר ,  זאת בזכות מאבקו של ראש עיריית נשר ,  דוד עמר ,  שנעזר בחברו לתנועת הליכוד - ראש הממשלה
פרויקט הענק של קבוצת אי.די.בי להקמת תחנת כוח בהשקעה של 230 מיליון דולר מזרחית לחיפה ,  בוטל בשבוע שעבר בעקבות לחץ ציבורי ופוליטי ממושך שהפעילה נגדו עיריית נשר .  העירייה ביקשה לבטל את הקמת תחנת הכוח מאחר שאיימה על פרויקט נופש גדול שהיא מקדמת סמוך לנחל הקישון .  כעת מתברר כי אי.די.בי ויתרה על הפרויקט לאחר שראש עיריית נשר ,  דוד עמר ,  מהפעילים הוותיקים והדומיננטיים בתנועת הליכוד ביקש מראש הממשלה ,  בנימין נתניהו ,  את סיועו במאבק .  תמיכתו של ראש הממשלה התבקשה אף שנתניהו עצמו הכריז לפני כשנה על פרויקט הקמת תחנת הכוח כפרויקט תשתית לאומי . " אנו חייבים תודה לראש הממשלה בנימין נתניהו ולמנכ"ל משרדו אייל גבאי ",  אמר אתמול עמר לאחר שהכריז על ניצחונו .  
תחנת הכוח סמוך לנשר היתה פרויקט הדגל של כלל תעשיות מקבוצת אי.די.בי .  לפני כשנתיים החברה אף ייסדה בעבורו את החברה הבת כלל אנרגיה .  הפרויקט היה אחד משתי תוכניות להקמת תחנות כוח בטכנולוגיית אגירה שאובה ,  שביולי 2009 הוכרזו כפרויקטים בעלי חשיבות לאומית . " זירוז ההקמה של התחנות לאגירה שאובה יגדיל את כושר הייצור של משק החשמל וייתן כלי בידי מנהל המערכת להסטת ביקושים ולמתן מענה בזמן ניהול מחסור ",  אמר במעמד ההכרזה שר התשתיות ,  עוזי לנדאו .  על ההכרזה חתמו נתניהו ,  שר האוצר יובל שטייניץ ושר הפנים ,  אלי ישי ,  לפי הנחיות חוק התכנון והבנייה וכך התאפשר קיצור הליכי הרישויי של פרויקט בוועדות התכנון .  
את הרישיון להקמת תחנת הכוח קיבלה כלל כחצי שנה לפני כן .  התחנה המתוכננת ,  בהספק של 220 מגה-ואט ,  היתה אמורה להשתרע על שטח בין מחצבות מפעלי המלט נשר של אי.די.בי על הר הכרמל לבין בריכת אגירת מים שתיבנה בשטח החברה סמוך לנחל הקישון .  
הפקת חשמל בטכנולוגיית אגירה שאובה מבוססת על ניצול הפרשי גובה בין מאגרי מים ,  תוך התחשבות בתעריפי החשמל המשתנים :  מים ממאגר נמוך נשאבים למאגר גבוה בשעות הלילה ,  כשמחיר החשמל נמוך יותר ,  ומוזרמים חזרה מטה בשעות היום תוך ניצול אנרגיית הזרימה להפקת חשמל בשעות שיא .
 דנקנר הודיע שיעשה את מה שטוב לנשר היקף הפרויקט הוערך ב-230 מיליון דולר ,  וכלל כבר שכרה את שירותי חברת אלפינה האיטלקית לתכנון הנדסי ראשוני של הפרויקט .  ואולם ,  עיריית נשר התנגדה נחרצות לתוכנית ,  בטענה כי הקמת התחנה תפגע בתוכנית הפיתוח של העיר .  נשר ,  כך התברר ,  ייעדה את השטח המישורי סמוך לקישון לפרויקט תיירותי נרחב הכולל בין היתר מרכז ספורט ונופש ,  רכבל ,  טיילת ופארק אגמים לספורט מים .  
הקרקע שמייעדת העירייה לפרויקט אינה משמשת עוד את המחצבה ,  והעירייה כבר השקיעה 150 מיליון שקל במימוש החזון התיירותי באזור - מתוך 250 מיליון שקל מתוכננים .  נשר ,  הנודעת בפיתוח המואץ יחסית של מרכזי תרבות ,  חינוך ופנאי בשטחה ,  החלה אז במאבק מואץ נגד קידום התוכנית .  
כחלק מהמאבק פנה עמר אל נתניהו ואל מנכ"ל משרדו ,  אייל גבאי ,  וכן אל ראשי מינהל התכנון במשרד הפנים וביקש את התערבותם בסוגיה .  במקביל ,  פנה עמר גם לבעלי איי.די.בי ,  נוחי דנקנר ,  והסביר לו כי : " כוונת אי.די.בי להקים את תחנת הכוח תפגע בחזון התיירות של נשר בצורה משמעותית ,  דבר שהעיר נשר מתנגדת לו בתוקף ".  עוד הוסיף עמר והזהיר כי  " העירייה תשתמש בכל האמצעים החוקיים העומדים לרשותה לעצור את הפגיעה ".  
דנקנר ,  כך טוענים בעיריית נשר ,  השיב לעמר במכתב שבו כתב כי הוא  " יעשה את מה שטוב ומקובל על העיר נשר ".  ואמנם ,  לפני כחודש ,  נערך בעיריית נשר דיון עם המשנה ליו"ר אי.די.בי ,  צביקה לבנת ,  שהודיע לעמר כי הקבוצה  " יורדת מהרעיון ".  בתגובה ,  מיהר עמר לפנות לגבאי ,  שאישר כי אי.די.בי ביטלה את הפרויקט .  
בעיריית נשר מיהרו להכריז חגיגית על ניצחונם בתום מאבק בן שנתיים ,  ועל התנופה שקיבל בעקבות הביטול חזון התיירות של העיר . " הקמתה של תחנת כוח בנשר היתה פוגעת אנושות בהתפתחות העיר ,  ובמיוחד בחזון התיירות שלנו ,  שהשקענו בו עד כה קרוב ל-150 מליון שקל ",  הסביר עמר בעקבות הודעת אי.די.בי . " העירייה תמשיך לקדם את תוכניות הפארק המטרופוליני בקישון ,  הקמת כפר נופש במחצבת חרייבה ושיקום הרכבל הישן .  כשיושלמו כל הפרויקטים האלה אפשר יהיה להגיד שחזון התיירות של נשר הוגשם - דבר שיקדם משמעותית את השאיפה של העיר נשר לעצמאות כלכלית ".  
עמר לא שכח כמובן את תרומת קברניטי המדינה ,  וציין : " אנו חייבים תודה לראש הממשלה בנימין נתניהו ולמנכ"ל משרדו אייל גבאי ,  וגם לקבוצת אי.די.בי שידעה לקבל החלטה שתמנע את הפגיעה בעיר נשר ובתושביה ".  
דובר כלל תעשיות מסר בתגובה : " בהמשך לפנייתו של ראש עיריית נשר החליטה הנהלת כלל תעשיות לסגת מהפרויקט ".  
מלשכת מנכ"ל משרד ראש הממשלה נמסר בתגובה : " במסגרת פגישת עבודה שוטפת שבה העלה ראש עיריית נשר נושאים שונים ,  הועלה גם נושא תחנת הכוח .  ראש העירייה הופנה לגורמים הרוולנטיים במוסדות התכנון ". 

נתניהו התערב - ודנקנר התקפל מתחנת הכוח
אי.די.בי נסוגה מפרויקט תחנת הכוח מזרחית לחיפה בעלות של 230 מיליון דולר ,  זאת בזכות מאבקו של ראש עיריית נשר ,  דוד עמר ,  שנעזר בחברו לתנועת הליכוד - ראש הממשלה

