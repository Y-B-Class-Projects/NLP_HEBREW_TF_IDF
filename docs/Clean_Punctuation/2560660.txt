מכתבו של ליברמן :  בארה"ב ציינו את התנערות נתניהו
בעקבות המכתב ששיגר שר החוץ בו הוא קורא להלחלפתו של יו"ר הרשות הפלסטינית ,  שזכה להתנערות מצד נתניהו ,  בארצות הברית מבהירים : " מצפים להמשך עבודה טובה עם אבו מאזן "
 מחלקת המדינה האמריקאית הגיבה אתמול  ( רביעי )  למכתב ששיגר שר החוץ אביגדור ליברמן לשרת החוץ קלינטון ולשרי החוץ של הקוורטט ,  בו קרא לקהילה הבינלאומית לפעול לקיום בחירות ברשות הפלסטינית במטרה להביא להחלפתו של יו"ר הרשות ,  אבו מאזן . " ראינו את המכתב ,  וגם את ההערות של ראש הממשלה נתניהו ,  שהבהיר שהמכתב של שר החוץ אינו משקף את עמדתו ושהוא אחראי לנושאים הללו ",  אמרה דוברת מחלקת המדינה ,  ויקטוריה נולנד ,  בתדרוך היומי לכתבים .  
נולנד סירבה להתייחס למהות הטענות שהעלה ליברמן במכתבו ,  אך הבהירה כי ארה"ב אינה נוהגת להתערב בנושאים פוליטיים פנימיים ובהחלט רואה באבו מאזן מנהיג לגיטימי . " יש לנו יחסי עבודה טובים עם הנשיא עבאס ,  שרת החוץ נפגשה איתו לאחרונה ואנו מצפים להמשך עבודה טובה עמו ",  אמרה נולנד .  הדוברת שבה והדגישה את התנערותו המהירה והברורה של ראש הממשלה ממכתבו של ליברמן ,  שנשלח שלשום לשרי החוץ של הקוורטט וכלל קריאה להחליף את אבו מאזן , " המהווה מכשול לשלום ".  
נתניהו שוחח עם ליברמן בצהריים ,  והביע בפניו את מורת רוחו מהמכתב ,  שנשלח בנוסף לקלינטון גם למזכ"ל האו"ם באן קי מון ,  שרת החוץ של האיחוד האירופי קתרין אשטון ושר החוץ הרוסי סרגיי לברוב .  בלשכת ראש הממשלה אמרו כי נתניהו מסכים שאבו מאזן מערים קשיים במשא ומתן אבל הוא מתכוון להמשיך במאמצים לקדם את הדיאלוג עם הפלסטינים ,  ומיהרו להדגיש כי  " מכתבו של שר החוץ ליברמן אינו מייצג את עמדת ראש הממשלה ואת עמדת ממשלת ישראל .  ישראל אינה מתערבת בבחירות במקומות אחרים ".  נתניהו עצמו דווקא שוחח השבוע עם אבו מאזן ,  כאשר בירך אותו לרגל עיד אל פיטר ,  וכן עדכן אותו על מאמצי ישראל ללכוד את מבצעי הפיגוע ליד בת עין בשבוע שעבר .
 במכתב כתב ליברמן כי  " יש ברשות הפלסטינית ממשלה רודנית ונגועה בשחיתות .. .לאור מעמדו החלש של עבאס ומדיניותו שלא לחדש את המשא ומתן ,  דבר שהוא מכשול לשלום ,  הגיע הזמן לשקול פתרון יצירתי ולחשוב מחוץ לקופסא כדי לחזק את ההנהגה הפלסטינית ".  
למרות שורת מחוות שביצעה ישראל בשנה האחרונה והניסיון לחידוש תהליך השלום בחסות ירדנית ,  כתב ליברמן ,  אבו מאזן ממשיך במדיניות מתריסה . " למרבה הצער למרות צעדים אלה אנחנו רואים עלייה בפעילות הפלסטינית נגד ישראל בזירה הדיפלומטית והמשפטית .  יש ניסיון פלסטיני לגרור את האיחוד האירופי לבנייה בלתי חוקית באזור C ,  עידוד חרם על הכלכלה הישראלית בשטחים וקמפיין חדש המאשים את ישראל ברציחתו של יאסר ערפאת ". 
לקריאה נוספת:ליברמן : " להחליף את אבו מאזן בבחירות ברשות"נתניהו מתנער מליברמן : " ישראל לא תתערב ברשות "
 לפניות לכתבת :  tal_sh@walla.net.il 

מכתבו של ליברמן :  בארה"ב ציינו את התנערות נתניהו
בעקבות המכתב ששיגר שר החוץ בו הוא קורא להלחלפתו של יו"ר הרשות הפלסטינית ,  שזכה להתנערות מצד נתניהו ,  בארצות הברית מבהירים : " מצפים להמשך עבודה טובה עם אבו מאזן "
 
