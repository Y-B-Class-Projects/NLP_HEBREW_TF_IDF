המנצח בבחירות יהיה גם זה שיפסיד
רה"מ נתניהו נראה אמנם כבלתי-מנוצח ,  אך צפוי לעמוד בפני מלכוד קואליציוני אחרי 22 בינואר .  גם חלק מקודמיו התמודדו עם תסבוכת דומה .  הבחירות בראייה היסטורית  כתבה שמינית
כשבועיים וחצי לפני הבחירות ,  אפשר כבר להמר מי תהיינה המנצחת והמפסידה הגדולה שלהן ,  ובשני המקרים מדובר באותה רשימה .  המנצחת תהיה רשימת הליכוד ביתנו ,  כיוון שהיא כמעט בוודאות תקבל את מספר המנדטים הגבוה ביותר ותתגלה כיחידה שמסוגלת להרכיב קואליציה .  אך גם המפסידה תהיה המפלגה המאוחדת הזו ,  מפני שככל הנראה ,  כל האפשרויות הקואליציוניות שיעמדו מולה יהיו שבריריות ולא נוחות .
 כל הדיווחים ,  הניתוחים והסקרים - בוואלה !  בחירות 2013 
זה ,  כמובן ,  מצב מתסכל למדי ,  אבל במפלגתו של ראש הממשלה המכהן יכולים לכל הפחות להתנחם בעובדה שהוא אינו חדשני במיוחד :  למעשה ,  בגלל האופי יוצא הדופן של המערכת הפוליטית הישראלית ,  הרי שמאז 1977 נהוג כי המנצחות של הקמפיין הן גם המפסידות שלו .
 באותה מערכת בחירות בסוף שנות השבעים ,  למשל ,  התגלתה ד"ש כלהיט הגדול של הקלפי ,  לצד הליכוד .  אך כיוון שמה שחשוב כאן באמת הם הרכבי הגושים ולא מספר המושבים האינדיבידואלי של כל מפלגה ,  התברר מיידית כי ההישג שלה היה חסר ערך :  15 המנדטים שלה היו תקיעת יתד מדהימה יחסית לתנועה חדשה ,  אבל נוכח התוצאות האחרות  לא אפשרו לה להתייצב כלשון מאזניים .  דבר זה הוציא את העוקץ מן הפריצה שלה ומקיומה בכלל ,  ואכן היא התפרקה במהרה .  
ארבע שנים לאחר מכן ,  לא הייתה תופעה דומה ,  ולהישג של המנצחת הגדולה והיחידה ,  מפלגת הליכוד ,  היה ערך אמיתי .  ב-1984 ,  לעומת זאת ,  השכילה ישראל ליצור מוטציה חדשנית בקנה מידה בינלאומי :  מערכת בחירות שבסופה ,  איך שלא מסתכלים על זה ,  אין אף מנצחת .  המערך קיבל את מספר המנדטים הגדול ביותר  ( 44 )  ,  ובכל זאת לא יצא כשידו על העליונה ,  שכן לא באמת היה יכול להקים קואליציה .  הליכוד ,  לעומת זאת ,  לא היה יכול לחגוג אף הוא ,  שכן גם עם 41 המנדטים שלו והגוש שעמד בצדו לא ניתן היה להרכיב ממשלה .  
ב-1988 ,  לכאורה כבר לא הייתה בעיה כזו :  הליכוד היה המפלגה הגדולה ביותר  ( 40 מנדטים )  וגם עמד בראש הגוש הרחב ביותר בכנסת ,  שכן למחנה הימין היו בה 65 מושבים .  אולם עם הזמן התגלה כי ההתחזקות הדרמטית והלא צפויה של המפלגות החרדיות המעיטה בערכו של הניצחון הזה .  היא הפכה למעשה את מפלגת השלטון לבת ערובה של ש"ס ,  אגודת ישראל ודגל התורה ,  הניחה את הקואליציה שלה על כרעי תרנגולת וגם כמעט פירקה אותה שנתיים לאחר מכן במסגרת התרגיל המסריח .  
ארבע שנים לאחר מכן ,  הליכוד ויצחק שמיר כבר נפלו סופית ,  אך גם זה לא זיכה את העבודה וגוש השמאל בניצחון אמיתי .  רבים זוכרים את ליל מהפך 1992 כערב אופורי והיסטורי ,  אבל רק כיוון שהם מביאים בחשבון את תוצאות המדגם שהתפרסמו בו בתחילה  ולא את נתוני האמת .  אלה גילו כי ליצחק רבין היה רוב שברירי ,  שגם כמעט התבטל בגלל סימני השאלה סביב חוקיות ההצבעות במזרח-ירושלים למד"ע בראשות מוחמד דראושה .  אלה אושרו בסופו של דבר והבטיחו לשמאל רוב בכנסת ,  אולם הוא עדיין היה פריך להפליא והתפורר עוד יותר בעת ש"הדרך השלישית "  התפלגה מהעבודה .  מהלך זה אילץ את רבין לסחור ולמכור עם מתפלגים אחרים ,  אלה שפרשו מצומת .  רק כך הצליח לקדם את מהלכי השלום שלו ,  מה שמעיד כי ניצחונו בליל בחירות 1992 לא באמת היה שלם ומכריע .  
גם בגלל כל התרגילים המלוכלכים שהוזכרו לעיל ,  השתנתה שיטת הבחירות ב-1996 .  המצביעים עברו לבחור בשני פתקים ,  אחד לראשות המפלגה ואחד לראשות הממשלה ,  והדבר אמור היה להבטיח יציבות שלטונית ולמנוע את תופעת הסחטנות של הרשימות הסקטוריאליות .  מובן שכפי שקורה לעתים קרובות בחיים ,  פתרון קסם רק מוליד צרות אחרות ,  וכתוצאה מכך ,  גם הפעם המנצחים של המערכה היו בעת ובעונה אחת גם הקורבנות שלה .
 הפעם היה זה בנימין נתניהו ,  שנבחר לראשות הממשלה .  אך ניצחונו על פרס עומעם בידי המספרים הבעייתיים של הליכוד ,  שבגלל ההצבעה בשני פתקים קיבל 32 מנדטים בלבד ,  בדיוק כמו ארבע שנים קודם לכן ,  ואפילו לא היה למפלגה הגדולה ביותר בכנסת  תואר זה היה שמור לעבודה ,  עם 34 מושבים .  בטווח הקצר ,  ההשלכות היו שביבי מצא עצמו בעמדה לא נוחה מול שותפיו הקואליציוניים ,  ואכן הוא לא הצליח להחזיק אותם במשך זמן רב ואיבד את כיסאו .  בטווח הארוך יותר ,  המשמעות הייתה שהמעבר לשיטה אחרת הביא לסוף עידן המפלגות הגדולות  עידן שגם האיחוד בין הליכוד וישראל ביתנו אינו מצליח להחיות .  
נתניהו התחלף ב-1999 באהוד ברק ,  ואצלו זה כבר היה ניצחון פירוס לכל דבר ועניין .  אמנם בקרב על ראשות הממשלה הוא השיג רוב מכריע ,  אך בכנסת עמד לרשותו גוש של 60 מנדטים בלבד .  כלומר ,  לא היה לו שום סיכוי לשלוט כך לאורך זמן ,  ואכן הקדנציה שלו התגלתה כקצרה להפליא ,  מה שהעמיד באור מגוחך את החגיגות הנרגשות לכבודו בכיכר רבין בערב ניצחונו ההיסטורי לכאורה .
 את ברק החליף אריאל שרון ב-2001 ,  ובגלל החריגות של הבחירות שבהן עלה לשלטון ,  מצא עצמו גם כן במצב משונה :  הוא היה ראש הממשלה ,  אך למפלגתו ,  הליכוד ,  היו 19 מנדטים בלבד ,  שבעה פחות מאשר לעבודה .  ב-2003 ,  לעומת זאת ,  באופן חסר תקדים בשני העשורים האחרונים לא נלוו לניצחונו שום סייגים או מצבים חריגים .  בראשותו ,  הליכוד קיבל אז לא פחות מ-38 מנדטים ,  שהפכו מיד ל-40 בשל האיחוד עם ישראל בעלייה ,  וגוש הימין-חרדים נשק ל-70 מנדטים .  לפיכך ,  עמדו לרשותו שלל אפשרויות קואליציוניות ,  והוא אכן השתמש בהן לרווחתו ושמר על יציבות יחסית .  
בסופה של הקדנציה ההיא פירק שרון את הליכוד והקים את קדימה ,  שהייתה לכאורה המנצחת הגדולה של בחירות 2006 .  אך גם הפעם ,  זה היה ניצחון שכולו הפסד :  המפלגה חלמה בתחילה על 50 מנדטים ,  עמדה ברוב הסקרים על יותר מ-35 מושבים ,  אבל בסופו לא שמה לב שרשימת הגמלאים הקטנה והלא מאיימת לכאורה גזלה ממנה ברגע האחרון המוני קולות ואילצה אותה להסתפק ב-29 כיסאות בלבד .  אז נגוז החלום להקים מחדש את עידן מפלגות הענק ותמה התקווה להפוך את קדימה למפלגה כזו .  וכך ,  במה שהיה לכאורה הישג גדול ,  נסללה הדרך לדעיכתה והתאדותה של התנועה .
 אך לפני ההתאדות הזו ,  הספיקה קדימה לרשום ניצחון פירוס נוסף  ב-2009 ,  אז ניצבה בתום הבחירות כמפלגה הגדולה בכנסת ,  הפעם עם 28 מנדטים ,  אך בדיוק כמו במקרה של העבודה ב-1984 ,  לא היה בכך תועלת ,  שכן לא היה באפשרותה להקים ממשלה .  הליכוד לא יסבול הפעם מן הבעיה הזו ,  אבל נוכח התנאים הכה סבוכים שמחכים לו בקואליציה ,  נתניהו אולי עוד יצטער שנבחר .  בלתי מנוצח ככל שיהיה ,  הוא עדיין מוצא עצמו במצב בלתי אפשרי .  
לכל הפחות ,  הוא יכול להתנחם בכך שגם גדולות ממנו עומדות עתה בפני אתגר דומה :  אנגלה מרקל ,  לפי כל הסקרים ,  תזכה בוודאות בקרוב לקדנציה נוספת כקנצלרית גרמניה .  אולם ,  בשל היעלמותם הצפויה מן הפרלמנט של שותפיה הנוכחיים והדועכים מן המפלגה הליברלית ,  גם היא תעמוד בפני מלכוד קואליציוני שלא ברור איך ,  אם בכלל ,  תצא ממנו .  גם ברק אובמה ,  כפי שאנו יכולים ללמוד מחדש מדי יום ביומו ,  עומד מול בית נבחרים לעומתי שמקשה עליו לממש את ניצחונו .  
אפשר עוד למצוא לכך שלל דוגמאות בינלאומיות עכשוויות והיסטוריות ,  אולם בכל המדינות הנידונות ,  לעתים קרובות בכל זאת היה מצב שבו השליט הנבחר נהנה מניצחון גדול ואמיתי שאפשר לו לכהן כהלכה ,  ואילו כאן זה כמעט לא קרה בשלושת העשורים האחרונים .  יתרה מכך ,  הניסיונות לתקן את המצב הזה רק החמירו אותו עוד יותר ,  עד כדי כך שכבר לא ברור אם אי פעם תהיה איזושהי דרך לפתור אותו .
 סביר להניח שבמסגרת המשא ומתן הקואליציוני המפרך הצפוי לו ,  יידרש נתניהו להבטיח לאחת משותפותיו מהלכים לשינוי שיטת הממשל .  אך נוכח הניסיון ההיסטורי המר ,  קשה להאמין שבאמת ישכיל לעשות זאת ,  בטח שלא בצורה אפקטיבית .  לפיכך ,  כבר עתה אפשר להמר כי מתי שלא תבוא מערכת הבחירות הבאה ומה שלא יקרה בה ,  גם בפעם הזו המנצחת והמפסידה הגדולה שלהן יהיו אותה אחת .
 הכתבות הקודמות בסדרה:מדודו טופז עד נפתלי בנט :  פליטות פה לא מכריעות בחירותפתק בקלפי או יום שאנטי ?  הציבור מצביע ברגלייםחידון בחירות :  תולדות הזיגזג - מה אתם זוכרים ? קולות מבוזבזים או הישג מדהים ?  תלוי באחוז החסימהמגוש חוסם לגוש אגו :  השמאל כבר לא יכולההיסטוריה מוכיחה :  יציאה לקרב לא מבטיחה ניצחון בקלפימבן גוריון עד ברק :  מפלגות כוכבים מתנפצות לרסיסיםהליכוד ביתנו ,  מפלגות עולים כבר לא 

המנצח בבחירות יהיה גם זה שיפסיד
רה"מ נתניהו נראה אמנם כבלתי-מנוצח ,  אך צפוי לעמוד בפני מלכוד קואליציוני אחרי 22 בינואר .  גם חלק מקודמיו התמודדו עם תסבוכת דומה .  הבחירות בראייה היסטורית  כתבה שמינית

