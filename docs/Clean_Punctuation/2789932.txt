לא כשר ,  כן מסריח
משלל הדיווחים על ארוחת השרצים של נתניהו ושלדון אדלסון ,  נשמטה העובדה כי עצם קיומו של הקשר בין השניים פסול מיסודו
שערו בנפשכם תרחיש מעין זה :  נשיא ארצות הברית בא לביקור חגיגי בישראל .  הוא נואם בהיכל התרבות בתל אביב ,  ומשסף את האוויר בדברי תוכחה חדים כתער .  הקהל יוצא מגדרו במחיאות כפיים סוערות ;  דמעה קטנה של אושר ,  מלוחה ונוצצת ,  זולגת על לחי רעייתו שביציע .  
בטני מקרקרת ,  נלכה ונאכל ,  פוקד המנהיג .  הפמלייה מאתרת מסעדה משובחת ,  אך סבירה במחיריה ,  וכזו המציעה תפריט מגוון שבה יוכל המנהיג לנשנש דבר-מה עם מארחיו המכובדים .  אלא שלשולחן לא מסב עמו עמיתו הישראלי ,  אלא המוציא-לאור של העיתון הנקרא ביותר באמריקה .
 על מקרה דומה ,  בשינוי קל של השחקנים הראשיים ,  דווח אתמול בהרחבה בישראל . " נתניהו סעד עם שלדון אדלסון במסעדת יוקרה במנהטן ",  הכריזה הכותרת הראשית של גלובס .  בדה-מארקר פירטו : " לרגל הארוחה ,  נחסם רחוב שלם במרכז מנהטן ".  ב"הכל כלול "  בערוץ 10  ( בהגשת נגה ניר נאמן וסיון כהן )  הוצג תפריט המסעדה ,  ומסר הרגעה לצדו :  אין מה להתרגש ,  כי  " למרות שזו מסעדה יוקרתית במידטאון ,  המחירים שם די סבירים ".  
באתרים החרדיים והדתיים ,  הוקדש מלל רב באווירת פאניקה ,  יוצאת-דופן אפילו עבור הימים הנוראים ,  לעובדה שהמסעדה שבה ישב ראש ממשלת ישראל לצד הבעלים של החינמון הנחשב לעיתון הנפוץ בישראל ,  מגישה לאורחיה תפריט שאינו כשר . " רה"מ היהודי נתניהו סעד עם אדלסון במסעדת חזיר ",  צרחה הכותרת הראשית באתר  " כיכר השבת ".   " גורמים בקהילה היהודית בארה"ב "  אף טענו כי נתניהו  " צריך להתנזר מאכילה בפומבי במסעדת שרצים וטרפות ".  חברי כנסת חרדיים ניצלו את ההזדמנות כדי לומר לוואלה !  חדשות דברים קשים מכך .  
והנה גילוי נאות :  אני מגלה עניין רב בדיווחים העוסקים בקשר הפוליטי-כספי שבין נתניהו לברון ההימורים היהודי-אמריקני ,  המתערב בצורה גסה בנעשה בישראל זה יותר משני עשורים  ( ודי במבט בתצלום המסקרן הזה ,  כדי להבין עד כמה רחוק הולכת ההיסטוריה של שלדון אדלסון והפוליטיקה הישראלית )  .  
אך העניין בקשר הזה אינו נובע מסקרנות אישית לגבי פועלו של אלדסון ,  אלא מתדהמה המסרבת להתפוגג מהקשר האינטימי בין ראש ממשלה בישראל למו"ל העיתון המשמש כביטאון הרשמי של לשכתו ;  והעובדה המדהימה ששלל הדיווחים שעסקו בפגישתם של השניים ,  עסקו בעיקר בצלחת שהוגשה לשולחנם  ( או בכך שמאבטחיו של נתניהו חסמו לזמן-מה את הרחוב הסמוך למסעדה )  מעידה עד כמה התרגלנו למציאות המעוותת הזו .
 אסור לטעות :  זו מציאות שאין לה אח ורע אלא במשטרים מסוג מפוקפק במיוחד ,  שבהם ההון ,  השלטון והעיתון הם יישות אחת .  אם בעבר הוחבא הקשר בין אדלסון לנתניהו ,  הרי שכיום הוא פומבי ובולט .  גרוע מזה :  הקשר מתקבל בהבנה ובאדישות ,  אם בשל תביעות דיבה סדרתיות ,  או בגלל התפיסה כי זו המציאות שנגזר עלינו לחיות עמה לנצח .  לרגע אחד ,  נסו להיזכר בימים שבהם עוד היה לנו איכפת ;  כאשר סילון השתן עדיין לא שוגר מהמקפצה .  
 * אוריה כנףuriah_c@walla.net.il 

לא כשר ,  כן מסריח
משלל הדיווחים על ארוחת השרצים של נתניהו ושלדון אדלסון ,  נשמטה העובדה כי עצם קיומו של הקשר בין השניים פסול מיסודו

