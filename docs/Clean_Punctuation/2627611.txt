לא רק מדיני :  הפיוס עם טורקיה ייבחן בשיתוף הפעולה עם צה"ל
בכל אירופה לא מצאה ישראל שותף ראוי לתמרונים צבאיים כמו צבא טורקיה .  לפיוס ערך דיפלומטי רב ,  אך כשברקע איומים משותפים מאירן וסוריה - הוא הכרחי בעיקר אסטרטגית .  פרשנות
התנצלותו של ראש הממשלה בנימין נתניהו בפני עמיתו הטורקי ,  רג'פ טייפ ארדואן ,  מסמנת סגירת מעגל בפרשת המשט הטורקי .  ואולם ,  יחסיהן של טורקיה וישראל הורעו הרבה לפני העלייה לסיפון המרמרה .  שנה וחצי קודם לכן ,  במהלך מבצע עופרת יצוקה ,  הממשלה הטורקית נראתה כמי שהציבה לעצמה יעד להתנגח בישראל ולהתקרב לפלסטינים .  ביקורת של נשיא המדינה שמעון פרס בוועידת דאבוס נגד התבטאויות של ארדואן ,  וביקורת חריפה שספגו הטורקים מאלוף פיקוד מרכז דאז ,  אלוף במיל' אבי מזרחי ,  היו רק ריקושטים שקדמו למשט ב-2010 .  לוחמי שייטת 13 נאלצו להשתמש באש חיה נגד פעילי ארגון ה-IHH על הסיפון ,  במה שהביא לנתק מוחלט בין המדינות ולאיומים קיצוניים מצד ממשלת טורקיה על חיילי צה"ל .
 במערכת הביטחון התלוננו בארבע השנים האחרונות על הנתק שנוצר בין הצבאות - שיתוף פעולה שהוגדר כנכס אסטרטגי .  בתחילה היה זה נתק מדיני בלבד ,  בעוד שמאחורי הקלעים נמשך שיתוף פעולה צבאי ,  אולם לאחר הדחת בכירי הצבא הטורקי והחלפתם בקצינים איסלמיים ,  הבין הרמטכ"ל דאז גבי אשכנזי כי גם היחסים הצבאיים הגיעו לקצם .  
הטורקים הודיעו לישראל כי התרגילים המשותפים בין חילות האוויר וחילות הים מבוטלים .  שיא ההקצנה הגיע בעת שמטוסי חיל האוויר הטורקי התגרו בכלי טיס וכלי שיט של צה"ל ,  שלכאורה לא תיאמו איתם אימונים באזור .  שר הביטחון היוצא ,  אהוד ברק ,  שזיהה את חשיבות הקשר עם טורקיה ,  התבטא בשיחות סגורות בעניין וניסה לרכך את ראש הממשלה בנימין נתניהו להסכים על תכנית פשרה שבמהלכה ייאלץ להתנצל .  הזמן חלף ,  ההצעה נותרה על המדף ,  וגם דילוגים של בכירים ישראלים לטורקיה לא הביאו לפיוס המיוחל .
 על רקע המהומות בסוריה ,  והחשש כי האש תזלוג לטורקיה ,  הביעה הממשלה הטורקית נכונות להגמיש את עמדתה כלפי ישראל .  התנצלות ישראלית על אירועי המשט הוצבה כתנאי לחידוש היחסים .  האמריקנים ,  שזיהו את ההתגמשות הטורקית ,  החלו ללחוץ את ממשלת ישראל וקידמו אווירה חיובית .  נתניהו התרצה והנחה את מתאם הפעולות בשטחים ,  אלוף איתן דנגוט ,  לבצע פעולות ריכוך .  דנגוט ,  כהגדרת גורם מדיני בירושלים ,  פעל ברגישות רבה כשהביא לפעילות מאחורי הקלעים ללא רעשים מיותרים .  
כפי שנחשף לראשונה בוואלה !  חדשות ,  הריכוך הישראלי יצא לפועל כשהוחלט לאשר לטורקים מימון והעברת מכשור רפואי להקמת בית חולים בצפון רצועת עזה .  לפי תכניות ממשלת טורקיה ,  מדובר בבית החולים הגדול ביותר ברצועת עזה ,  עם 150 מיטות ובעל טכנולוגיה מתקדמת במספר תחומים ,  כדי להיענות על הצרכים הרפואיים של תושבי הרצועה .  הבקשה להעברת התרומות הועברה לבחינת גורמים רבים ,  ביניהם שב"כ ,  משרד הביטחון ,  משרד החוץ וצה"ל ,  ולאחר העברת חוות הדעת אושרה הבקשה שהועברה בצינור הדיפלומטי .  בישראל ראו בהעברת הציוד לעזה דרך נמל אשדוד סוג של ניצחון ,  שכן מבחינתה זו ההוכחה שאין מצור ימי על עזה ,  וכפי שנאמר לרב החובל של אוניית ה"מאווי מרמרה ",  הוא רשאי להעביר כל סחורה וציוד הומניטרי דרך נמל אשדוד ,  לאחר שאלה יעברו בידוק .  
בחודש האחרון התגברו המגעים הדיפלומטיים בין ישראל לטורקיה - חלקם בתיווך אמריקני - והטורקים העבירו תרומות למנגנוני הביטחון הפלסטיניים ברשות ,  לרבות כאלה שהופנו לפרויקטים נקודתיים .  לפחות לפי התכנית שקידמו דיפלומטים טורקים מול ישראל ,  ארדואן אמור לבקר בקיץ ברצועת עזה כדי לגזור את הסרט בבית החולים החדש .
 הפיוס בין טורקיה לישראל הוא הכרחי .  גורמים בכירים במערכת הביטחון נועצים את הקריטיות שבו ברקע חוסר היציבות במזרח התיכון כולו .  האיומים שנשקפים מאירן ומסוריה לא מסכנים רק את ישראל ,  אלא גם את טורקיה ,  שהייתה בת ברית כנה ואמיתית ,  בדגש על ההיבט הדרוש מכל בעת הזו - המודיעיני .  זאת הסיבה שהמבחן לא יהיה בהחזרת השגרירים - אקט חשוב ככל שיהיה - אלא בהפשרת היחסים בין הצבאות וגופי המודיעין ,  לרבות חזרה לתמרונים צבאיים משותפים .  
מאז הוחרם צה"ל בתרגילים בינלאומיים שערכה טורקיה ,  ולמרות הידוק הקשר עם מדינות באירופה ,  לא מצאו חילות האוויר והים שותף ראוי ברמה המקצועית כשם שהיה צבא טורקיה .  התנצלותו של נתניהו חשובה מאוד ,  והיא גם מהווה איתות לירדן ולמצרים על יכולתה של ישראל להשתמש בערוץ הטורקי כדי לקדם משא ומתן עם הפלסטינים .  טורקיה ,  שנאבקת על ההגמוניה במזרח התיכון ,  תרצה מאוד לקדם תיווך בין נתניהו לאבו מאזן ,  כדי להעצים את השפעתה באזור ולמתג עצמה כמעצמה מובילה בו .
 למרות שנתניהו זכה להשיב את היחסים עם הידידה החשובה ,  הנהנה העיקרי מהמהלך הוא צה"ל ,  ובפרט הרמטכ"ל בני גנץ .  העובדה שהטורקים לא ידרשו כל העמדה לדין של חיילי צה"ל תואמה עמו ,  והמהלך כולו זכה להסכמתו .  השבת היחסים האסטרטגיים חשובה צבאית לא פחות מתמורתה המדינית .  

לא רק מדיני :  הפיוס עם טורקיה ייבחן בשיתוף הפעולה עם צה"ל
בכל אירופה לא מצאה ישראל שותף ראוי לתמרונים צבאיים כמו צבא טורקיה .  לפיוס ערך דיפלומטי רב ,  אך כשברקע איומים משותפים מאירן וסוריה - הוא הכרחי בעיקר אסטרטגית .  פרשנות

