דברים שרואים מכאן ,  לא רואים משארם
על פניו ,  ביקור נתניהו בשארם א-שייח' עבר בשלום  ( חיבוקים ,  הצהרות מתונות )  .  בתכל'ס ,  המצרים לא קיבלו הצהרה שאפשר ללכת איתה למכולת
בין שלל אירועי השבוע נבלע בין הכותרות ביקורו של ראש הממשלה בנימין נתניהו במצרים .  בימים כתיקונם ,  זוכה ביקור ראשון של ראש ממשלת ימין במצרים לכותרות ראשיות ,  אבל מסתבר שהדברים שאמר - או ,  יותר נכון ,  לא אמר - בנדיקטוס ה-16 בנאומו ב"יד ושם "  בירושלים ,  הביסו בנוקאאוט את הפגישה המסקרנת בין נתניהו למובארק בשארם א-שייח' .
 מאז תחילת כהונתה של הממשלה החדשה בישראל ,  העיתונות המצרית תוקפת אותה ללא הרף .  בשגרירות ישראל במצרים סיפרו השבוע כי יממה לפני ביקורו של נתניהו ,  חלה תפנית קלה בסיקור התקשורתי ,  והגישה מעט השתנתה :  בהוראת משטרו של מובארק ,  הורידו העיתונאים את הלהבות וכתבו שיש להקשיב לדבריו של נתניהו ורק לאחר מכן להגיב .  
בעת שהמתנו לכניסתם של נתניהו ומובארק למסיבת העיתונאים בשארם א-שייח' ,  ניסינו לבדוק עם העיתונאים המצרים אם גישתם כלפי נתניהו אכן שונתה .  רבים מהם חששו לדבר איתנו ,  עד שלבסוף הסכימה אימאן אנור ,  כתבת העיתון המצרי הממסדי  " אל-אחבאר ",  להתייחס לנושא .
 מה חושב העם המצרי על ממשלת נתניהו החדשה ,  שאלתי אותה . " אינני יכולה לדבר על העם המצרי באופן כללי ",  היא צחקה , " אבל אם אתה שואל את דעתי האישית ,  אז אני חושבת שהממשלה החדשה היא ימנית קיצונית .  הרי ידוע שראש הממשלה בנימין נתניהו הוא ימני וידוע גם מה הוא ושר החוץ אביגדור ליברמן חושבים על תהליך השלום .  הרי ביומו הראשון בתפקיד אמר ליברמן שהוא דוחה את הבנות אנאפוליס ". 
בשלב זה נזכרה כנראה אנור שעליה ליישר קו עם המשטר המצרי והיא עוברת לגישה מתונה יותר כלפי נתניהו ,  לפיה יש להמתין למעשיו בשטח לפני שישפטו אותו : " עד כה ,  נתניהו לא אמר דבר על כך שהוא מכיר בפתרון שתי המדינות ,  אלא הבהיר שהוא בעד שלום כלכלי ולא שלום פוליטי .  יחד עם זאת ,  בעת האחרונה שמענו מראש ממשלת ישראל שהוא מעוניין לחדש את המשא ומתן עם הפלסטינים .  כולנו מקווים שתושג פריצת דרך ושהממשלה בישראל תקדם - בסיוע של הממשל האמריקאי החדש - הבנות חדשות שיובילו לשלום כולל וצודק ולהקמת מדינה פלסטינית לצד מדינת ישראל ". 
נתניהו השקיע מאמצים רבים כדי להצטייר בביקור כמנהיג מתון התומך בשלום .  הוא יודע שהנשיא האמריקאי ברק אובמה ,  אותו יפגוש בימים הקרובים בוושינגטון ,  בוחן כל צעד שלו .  לאחר הפגישה של נתניהו ומובארק ,  דאגו לעדכן אותנו בכירים בסביבת ראש הממשלה שהפגישה היתה  " מצוינת ",  שהיא התארכה מעבר לצפוי  ( מעל שעה במקום חצי שעה )  ,  שהאווירה בה היתה נינוחה וטובה  ( "השר פואד בן אליעזר שהתלווה לביקור התקבל בחיבוקים ונשיקות !  ",  דאג 'להדליף' גורם מדיני בכיר )  וששני המנהיגים ראו עין בעין את האיום האירני .
 אבל לא הכול ורוד .  נתניהו נאלץ לבלוע בפגישה כמה צפרדעים ,  ביניהן דרישה מצרית להפסיק את הבנייה בהתנחלויות ולהיענות ליוזמה הערבית .  אלא שהוא הצליח לרצות במעט את המצרים באמצעות הבטחה לחדש  " בשבועות הקרובים "  את המשא ומתן עם הפלסטינים ולמנות תוך שבוע שליח חדש במקום עופר דקל שינהל את המגעים לשחרור החייל החטוף גלעד שליט .  נכון ,  מובארק לא שמע מנתניהו את מילות הקסם 'שתי מדינות לשני עמים' ,  אבל הוא שמע ממנו דיבורים על קידום 'יוזמות אזוריות' . " גם אם הוא לא אמר את הביטוי המפורש 'שתי מדינות לשני עמים' ,  הרי שהדבר השתמע מדבריו ",  אמר לנו גורם מדיני בכיר .
 גם במסיבת העיתונאים המשותפת ,  ניסה ראש הממשלה לרכך את תדמיתו הקיצונית :  הוא חלק שבחים למובארק  ( "מנהיג חזק ואמיץ שפועל למען ביסוס השלום ",  כלשונו )  ,  הבהיר כי היחסים עם מצרים הם  " נכס אסטרטגי ואבן יסוד ליציבות ולתקווה "  ורמז על נכונותו לדון ביוזמת שלום אזורית כשהודיע כי ישראל מעוניינת בשלום עם כל מדינות ערב והעולם המוסלמי .
 גם אם נימתו המתונה של נתניהו הצליחה להרשים את הישראלים ,  על המצרים דבריו לא עשו רושם : " הוא לא אמר כלום ",  אמרה לנו בכעס עיתונאית מצרית לאחר מסיבת העיתונאים . " הוא דיבר רק על העבר ,  אבל מה עם ההווה ?  מה עם העתיד ?  הוא לא הציג שום תכנית קונקרטית ושום תכנון מדיני ".  מה לגבי הבטחתו לחדש את המשא ומתן באופן מיידי ,  שאלתי אותה . " נו באמת ",  היא ענתה . " מאיזו נקודה ?  מנקודת האפס או מהמקום שבו הופסק ?  ".  
האמת ,  שאלה טובה .  לא בטוח אם מובארק עצמו קיבל תשובה .  אובמה בטוח יקבל .
 
דברים שרואים מכאן ,  לא רואים משארם
על פניו ,  ביקור נתניהו בשארם א-שייח' עבר בשלום  ( חיבוקים ,  הצהרות מתונות )  .  בתכל'ס ,  המצרים לא קיבלו הצהרה שאפשר ללכת איתה למכולת

