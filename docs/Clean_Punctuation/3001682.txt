מהיריבות - ועד השירה המשותפת :  הקשר המיוחד של פרס ונתניהו
עוד לפני העימות הטלוויזיוני בבחירות 1996 ,  כשנתניהו תקף את פרס ואף הביא להדחתו מראשות מפלגת העבודה ,  היה זה המוות של יוני נתניהו שחיבר בין ראש הממשלה והנשיא לשעבר .  כך נראה הקשר שחרג מיחסים פוליטיים רגילים
לפני כשבועיים ,  בצהריי היום שבו הובהל שמעון פרס לבית החולים שיבא בתל השומר ,  ראש הממשלה בנימין נתניהו שעשע את באי לשכתו בחיקויים מהעבר .  רפרטואר החיקויים של נתניהו כולל משפטי שפר במבטא ובאינטונציה של אהוד ברק ואריאל שרון ,  ובאותו יום הוא בחר ב"מזרח תיכון חדש "  של פרס .  כמה שעות אחר כך ,  כשפרס אושפז ,  מיהר נתניהו לפרסם סטטוס  " אנחנו אוהבים אותך ",  בפייסבוק ובטוויטר . " הוא באמת אוהב אותו ",  אמר לאחרונה אחד ממקורביו .  הקריירה הפוליטית המשותפת של נתניהו ופרס ידעה עליות ומורדות ,  מקרב ראש בראש בעימות הטלוויזיוני המפורסם בבחירות 1996 ועד שירה בציבור משותפת על הדשא בבית הנשיא .  הם החלו כיריבים פוליטיים מושבעים - בחירתו הראשונה של נתניהו לראשות הממשלה הייתה על גבו של פרס ,  שהובילה גם להדחתו מראשות מפלגת העבודה - וסיימו כמדינאים העובדים זה לצד זה ,  כשברקע מרחפות מחלוקות אידיאולוגיות עמוקות ולא מעט מתחים .  עם זאת ,  הקשר המיוחד בין נתניהו ופרס התחיל עוד הרבה לפני הפוליטיקה וחרג מגבולות הגזרה של יחסים שגורים בין אישים פוליטיים .  הוא נוגע בנימים העמוקים ביותר בנפשו של ראש הממשלה  המוות של אחיו יוני .
 מותו של שמעון פרס - כתבות אחרונות:דרכו האחרונה :  ארונו של פרס הובל בשיירה לירושלים והגיע לכנסתמבצע  " כעת מחר ":  חסימות כבישים ואלפי שוטרים לקראת הלוויית פרסליווה את ישראל מהקמתה :  קיצור תולדות פרס - אחרון דור המייסדים 
פרס ,  שהיה שר הביטחון במבצע אנטבה ודחף להוצאת המבצע לפועל ,  העריץ את מפקד סיירת מטכ"ל שהפך לגיבור עם מותו . " אחד המעולים שבבני ישראל ,  אחד האמיצים שבלוחמי ישראל ,  אחד המבטיחים שבקרב מפקדי צה"ל - יונתן נתניהו המופלא ",  אמר בדברי הספד מרגשים שנשא בהלווייתו של נתניהו הבכור ,  שהפכו במרוצת השנים לנכס צאן ברזל בהנצחתו ושימור מורשתו .  משפחת נתניהו התרגשה עד מאוד מ"ההספד הכביר ",  עד כדי כך שאבי המשפחה ,  בנציון ,  שיגר לו מכתב תודה עוד לפני שקמו מהשבעה .  

שבועיים לאחר מכן ,  כינס פרס דיון מטה מיוחד במשרד הביטחון ,  שבו הוחלט על החלפת השם הרשמי של מבצע  " כדור הרעם "  לשם  " מבצע יונתן ".  זו הייתה הפעם הראשונה שצה"ל קרא למבצע על שם אחד הנופלים בו ומאותו יום הפך זה להיות המבצע של יוני נתניהו . 
" בשלוש לפנות בוקר שמעתי דפיקה בדלת .  מוטה גור עמד בפתח חיוור כסיד :  'שמעון ,  יוני איננו ,  כדור פגע בו בגב ופילח את לבו' .  לא יכולתי לעצור את דמעותיי ",  סיפר באחת האזכרות של יוני ,  שאותן נהג לפקוד מדי שנה ,  ממשיך לשבחו כ"מעולה שבמעולים ".  
בספר  " ללכת עם אנשים "  תיעד פרס את מפגשיו עם שבע דמויות שהשפיעו עליו עד מאוד ;  יחד עם דוד בן גוריון ונתן אלתרמן היה ברשימה גם יוני נתניהו . " לעולם לא אשכח את יחסו החם כלפיי ,  כלפי אחי עדו ,  וכלפי הוריי זכרונם לברכה ,  ברגעי יגוננו ",  אמר נתניהו אתמול .  
ואולם ,  המפגש הרגשי המיוחד של נתניהו עם פרס לא מנע ממנו לכתוש אותו בדרכו לצמרת .  את קמפיין הבחירות הראשון שלו לראשות הממשלה ב-1996 החל נתניהו כאנדרדוג ,  וההתקפות החריפות על פרס ,  וקעקוע ההתנגדות לתהליך הדגל שאותו הוא הוביל ,  הסכמי אוסלו ,  הביאו אותו לנצח בניגוד לכל התחזיות .  פרס היה המועמד השקול והרציני ,  הסקרים ניבאו לו הצלחה מסחררת ,  אפילו נשיא ארצות הברית דאז ביל קלינטון נחלץ לעזור לו .
 בצל רצף פיגועים עם עשרות קורבנות ,  נתניהו הוביל מסע תקשורתי ופוליטי ממוקד שבו הפחיד את הציבור עם דימויים של זגוגיות מתנפצות והציף את סרטוני התעמולה בתמונות משותפות של פרס עם יאסר ערפאת .  גם המופע הצעיר והדינמי שנתניהו נתן בעימות ההיסטורי שלושה ימים לפני הבחירות ,  לא שינה את הערכות הפרשנים ,  ובמדגמי היציאה שפורסמו בטלוויזיה פרס הוכרז כמנצח .  כמה שעות אחר כך הוא התעורר כראש אופוזיציה ונתניהו כראש הממשלה .  נוק אאוט .  
הפעם השנייה שבה הצטלבו דרכיהם של השניים ,  בין 2014-2009 ,  כראש ממשלה הפועל לצד נשיא ,  החלה בהרמוניה אחרת .  בשנים הראשונות לעבודתם המשותפת ,  פרס ונתניהו שמרו על יחסים קרובים ביותר ונהגו להיפגש מדי שבוע ולקיים שיחות של שעות שנמשכו לעתים עד השעות הקטנות של הלילה .  כבר לא בעמדת מתחרה ,  פרס העריך את כשרונו הפוליטי של נתניהו והאמין כי הוא יכול להיות כלי לקידום חלום השלום .  
כשנתניהו הצהיר על תמיכתו בפתרון שתי המדינות בנאום בר אילן ,  פרס באמת האמין לו ועשה מאמץ לשכנע בכך מנהיגים רבים בעולם .  נתניהו מצדו ,  נהג בפרס בכבוד ובהערכה ואפשר לו ליצוק תוכן לתפקיד ייצוגי גרידא ;  הוא שיתף אותו במגעיו המדיניים ,  שיגר אותו לשליחויות ברחבי העולם ואפילו נתן לו לנהל משא ומתן עם הפלסטינים .  אבל באמצע 2011 ,  כשפרס היה בדרך לפגישה מכרעת עם אבו מאזן ולהצגת נוסחה להסכם מסגרת שתחזיר את הצדדים למשא ומתן ,  נתניהו נתן לו ברקס ,  והורה לו לעשות סיבוב פרסה .  

הסוגיה האיראנית תקעה טריז נוסף בין השניים .  פרס תמך בעקביות בעמדותיו של נשיא ארצות הברית ,  ברק אובמה ,  בכל הנוגע למאבק בגרעין האיראני ,  העדיף הטלת סנקציות ומשא ומתן על פני פעולה צבאית והיה שחקן מרכזי בדרמה שהתרחשה בין 2012-2009 בבלימת הכוונות של נתניהו ושר הביטחון אהוד ברק לתקוף את מתקני הגרעין .  הוא גיבה את ראשי מערכת הביטחון שהתנגדו לפעולה ישראלית עצמאית ,  ואמר בפומבי שלישראל אין יכולת ואסור לתקוף לבדה .  
כשנתניהו אמר שהסכם הגרעין הוא רע ותקף את אובמה מעל כל במה ,  פרס היה אומר לכל מי שנפגש איתו שאובמה הוא נשיא טוב לישראל ושכל הסכם טוב ועדיף על מלחמה .  הוא ניסה לשכנע את נתניהו להאמין באובמה ובהבטחתו למנוע גרעין מאיראן . " הוא מחכה ברוח טובה ,  תדע לך ,  לא הרגשתי טיפת עוינות ",  אמר לנתניהו בשיחת טלפון מוושינגטון ביוני 2012 באחת התקופות המתוחות ביותר בין וושינגטון וירושלים . " אני מציע לך שתשמור על זה ,  הוא קרוב לוודאי ייבחר שוב ",  העיר .  
פרס ,  שקיבל אז מהנשיא אובמה את מדליית החירות הנשיאותית ,  היה נקודת האור בבית הלבן בצמתים רגישים רבים במערכת היחסים העכורה בין אובמה לנתניהו .  כל בכירי הממשל ,  החל מהנשיא וסגנו ג'ו ביידן ,  דרך היועצת לביטחון לאומי סוזן רייס ושר החוץ ג'ון קרי ,  וכלה בשגריר בישראל ,  דן שפירו ,  העבירו איתו שעות של שיחות ברגעים הקשים כשהיה נדמה שעם לשכת נתניהו כמעט ואבד הקשר . " שמעון חברי ",  כתב הנשיא אובמה באגרת נרגשת שפרסם אתמול ,  בה שיבח את מנהיגותו וראייתו המוסרית . " כמי שעבד עם כל נשיא אמריקני מאז קנדי ,  אף אחד לא עשה יותר משמעון פרס לבניית הברית בין ישראל וארצות הברית ",  קבע בנחרצות .  
האכזבה בנושא הפלסטיני והכעס על יחסו של נתניהו לאובמה הובילו את פרס ,  שנמנע בשנים הראשונות מלבקר את נתניהו בפומבי ,  לפתוח את פיו .  בשלב כלשהו הוא איבד את האמון בו וביכולת שלו להיות כלי לשלום ,  ובשיחות סגורות החל להשמיע יותר ויותר ביקורת על האחריות של נתניהו לקיפאון המדיני .  בריאיונות פומביים טען בעיקשות שאבו מאזן הוא הפרטנר הכי טוב שיכול להיות לישראל ושיש תקווה אמיתית לשלום - בשעה שראש הממשלה האשים אותו בסרבנות ובעידוד טרור והסתה .  
הוא כעס על התערבותו של נתניהו בפוליטיקה האמריקנית ,  וקצפו יצא במיוחד על הנאום בקונגרס . " ביבי יכול לנאום בכל מקום ובכל תאריך אך כשנשיא ארצות הברית מבקש שלא יגיע לארצות הברית לפני בחירות עליו לכבד בקשה זו ",  אמר אז .  בכל פעם שפרס יצא לכלי התקשורת באמירה כזו או אחרת שמשמעותה ביקורת על נתניהו ,  מקורביו של ראש הממשלה היו פותחים במתקפה ,  מאשימים אותו בהתערבות פוליטית וש"שכח מה זה תפקידו של הנשיא ".  
נתניהו עצמו תמיד השתדל להרחיק את עצמו מהרפש ,  נזהר שלא להעכיר את היחסים ולשמור על ממלכתיות ,  והמשיך לשמור על קשר קרוב עם פרס ,  גם לאחר שעזב את בית הנשיא . " יש מעט מאוד אנשים שיכולים להזדהות עם מה שעובר על ראש ממשלה ,  שיכול להעריך את הקשיים והלבטים של מי שנמצא במקום הזה ",  אמר מקורב לפרס .  למרות המחלוקות האידיאולוגיות והכעס ,  פרס ונתניהו החזיקו בשפה משותפת ,  ייחודית למדי ,  והמשיכו ביחסי כבוד והערכה .  

בשבוע שעבר ,  בנאומו בעצרת הכללית של האו"ם ,  נתניהו הודה כי  " תמיד הערצתי את האופטימיות חסרת הגבולות של שמעון ".  אתמול ,  בישיבת הממשלה ,  הוא שיבח את מאמציו לפיוס עם שכנינו והוסיף שפרס  " לימד אותנו לא להיכנע לייאוש ,  אלא לדבוק בתקווה וגם להמשיך בעשייה ".  
לפני כחודשיים הגיע נתניהו עם רעייתו להשקת מרכז פרס כמרכז לשלום ולחדשנות .  אחרי הטקס ,  הם ישבו ושוחחו על  " חזוננו המשותף לטכנולוגיה ולחדשנות - וכן ,  גם לשלום ",  במילותיו של נתניהו .  כדי להמשיך את מורשת פרס ,  נתניהו יצטרך לא רק לחתור חתירה בלתי נלאית לקראת אופטימיות ועתיד טוב יותר ,  אלא גם לנקוט צעדים ממשיים להסדר עם הפלסטינים .  רק כך , " מזרח תיכון חדש "  יהפוך מחזון וחיקוי למציאות .
  ( עדכון ראשון :  27:40 )  

מהיריבות - ועד השירה המשותפת :  הקשר המיוחד של פרס ונתניהו
עוד לפני העימות הטלוויזיוני בבחירות 1996 ,  כשנתניהו תקף את פרס ואף הביא להדחתו מראשות מפלגת העבודה ,  היה זה המוות של יוני נתניהו שחיבר בין ראש הממשלה והנשיא לשעבר .  כך נראה הקשר שחרג מיחסים פוליטיים רגילים

