שרה היא לא העיקר
העיסוק האובססיבי בעיסוקיה של רעיית ראש הממשלה מסיטה את הדיון מהמקום בו הוא אמור להיות חודש וחצי לפני הבחירות - מצע המפלגות
כאזרחית מודאגת ,  לא ימין ולא שמאל ,  אני צופה בקצב מחריד ושלא באשמתי ,  באותו מחזה רוטיני ,  עגום ומיותר ,  בו עיתונאים בכירים ,  פועלים אובססיבית ,  על רגליהם האחוריות וצווחים בקול צרוד וניחר ,  כמה לא בריאה היא ה"שרה ". 
לבי נכמר לראותם יושבים באולפנים אחוזי תזזית ,  מדממים חסרי אונים ,  למודי אין ספור קרבות אבודים ,  חוזרים על אותם הדברים ,  פועלים ממקום כפייתי ולא נשלט .  שרה שותה ,  שרה אוספת ,  שרה מבזבזת ,  שרה קונה ,  שרה מתעללת ,  שרה כועסת ,  שרה זורקת ,  שרה מתערבת .  שרה ,  שרה ,  שרה .  הכול שרה .
 הקהל מצדו מביט עייף ,  במחזה הסוריאליסטי בו הרדוף רודף אחרי הנרדפת .  כאילו היא החולה ,  והם הבריאים ,  היא הרעה ,  והם הטובים .  מוצתה לגמרי אותה הצגה משעממת של חבורת אנשים ,  שלקחו כמשימת חייהם את חייו הזוגיים של ראש הממשלה ,  משל הם דואגים לו בכלל ובדרך מאלצים מדינה שלמה להתבוסס בביצת רכילות חודרנית ומטופשת ,  כביכול נקייה מאינטרסים ,  ששמו להם למטרה להציל את המדינה מאותה רעיה  " ארורה ".  

גם אם נניח שהרעיה ,  בעלת השררה ,  אכן לוקה בהפרעה ,  ואכן קיים חוסר איזון במערכת בין המודעות לבריאות .  אז מה ?  זו סיבה להעלות כל ערב מחדש את אותה הצגה נבובה ,  על אותה הגברת ששוב זרקה עוזרת ,  או סתם קנתה אדרת מהודרת ,  שספק אם היא זו שמשלמת .  די ,  נמאס ,  לא מעניין ,  ממוחזר ,  מוכר ,  ובעיקר כבר לא מוכר אפילו לא למי שמתפרנס מנייר ממוחזר .
 נשארו עוד שבועות ספורים עד לבחירות ,  וכדי שלא ניפגש בקלפי שוב בשנה הבאה ,  אולי כדאי להניח לאותם בקבוקים ריקים .  לעסוק פחות באלכוהול שנשפך על חשבון משלם המסים ,  כאילו היינו שיכורים מסתובבים באותו מעגל שלא נגמר .  
לא בוכים על חלב שנשפך ,  גם לא על וויסקי ,  אם טובת האזרחים היא זו שעומדת לנגד עיניכם .  אז כאזרחית מהשורה ,  אספר לכם שהרבה יותר יקר למשלם המסים לממן מערכות בחירות כל 18 חודשים ,  מאשר כמה בקבוקי זכוכית ריקים שמוחזרו על חשבונו .
 תעסקו בעיקר ,  ותניחו לטפל ,  גם אם אלכוהול הוא דבר ממכר .  תתקפו את המצע ,  ולא את מי שנשואה לראש הממשלה .  לא נותר יותר מדי זמן כדי לתקן את הקמפיין ,  פנו לאזרחים וספרו להם מה מציעים המתמודדים ,  בלי רעשי רקע של בקבוקים ריקים ,  או רעיות רעועות .  תהיו גברים ,  ואל תספרו לנו סיפורים שזה בדיוק העניין ,  כי זה לא .  גם אתם יודעים .  במקום למזוג עוד מאותם בקבוקים  תשתו וגם תשקו אותנו דברים אחרים .  תהיו רציניים .  
לפרסום מאמרים בוואלה !  דעות לחצו כאן
המאמרים המתפרסמים במדור הדעות משקפים את עמדת הכותבים בלבד 

שרה היא לא העיקר
העיסוק האובססיבי בעיסוקיה של רעיית ראש הממשלה מסיטה את הדיון מהמקום בו הוא אמור להיות חודש וחצי לפני הבחירות - מצע המפלגות

