אובמה לנתניהו :  לפעול להפסקת אש מידית ,  ללא תנאים
נשיא ארה"ב שוחח בטלפון עם ראש הממשלה על הלחימה בעזה ואמר כי  " כל פתרון ארוך טווח חייב להבטיח פירוק מנשק של ארגוני הטרור ופירוז של עזה ".  פקיד אמריקני בכיר :  חלק מהדיווחים על מאמצי קרי היו פוגעניים
- אובמה לנתניהו :  לפעול להפסקת אש מידית ללא תנאים - פקיד אמריקני בכיר :  חלק מהדיווחים על מאמצי קרי לא מדויקים- רקטות נורו הלילה למועצה האזורית אשכול ,  ללא נפגעים
בסופו של היום ה-20 למבצע  " צוק איתן "  - הבית הלבן דורש הפסקת אש לאלתר ,  ללא כל תנאי :  ראש הממשלה בנימין נתניהו שוחח אמש  ( ראשון )  בטלפון עם נשיא ארצות הברית ברק אובמה ,  והשניים דנו בלחימה בין ישראל לחמאס ברצועת עזה .  בשיחה אמר הנשיא האמריקני לראש הממשלה כי  " כל פתרון ארוך טווח חייב להבטיח פירוק מנשק של ארגוני הטרור ופירוז של עזה ".  בהודעת הבית הלבן נכתב כי אובמה ציין כי יש לפעול באופן מידי להפסקת אש הומניטרית בעזה ,  ללא תנאים מוקדמים .
 מבצע  " צוק איתן "  - סיקור מיוחד בוואלה !  חדשות:בצה"ל הופתעו :  חמאס משתמש בטיל ממלחמת יום כיפורחמישה לוחמים נטמנו : " חיכיתי לך ,  אבל זה לא קרה"אימהות לוחמים לנתניהו : " אל תעדיף את חיי האויב"לא נכנע ,  אך במצוקה :  חמאס הגיע לנקודת השבירה .  פרשנותשדה הקרב האמיתי מופקר / דעה
עוד נמסר כי אובמה הדגיש את הגינוי האמריקני החריף לירי הרקטות מצד חמאס ול"מתקפות הארגון נגד ישראל באמצעות מנהרות ".  כמו כן ,  הדגיש אובמה את זכותה של ישראל להגנה עצמית ,  ואת דאגתו בנוגע למניין האזרחים הפלסטינים ההרוגים ואובדן החיים בישראל ,  כמו גם המצב ההומניטרי ההולך ומחריף ברצועת עזה .  
הנשיא הבהיר כי על הסכם הפסקת האש להיות מבוסס על הסכם הפסקת האש של נובמבר 2012 .  הוא הביע תמיכה במתווה המצרי ,  והדגיש כי הוא תומך בשיתו פעולה אזורי ובינלאומי לסיום האלימות .
 אובמה הוסיף כי לראייתו ,  יש חשיבות רבה בהבטחת ביטחונה של ישראל ,  בהגנה על אזרחים ,  בהקלת המשבר ההומניטרי בעזה וביישום הפסקת אש בת קיימא ,  אשר תאפשר לפלסטינים ברצועת עזה לחיות חיים נורמליים .  הנשיא הדגיש כי יש לסייע במענה על הצרכים הכלכליים ארוכי הטווח בעזה ,  בד בבד עם חיזוק הרשות הפלסטינית ,  וסיכם כי לראיית ארצות הברית ,  כל פתרון ארוך טווח לסכסוך הישראלי-פלסטיני חייב לכלול פירוק ארגוני טרור ופירוז עזה מנשק .  
מוקדם יותר אמש אמר פקיד אמריקני בכיר כי חלק מהדיווחים שפורסמו בימים האחרונים בתקשורת הישראלית בעניין מאמציו של שר החוץ האמריקני ג'ון קרי להביא להפסקת אש ,  היו  " בלתי מדויקים ".  לדבריו ,  הן  " כללו שפה בוטה שתיארה באופן שגוי את מאמציו ,  ובחלק מהמקרים אף האשמות בבגידה בישראל ,  האשמה פוגענית במיוחד ".  הגורם הבכיר הוסיף כי הטיוטה שקרי הציג לישראל בסוף השבוע התבססה על היוזמה המצרית להפסקת אש ,  שישראל הייתה מוכנה לקבל .
 נוסף על כך ,  הפקיד האמריקני הבכיר התייחס לנושא המנהרות ,  ואמר כי ישראל  " המשיכה לטפל במנהרות במהלך הפסקת האש ההומניטרית אתמול - ולא נשמעה על כך כל מחאה מכיוון ארצות הברית או כל גורם אחר ".  
שלשום אמרו מקורות פלסטיניים לוואלה !  חדשות כי קרי הודיע בשבוע שעבר לחמאס ,  באמצעות קטאר ,  כי במסגרת המתווה להפסקת אש שגיבש בהתבסס על ההצעה המצרית ,  וושינגטון מוכנה לערוב לכמה מדרישות הארגון להפסקת האש .  לפי אותם מקורות ,  קרי הסביר כי הביטחונות נוגעים לנושאים הבאים :  הקלה במעבר של אנשי עסקים וסחורות מישראל לרצועת עזה ,  הרחבת תחום הדיג ל-12 מיילים ימיים ,  פתיחת מעבר רפיח  שיופעל מצדו הפלסטיני על ידי כוחות הרשות הפלסטינית  והבטחת העברה מסודרת של המשכורות לפקידים .  עם זאת ,  קרי לא הציג שום ערבויות בנושא האסירים ,  מלבד הבטחה לדון על כך ,  וכן לא היה אזכור להקמת נמל ימי .  
ביום שישי נחשף בוואלה !  חדשות כי לפי ההצעה של קרי להפסקת אש בין הצדדים ,  48 שעות מכניסתה לתוקף יחלו מגעים בין שלוש משלחות  ישראלית ,  פלסטינית ומצרית  סביב דרישות חמאס להסרת המצור .  הפסקת האש הייתה אמורה להיכנס לתוקפה מיד עם הכרזתו של קרי על הסכמת הצדדים ,  וכל הפעולות הצבאיות של שני הצדדים היו מופסקות .  המשלחת הפלסטינית לקהיר תוכננה לכלול נציגים של כמה מהפלגים הפלסטיניים ,  בהם פתח ,  חמאס והג'יהאד האסלאמי .  הדיונים היו אמורים להתקיים בכל ימי הפסקת האש  בין חמישה לשבעה ימים  ובאופן עקיף :  המשלחת המצרית הייתה אמורה להיפגש עם נציגים של ממשלת ישראל ,  ובנפרד  עם המשלחת הפלסטינית .  
אחר הצהריים דחתה ישראל את ההצעה להפסקת אש הומניטרית נוספת שחמאס הציע .  בריאיון שהעניק לרשת CNN הסביר נתניהו : " חמאס הציע הפסקת אש שתתחיל ב-14:00 בצהריים והמשיך לירות עלינו אחריה ".  הוא הוסיף כי ממשלת ישראל  " תנקוט כל צעד שדרוש כדי להגן על עמנו ".  ראש הממשלה אמר דברים דומים בריאיון שהעניק גם לרשת CBS .  
הדחייה מישראל באה שעות ספורות אחרי שדובר חמאס ,  סאמי אבו זוהרי ,  הודיע בצהריים כי ארגונו מסכים להפסקת אש הומניטרית נוספת למשך 24 שעות ,  החל משעה 14:00 . " לנוכח המצב של בני עמנו ורוח החג  ( עיד אל-פיטר ,  א"ת )  ,  הסכימו כל פלגי ההתנגדות על עצירת האש ",  אמר אבו זוהרי .  לדבריו , " ההתנגדות לא צריכה שום רגיעה ,  אבל מצב האזרחים קשה מאוד ".  בישראל בחנו את הבקשה במשך זמן מה ,  אך החליטו לדחות אותה .  אחר הצהריים התכנס הקבינט לשעות ארוכות ,  לדון בהתפתחויות האחרונות ובהמשך המבצע .  
בתוך כך ,  ירי הרקטות והפצמ"רים מרצועת עזה נמשך גם הלילה .  זמן קצר אחרי 23:00 בלילה התפוצצו בשטחים פתוחים במועצה האזורית אשכול שלוש רקטות מבלי לגרום לנפגעים או לנזק ,  ואלו התווספו לשניים שנפלו באזור בסביבות 21:30 .  שלוש רקטות נוספות נפלו בשטחים פתוחים באשכול סמוך לחצות .  מחצות הלילה שבין שבת לראשון ועד לשעות הערב התפוצצו בתחומי המועצה יותר מ-20 פצמ"רים ורקטות .  כתוצאה מכך ניזוקו שלושה בתים ,  אחד מהם ספג פגיעה ישירה ונגרם לו נזק רב .  איש לא נפגע .  מתחילת מבצע  " צוק איתן "  התפוצצו בתחומי מועצת אשכול יותר מ-520 רקטות ופצמ"רים ,  רובם בשטחים פתוחים .  
בנוסף ,  אתמול יירטה מערכת  " כיפת ברזל "  שתי רקטות בשמי נתיבות .  לפני היירוט נשמעה אזעקה באזור ,  כמו גם במועצה האזורית שדות נגב .  רקטה התפוצצה הערב גם בשטח פתוח במועצה האזורית שער הנגב ,  מבלי שגרמה לנפגעים או לנזק .  מוקדם יותר נשמעה אזעקת  " צבע אדום "  במועצה האזורית חוף אשקלון .
 לפניות לכתב אמיר תיבון :  amir.tibon@walla.co.il
 ( עדכון ראשון :  23:09 )  

אובמה לנתניהו :  לפעול להפסקת אש מידית ,  ללא תנאים
נשיא ארה"ב שוחח בטלפון עם ראש הממשלה על הלחימה בעזה ואמר כי  " כל פתרון ארוך טווח חייב להבטיח פירוק מנשק של ארגוני הטרור ופירוז של עזה ".  פקיד אמריקני בכיר :  חלק מהדיווחים על מאמצי קרי היו פוגעניים

