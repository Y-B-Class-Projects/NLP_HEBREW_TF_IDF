זוכים לשעבר מייעצים :  כך תנצחו בחידון התנ"ך
אחרי שנים ,  זוכי חידון התנ"ך מהעבר נזכרים בזכייה ,  בהתרגשות ובתהילה ונותנים טיפים למתחרים השנה .  אבשלום קור חושב שהמפתח בבשלות : " אם אבנר נתניהו היה בן 17 ולא 15 הוא היה זוכה "
 הזוכים בחידון התנ"ך העולמי לאורך השנים נזכרים בזכיותיהם ולא מותירים מקום לספק :  דרושה אהבה ,  הקרבה רבה ,  בשלות וטיפה מזל על מנת לזכות בתואר הנכסף .  עם זאת ,  לאחר הזכייה ,  היו זוכים שנטשו את לימודי התנ"ך ,  אחרים ניצלו את הבמה להעברת מסר פוליטי ויש שעדיין דואגים לעזור למתמודדים בגמר החידון שיתקיים ביום שלישי .  אחת הזכיות הזכורות בחידון היא של ישי גיספאן ,  שהיה זה שזכה במלוא הנקודות בחידון התנ"ך העולמי של שנת 2007 ,  אך רגע לפני שנודע לו על זכייתו ,  הוא דרש משופטי התחרות להוריד לו נקודות ,  מכיוון שלדעתו טעה ולא הגה נכון את שמו של מלך אשור באחת מתשובותיו .  הוא סבר שיש לחלק את החתנות בינו לבין תמר קרונמן ,  מתחרה אחרת .  נשיאות החידון אז ,  בראשות הנשיא החמישי של מדינת ישראל ,  יצחק נבון ,  לא קיבלה את ערעורו של גיספאן ,  ואמר ,  כי כיוון שהוא קבע שמדובר במלך אשור אין להוריד לו נקודות על טעות זו בהגיית שם המלך .  ישי אם כן ,  היה ועודנו הזוכה הגדול .
 כיום הוא בן 21 ומשרת כלוחם בנח"ל ,  והמחשבה לחזור ולנבור בנבכי ספר הספרים אינה קוסמת לו עוד .  הוא חולם לביים סרטים לאחר שישתחרר מהצבא . " נהניתי מאוד מתהליך הלמידה לחידון ",  הוא מספר , " אבל למדתי כמה שהתחשק לי .  לא חרשתי כמו כולם ולא הקרבתי את חיי למען ההצלחה .  וכעדות לכך ,  דווקא ברגע שהייתי הכי קרוב לזכייה ,  יצר התחרויות התבטל בפני רגש ההוגנות ".   חוויה אחרת לגמרי מההכנה לגמר החידון ,  והתחושות שבאו לאחר מכן ,  עברה על אור אשואל בת ה-18 מכפר סבא ,  שזכתה בשנה שעברה בגמר . " אני לא מאמינה שחלפה לה כבר שנה ",  מספרת אור , " קשה ללמוד תנ"ך בצורה שגרתית אחרי חוויה שכזו .  החידון העצים אצלי את תחושת האהבה לתנ"ך וכיום אני לומדת ומעמיקה בספר בזמני הפנוי ללא כל קשר לחומר הלימוד המחייב באולפנא ". 
אם אי פעם חשבה אור לשכוח את חווית החידון ,  הרי שהשנה ,  חלק מהמתמודדים הישראלים דואגים לכך שזה לא יקרה . " התקשרו אלי המון מתחרים השנה בבקשה לקבל טיפים להצלחה .  אני אומרת להם שהאדם שהכי יכול לעזור להם בהכנה זה הם עצמם .  הם צריכים לדעת מהן השעות הכי נוחות עבורם ללמידה ולמצוא את טכניקות השינון והלמידה המתאימות .  אני יודעת שכאשר אני למדתי ,  ברגע שהרגשתי עייפה או מיואשת ,  עזבתי את הספרים והלכתי לנוח .  עדיף ללמוד בנוחות ולא בלחץ ",  סיפרה אור .  למרות הצורך במנוחה ,  אור מעידה כי בחודשיים שקדמו לגמר החידון ,  היא בילתה לא פחות מ-14 שעות ביממה בלימודים . " הייתי קמה והולכת לישון עם התנ"ך ",  לדבריה .
 עדי דיאמנט ,  בת 21 ,  כלת החידון לשנת 2006 היא כיום סטודנטית ללימודי ארץ ישראל באוניברסיטת בר אילן .  היא זוכרת את החשיפה התקשורתית האדירה שקיבלה לאחר הזכייה ואת המסר הפוליטי שניסתה להעביר ישירות לראש הממשלה דאז ,  אהוד אולמרט ,  מבין שלל הצלמים והכתבים שעטפו אותה עם היוודע דבר הזכייה . " בסוף הטקס ניגשתי למר אולמרט ואמרתי לו :  'תדע לשמור על אחדות העם דרך ארץ ישראל שלמה ותורת ישראל שלמה' ".  
" בהכנה לחידון אין קיצורי דרך ",  טוענת עדי . " צריך לדעת להחיות את החומר עד כמה שניתן .  הייתה לי חברה מקסימה שדאגה להקריא לי את הפרקים בפאתוס גדול ,  חלק מהפרקים אף הולחנו והפכו לשירים נוחים לשינון ". 
אבשלום קור ,  מנחה החידון ב-24 השנים האחרונות טוען כי  " אחת המתנות היחידות של דוד בן גוריון שלא קלקלנו היא חידון התנ"ך .  בן גוריון המציא את החידון לרגל חגיגות העשור לקום המדינה ".  החידון ,  לדבריו ,  הוא בעל חשיבות עצומה דווקא בנושא העלייה לארץ ישראל . " החידון משמש מעין מקפצה לעלייה ",  הוא אומר , " כיצד מתמודד ממונטריאול יכול לחזור לארצו לאחר שהעמיק כל כך בהכנה לחידון ?  כאשר קרא פרקי תנ"ך כלשונן במקומות ההיסטוריים שבהם הם התרחשו ?  ". 
המפתח לזכייה לדעתו של קור ,  בין השאר ,  הוא בשלות . " אני לוקח את אבנר נתניהו לדוגמא ,  מי שזכה בשנה שעברה במקום השלישי בחידון .  אם היה בן 17 ולא בן 15 בעת שהתמודד בגמר  ייתכן והיה זוכה .  כולם מגיעים ברמה מאוד גבוהה לחידון ,  אבל צריך גם טיפה מזל ,  לפעמים אתה יודע את כל התשובות ,  אבל חסרה לך אחת נכונה .  מי שמגיע לשלב האחרון תמיד מגלה בקיאות מופלאה ואני משמש במשך כל השנים 'גמד על כתפי ענקים' מול הידענים הקטנים הללו ".   חידון התנ"ך העולמי לבני נוער יהודי לשנת תשע"א יתקיים השנה בסימן  " אהבת ישראל ",  במעמד ראש הממשלה ,  בנימין נתניהו ושר החינוך ,  גדעון סער .  השנה ,  התמודדו בחידון התנ"ך העולמי 52 בני נוער מרחבי העולם ומישראל ,  אשר זכו להעפיל לשלב הגמר בחידוני התנ"ך בארצם .  בני נוער אלה מייצגים 28 מדינות .  ביום שלישי שעבר ,  התקיים חידון פומבי מוקדם בכתב אשר על פיו נבחרו 16 המתמודדים הסופיים שישתתפו בחידון התנ"ך העולמי לבני נוער שיתקיים ביום העצמאות .  מתוכם ייבחר חתן או כלת חידון התנ"ך העולמי לבני נוער ושלושה סגנים .
 
זוכים לשעבר מייעצים :  כך תנצחו בחידון התנ"ך
אחרי שנים ,  זוכי חידון התנ"ך מהעבר נזכרים בזכייה ,  בהתרגשות ובתהילה ונותנים טיפים למתחרים השנה .  אבשלום קור חושב שהמפתח בבשלות : " אם אבנר נתניהו היה בן 17 ולא 15 הוא היה זוכה "
 
