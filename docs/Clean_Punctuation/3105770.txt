נאום ה"חמוצים "  של נתניהו : " לתעשיית הדכדוך יש נציגות גם בכנסת "
 ראש הממשלה השתלח בנאומו בפתח מושב החורף של הכנסת בחברי האופוזיציה והאשים כי  " הם מתעלמים מההישגים ואומרים שיש דשדוש במקום ".  במהלך נאומו הוצאו כמה ח"כים מהמליאה ואחרים יצאו במחאה .  הרצוג : " נתניהו מטפטף חרדות לציבור ".  בליכוד תקפו את נאום הנשיא
ראש הממשלה בנימין נתניהו ניצל היום  ( שני )  את נאומו בפתיחת מושב הכנסת להשתלחות בחברי האופוזיציה ובכלי התקשורת ,  לצד עיסוק בהסכם הגרעין עם איראן וסקירה חלקית של פועלו ושל תכניותיו העתידיות .  במהלך דבריו פנה נתניהו לחברי האופוזיציה ואמר כי  " תעשיית הדכדוך נמשכת ויש לה נציגות גם בבית הזה ".  
דבריו הופסקו לכמה דקות בשל מחאות מצד כמה חברי כנסת שנקראו לסדר על ידי היו"ר אדלשטיין .  כשהמשיך הזכיר נתניהו את  " אותם אנשים שביקרו את הנאום שלי בקונגרס האמריקני "  והקריא ציטוטים של יו"ר האופוזיציה יצחק הרצוג ושל יו"ר מפלגת יש עתיד יאיר לפיד שתקפו בעבר את נאומו נגד הסכם הגרעין ,  לקול מחאות מכיוון ספסלי האופוזיציה .
 נתניהו תקף את חברי האופוזיציה ,  שאותם כינה לאורך הדברים  " חמוצים ",  ואמר כי  " הם מתעלמים מההישגים ואומרים שיש דשדוש במקום ".  לדבריו , " מבחינתם רק כשמפנים יישובים יש התקדמות ".  בתגובה קרא לעברו ח"כ חיליק בר  ( המחנה הציוני )  כי  " רק הימין פינה עד היום יישובים "  והמשיך במחאה במהלך דבריו של נתניהו ,  עד שהוצא מהמליאה בהוראת אדלשטיין .  בהמשך הוצאה גם חברת סיעתו ,  מיכל בירן .  ח"כ ציפי לבני  ( המחנה הציוני )  יצאה מהמליאה במופגן בטרם סיים נתניהו את נאומו .
 עוד בוואלה !  NEWS:פרקליט המדינה :  הימנעות מחקירת מנהיג מכהן תפגע במדינהלאחר גל המעצרים :  יו"ר ארגון להב"ה ישוחרר למעצר בית בתנאים מגביליםבג"ץ דחה את בקשת תושבי נתיב האבות : " יש להרוס את כל הבתים "  
נתניהו הקדיש חלק לא מבוטל מפתיחת נאומו להסכם הגרעין עם איראן .  לדבריו , " אלמלא פעילות עקבית ונחושה שלנו לאורך השנים לאיראן כבר מזמן היה נשק גרעיני ".  נתניהו ביקש לברך את נשיא ארצות הברית דונלד טראמפ  " על החלטתו החשובה לא לאשרר את הסכם הגרעין "  עם איראן ,  שאותו כינה  " הסכם רע ,  שיש או לשפר או לבטל ". 
עוד אמר נתניהו כי  " במקביל ידנו מושטת לשלום לכל שכנינו "  וכי  " אנחנו חפצים בשלום אמת ולא בפיוס מזויף עם גורמים שמבקשים לסכל אותו ".  ראש הממשלה התייחס גם לפיוס הפלסטיני ואמר כי לעמדה זו שותף גם הממשל האמריקני .  לדבריו , " פיוס לטובת שלום זה טוב .  פיוס למען החרבת ישראל זה לא טוב .  שלום בר קיימא מחייב שהשליטה הבטחונית בכל השטח ממערב לירדן תשאר בידי ישראל ,  אבל שלום אמת לא מחייב שמישהו יעקר מביתו ,  לא יהודים ולא ערבים ".  
נשיא המדינה ראובן ריבלין נשא דברים אף הוא בישיבה המיוחדת לפתיחת המושב ,  בטרם עלה נתניהו לדוכן ,  ואמר כי : " אין לתאר את אשר רואות עיני ,  במה שנראה כניסיון מתמשך להחליש את שומרי הסף של הדמוקרטיה הישראלית .  כך לגבי בית המשפט .  ניסיון להלך אימים על בית המשפט ,  להחליש אותו כמוסד ולהזמין את הציבור לערער על סמכותו ועל הכרעותיו ".  
לדברי ריבלין , " אנו עדים לרוחות של מהפכה .  הפעם שלטון הרוב הוא השליט הבלעדי .  תחת המציאות שבה הכל שפיט צומחת המציאות שבה הכל פוליטי .  התקשורת פוליטית ,  המוסדות הדמוקרטיים ,  כולם ,  מהפקידות המקצועית ועד למבקר המדינה ,  פוליטיים .  בית המשפט העליון פוליטי ,  כוחות הביטחון פוליטיים ,  ואפילו צה"ל שלנו פוליטי ?  ".  
בהמשך הזהיר ריבלין כי  " המהפכה הזאת מבקשת לקרוע סוף סוף ,  את מסכות הצביעות לכאורה ,  מעל שומרי הסף כולם ".  לדבריו , " במהפכה הזאת ,  השליט הוא גם הקורבן .  'אנחנו נראה לכם מה זה' ,  זהו פס הקול של המהפכה ,  תמה ממלכתיות מן הארץ ואחרינו המבול ". 
עוד אמר ריבלין כי הן לחברי הממשלה והן לחברי הכנסת  " עומדות הזכות והחובה "  לערוך שינויים מערכתיים - אך קרא להימנע מפגיעה בלגיטימיות של מוסדות המדינה . " האם אין לנו עוד צורך בהם ?  האווירה הזאת ,  של ה'דה לגיטימציה' ,  אווירת ה'הכל פוליטי' ,  מחלחלות היום אל הציבור ,  שמקבל את המסר ,  שאין עוד ממלכתיות ,  יש רק משילות ",  הוסיף . " באווירה זאת ,  דמוקרטיה פירושה שהחזק קובע .  דמוקרטיה פירושה שהכוח של הרוב המזדמן הוא שקובע ,  ורק על פיו יישק דבר .  ואני שחייתי בימים של בלי חירות ומק"י ,  יודע מה המשמעות של הדבר הזה ".  
הערב תקף יו"ר הקואליציה דוד ביטן את ריבלין ואמר כי  " ריבלין מזמן לא בצד שלנו ".  שרת התרבות מירי רגב אמרה כי דבריו של ריבלין מביעים  " זלזול "  בפוליטיקאים וברצון העם ופוגעים  " בלב הדמוקרטיה ".  לדבריה , " הנשיא ריבלין פגע היום בממלכתיות ,  כמו שאף נשיא לפניו לא עשה .  זה הנאום הכי לא ממלכתי ולא דמוקרטי של נשיא בישראל .  הדר בית"רי בוודאי לא היה בו .  מוזר לשמוע את הדברים ממי ששימש שנים רבות כפוליטיקאי ואך לא מכבר נבחר לנשיא על ידי פוליטיקאים .  בנאומו היום ירק הנשיא לבאר ממנה שתה ".  
לאחר נתניהו נשא דברים ראש האופוזיציה ח"כ יצחק הרצוג  ( המחנה הציוני )  ואמר כי נתניהו  " מטפטף כבר שנים "  חרדות והפחדה לציבור . " במקום שתיתן לעמך בטחון ,  אתה מפחיד אותו .  במקום שתיתן לו תקווה  אתה מדכא אותו .  במקום שתאפשר לרוחו לפעום ולליבו להלום באהבה ,  באחווה ,  בשלום וברעות  אתה קורע ומפלג אותו ",  אמר הרצוג . " הן את העם היושב בציון והן את העם היושב בתפוצות .  הכל מותר ,  הכל אפשרי ,  נחצו כל הגבולות ,  נפרצו כל הסכרים והכל כדי לשמור על שלטונך .  כנאמר 'המדינה זה אני ואני מעל לכל' ". 
הרצוג יצא בדבריו גם נגד  " מתקפות חוזרות ונשנות "  מצד הממשלה ונתניהו נגד  " אבני היסוד של הדמוקרטיה הישראלית ",  וכן נגד הרשות השופטת וגורמי אכיפת החוק .  הוא הזכיר את הכוונה לקדם את  " החוק הצרפתי ",  שימנע חקירת ראש ממשלה מכהן והביא מדברי היועץ המשפטי לממשלה כי מדובר ב"הצעת חוק קשה שאין לקבלה ".  
ראש האופוזיציה הזכיר גם את ההשתלחויות מצד חברי הממשלה בעיתונאים ובכלי התקשורת וכן את חוק העמותות שלדבריו  " כל תכליתו היא הקמת משטרת מחשבות ".  עוד אמר כי  " הפכתם את כל מי שחושב אחרת מכם לבוגד ,  את המילה 'שמאל' הפכתם למילה נרדפת לאויב ואפילו חברי קואליציה שמצפונם לא מניח להם מוצאים עצמם תחת מתקפות חסרות תקדים ,  רק כי העזו להביע עמדה מוסרית ומכונים על ידכם גיס חמישי ". 
במהלך דבריו של הרצוג יצא נתניהו מהמליאה וראש האופוזיציה העיר כי  " אולי לא נעים לו לשמוע את הדברים ".  הרצוג הוסיף לתקוף את נתניהו ואת ממשלתו והאשים את ראש הממשלה ב"זגזגנות ".  לדבריו , " ממשלתך שלך היא זו שהחליטה על העלאת אחוז החסימה ,  ועכשיו גם את זה אתה רוצה לבטל בהינף יד .  והכל מתוך צרכים פוליטיים צרים ,  ללא עקביות אידאולוגית ,  ללא דרך .  ובסוף אתם גם בוכים כי חסרה לכם אותה ה'משילות' .  הבעיה אדוני ראש הממשלה ,  היא לא במשילות ,  אלא במושל !  ".  
במהלך המושב ,  שיימשך כארבעה חודשים ,  הכנסת צפויה לדון בהצעות חוק שנויות במחלוקת ,  בהן חוק הגיוס ,  חוק הלאום ,  חוק איסור חקירת ראש ממשלה מכהן ,  מס דירה שלישית וחוק יסוד :  הכנסת שיסדיר את היחסים בין בג"ץ ,  הממשלה והכנסת .  כמה שעות לפני ישיבת המליאה החגיגית ,  מתקיימות ישיבות הסיעה המסורתיות ,  כמדי יום שני .  
יו"ר יש עתיד יאיר לפיד אמר על היוזמה לאסור חקירות נגד ראש הממשלה : " שיאי הגועל וההשחתה נשברו כבר ביום הראשון של מושב החורף .  הדבר היחיד שמעניין את הקואליציה זה מהר-מהר להעביר חוק שאי אפשר לחקור את ראש הממשלה ".  לפיד הודיע כי מפלגתו תגיש מחדש את חוק השוויון בנטל . " בג"ץ פסק לטובתנו  אסור היה לבטל את החוק הזה .  מי שיכול להתפרע ולתקוף חיילות ושוטרות ,  כנראה לא עסוק מדי בלימוד תורה ". 
יו"ר העבודה אבי גבאי ,  שאינו מכהן כחבר כנסת ,  אמר בישיבת סיעת המחנה הציוני : " כשאנו מסתכלים על פתיחת המושב ,  אנו מבינים שיהיה מושב עקום .  אין קשר בין החוקים לחיים שלנו .  הכל סביב מטרה אחרת - להיבחר מחדש .  דואגים לראש הממשלה ולחסינות שלו ולא בעשייה הציבורית .  זו אחריות עליונה עבורנו בתור מפלגת האופזיציה להיות אלטרנטיבה לשלטון ולשכנע בכך את הציבור ". 
 ( עדכון ראשון :  13:51 )  

נאום ה"חמוצים "  של נתניהו : " לתעשיית הדכדוך יש נציגות גם בכנסת "
 ראש הממשלה השתלח בנאומו בפתח מושב החורף של הכנסת בחברי האופוזיציה והאשים כי  " הם מתעלמים מההישגים ואומרים שיש דשדוש במקום ".  במהלך נאומו הוצאו כמה ח"כים מהמליאה ואחרים יצאו במחאה .  הרצוג : " נתניהו מטפטף חרדות לציבור ".  בליכוד תקפו את נאום הנשיא

