התותח הקדוש ירעם שוב
הקריאות למרד ולסרבנות בתוך הצבא טוענות את הקליע הבא בתותח הקדוש .  תום גולדהנד סבור שאנחנו חיים על זמן שאול ,  רגע לפני מלחמת אחים שעלולה להחריב את המדינה
השנה היא תחילת 2013 ,  נבואות הזעם על הרס העולם התבדו ,  או יותר נכון עברו לתאריך היעד הבא  עולם כמנהגו נוהג ,  וגם בישראל מורדים כמנהגם מורדים .  את נס המרד מובילה חטיבת  " כפיר ".  בשנתיים האחרונות היא כבר הפכה לשם דבר אצל המתנחלים וגורמים ימניים קיצוניים .  הביקוש לגיוס ליחידה רק הלך וגבר עד שהוחלט במערכת הביטחון לפרק אותה .  אבל השם עדיין דבק ,  וכל צעיר מתנחל ,  פעיל ימין ומאמין בשלמות הארץ שמסרב בליבו למלא אחר פקודות מלבד הוראות רבו ,  מתגייס ליחידת  " כפיר "   גורי אריות צעירים שרק מחכים לשאוג.אם האלימות היא כרסום יסוד הדמוקרטיה ,  אז סרבנות ומרד הם נגיסות גדולות במדינה הדמוקרטית ,  ומרד אלים הוא פירוק הדמוקרטיה בריש גלי .  אין לי כל בעיה עם הצהרות סרבנות משמאל ומימין ,  השאלה היא היכן הן מבוצעות .  כל צעיר וצעירה שאינם מסכימים עם מעשיה של מדינת ישראל זכאים למחות בכל דרך אפשרית כשהקיצונית ביניהן היא זכות הסירוב לשרת בצבא הכובש מצד אחד ,  או בצבא המגרש מצד שני .  על הזכות לסרב משלמים - יושבים בכלא ונושאים את האות בכבוד .
 מה שפסול בעיני מכל וכל זה ללכת עם ולהרגיש בלי ,  או במילים אחרות להתגייס לצבא ולהחליט מבפנים מתי ואיך למרוד ולהמריד ,  מתי אני מסכים לשרת את המדינה ומתי הממשלה החליטה לבקש ממני משהו שהוא מנוגד לדעותיי הפוליטיות ואז להניף בגאון את נס המרד .
 מרד שכזה כבר התרחש בהיסטוריה של מדינת ישראל ,  ממש ברגעי הקמתה .  ביוני 1948 כחמישה שבועות לאחר קום המדינה וכשלושה שבועות לאחר שהאצ"ל הסכים להתפרק מנשקו ולהשתלב בצה"ל ,  עשתה לה את דרכה לחופי ישראל ספינת אלטלנה ובקרבה נשק רב שהיה אמור לעבור לידי הלוחמים ,  השאלה היתה רק לאן ולמי .  באצ"ל ,  בראשותו של מנחם בגין ,  דרשו כי חלק נרחב מהנשק יועבר לגדוד הירושלמי והשאר יועבר לצה"ל עם מתן קדימות ליחידות האצ"ל ,  דוד בן גוריון סירב ופקד בסופו של דבר להטביע את הספינה .  החשש האמיתי ממלחמת אחים גרם לבגין ששהה באותה העת על הספינה להורות שלא להשיב באש לעבר לוחמי צה"ל .
 על הקמתו של צבא אחד למדינת ישראל שילמו בחייהם 16 לוחמי אצ"ל ושלושה לוחמי צה"ל ,  והתותח שהטביע את אלטלנה זכה לכינוי התותח הקדוש - כינוי שסיפק בן גוריון .  61 שנים לאחר מכן הרעם של התותח הקדוש עדיין מהדהד וברקע נשמעות הקריאות למרד בתוך הצבא ,  יצירת צבא ההתנחלויות ,  צבא נוסף בתוך צה"ל - פלאנגות .
 לצערנו אין לנו כרגע מנהיגים באותו סדר גודל כמו בקום המדינה  בנימין נתניהו ואהוד ברק אינם דוד בן גוריון ,  וחברי האיחוד הלאומי הם בוודאי לא מנחם בגין .  אם אכן נגיע לעימות פנימי לא נראה שקיים כרגע מנהיג שיעמוד בפרץ ויעצור את המלחמה הבאה מבית - מלחמת יהודה מול שאר ישראל .  בתסריט הזה  " מדינת תל אביב "  תקום לצידה של  " מדינת השטחים "  והתנגשות התרבויות בין שתי המדינות לא תאחר לבוא .
 במדינת תל אביב לא יהיה עם מי להגן על הארץ ,  ובמדינת יהודה לא יהיה על מה ,  ואיך להגן - אפס ייצוא למדינות העולם ,  אפס יצרנות מלבד גבינות עזים ,  והתרומות שיגיעו מחו"ל גם הן לא יימשכו זמן רב .  בסופו של דבר עם ישראל יישב בשטחים המשוחררים חופשי מהעול הכבד של מדינת תל אביב ומההחלטות הדרקוניות של בג"ץ ,  אבל בכפר הגלובלי שבו אנו חיים כיום עז ועוד עז ,  דונם ועוד דונם כבר לא באמת מספיקים כדי לחיות .
 זהו המקרה הקיצוני ,  ועבור רוב תושבי ישראל גם הנורא והפסימי מכל .  עבור הקצוות משני הצדדים זהו דווקא המקרה האופטימי  גירושים זריזים מ"אחינו "  היהודים הבלתי נסבלים ,  הצד של החתן יקבל את השטחים ,  הצד של הכלה יברח להורים בחו"ל .  אם התסריט הזה נשמע לכם בדיוני ,  אז הגיע הזמן שתתעוררו , " יהיה בסדר "  היא אמירה שליוותה את מדינת ישראל מיום הקמתה והיא כבר לא תקפה כאן .  לא יהיה בסדר ,  עלול להיות רע מאוד .
 תהיו סמוכים ובטוחים שהתותח הקדוש ירעם פעם שנייה ,  השאלה היא רק מתי ובאיזו סיטואציה .  זה יכול להתרחש כבר בקרוב עם פירוקם של ישיבות ההסדר המורדות ,  ביטול התקצוב הממשלתי ואיום במאסר למורדים ומסיתים - במקרה זה הדי הירי של התותח הם קטנים ולא יהיו נפגעים בנפש .  המקרה השני הוא התסריט הפסימי קצת יותר - מרד גלוי והקמתה של מיליציה אלימה .  נשק יופעל משני הכיוונים ויהיו נפגעים בנפש ,  בסופו של דבר המרד ידעך בכוח הזרוע ,  אולם ישאיר צלקות לעוד עשרות שנים .  הדי ההדף מירי  " התותח הקדוש "  במקרה זה יפגעו בכל המדינה .
 לפי פרשנים מסוימים במסורת היהודית יש לנו לפחות עוד כמה מאות שנים עד שהעולם יבוא לסופו באלף השביעי לספירתנו .  לפי ספירת תרבות המאיה 21 בדצמבר 2012 הוא היעד הסופי לספירתם .  לא ברור אם מדינת ישראל כפי שהיא כיום תצליח להגיע לתאריך היעד הזה בשלום .  בכל מקרה שיהיה לכולנו בהצלחה .
 
התותח הקדוש ירעם שוב
הקריאות למרד ולסרבנות בתוך הצבא טוענות את הקליע הבא בתותח הקדוש .  תום גולדהנד סבור שאנחנו חיים על זמן שאול ,  רגע לפני מלחמת אחים שעלולה להחריב את המדינה

