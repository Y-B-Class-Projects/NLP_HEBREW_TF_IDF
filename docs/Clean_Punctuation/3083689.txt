עסקת המגנומטרים :  כשמדינת ישראל התקפלה בפני האלימות
ההחלטה להציב מגנומטרים בכניסה לאל-אקצא מוצדקת מבחינה ביטחונית ,  אך נעשתה באופן אומלל ללא תיאום עם הירדנים והפלסטינים .  למרות זאת ,  נתניהו קיבל הזדמנות לצאת מנצח לאחר הפיגוע בירדן ואיש כבר לא יזכור לו את רצף הטעויות וההתנהלות השערורייתית שהובילה למשבר
נתחיל בסוף .  אור ליום שלישי ,  25 ביולי 2017 ,  ממשלת ישראל התקפלה .  בלי לעטוף במילים יפות או רכות ,  היא התקפלה עם הזנב בין הרגליים והסירה את שערי הבדיקה האלקטרוניים והמצלמות מהכניסות להר הבית .  היא חזרה בה מהחלטה צודקת אך לא חכמה של המשטרה ושל הקבינט המדיני-ביטחוני עצמו ,  שרק חמישה ימים לפני כן ,  ביום חמישי בלילה ,  התעקש על הותרת השערים במקומם .  
בדיקה ביטחונית בכניסות להר הבית היא אמנם החלטה צודקת מבחינת המשטרה ,  אך אופן הצבת השערים ללא תיאום עם ירדן או עם הווקף ,  ואפילו עם הרשות הפלסטינית ,  היה צעד אומלל .  
וכאן אנו חוזרים להתחלה ,  עוד הרבה לפני תחילת המשבר האחרון בפיגוע הקשה בהר הבית ,  שבו נהרגו שני שוטרי מג"ב .  הר הבית בידנו ,  אך למגינת ליבם של רבים לא רק בידנו .  זו המציאות מאז 1967 ומי שמבקש לשנות את המציאות הזו צריך לקחת בחשבון מחיר דמים קשה .  הר הבית גם בידי הירדנים ,  שמדינת ישראל עצמה נתנה להם דריסת רגל שם לאחר סיום מלחמת ששת הימים .  
ישנו גורם נוסף שעל מדינת ישראל לקחת כאן בחשבון ,  על אף הקושי הגדול - והוא הפלסטינים .  לא רק הרשות הפלסטינית אלא הפלסטינים שעבורם הר הבית או מסגד אל-אקצא אינו רק סמל דתי .  זהו סמל לאומי ודתי גם יחד ,  שמצליח לגרד בקלות את קצות העצבים הכי רגישים של הציבור הפלסטיני ,  וגם הערבי והמוסלמי .  אם נרצה בכך או לאו ,  גם להם יש חלק לא רשמי בקביעת ההחלטות על ההר .  
הממשלה הנוכחית מתעלמת מהגורם הפלסטיני ומעדיפה לדבר עם הירדנים .  הבעיה היא שההתעלמות מהרשות הפלסטינית אינה מייצרת יותר מקום לירדנים ,  אלא לגורם אחר שצבר בשנים האחרונות כוח משמעותי בהר הבית - התנועות האסלאמסטיות .  חמאס ,  הפלג הצפוני והיתר עושים נפשות בהר הבית ,  בעוד רגלי הרשות נדחקות משם .  עבורם אל-אקצא היה ונותר הדלק להניע את ההמונים ,  לשלהב את הרוחות ולייצר הסלמה .  
ובעוד ישראל עושה כל מה שרק ניתן כדי להתעלם מיו"ר הרשות אבו מאזן ואנשיו ,  כולל במשבר האחרון ,  הגורמים האסלאמסטים רק הולכים ומתחזקים .  הפעולות של הממשלה שנועדו להחליש את הרשות ואבו מאזן ,  אינן מביאות עמן תחליף טוב יותר ,  מתון ורוצה שלום  אלא את חמאס .  
החלטת הקבינט היא בשורה גרועה לאסלאמיסטים .  הם אמנם ינסו לנכס את ההישג ולטעון כי המאבק שהובילו ניצח ,  אך כך או כך ,  סיומו של המשבר מייצר עבורם פחות דלק ואנרגיות בניסיונם לשווק את האידיאולוגיה שלהם .  כך , " ההתקפלות "  של ממשלת ישראל היא מכה לחמאס ולתנועה האסלאמית בטווח הארוך .  הורדת השערים הבוקר תעניק  " תמונת ניצחון "  לרבים מאלה שהתייצבו בכניסות להר הבית להפגין נגד השערים ואינם משתייכים לשום ארגון .  
פירוק השערים הוא גם בשורה לא טובה עבור פעילי הימין ,  שמנסים לקדם את אג'נדת  " המאבק על ההר ".  אלו שרוצים להפגין ריבונות ישראלית בלעדית במתחם ,  להקים בית כנסת במקום או בית מקדש .  הפירוק מהווה הכרה דה-פקטו של ממשלת הימין בראשות בנימין נתניהו במגבלות כוחה על ההר .  
פעילי הימין מבינים שאם יש משהו או מישהו שמפחיד את ראש הממשלה יותר מהם ,  זו האפשרות של הסלמה או מלחמה .  נתניהו יכול לשחק באש ,  יכול לאפשר לשרים כמו נפתלי בנט ,  איילת שקד ,  מירי רגב ואחרים להכתיב את מדיניות הקבינט לכמה ימים - אך ברגע שההידרדרות האמתית מסתמנת באופק ,  נתניהו עצמו ממהר להתקפל ואפילו לנכס לעצמו הישג .  

ועל כך צריך נתניהו להודות לזיו ,  המאבטח שירה למוות בשני הירדנים ואולי גם לצעיר הירדני שניסה לדקור אותו .  האבסורד כאן הוא שפיגוע הדקירה בשגרירות ישראל בעמאן העניק לנתניהו מתנה שלא דמיין לקבל .  הוא יכול להצטייר כמנצח ומושיע ,  מבלי שהטעויות הגסות בניהול המשבר ייזכרו לו .  
לאחר הפיגוע ,  הירדנים התעקשו להחזיק את צוות השגרירות ולא לאפשר להם לחזור לישראל .  הם דרשו לזמן את זיו לחקירה .  זה הוביל כמובן לכך שנתניהו שלח את לא אחר מאשר ראש השב"כ נדב ארגמן לעמאן כדי ליישר את ההדורים ולסגור עסקה מול הירדנים .  
זה אותו ראש שב"כ שהמליץ לסלק את השערים ובמהירות מההר כדי לנטרל את הפיצוץ ושנתניהו התעלם מעצתו .  אותו אחד שדרשני הימין ,  מקורבי ראש הממשלה ,  ניסו לשוות לו ממד של  " תבהלן ",  או מייצר פניקות .  אז מייצר הפאניקות של מדינת ישראל נשלח הפעם על ידי נתניהו עצמו כדי לכבות את השריפה שהוא עצמו יצר .  קשה לקבוע בשלב זה אם העסקה שיצאה לפועל - והוכחשה כמובן על ידי לשכת ראש הממשלה - נרקמה במוחו של ארגמן .  
עם זאת ,  ייתכן שראש השב"כ ראה לפניו הזדמנות להשיג שתי ציפורים :  להחזיר את הצוות הישראלי הביתה ובמקביל לסלק את שערי הבדיקה .  וכך ,  בחלוף כמה שעות בלבד מביקורו של ארגמן בעמאן ,  הצוות הוחזר לישראל והשערים - אותם שערי בידוק שהיו קריטיים כל כך לביטחונה של מדינת ישראל - סולקו מהכניסות להר הבית .  
ארגמן השיג את מה שרצה ויותר מכך - העניק לנתניהו הזדמנות לצאת מנצח .  שיחת הטלפון בין נתניהו לבין השגרירה הישראלית בעמאן עינת שלאין והמאבטח זיו ,  מיד לאחר שובם לישראל ,  הוקלטה והועברה לכל כלי התקשורת .  נתניהו נשמע שם כמי שהצליח להציל את זיו ואת השגרירה אחרי שהבטיח להם שיעשה כך .  האיש שקיים את הבטחתו להחזיר אותם הבייתה בשלום ואפילו זכר לשאול את זיו אם קבע דייט עם החברה שלו .  ומי זוכר עכשיו את קבלת ההחלטות השערורייתית שהובילה לכל זה .  קוסם ,  כבר אמרנו ?  

עסקת המגנומטרים :  כשמדינת ישראל התקפלה בפני האלימות
ההחלטה להציב מגנומטרים בכניסה לאל-אקצא מוצדקת מבחינה ביטחונית ,  אך נעשתה באופן אומלל ללא תיאום עם הירדנים והפלסטינים .  למרות זאת ,  נתניהו קיבל הזדמנות לצאת מנצח לאחר הפיגוע בירדן ואיש כבר לא יזכור לו את רצף הטעויות וההתנהלות השערורייתית שהובילה למשבר

