על חומותייך עיר דוד הפקדתי את טראמפ  לפחות באופן סמלי
יש מי שהכריזו על נשיא ארה"ב  ששוב חתם על דחיית העברת השגרירות לבירה  כמשיח ,  אלא שניצחון הימין הוא הזוטות של הפלסטינים .  בנאומו הבהיר טראמפ :  גם בלי כיסוי אמיתי להצהרות - יש שריף חדש בשכונה
דגלי ארצות הברית וישראל עיטרו את חומות העיר העתיקה אמש  ( רביעי )  ,  בעוד נשיא ארצות הברית דונלד טראמפ ,  זכה רשמית ,  כנראה ,  בתואר מגן העיר ירושלים לעולמי עולמים .  
ברוב הרחובות בעיר ,  לעומת זאת ,  קשה היה להרגיש את משק כנפי ההיסטוריה :  בכירי המערכת הפוליטית אמנם השוו את ההכרה בירושלים כבירת ישראל כאירוע נוסף בשרשרת של שיבת ציון וכ"ט בנובמבר ,  אבל אף אחד לא פצח במעגלי ריקודים בכיכרות אחרי שטראמפ בישר את הבשורה לעולם ,  כי מבחינת רוב הישראלים באמת שאין בכלל שאלה ,  וברור שירושלים היא הבירה ,  אפילו שיש כאלה שמתבלבלים עם תל אביב .
 אבל יש רחוב אחד ,  בפאתי שכונת טלביה ,  שבו כנראה חלצו פקקי שמפניה .  כמו המוני ישראלים ,  גם שם בוודאי עקבו בשידור חי בריתוק אחר כל מילה ומילה שיצאה מפיו של הנשיא .  ראש הממשלה בנימין נתניהו אמנם היה מעורב כל הזמן ,  והוא ידע היטב מראש מה הנשיא הולך להגיד ,  אבל עדיין ,  מדובר בטראמפ ,  ובכל זאת - מדובר בהצהרה היסטורית .  באופן די נדיר ,  הנשיא האמריקני נצמד לגמרי לטקסט שניתן לו וב-1,245 מילים הסביר את החלטתו להכיר בירושלים כבירת ישראל ולהצהיר על התחלת הליכים להעברת השגרירות ,  אף שמיד אחרי הנאום חתם על הצו שמעכב את יישום המהלך ,  בדיוק כמו כל קודמיו .  
בשמונה השנים של כהונת ברק אובמה ,  זה היה קצת אחרת ,  בלשון המעטה ,  אבל בעבר היו לא מעט ממשלים אמריקנים שעבדו בצמוד לראשי הממשלה בישראל ברמה של החלפה מוקדמת של נאומים בנושאים גורליים כל כך של מדיניות ואסטרטגיה .  מאז שטראמפ נכנס לבית הלבן ,  אכן הקרבה היא ברמה אחרת ,  ונתניהו ושגריר ישראל בארצות הברית רון דרמר ,  היו מעורבים היטב במהלך שנרקם בשבועות האחרונים בין וושינגטון וירושלים .  
אתמול הם סימנו  " וי "  ענק ,  בסיועם של סגן הנשיא ,  מייק פנס ,  שגריר ארצות הברית בישראל ,  דיוויד פרידמן והשגרירה באו"ם ,  ניקי היילי .  פרידמן הוא בן בריתם של המתנחלים בישראל ,  ופנס והיילי - יקירי הנוצרים האוונגליסטים במפלגה הרפובליקנית .  הם היו מחנה ה"כן "  בחדר הסגלגל ,  שלחץ ודחף את הנשיא ללכת על מהלך שרוב העולם מתנגד לו .  
בסופו של דבר ,  במבחן המעשה ובאיחור של כמה ימים ,  חתם טראמפ על הצו שמעכב את חקיקת הקונגרס המורה על העברת השגרירות לירושלים מ-1995 ,  וכנראה שהוא ימשיך לעשות זאת ,  מדי חצי שנה ,  בשנים הקרובות .  אבל במבחן הסמליות והנאומים ,  הוא עשה יותר ממה שעשו כל קודמיו ,  ועשה את מה שהיה צריך להיעשות מזמן . 
" זה לא פחות ולא יותר מהכרה במציאות .  וזה הדבר הנכון לעשות ,  משהו שצריך לעשות ",  אמר והודיע שהוא מתחיל לגייס אדריכלים ,  מהנדסים ומתכננים ,  כדי להתחיל לבנות מבנה לשגרירות שיהיה  " מחווה מרהיבה לשלום ".  טראמפ הוא איש נדל"ן ,  וידוע בחיבתו למגדלים גבוהים ומבנים מרשימים ,  כך שאם יצליחו לו התוכניות להביא את  " הדיל האולטימטיבי "  בין ישראל לפלסטינים ייתכן שירושלים צריכה להתחיל להתכונן למגדל טראמפ ,  עם דגל אמריקני .  
בכירים במערכת הפוליטית השוו את הצהרת טראמפ אתמול להצהרת כורש ,  שאפשרה את שיבתם של גולי בבל ואת בניין בית המקדש השני ,  אבל ייתכן שלנתניהו החילוני תקסם יותר ההשוואה להצהרת בלפור ,  שלא מכבר חגג לה בבריטניה מאה שנה .  זו היתה הפעם הראשונה שמעצמה עולמית זרה הביעה תמיכה ברעיון הבית לאומי לעם היהודי בארץ ישראל ,  ונחשבת להישג המדיני המשמעותי הראשון בדרך להקמת המדינה .  גם אז ,  בלפור הושווה לכורש ,  וגם אז ,  מי שדאג למהלך היה יהודי חזק ,  חיים ויצמן ,  שלימים יהפוך לנשיא ,  והיה מחובר ומקורב למקבלי ההחלטות הקשובים לבוחרים נוצרים דתיים .  
כך או אחרת ,  טראמפ העניק לנתניהו מתנה לתפארת ,  והוכיח שהוא חבר אמת .  גם אם מדובר בסמל בלבד או בהצהרה ללא כיסוי ,  טראמפ שלח מסר ברור לישראל ,  לפלסטינים ולעולם כולו ,  שיש שריף חדש בשכונה ,  הכללים השתנו ,  ויש עדיפות ל"משפוחה ". 
בשלב זה ,  כשהפלסטינים מתכוננים לימי זעם ובעולם הערבי נערכים למתקפה דיפלומטית על ההחלטה ,  יש סימן שאלה ענק מעל כל התוכניות של טראמפ לפתור את הסכסוך וחשש לא קטן להידרדרות לאלימות .  אבל אם שליחיו ,  ג'ארד קושנר וג'ייסון גרינבלט ,  יצליחו לעבור את המשוכה ,  הגישה של טראמפ עשויה לגבות מחיר גם מישראל ,  כי אין מתנות חינם .  
חלק מהפוליטיקאים בישראל אפילו לא המתינו עד סוף נאומו של טראמפ לפני שבישרו עליו כמשיח מודרני ,  אבל הניואנסים הקטנים שבו עשויים להיות קריטיים לגביהם בעתיד :  ירושלים מאוחדת כן או לא  ( התשובה היא לא )  ,  ושאלת מיליון הדולר - שתי מדינות  ( התשובה היא כן ,  אבל בערך )  .  לראשונה זה חודשים ,  טראמפ אמר  " שתי מדינות ",  הוא אמנם הוסיף מיד אחר כך סיג ,  שזה רק בתנאי ששני הצדדים יסכימו לכך ,  אבל הוא גם הבהיר שירושלים על השולחן ושגבולות הריבונות הישראלית בעיר ייקבעו כחלק ממשא ומתן בעתיד .  עבור הפלסטינים מדובר בזוטי זוטות ,  אבל בשביל הימין בישראל ,  אלה בשורות לא טובות .  
הלימבו האזורי והעולמי בעקבות המהלך של טראמפ הוא עדיין אירוע מתגלגל ,  כך שייתכן שטראמפ לא יראה את חלום השלום מתגשם כל כך מהר ,  וכך שבינתיים הממשלה יכולה להמשיך בחגיגות ,  ובראשן ניצב נתניהו .  הנשיא נתן לו הישג מדיני משמעותי וחיבוק אמריקני חם אחרי שנים של קור וצינה ,  בטיימינג לא פחות ממושלם .  השבוע שהתחיל בחקירות של יו"ר הקואליציה דוד ביטן ובהתקפלות מפוארת מחוק ההמלצות ,  עומד להסתיים בניתוחים היסטוריים על שינוי המדיניות ובדיבורים על נתניהו המדינאי .  אלא אם כן האיומים הפלסטינים והערביים יצאו מכלל שליטה ,  ואז יתברר שהמתנה של טראמפ - קצת פחות מבורכת .  

על חומותייך עיר דוד הפקדתי את טראמפ  לפחות באופן סמלי
יש מי שהכריזו על נשיא ארה"ב  ששוב חתם על דחיית העברת השגרירות לבירה  כמשיח ,  אלא שניצחון הימין הוא הזוטות של הפלסטינים .  בנאומו הבהיר טראמפ :  גם בלי כיסוי אמיתי להצהרות - יש שריף חדש בשכונה

