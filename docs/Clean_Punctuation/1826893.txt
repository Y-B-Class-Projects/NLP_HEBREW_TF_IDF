אחרי הנאום :  לשנות את המסר ,  ומהר
גם בנימין נתניהו יודע כי הברירה שעומדת בפני ישראל אינה נעה בין הצורך להדוף את עמדות אובאמה לבין המשך החיים במתכונת הקיימת .  הברירה היא בין להפוך את הנשיא אובאמה לשותף אמיתי לבין להותיר את ישראל לגורלה מול עמי העולם והאזור ,  כשהיא מבודדת וזנוחה כדרום אפריקה ,  שבה ביקרתי ממש לפני חילופי השלטון ב-1994 .  אסור לפרש את מחיאות הכפיים בקונגרס ככאלה שמבטאות שינוי אסטרטגי .  הן לא יקבעו את פני העתיד .
 אומרים שברק אובאמה  " מדבר כמו שלום עכשיו ".  כידוע ,  הוא לא חבר בתנועה זו .  אבל גם אולמרט לא היה חבר בה ,  ואהוד ברק אפילו עוין אותה .  אבל שניהם מתנבאים כאילו היו יריב אופנהיימר .  רק בלשון יותר מגוהצת .  הנבואה בסגנון  " שלום עכשיו "  אינה נובעת מכך שראשי התנועה המציאו את הגלגל ועתה כולם מתיישרים לפיו ,  אלא מכיוון שהמסר של אופנהיימר הוא המסר היחיד האפשרי לביסוס קיומה של ישראל ולהגעה לפתרון עם הפלשתינים .  ניתן גם להעביר מסר שונה ,  וראש הממשלה עשה זאת בנאומו ,  אבל מסר כזה אינו מתכונת להתקדמות אלא לרגרסיה .
 רבים טוענים כי  " אין קשר בין המתחולל בעולם הערבי לבין הנושא הפלשתיני ",  ויש רגליים לעמדה זו - אבל מדינות במערב אינן סבורות כך .  הן סבורות שהביצה הטובענית של הסכסוך הישראלי-פלשתיני יוצרת אנטגוניזם גובר והולך נגד ישראל והפלשתינים ,  ולכן יישוב הסכסוך תופס מקום מרכזי באירופה ובארה"ב בראשות אובאמה .
 הרכבת דוהרת ,  והשאלה היא אם נעלה עליה או נמתין .  ברציף .  הרכבת שדוהרת היא זו של מתן לגיטימציה למדינה פלשתינית - הרכבת תדהר גם בלעדינו ,  אבל כדאי שניסע בה ,  כדי שנוכל להשיג את מימוש מקסימום האינטרסים הישראליים במהלך הנסיעה .
 יש שני נושאים שעליהם צריכה ישראל להתעקש עד כלות .  מניעת זכות שיבת הפליטים ופירוז המדינה הפלשתינית .  ואני מודע לכך שבאומרי זאת איני סבור שישראל יכולה להימנע מחלוקה צודקת של ירושלים .  כל מאמצי ממשלות ישראל ועיריות ירושלים לא הצליחו להותירה מאוחדת באמת ,  ודרישתנו בהכרה בישראל כמדינה יהודית היא מכשול בלתי עביר לא רק עבור הפלשתינים ,  גם עבור מצרים ,  ירדן ,  הודו וטורקיה .  בכל מקרה ,  לא בידיהם תיקבע יהדותה של המדינה .
 הכרה בישראל חייבת להיות מלאה ,  אבל הפרשנות ליהדותה של המדינה בידינו שלנו .  ניתן לשחק את המשחק האבוד מראש של קיצוני הליכוד ,  אבל מדיניות פירושה להשיג את  " האפשרי ",  ואותו ניתן להשיג רק אם נעלה על הרכבת ונעביר מסר ברור שיחדש את המשא ומתן ויעצור את תהליך ספטמבר .  חלקים גדולים בעם נפעמים מ"עמידתו "  של נתניהו מול אובאמה .  עם זאת ,  אף אחד ממנהיגי הימין לא משתף את העם במאורעות הצפויים לנו אחרי ספטמבר בהיעדר לגיטימיות בינלאומית לכל ישיבתו בשטחים .  בסוף הריאליזם המדיני יפקוד את ישראל ויפקח את עיניה .  נקווה שזה ייעשה ללא מלחמה נוספת ,  שבסיומה נסכים למה שאנו מסרבים כיום .
 
אחרי הנאום :  לשנות את המסר ,  ומהר
nan
