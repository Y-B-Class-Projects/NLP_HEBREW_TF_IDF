פרשת ההאזנות בארה"ב :  ראש ה-NSA זומן לשימוע בקונגרס
יו"ר הוועדה לענייני מודיעין בבית הנבחרים הכריז על כינוס מיוחד אחרי הדיווח על כך שה-NSA צותתה לשיחותיו של נתניהו עם חברי קונגרס .  הבית הלבן : " לא נגיב לדיווחים על פעילות מודיעינית "
 יו"ר ועדת בית הנבחרים האמריקני לענייני מודיעין ,  דווין נונס ,  מסר אתמול  ( רביעי )  כי הוועדה שבראשותו תכנס בשבוע הבא דיון בהשתתפות בכירי קהילת המודיעין האמריקנית .  זאת בעקבות הדיווחים על כך שהסוכנות לביטחון לאומי ,  NSA ,  צותתה לשיחותיו של ראש הממשלה בנימין נתניהו במהלך המשא ומתן להסכם הגרעין עם איראן ,  כמו גם לשיחותיו של נתניהו ושל בכירים ישראלים אחרים עם חברי קונגרס אמריקנים .  נונס התייחס לחשיפה אמש ב"וול סטריט ג'ורנל ",  ומסר כי יזמן את ג'יימס קלאפר ,  ראש הביון הלאומי בבית הלבן ,  ואת מייקל רוג'רס ,  ראש ה-NSA ,  לדיון .  
לדבריו של נונס ,  הוא הכריז על הדיון המיוחד לאחר שבכירי הקונגרס לא הודיעו על תחילת הטיפול בנושא .  לדבריו ,  מטרתו היא  " לגלות את העובדות ".  הוא הוסיף : " אנחנו הולכים להגיע לשורש האמת ,  ולקבוע אם מישהו עשה מעשה פסול ".  הבית הלבן סירב עד כה למסור התייחסות רשמית לדיווח .  
במקביל ,  ועדת הפיקוח של בית הנבחרים ביקשה הלילה מה-NSA לספק לה מידע בנוגע לדיווחים .  במכתב למייקל רוג'רס מסרו חברי הוועדה כי הדיווחים  " מעלים שאלות הנוגעות לתהליכים שמבצעים עובדי הסוכנות כדי לקבוע אם ליירט שיחות שבהן מעורבים חברי קונגרס ".  חברי הוועדה ביקשו מרוג'רס לספק מידע בנוגע לאותו התהליך .
 עוד בוואלה !  NEWS:ההאזנות לנתניהו מביכות את ארה"ב ,  אבל בעיקר את ישראלדיווח :  ארה"ב צותתה לשיחות נתניהו במהלך שיחות הגרעין עם איראן 
דובר המועצה לביטחון לאומי של הבית הלבן ,  נד פרייס ,  הבהיר כי ממשלו של הנשיא ברק אובמה  " לא יגיב לדיווחים ספציפיים על פעילות מודיעינית ".  עם זאת ,  הוסיף : " בכל הנוגע לישראל ,  הנשיא אובמה אמר פעמים רבות כי מחויבותה של ארצות הברית לביטחונה היא מקודשת .  המסר הזה מגובה במעשים קונקרטיים ,  שמפגינים את עומק התמיכה האמריקנית בישראל ". 
פרייס סירב להתייחס לדיווחים על כך שגם שיחות שקיימו חברי קונגרס אמריקנים נקלטו בידי סוכנות הביון האמריקנית .  יו"ר בית הנבחרים בוושינגטון ,  פול ריאן ,  מסר תגובה קצרה במיוחד והבהיר : " ראינו את הדיווח ,  ואנו בוחנים אותו ".  
הסנאטור ראנד פול ,  מועמד במרוץ הרפובליקני לנשיאות ארצות הברית ,  התייחס לפרשה בריאיון לרשת  " פוקס "  ומסר : " בדיוק בגלל זה אנחנו צריכים רפורמה ב-NSA .  לצערנו ,  מאז הירי בסן ברנרדינו ,  כולם אומרים שצריך יותר האזנות לאמריקנים .  למען האמת ,  צריך ריגול יותר ממוקד .  אני לא נגד ביון ,  אלא נגד ריגול חסר אבחנה ".  
מועמד רפובליקני נוסף ,  הסנאטור מרקו רוביו ,  הוסיף : " כמובן שלמי שקרא את הדיווח יש זכות מלאה להיות מודאג .  עליו להיות מודאג מכך שבזמן ששיחותיהם של מנהיגים מסוימים ברחבי העולם כבר לא נקלטות על ידי שירותי הביון ,  אלה של בעלת הברית החזקה ביותר שלנו במזרח התיכון ,  ישראל ,  כן ".  רוביו התייחס להצהרותיו של הנשיא אובמה משנת 2014 ,  לאחר שנחשף במסמכי סנודן כי ה-NSA צותת למנהיגים רבים ,  כולל של מדינות ידידותיות לארצות הברית ,  בהן גרמניה וברזיל .
  ( עדכון ראשון :  23:48 )  

פרשת ההאזנות בארה"ב :  ראש ה-NSA זומן לשימוע בקונגרס
יו"ר הוועדה לענייני מודיעין בבית הנבחרים הכריז על כינוס מיוחד אחרי הדיווח על כך שה-NSA צותתה לשיחותיו של נתניהו עם חברי קונגרס .  הבית הלבן : " לא נגיב לדיווחים על פעילות מודיעינית "
 
