חטאי נתניהו במשבר מערכת הבריאות
משבר המתמחים והרפואה הציבורית הינו תוצאה באושה של תהליך ניהולי שגוי .  ד"ר ישראל בוקסר סבור שראש הממשלה הדגים כיצד לא מטפלים במשבר ,  וכעת הגיע הזמן שיתעורר ויחליט במקום ליצמן
כל משבר הינו תוצאה של תהליך עם פגמים .  גם משבר המתמחים והרפואה הציבורית בישראל הינו תוצאה באושה של תהליך ניהולי לא נכון ,  לא ממוקד ,  לא מסודר ,  ללא התוויית יעדים וללא אסטרטגיה שתכתיב הדרך להשגתם .  בניהול משבר הבריאות אופיינו שבעה חטאים :
 החטא הראשון :  מזה שנים מנוהל משרד הבריאות על ידי פוליטיקאים מדרג שני .  הקדנציה הנוכחית איננה שונה .  מה לסגן השר ליצמן ולתהליכי ניהול מודרניים ,  הנדרשים לניהולו של משרד מקצועי וכה חשוב שתחומי אחריותו קריטיים לבריאות הציבור .  למותר להזכיר את הכספים האדירים המוקצים לתחום הרפואה הציבורית בישראל .  חוסר המיומנות של סגן השר ליצמן מתאפיין גם בחוסר הגיבוי שהוא נותן לרופאים לאורך התהליך .  היכן שמעתם על מנהל הרוצה להגיע להישגים ,  ומתנהג לעובדיו בניכור ,  בזרות ואף בהשמצות .  צורת הניהול של ליצמן הביאה למצב ,  שאף אחד במערכת לא מתייחס אליו .  לא משרד האוצר ,  לא ראש הממשלה ובודאי שלא הרופאים .  אם כל ,  מה הועילו חכמים בתקנתם ?  שיילך הביתה .  אל דאגה ,  הוא לא באמת ילך ,  הקואליציה חשובה יותר .
 החטא השני :  מי מינה את ליצמן לתפקידו ?  מיהו שר הבריאות שאיננו מעודכן בהתרחשויות ,  שהן בראש הכותרות כבר חצי שנה  ?  ראש ממשלה שממנה אדם לא מתאים לתפקיד ,  משול למנכ"ל שממנה מנהלים לא מתאימים .  החטא הניהולי הגדול ביותר ,  הוא מתן גיבוי לכפופים כושלים .  הבעיה ,  גם הבוס כושל כאן ועוד איך כושל .
 החטא השלישי :  הגישה של משרד האוצר והאדנות של נציגיו לאורך המשא ומתן עם הרופאים ,  הייתה כשל גישת האדונים לוסלים .  מהו הרציונל של התנהגות זו ,  למעט ניפוח האגו ?  הרי גישה זו ,  מלכתחילה ,  לא תעזור לגישור על הפערים - להיפך .  היא תיצור ניכור ,  זרות וחוסר אמון .  ואכן ,  נציגי האוצר הרוויחו נקודות שליליות אלו בגדול .  הדברים הגיעו לאחרונה לשיא ,  כאשר דווחנו על ניבולי פה וגידופים במהלך המשא ומתן .  כנראה שמשחקים במגרש גם אלמנטים זרים ,  כמו מי שייתן פחות ,  יוערך יותר ,  משחקי כוח בין משרד האוצר למשרד הבריאות וכדומה .
 החטא הרביעי :  אי אפשר לאלץ רופאים לעבוד בכוח .  לא בצווי חירום ולא באף צורה .  ראש הממשלה ונציגי האוצר ,  הצליחו ,  באומנותם כי רבה ,  לגרום לציבור אנשים מוכשר ,  ששבועת היפוקרטס בגרונם ובליבם ,  לזרוק לכל הרוחות שבע שנות לימוד ועוד שנות התמחות רבות .  נמאס להם לעבוד תחת חבורה ,  זחוחה ,  עלובה ,  לא מקצועית ,  לא רצינית ,  שחסר לה מימד של אחריות ציבורית ראויה .
 החטא החמישי :  אני מכיר סטודנטים פוטנציאלים לרפואה ,  שמשנים עכשיו כיוון ,  ואינם רוצים לראות ברפואה את עתידם .  גם סטודנטים בפקולטות לרפואה מבקשים שלא להתחיל את שנת הלימודים .  שלא נדבר על הרופאים המשרתים את הציבור ברפואה הציבורית .  זוכרים מה האם היהודייה רצתה שבניה ילמדו ?  רפואה ועריכת דין .  אנחנו עושים עכשיו ,  בלשון סגי נהור ,  היסטוריה :  שוברים את המילה של האם היהודייה .
 החטא השישי :  כיצד תיראה הרפואה הציבורית שלנו בעתיד הקרוב ?  מי ייתן את הדין ?  מי ייקח אחריות למה שיקרה ?  אלו הם נושאים שאינם ברי תיקון ומדובר על חיי אדם ,  חיים של הרבה בני אדם .
 החטא השביעי :  ביבי ,  אתה הרי יודע שהפסדת בקרב הזה .  הפסדת בנוקאאוט .  משיכת הזמן ,  גרמה למחיר לעלות .  לו הבעיה היתה נפתרת בזמן המחיר היה מחצית ממה שהוא יהיה מחר .  אז תשלם .  תשלם מהר לפני שיהיה מאוחר .  אין לך ברירה .  תשלם ,  כי הרופאים לא יוותרו .  
ולציבור המתמחים נאמר ,  אנא גלו מעט מתינות .  תשאירו את האמוציות חמש דקות בצד .  ניצחתם בקרב .  תנו לביבי את הגזר בדמות השבועיים שהוא ביקש .  הוא ישלם לכם הכול ,  ישלם בריבוע .  ואגב ,  אל תתנהלו את המשא ומתן עם פקידי האוצר .  תתנו תנאי שהוא יתנהל ישירות מולו ,  מול שר הבריאות של מדינת ישראל .
 ד"ר ישראל בוקסר ,  מרצה לכלכלה וניהול במרכז ללימודים אקדמיים- אור יהודה .
 
חטאי נתניהו במשבר מערכת הבריאות
משבר המתמחים והרפואה הציבורית הינו תוצאה באושה של תהליך ניהולי שגוי .  ד"ר ישראל בוקסר סבור שראש הממשלה הדגים כיצד לא מטפלים במשבר ,  וכעת הגיע הזמן שיתעורר ויחליט במקום ליצמן

