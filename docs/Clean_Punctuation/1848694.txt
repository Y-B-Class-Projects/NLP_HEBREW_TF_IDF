שיעור ההוצאה הלאומית על חינוך דורך במקום
סדר עדיפויות חדש ?  בשנים האחרונות גדלה במיליארדי שקלים ההוצאה הממשלתית לחינוך ,  המהווה כ-80% מההוצאה הלאומית ;  עם זאת ,  שיעור ההוצאה לחינוך מהתוצר נותר בעינו
מאות אלפי המפגינים שיצאו לרחובות ביום שבת דרשו שינוי בסדר העדיפות בתקציב המדינה .  על רקע הקמת צוות ההידברות הממשלתי ופרסום דרישות המפגינים ,  מפרסמת הלשכה המרכזית לסטטיסטיקה  ( הלמ"ס )  נתונים המעלים כי למרות העלייה בתקציבי החינוך בשנים האחרונות - לא ניתן להצביע על שינוי משמעותי בהשקעה הלאומית בחינוך  ( השקעה ממשלתית ופרטית )  ביחס לתוצר .
 ההוצאה הלאומית לחינוך עלתה ב-2010 ל-66.5 מיליארד שקל - עלייה של כ-4% לעומת 2009 ,  בהמשך לעלייה דומה ב-2007 ו-2008 .  לפי נתוני הלמ"ס ,  חלקה של ההוצאה הלאומית על חינוך היתה ב-2010 8.2% מסך התוצר המקומי הגולמי - גבוה רק בעשירית האחוז מהשיעור ב-2009  ( 8.1% )  ,  אך קטן מחלקה ב-2008  ( 8.3% )  .
 למעשה ,  שיעור ההוצאה הלאומית על חינוך נותר קבוע למדי מאז העשור הקודם - 8.3% ב-2005 .  מתחילת שנות ה-90 עלתה ההוצאה על חינוך כשיעור מהתמ"ג ל-9.1% ב-1996-1997 ,  והגיעה לשיעור דומה ב-2002 ,  אך מאז ירדה לרמה המוכרת כיום .
 ההשקעה במבנים ובציוד לחינוך כשיעור מההשקעה הכוללת בנכסים קבועים עלתה ל-3.5% ב-2010 ,  לעומת 3.3% ב-2009 .
" ההוצאה הלאומית על חינוך אכן גדלה בשלוש השנים האחרונות ,  ככל הנראה כתוצאה מהסכמי השכר ותוספות התקציב להשכלה הגבוהה .  אבל אם בוחנים את ההוצאה כחלק מהתמ"ג או ההוצאה הכללית ,  אז היא בעצם לא ממש השתנתה ",  אומר נחום בלס ,  חוקר חינוך בכיר ממרכז טאוב . " אנחנו בסך הכל מצליחים לשמור על החלק היחסי של החינוך מתוך כלל ההוצאה הממשלתית .  לא ניתן לומר שנותנים כיום עדיפות גדולה יותר לחינוך מאשר בעבר ,  אלא רק שבאחרונה אנחנו מצליחים להגדיל את ההשקעה בחינוך בהתאם לקצב הגידול בתוצר ". 
ההוצאה הלאומית על חינוך משקפת את ההוצאות של כל מוסדות החינוך הציבוריים והפרטיים - החל בגני הילדים ועד למוסדות ההשכלה הגבוהה ,  והיא כוללת את ההוצאות של ההורים עבור שיעורים פרטיים ,  חוגים ,  תשלומים לבתי הספר וספרי לימוד ,  ואת שכר הלימוד של הסטודנטים .  בנוסף ,  ההוצאה הלאומית כוללת את ההוצאות על בניית בתי ספר חדשים ורכישת ציוד .
 אם בוחנים רק את ההוצאה על חינוך ,  ללא ההשקעה בפיתוח מבנים ורכישת ציוד ,  עולה כי היא עלתה בכ-3% ב-2010 ,  לאחר עלייה של 4% ב-2009 .  הגידול המשמעותי הוא בפיתוח ובנייה של מבני חינוך חדשים ורכישת ציוד ,  שעלו בכ-9% ב-2010 ,  בעיקר בעקבות השקעות שביצעו חלק מהרשויות המקומיות .
 רוב שירותי החינוך  ( 87% )  סופקו למוסדות חינוך ציבוריים של הממשלה ,  הרשויות המקומיות ,  האוניברסיטאות והמכללות המתוקצבות ,  וכן מוסדות נוספים ללא כוונת רווח כמו רשתות אורט ועמל .  ההוצאה הגבוהה ביותר בתחום החינוך מצד הממשלה היתה על תשלום שכר  ( 73.2% )  ,  החלק השני בגודלו  ( 18.6% )  הופנה לרכישת שירותים וסחורות וכ-8.2% חושבו כבלאי .  9% מהשירותים ניתנו על בסיס עסקי כמו שיעורים פרטיים ,  שירותים בגני ילדים ,  ספרי לימוד וקורסים למבוגרים .
 ההוצאה השוטפת על בתי הספר וגני הילדים  ( ללא הוצאה על מבנים )  היתה 68% מסך תקציב החינוך ב-2010 .  מתוכה רוב ההוצאה הוקדשה לחינוך היסודי  ( 32% )  ,  לחטיבות הביניים והתיכונים  ( 26% )  ,  והיתר לגני הילדים .  21% מההוצאה השוטפת הופנתה למוסדות ההשכלה הגבוהה והיתר הופנו להוצאות מינהל שירותי החינוך ולגופי חינוך אחרים כמו קורסים למבוגרים ואולפנים .
 ההוצאה הלאומית על חינוך בישראל כשיעור מהתמ"ג נחשבת לאחת הגבוהות במדינות OECD ,  אך ההוצאה לתלמיד נמוכה יחסית לממוצע בארגון ,  בשל הריבוי הטבעי הגבוה בישראל .  בהשוואה בינלאומית עולה פער של 1,680 דולר בהשקעה בתלמיד בבתי הספר היסודיים בישראל לעומת הממוצע ב-OECD ,  ושל 2,500 דולר בהשקעה בתלמיד בחינוך העל-יסודי .
 לפי הכנסת ,  על סמך נתונים מ-2007 ,  שאינם כוללים את הגידול בתקציבי החינוך בעקבות יישום רפורמות אופק חדש בבתי הספר היסודיים ורפורמת עוז לתמורה בבתי הספר התיכונים - דרושה תוספת של 9 מיליארד שקל כדי להדביק את הפער בין ההשקעה לתלמיד בישראל לבין הממוצע ב-OECD .
 במונחים שקליים ,  ההוצאה השוטפת לתלמיד  ( ללא השקעה במבנים )  ב-2007 היא 42.9 אלף שקל בהשכלה הגבוהה  ( לעומת 42 אלף שקל בשנת 2000 )  ,  15.9 אלף שקל בחינוך על-תיכוני  ( לעומת 19.8 אלף ב-2000 )  ,  22.2 אלף בחינוך העל-יסודי  ( לעומת 19.2 אלף שקל ב-2000 )  ,  20 אלף שקל בחינוך היסודי  ( לעומת 15.4 אלף שקל ב-2000 )  ו-14.1 אלף שקל בחינוך קדם יסודי  ( לעומת 11.8 אלף שקל ב-2000 )  .
 ימים ספורים לאחר תחילתה של מחאת האוהלים הצטרפו אליה הורים שמוחים על יוקר גידול וחינוך הילדים .  לפי נתוני הלמ"ס ,  שיעור ההשתתפות של ההורים בההוצאה הלאומית בחינוך ירד ל-20% ,  ויתר ההוצאות היו של גופים ממשלתיים ומלכ"רים .
 זוהי ירידה ניכרת של כ-3% משיעור השתתפות של ההורים אל מול הממשלה ב-2007 ,  אז מימנה הממשלה כ-77% מההוצאה על חינוך וההורים כ-23% .  עם זאת ,  לא ברור אם השינוי אכן נובע מירידה בהיקף התשלומים מצד ההורים .  שיעור ההשתפות של משקי הבית כיום דומה לזה שהיה קיים ב-2006  ( 20% )  ,  לאחר שמאז עלה ל-22%-23% .
 לעומת המצב בישראל ,  המימון של ההורים במדינות OECD מסתכם בכ-15% ,  ובמדינות אירופה הוא נמוך אף יותר ,  כ-10% .
 ההשתתפות הגבוהה ביותר בהוצאות מצד הממשלה ,  נכון ל-2007 ,  היתה בבתי הספר היסודיים ,  שם הממשלה והרשויות המקומיות מימנו 94% .  בחינוך היסודי הוצאות ההורים נמוכות וכוללות השקעה בספרי לימוד ותשלומים נוספים לבית הספר ,  שמסתכמות במאות שקלים בשנה .
 לעומת זאת ,  בבתי הספר העל-יסודיים שיעור המימון הממשלתי הוא הנמוך ביותר - 74% .  בשלב חינוך זה ההוצאה של ההורים גדולה בהרבה ומגיעה לעד 1,373 שקל בתשלומים לפעילות נוספת בבית הספר בכיתה י"ב - עד אלפי שקלים בשנה לרכישת ספרי לימוד והוצאות של 350-900 שקל בחודש על שיעורים פרטיים .
 ההורים מממנים גם 21% מההוצאה הלאומית על חינוך בגני הילדים ,  שמסתכמת ב-2,000-3,500 שקל לילד ,  ולעתים הן אף גבוהה יותר .  ואילו הסטודנטים מממנים 25% מההוצאות על השכלה הגבוהה ,  ללא חישוב מענקי המחקר לחוקרים מצד גופים ממשלתיים .
 
שיעור ההוצאה הלאומית על חינוך דורך במקום
סדר עדיפויות חדש ?  בשנים האחרונות גדלה במיליארדי שקלים ההוצאה הממשלתית לחינוך ,  המהווה כ-80% מההוצאה הלאומית ;  עם זאת ,  שיעור ההוצאה לחינוך מהתוצר נותר בעינו

