הפרשנים בארה"ב אולי צוחקים ,  אבל נתניהו השיג את שלו
איור הפצצה של ראש הממשלה עורר גיחוך ברשת ויש הטוענים שגם בממשל אובמה ,  אך הצליח להעביר מסר פשוט .  אם למישהו לא היה ברור על מה בדיוק כל הבלגן ,  כעת התשובה ברורה
תוך שניות ספורות מהרגע שראש הממשלה צייר פצצה שבסופה פתיל ,  כבר היה ברור מה תהיה המזכרת העיקרית מהביקור בארה"ב .  נתניהו אולי התכוון להציג למנהיגי העולם את הקו האדום לעצירת תוכנית הגרעין האירנית ,  אך בפועל - שוב הצליח לייצר להיט ויראלי .  בפעם הקודמת שביקר בארה"ב ,  דיבר על ברווזים גרעיניים והעניק לדאפי דאק תהילה מחודשת .  הפעם היה זה הווילד קויוטי - דמות התן מהלוני טונס ,  שנפלה לא אחת קורבן לפצצות דומות לאלה שצייר אמש נתניהו - שהפכה ללהיט התורן .
 בעוד ברחבי הרשת נפוצו גרסאות מבודחות של התמונה שמצטרפת לרשימה ארוכה של  " מ"מים "  אינטרנטיים שייצר נתניהו בשנה האחרונה ,  חלק מהפרשנים הבכירים בארה"ב ציקצקו בלשונם לנוכח הציור הפשטני והילדותי שבחר נתניהו כדי לייצג את אמונותיו בנושא כה מורכב ומשמעותי כמו תוכנית הגרעין האירנית . " אנשים צוחקים עליו במקומות שהוא אינו יכול להרשות לעצמו שיצחקו עליו ",  כתב הפרשן ג'פרי גולדברג . " לא רק בטוויטר איפה שכולם צוחקים על כולם כל הזמן - גם במשרדים חשובים של הממשל האמריקאי ".  כבר 15 שנים ,  הזכיר נתניהו בנאומו ,  הוא אומר שצריך לעצור אירן גרעינית ,  גם כשזה באופנה וגם כשלא .  אם באמת לא נותר יותר זמן ,  האם הקומיקס של הפצצה היה האמצעי הכי טוב להעברת המסר ?  
כמו נאומו של נשיא ארה"ב ברק אובמה מוקדם יותר השבוע ,  גם נתניהו לא דיבר לעשרות הדיפלומטים באולם עצרת האו"ם ,  אלא לקהלים אחרים ,  ברחבי היבשת בה הוא מרגיש בן בית ובביתו שלו עצמו ,  לקראת שנת בחירות שעדיף מבחינתו שתהיה בסימן האיום האירני ולא האיום הכלכלי .  אחרי תקופת המתיחות חסרת התקדים עם הממשל האמריקאי וחילופי המהלומות הפומביים בין הבית הלבן ללשכתו ,  הפעם נתניהו הצליח להציג את עמדתו בנוגע לתקיפת מתקני הגרעין האירניים מבלי להטיח אפילו האשמה ישירה אחת בנשיא אובמה .  
למרות שנוכחותו של המיליארדר היהודי האמריקאי והפטרון המשותף עם מיט רומני ,  שלדון אדלסון ,  העיבה על האווירה ,  לראשונה מזה שבועות הפוקוס של נתניהו לא היה על הנשיא האמריקאי אלא על תוכנית הגרעין האירנית .  אחרי חודשים שמתנגדיו מבית מתריעים על כוונות משיחיות ואפוקליפטיות ואפילו שר הביטחון הפנה לו עורף ,  נתניהו הצליח להחזיר את השליטה לידיו ,  ולהפיג את החשש כי הוא דוחף להכרעה מיידית או תקיפה עצמאית בחודשים הקרובים .  
בניו יורק ,  מעל בימת האו"ם ,  שם החל את הקריירה הדיפלומטית שלו ,  נתניהו תמיד מרגיש בבית .  בימים האחרונים עמל עם אנשיו בקדחתנות על הנאום ,  כי בלי פגישה עם אובמה - המילים והגימיקים הם שייצרבו בתודעה .  ובכל זאת ,  כמה רגעים לפני שעלה לנאום ,  בעודו צופה בנאום הנכבה השנייה של אבו מאזן ,  נתניהו שירבט על מפית את דיאגרמת הקו האדום ,  מוודא ששום טעות לא תיפול במהלך עוד אחת מהצגות חייו .  המאמץ השתלם ,  אמרו אמש בסביבת נתניהו ,  והביעו שביעות רצון גדולה מהתוצר הסופי של העבודה .  הפגישה עם מזכירת המדינה קלינטון עברה בשלום ,  ואפילו נקבעה שיחת טלפון עם אובמה .  
בבליל הנתונים המורכבים על מתקנים ,  ראשי נפץ ,  שיעורי העשרה וכיו"ב - נאום הפצצה הצליח להעביר מסר פשוט ונהיר לקהל הצופים בבית .  אם למישהו לא היה ברור על מה בדיוק כל הבלגן ומה ההבדל בין דד-ליין לרד ליין - כעת התשובה ברורה .  עד סוף הקיץ אירן תהיה על סף פצצה ,  הסביר נתניהו על השלט שפירט את שלבי העשרת האורניום .  אסור להם להגיע ל-90% - שירטט בטוש אדום .  הבית הלבן ממשיך לדחות את דרישת נתניהו לקווים אדומים ,  אבל לפחות עכשיו כולם יודעים למה בדיוק הוא מתכוון ומהם לוחות הזמנים .  
לפניות לכתבת :  tal_sh@walla.net.il
עוד על נאומו של ראש הממשלהארה"ב לאחר נאום נתניהו :  עדיין מתנגדים לקו אדוםהמשלחת האירנית השיבה : " האשמות ישראל  מגוחכות"נתניהו צייר באו"ם קו אדום : " העשרה ל-90% "  

הפרשנים בארה"ב אולי צוחקים ,  אבל נתניהו השיג את שלו
איור הפצצה של ראש הממשלה עורר גיחוך ברשת ויש הטוענים שגם בממשל אובמה ,  אך הצליח להעביר מסר פשוט .  אם למישהו לא היה ברור על מה בדיוק כל הבלגן ,  כעת התשובה ברורה

