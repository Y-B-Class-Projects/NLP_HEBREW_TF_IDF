סערה סביב אי-השמעת ההמנון באוניברסיטה העברית : " שיא התרפסות "
 לאחר שפורסם כי לא תושמע שירת  " התקווה "  בטקס חלוקת תעודות למוסמכים ,  מחה שר החינוך בפני נשיא האוניברסיטה ונתניהו קרא להתנהלות  " מבישה ".  עם זאת במוסד הדגישו כי לא קיימת הנחיה לשירת המנונים בטקסים והודיעו כי ההמנון לא ינוגן ,  כמו בשנים עברו
האוניברסיטה העברית לא תשמיע הערב  ( חמישי )  את ההמנון הלאומי , " התקווה ",  בטקס חלוקת תעודות למוסמכים חרף שיחה שערך שר החינוך נפתלי בנט עם נשיא האוניברסיטה ,  פרופ' מנחם בן ששון ,  ובה הובהרה חשיבות השמעתו .  לפי הדיווח הראשון על המהלך ,  שפורסם בגלי צה"ל ,  עובדת במשרד הפקולטה הסבירה כי ההמנון לא יושמע בשל  " התחשבות בצד השני ",  כלומר בסטודנטים והאורחים הערבים בטקס ומשום שזו  " הוראה מלמעלה ".  
" לא קיימת הוראת חוק או הנחיה של המועצה להשכלה גבוהה בנוגע לשירת המנונים בטקסים אקדמיים ",  נמסר מהאוניברסיטה העברית בנושא ,  לאחר שיחת הבירור בין בנט לפרופ' בן ששון . " אי לכך ,  אין שום בסיס לכל טענה מול האוניברסיטה העברית בנושא .  בטקסים ממלכתיים באוניברסיטה העברית - שירת ההמנון מנוגנת כמקובל .  בטקסים אקדמיים אין מחויבות לנגן את ההמנון ".  בשנים עברו לא הושמע ההמנון בטקסי הסיום וכך נוהגים ברוב הפקולטות באוניברסיטה העברית ,  למעט בית הספר למשפטים .  
בהודעת לשכתו של בנט נמסר כי השניים שוחחו וכי הובהר כי בכל טקס ממלכתי שיתקיים באוניברסיטה תנוגן  " התקווה ".   " בנוסף לכך ,  הבהיר השר לנשיא כי גם בטקסים שאינם ממלכתיים ,  השיקול אם לשיר את התקווה לא יכול להיות מושפע משיקול פגיעה ברגשות שהרי אחד מסמליה של מדינת ישראל לא מהווה פגיעה כלשהי ". 
עוד נמסר בהודעה כי  " השר בנט הבהיר לנשיא כי האוניברסיטה העברית היא מוסד ציבורי של מדינת ישראל ,  היא לא מוסד פרטי .  גוף ציבורי ראוי שיכבד את המדינה שעומדת מאחוריו .  חופש אקדמי משמעותו לא פגיעה בערכי המדינה ".  אף שנטען בהודעה כי  " פרופ' בן ששון התחייב לבדוק את האירוע הנקודתי עם הדיקן למדעי הרוח ",  מסתמן כי לא צפוי להשתנות דבר בטקס עצמו .
 גם ראש הממשלה בנימין נתניהו התייחס לכך שבטקס חלוקת התעודות לא תושמע  " התקווה ",  ואמר כי מדובר ב"החלטה מבישה ".   " זה שיא של התרפסות ,  ההפך מגאווה לאומית .  אנחנו גאים במדינה שלנו ,  בדגל שלנו ,  בהמנון שלנו ,  וזה רק מחזק את דעתי להעביר את חוק הלאום שאנחנו מובילים ,  כדי לעגן בחוק את הסמלים הלאומיים שהם כל כך יקרים לנו ",  אמר .  
שר האנרגיה ד"ר יובל שטייניץ נדרש גם הוא להחלטה ואמר כי  " מייסדי האוניברסיטה העברית מתהפכים בקברם .  מי שמוותר על ההמנון היום ,  יוותר על הדגל מחר ,  ועל העברית מחרתיים ".  לדבריו , " כמי שלמד ולימד באוניברסיטה העברית ,  אני פונה להנהלת האוניברסיטה לשקול מחדש את הנושא ולנגן את ההמנון הלאומי בגאווה .  מהו הנימוק המצחיק הזה ההתחשבות ברגשות הצד השני ?  באיזה צד שני מדובר בכלל ?  מדוע ההמנון הלאומי אמור לפגוע ברגשותיו ?  האם יעלה על הדעת ,  שבאוניברסיטה אמריקנית שיש בה מספר רב של סטודנטים זרים מישראל ,  הודו ,  סין ,  או ממדינות ערביות מוסלמיות ,  יימנעו מנגינת ההמנון האמריקני בגלל פגיעה ברגשותיהם של בני מדינות או לאומים אחרים ?  ". 
יו"ר הכנסת יולי אדלשטיין כתב בפייסבוק שלו כי ההחלטה היא  " שערורייה של ממש ,  ואני קורא לראשי האוניברסיטה לחזור בהם מההחלטה האומללה הזו ".  לדבריו , " מי שבשם אידיאולוגיה קיצונית מוכן לטשטש כל זהות וייחוד לאומי - שלא יתפלא שהפקולטות למדעי הרוח שלו מתרוקנות מסטודנטים ". 
גם שר המדע והטכנולוגיה אופיר אקוניס התייחס לאירוע וקרא לנשיא האוניברסיטה העברית לחזור בו . " התירוץ לאי השמעת ההמנון הלאומי ,  כדי לא לפגוע ברגשות סטודנטים ערבים הוא מביך .  רגע ההחלטה הזו ,  הוא רגע מביש למוסד המפואר הזה ",  אמר .
 מתן פלג ,  מנכ"ל תנועת  " אם תרצו ",  שהעלתה את הנושא לשיח לראשונה ,  בירך על כך  " שהמערכת הפוליטית מתגייסת לעצור את האיוולת באוניברסיטה .  יש להוציא הנחיה ברורה שמחייבת מוסדות אקדמיה ,  הזכאים למימון ציבורי לשיר את ההמנון בכל טקס חלוקת תארים ".  
בעקבות הסערה הפוליטית הודיעה האוניברסיטה העברית כי לא התקבלה כל החלטה חדשה  " לבטל "  את שירת ההמנון ,  על כן אין כל הצדקה לביקורת החריפה המופנית כלפי האוניברסיטה העברית . " בכל טקס ממלכתי המתקיים באוניברסיטה ,  מנוגן ההמנון הלאומי של מדינת ישראל כמקובל ,  והאמור אף הובהר על ידי נשיא האוניברסיטה לשר החינוך בשיחתם .  בנוסף לכך ,  הבהיר הנשיא כי ההחלטה כיצד יש לנהל את מאות הטקסים האקדמיים שמתקיימים באוניברסיטה ,  נתונה לראשי היחידות הממונות  האקדמיות והמנהליות - וזה שנים שיש מגוון בדפוסי ההתנהלות שלהן ".  
עוד נמסר כי  " האוניברסיטה העברית מהווה סימן ומופת למצוינות וציונות יותר מ-90 שנה ואף הוקמה על ידי ראשי הציונות של היישוב היהודי בארץ ישראל .  לא ניתן לפקפק במחויבותה של האוניברסיטה כלפי מדינת ישראל ובתרומתה האדירה לכלכלת ישראל ולעיר ירושלים .  האוניברסיטה מתמודדת על בסיס יומיומי עם קשיים הנובעים מעמידתה בקו הראשון של צרכי המדינה והעיר ,  המאבק המתמיד בחרמות האקדמיים ומתן מענה מקצועי לצרכי החינוך הישראלי והחינוך היהודי בעולם ".   
" האוניברסיטה העברית פועלת לפי חוקי ונהלי המדינה ומוסדותיה תוך שמירה על פלורליזם וכבוד של כל הבאים בשעריה .  האוניברסיטה מאפשרת חופש אקדמי וחופש ביטוי בכל מסגרות פעילותה ,  וערכים אלה הם מאבני היסוד של האוניברסיטה העברית ".  

סערה סביב אי-השמעת ההמנון באוניברסיטה העברית : " שיא התרפסות "
 לאחר שפורסם כי לא תושמע שירת  " התקווה "  בטקס חלוקת תעודות למוסמכים ,  מחה שר החינוך בפני נשיא האוניברסיטה ונתניהו קרא להתנהלות  " מבישה ".  עם זאת במוסד הדגישו כי לא קיימת הנחיה לשירת המנונים בטקסים והודיעו כי ההמנון לא ינוגן ,  כמו בשנים עברו

