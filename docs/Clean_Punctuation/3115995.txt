בין ישראל היום לחוק ההמלצות :  הדינמיקה בקואליציה מהדהדת ל-2014
בסוף שבוע פוליטי סוער ,  הקואליציה הוכיחה שיותר מהכול - היא לא מעוניינת בבחירות מוקדמות .  אבל תחושת דז'ה וו אופפת את מסדרונות הכנסת :  כמו בפעם האחרונה שפורקה הממשלה ,  מפוזרים לא מעט מסכי עשן ,  והעיניים כולן נשואות רק לנתניהו
כבר כמה שבועות שוותיקי הכנסת ,  אפילו אלה הצעירים עם ותק של קדנציה אחת בלבד ,  מדווחים מפעם לפעם על תחושה קלה של דז'ה וו ,  ומעלים זיכרונות משלהי ימיה של הכנסת הקודמת בסוף 2014 .  כמו אז ,  גם היום ,  הקואליציה חזרה מחופשת הקיץ עם סדר יום רווי עימותים ,  מחלוקות ומשברים ,  בעיקר בינה לבין עצמה ,  כשהאופוזיציה משחקת רק תפקיד משנה .  כמו אז ,  גם היום ,  בכירי הליכוד זרקו לחלל האוויר את איום הבחירות בתדירות הולכת וגוברת ,  אם כאיום מפורש על שותפות קואליציוניות או כהערכה בלבד .  וכמו אז ,  גם היום ,  שאלת השאלות ,  זו שתקבע אם הממשלה ה-34 תשלים את ימיה או שהמדינה שוב תלך לבחירות מוקדמות ,  תלויה באדם אחד בלבד ,  ראש הממשלה בנימין נתניהו .
 כמעט כל מי שנפגש עם נתניהו בשבועות האחרונים מתרשם שהוא ממש לא בכיוון של בחירות ,  אבל גם ב-2014 הוא פתח את מושב החורף של הכנסת בהבטחות ליציבות שלטונית ,  וחמישה שבועות אחר כך - החליט לפזר את הכנסת .  מע"מ אפס וחוק הלאום היו מילות המפתח של המשברים שהובילו בסופו של דבר להתפרקות הממשלה ההיא ,  מלווים בדרמות סטייל נתניהו עם האשמות על מזימות וניסיונות פוטש מצד שותפיו לקואליציה .  
בדיעבד ,  התברר שאחת הסיבות המרכזיות הייתה חוק ישראל היום ,  שעבר בקריאה טרומית שבועיים בלבד אחרי תחילת מושב החורף .  אחרי ההצבעה על החוק ,  שאושר בניגוד לעמדת ראש הממשלה ובתמיכת לא מעט ח"כים מהקואליציה ,  החל תהליך של הידרדרות מהירה ,  שהסתיים בפיטוריהם של השרים דאז יאיר לפיד וציפי לבני ובבחירות מוקדמות .  לכן ,  כשבכירים בליכוד צוטטו השבוע כמי שמשווים את חוק ההמלצות לחוק ישראל היום ,  נורת  " ההיסטוריה חוזרת "  נדלקה מחדש .  
ההשוואה בין חוק ישראל היום לחוק ההמלצות חייבת לקחת בחשבון הבדל אחד מכריע :  נתניהו הלך לבחירות 2014 כדי למנוע את קידומו של הראשון ,  ולגבי השני ,  לכאורה ,  אם הוא מקודם בהוראת נתניהו  פיזור הכנסת לא ישרת אותו ,  להיפך ;  במערכת הפוליטית יש שחוששים שנתניהו נחוש להעביר אותו בהקדם ורק אז ללכת לבחירות ,  תחת הגנה של איסור פרסום המלצות המשטרה בעניינו .  אבל בשני המקרים ,  מדובר בחוקים שנוגעים בנימי נפשו של ראש הממשלה ,  וכמו אז ,  גם היום ,  הוא לכאורה אינו מעורב במהלכי החקיקה .  כמו אז ,  גם היום ,  לאף אחד מהשותפים של נתניהו אין שום אינטרס בבחירות .
 נתניהו הצליח לסיים את השבוע כאריה ששואג חזק ,  כשהקואליציה מבהירה שבשלב זה היא מעדיפה לשמור על הכיסא מאשר להיכנס איתו לעימותים מטלטלים .  שלוש שעות וחצי של ישיבה הספיקו כדי שראשי הסיעות החרדיות יבלעו את גלולת ההתפטרות של שר הבריאות יעקב ליצמן ,  תמורת הסכמות לחקיקה שגם כך הייתה על השולחן .  עם כחלון זה היה אפילו קל עוד יותר ,  נתניהו לא היה צריך לתת כלום .  שר האוצר יכול היה לצאת עם איזשהו הישג פוליטי בתמורה להסכמה לחוק ההמלצות ,  אך בפועל הוא לא הציב שום תנאים והכשיר פוליטית מהלך שאם יצליח  עשוי לתת לנתניהו במתנה עוד שנה של חסינות פוליטית . 
" אני שר האוצר ,  לא שר המוסר ",  כחלון טען בהמשך השבוע ,  בסבב ראיונות שהתנהל באווירת ניהול משבר שהצליח למזער את מראית העין הלא נוחה .  אף שהפך למטרת העל של האופוזיציה והתקשורת ,  כחלון לא התבצר על הספסל ,  ועלה למגננה/מתקפה אצל מראיינים שנחשבים לקשוחים ביותר בשוק :  ליאור שליין בגב האומה ועמית סגל וירון דקל בגלי צה"ל ,  ופרש כתב הגנה נרחב ;  את חוק ההמלצות הוא עצמו קידם ויזם כבר לפני כ-15 שנה כשהיה ראש המטה של השר לביטחון פנים עוזי לנדאו ,  הסביר .  הוא תקף את  " פסטיבל הצביעות ",  מנה את כל ההישגים שהוא כן הצליח להבטיח או לסכל בממשלה ,  ולסיום ,  גם הדף את הדיווחים על לחץ כבד מסביבת ראש הממשלה .  
כחלון תומך בחוק ההמלצות ,  ובכל זאת העניק לחברי סיעתו חופש הצבעה ,  סינן השבוע בכיר בכולנו ,  שזה יותר ממה שאפשר לומר על הבית היהודי ,  ששלושת שריו הבכירים הסתייגו ממנו פומבית ,  אבל צפויים להישמע למשמעת הקואליציונית .  ככלל ,  רוב הח"כים בקואליציה שומרים מרחק גדול מהנושא .  מבדיקה במנוע חיפוש חדש שמנתח את התבטאויות חברי הכנסת ברשת החברתית בשם  " פוליבוק "  שפותח במעבדה של האוניברסיטה הפתוחה ,  עולה כי השבוע ,  אחרי אישור חוק ההמלצות בקריאה ראשונה ,  רק שלושה ח"כים מהקואליציה כתבו פוסט בנושא  ביטן ,  אמסלם ,  וח"כ מיקי זוהר .  באופוזיציה ,  לעומת זאת ,  לפחות 15 ח"כים התבטאו נגד החקיקה .  
ביטן ואמסלם ,  די לבדם ,  דוהרים לעבר אישור חפוז של חוק ההמלצות בקריאה שנייה ושלישית ביום שני הקרוב ,  ובקואליציה ובאופוזיציה הכריזו על עוצר יציאות וסופרים את האצבעות .  למרות שבסביבת נתניהו מנסים למכור כל העת שהוא לא בתמונה ,  הדחיפות שבה נאמניו פועלים רק מחזקת את הריח הכבד של הקשר הישיר לחקירות של הבוס .  לפני כחודש ,  בשיאה של הסערה הקואליציונית סביב הפרויקט הקודם של צמד הדודים ,  החוק הצרפתי שנועד לאסור את חקירות ראש הממשלה ,  נתניהו הקפיד להבהיר שהוא אינו מעוניין בו ,  ומאז הוא פחות או יותר נקבר .  מחוק ההמלצות ,  הוא מעולם לא הסתייג .  השבוע ,  בישיבת סיעת הליכוד ,  ח"כ אורן חזן הפציר בו להבהיר שהוא מחריג את עצמו מהחוק ,  כדי לעצור את הסחף בציבור .  ראש הממשלה שתק .  
אבל בליכוד ,  וגם בסביבתו של ראש הממשלה ,  יש מי שמסתייג מאוד מהקרב הקולני על חוקי החקירות ,  וגם חושש ממנו .  אחרי היחלשות הדרגתית ואיטית של הליכוד בסקרים שונים בשבועות האחרונים ,  סקר מעריב שפורסם הבוקר מראה כי גם בקרב מצביעי ליכוד יש כבר סימני שאלה .  מהסקר עולה כי ישנה ירידה דרמטית בתמיכה בנתניהו לראשות הממשלה ,  מ-80% ל-63% ,  מאז שביטן את אמסלם פתחו בירי הצרורות של חקיקת החקירות .  גם מי שבאמת מאמין שלא יהיה כלום כי אין כלום כנראה נרתע ממה שהתרחש בחודש האחרון ,  אומר בכיר בליכוד ,  שמספר כי ביקר באחד הסניפים מוקדם יותר החודש ונתקל במתקפה של ביקורת מפעילים על התנהגות והתנהלות בכירי המפלגה בכנסת . " למה צריך לפגוע במפכ"ל ?  זה פוגע בנו .  בסוף נאבד את השלטון ".  
בכירים בליכוד אומרים שהקרב של ביטן ואמסלם משרת בעיקר אותם ,  לצרכי פריימריז פנים מפלגתיים ,  וכנראה שלא משרת את נתניהו ,  אבל כפי שבכיר בקואליציה העיר , " גם אם אין לראש הממשלה אין שום עינין בחוק הוא לא יגיד להם לגנוז את זה ,  אחרי שהם נאבקים כל כך קשה הוא לא יפגע להם ביוקרה ".  ובעוד נאמני נתניהו נמצאים במירוץ נגד השעון להקדים את פרסום המלצות המשטרה בתיק 1000 ותיק 2000 ,  השיח הכללי שהם ייצרו בשבועות האחרונים בנה תשתית של הרתעה ודה לגיטימציה להתפתחויות הקרובות בענייניו של נתניהו . " מעבר לעניין האופרטיבי של החוק שיעבור כן או לא ,  יש כאן קו עקבי  בריונות במערכת אכיפת החוק ",  הוסיף הבכיר .  
אחרי ההצבעה על חוק ישראל היום בסוף 2014 ,  נתניהו איבד כל אמון בחבריו לקואליציה לבני ולפיד ,  ולמרות שהאינטרס המשותף היה לא לפרק את הממשלה ,  בשלב כלשהו החשדנות ,  התיעוב ,  והאיומים ההדדיים הרעילו את האווירה מעבר לנקודת האל חזור .  בקואליציה הנוכחית ,  בינתיים ,  הדבק המאחד עדיין מחזיק ,  אבל הניצחונות של נתניהו בשבוע האחרון עשויים לסבך את המצב בהמשך .  כחלון וראשי הסיעות החרדיות עשויים לדרוש תמורה לנאמנותם ולחדד עמדות במחלוקות אחרות ,  ויו"ר ישראל ביתנו ,  אביגדור ליברמן ,  כבר מאיים לשבש את ההסכמות עם החרדים ,  שהיו די רעועות גם כך .  
איום הבחירות המוקדמות ימשיך להיות על השולחן עד סוף מרץ  המועד שבו נתניהו וכחלון הכתירו כדד-ליין לאישור תקציב 2019 בכנסת .  עד אז ,  לפי ההערכה ,  כבר יפורסמו  או לפחות יודלפו  המלצות המשטרה בעניינו של נתניהו ,  ואולי גם יתחדדו חלק מסימני השאלה בנוגע לתוכנית השלום של נשיא ארצות הברית ,  דונלד טראמפ ,  שעשויה גם היא לזרוע קצת פורענות בקואליציה .  אם נתניהו אכן יחליט ללכת לבחירות מוקדמות כדי לעכב או לעקוף את ההליכים הפליליים ,  יימצא משבר או תירוץ רשמי כזה או אחר להסביר את המהלך ,  אבל כמו ב-2014 ,  זה יהיה כנראה רק מסך עשן לסיבה האמיתית .  ובין חוק ישראל היום לחוק ההמלצות יש אמת אחת שנותרה יציבה :  ההחלטה על עתיד המערכת הפוליטית  היא רק בידיים של נתניהו .  

בין ישראל היום לחוק ההמלצות :  הדינמיקה בקואליציה מהדהדת ל-2014
בסוף שבוע פוליטי סוער ,  הקואליציה הוכיחה שיותר מהכול - היא לא מעוניינת בבחירות מוקדמות .  אבל תחושת דז'ה וו אופפת את מסדרונות הכנסת :  כמו בפעם האחרונה שפורקה הממשלה ,  מפוזרים לא מעט מסכי עשן ,  והעיניים כולן נשואות רק לנתניהו

