פגישת נתניהו-פוטין :  הדרך לבלימת טהראן בסוריה עוברת בקרמלין
במרכז הפגישה בסוצ'י יעמוד החשש הישראלי מרצף טריטוריאלי איראני שנוצר בחסות המגעים לסיום מלחמת האזרחים בסוריה .  מדובר בפגישה השישית של המנהיגים בתוך שנתיים ,  על רקע אכזבה בירושלים מהקשב של הממשל האמריקני לאינטרסים הישראליים
 ( פגישת נתניהו ופוטין ,  מרץ )  
על רקע חשש גובר בישראל מהתעצמותה של איראן בסוריה ,  ראש הממשלה בנימין נתניהו ימריא מחר  ( רביעי )  לפגישה עם נשיא רוסיה ולדימיר פוטין בעיירת הנופש סוצ'י בדרום רוסיה .  מדובר בפגישתם השישית של השניים בשנתיים האחרונות ,  מאז שהגבירה רוסיה את נוכחותה הצבאית ומעורבותה במלחמת האזרחים בסוריה ,  והשנייה מאז תחילת השנה .  הסוגיה האיראנית תעמוד במרכז סדר היום של הפגישה ,  על רקע ביקורת בישראל על הסכם הפסקת האש הזמנית שהוכרז בדרום סוריה בחודש שעבר ודאגה מיצירת רצף יבשתי בשליטת איראן בין טהראן והים התיכון במסגרת הסכם כולל לסיום הלחימה באזור . 
" מחר אצא לפגישה עם נשיא רוסיה ולדימיר פוטין ,  יצטרפו אליי ראש המוסד וראש המטה לביטחון לאומי .  אדון איתו על הניסיון המואץ של איראן להתבסס צבאית בסוריה ",  אמר היום נתניהו ,  שאליו יחבור גם השר זאב אלקין . " זו עדות כמובן לתוקפנות של איראן שלא פחתה כהוא זה אחרי הסכם הגרעין ,  אבל זה גם מציב בעיה לא רק לישראל ,  אלא לכל מדינות המזרח התיכון ולעולם כולו ".  
מוקדם יותר קיים ראש הממשלה התייעצויות ביטחוניות בטרם הטיסה .  לראשונה הוא ילווה על ידי ראש המל"ל החדש ,  מאיר בן שבת .  גם ראש הסגל יואב הורוביץ ,  המזכיר הצבאי של ראש הממשלה תא"ל אליעזר טולדנו והיועץ המדיני יונתן שכטר יצטרפו לנסיעה .  שגריר ישראל ברוסיה גרי קורן ישתתף בפגישות .  
הפגישה עם פוטין היא חלק ממאמץ אסטרטגי מרוכז שירושלים משקיעה בשבועות האחרונים בנושא הסורי-איראני ,  שבמסגרתו ישראל מנסה להבהיר את עמדותיה לגבי מצב הסיום של הלחימה בסוריה ולדרוש כי כל מהלך בינלאומי בנושא יכלול פינוי של הכוחות האיראניים ,  לוחמי חיזבאללה ,  ומיליציות שיעיות אחרות שפועלות בסוריה .  הסכם הפסקת האש הזמנית עליו הכריזו רוסיה וארצות הברית בחודש שעבר ,  ובמסגרתו הוסכם על הקמת אזורי חיץ בגבול סוריה-ירדן ובגבול סוריה-ישראל ,  לא כלל סעיף שדרש את פינוי הכוחות האיראניים ,  למרות דרישתה של ישראל .  
החשש בירושלים ,  שמוגדר על ידי גורמים מדיניים כ"בעיה הדחופה ביותר על סדר היום האסטרטגי בישראל "  הוא שהמאמץ הבינלאומי להביס את דעאש מוביל להתחזקות דרמטית של איראן וגרורותיה במרחב ,  וליצירת  " סהר איראני "  שנמצא תחת שליטת טהראן וחולש בפועל על שטח רצוף בין טהראן דרך עיראק ,  סוריה ולבנון עד הים התיכון .  במסגרת המאמץ הדיפלומטי ,  שממוקד בעיקרו בוושינגטון ובמוסקבה ,  ישראל מציגה ,  בין היתר ,  חומר מודיעיני שממחיש כיצד איראן מתבססת צבאית בסוריה - בים וביבשה - במקומות שבהם דעאש מובס ומזהירה כי ההתפשטות האירנית עשויה להוביל להידרדרות אזורית .  
ביקורו של ראש הממשלה בסוצ'י מתקיים כשבוע לאחר ביקור של משלחת ביטחונית רמת דרג בוושינגטון לשיחות בנושא הסורי האיראני ,  וראש המוסד יוסי כהן - שעמד בראש המשלחת לבית הלבן - ילווה את נתניהו גם בביקור הקצר ,  שיימשך מספר שעות בלבד .  ישראל ממשיכה בדיאלוג מול הממשל בנושא ,  אך בירושלים יש אכזבה מממשל טראמפ ומרמת הקשב שלו לאינטרסים הישראליים . " האמריקנים מגלים סימפתיה ,  אבל אפס נכונות לגבות בפועל .  אנחנו לא בסדר העדיפויות של הממשל ,  הם עסוקים בנושאים אחרים ,  ויש תחושה שתשומת הלב שלהם כלפינו מוגבלת מאוד ",  אמר לוואלה !  NEWS גורם ישראלי בכיר . " ברטוריקה נגד איראן הם חזקים - אבל המרחק ממוכנות לצעדים מעשיים הוא גדול ",  הוסיף גורם בכיר אחר .  
הוואקום האמריקני לגבי סוריה - שנוצר עוד בימי ממשל אובמה אך התגלגל בצורה אחרת גם לממשל טראמפ - ייצר בשנתיים האחרונות חשיבות מוגברת לדיאלוג האסטרטגי מול הקרמלין ,  במיוחד לאחר שרוסיה הגבירה את מעורבותה הצבאית בסוריה ונדרש תיאום צבאי הדוק מול הרוסים כדי למנוע חיכוכים .  זוהי הפגישה השישית של נתניהו וקרמלין במסגרת השיח הזה ,  כשהאחרונה התקיימה בקרמלין במרץ האחרון . " הרוסים ממלאים את הוואקום האמריקני והם אלה שקובעים בסוריה את העובדות בשטח ",  אמר לוואלה !  NEWS בכיר ישראלי . " אנחנו רוצים לוודא שהעובדות בשטח לא מפריעות לנו ".  
הנושא האיראני והסורי עמד בלב פגישות שקיימו ראש הממשלה ובכירים ישראלים עם עשרות סנאטורים וחברי קונגרס שביקרו בישראל החודש .  אמנם גם אם ייחתם הסכם הפסקת אש ,  הוא לא ידרוש את אישור הקונגרס אך לדברי בכיר ישראלי יש ניסיון לגייס את דעת הקהל האמריקאית ולרתום את העוינות הכוללת בארצות הברית נגד רוסיה כדי ללחוץ את הממשל בנושא הסורי-אירני-חיזבאללה ולפעול להטלת סנקציות נוספות . " אם יהיה ברור שארצות הברית לא תשלים עם יצירת סהר אירני ,  אמירה ברורה בגבוי מוכנות לפעול - זה יכול להשפיע על הדינמיקה ",  אמר לוואלה !  NEWS גורם מדיני בכיר ,  אך הודה כי  " היכולת המעשית שלנו להשפיע על המשא ומתן קטנה ,  אין לנו קלפים חזקים ".  

פגישת נתניהו-פוטין :  הדרך לבלימת טהראן בסוריה עוברת בקרמלין
במרכז הפגישה בסוצ'י יעמוד החשש הישראלי מרצף טריטוריאלי איראני שנוצר בחסות המגעים לסיום מלחמת האזרחים בסוריה .  מדובר בפגישה השישית של המנהיגים בתוך שנתיים ,  על רקע אכזבה בירושלים מהקשב של הממשל האמריקני לאינטרסים הישראליים

