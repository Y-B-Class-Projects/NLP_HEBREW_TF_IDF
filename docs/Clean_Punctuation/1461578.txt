לבני :  ממשלה מנופחת של שרים לענייני כלום
יו"ר קדימה תקפה את נתניהו ואת חברי הקואליציה . " נתניהו קנה את הממשלה במחיר מופקע ".  ברק : " שתתרכז בפעילותה הפרלמנטרית "
  ( צילום :  באדיבות אתר הכנסת .  עריכת וידאו :  ענת ברק ) 
יו"ר קדימה ציפי לבני אמרה היום  ( שלישי )  בנאומה בעת הצגת ממשלת נתניהו בכנסת כי  " למרות המעמד החגיגי ,  איני יכולה לאחל לממשלה הזאת הצלחה במימוש ההסכמים הקואליציוניים שהונחו על שולחננו ,  שאין בינם לבין טובת המדינה כלום ".  לדבריה , " כמו תמיד בימים של כיעור פוליטי ,  מתחדד הצורך בשינוי שיטת הממשל .  קדימה תפעל כדי שהבחירות הבאות יערכו בדרך אחרת ".  
לבני מתחה ביקורת על התיקים הרבים שיצר נתניהו עבור שותפיו לקואליציה : " עוד לא נולדה השיטה שהכריחה אדם הגון לקבל תואר של שר חסר תועלת ולממן אותו מתקציב המדינה בתקופה קשה זו .  עוד לא נולדה השיטה שהכריחה מנהיג  אם הוא מנהיג ולא פוליטיקאי  לקנות את שלטונו במחיר מופקע ,  עבור כל כך מעט אצבעות תומכות וכל כך הרבה משרות ותקציבים של מליארדים ",  אמרה לבני .  על כך השיבה ח"כ לימור לבנת בקריאת ביניים : " עוד לא נולדה צביעות כזאת ".  ח"כ אופיר אקוניס קרא לעברה : " את היית שרה חסרת תוחלת ". 
לבני פנתה ישירות לנתניהו ומתחה עליו ביקורת חריפה : " יש איש רזה - האזרח הפשוט ,  ואיש שמן - המגזר הציבורי .  האיש הרזה נעשה רזה מיום ליום וחושש לאבד את מקום עבודתו .  על ראשו של האיש הרזה הזה הפלתם את הממשלה המנופחת הזו שכולה שרים לענייני כלום ,  סגני שרים לשום דבר ומרבי תארים מגוחכים .  הרי גם אם תברכו איש את רעהו כל בוקר בברכת הוד מעלתו ,  הדבר לא יוסיף לכם מעלה אישית או ציבורית אחת .  מכיסיו של האיש הזה החלטת לממן את ההסכמים הקואליציוניים שהוסכמו במחשכים עוד לפני כן ". 
לבני תקפה בחריפות גם את יו"ר העבודה אהוד ברק : " מפלגת העבודה הצטרפה לממשלה הזאת ,  ובזמן הקובע חבריה יזוזו באי נחת מנומסת על כיסאותיהם ".  היא כינתה את ברק  " האיש שאת הונו הפוליטי עשה דרך גיוסי כספים לעמותות ,  ואת הונו הפרטי עשה דרך הקשרים הפוליטיים ,  שאנס את מפלגתו לרמוס את אמונותיה כדי להמשיך ולשבת על הכיסא ,  אבל תמיד יימצא מי שיגן עליו בשתיקה ".  
לדבריה , " האופוזיציה בראשותי תהיה אופוזיציה עניינית ואחראית במלוא מובן המילה .  נתמוך בתהליכים ובפתרונות שיתנו מענה תעסוקתי ויטפלו בעוני ויתמודדו עם המשבר הכלכלי שישליך גם על החברה בישראל ,  במיוחד עתה שעמותות חברתיות חסרות את המימון הנדרש ". 
מלשכת שר הביטחון אהוד ברק נמסר בתגובה כי  " הדברים המביכים שאמרה הגברת לבני על שר הביטחון ,  אהוד ברק ,  מעידים על אובדן שליטה ועשתונות ,  הן בתוכן והן סגנון הדברים שהיא משמיעה ".   " מוטב שהגב' לבני תיטול קורה מבין עיניה ,  ובטרם שתטיף מוסר לאחרים תבדוק את יושרם ותקינות דרכם של חלק מחבריה בקדימה .  ראוי שתתרכז בעבודה הפרלמנטרית באופוזיציה ,  במקום לעסוק בהשמצות חסרות בסיס ושלוחות רסן ",  נאמר בהודעה .
 
לבני :  ממשלה מנופחת של שרים לענייני כלום
יו"ר קדימה תקפה את נתניהו ואת חברי הקואליציה . " נתניהו קנה את הממשלה במחיר מופקע ".  ברק : " שתתרכז בפעילותה הפרלמנטרית "
 
