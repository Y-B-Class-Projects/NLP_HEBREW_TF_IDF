ראש הממשלה : " מלחמת חורמה נגד פגיעה בזכויות נשים "
 בטקס נגד סחר בבני אדם ,  אמר נתניהו כי יש חובה להבטיח שוויון לנשים ,  והבטיח להילחם בהדרתן מהחברה .  הנשיא פרס : " האפליה סותרת את ערכינו ,  אם גבר לא רוצה לעלות לאוטובוס ,  שלא יעלה "
  ( צילום :  גדעון צנטנר ,  עריכה :  אמיר קוטיגרו )  
ברקע הסערה הציבורית על הפרדה בין נשים לגברים בקווי אוטובוס ומקרים שבהם נטשו חיילים טקסים שבהם שרו נשים ,  ראש הממשלה ,  בנימין נתניהו ,  הביע הערב  ( שני )  התנגדות נחרצת להדרת נשים מהחברה ומהשיח הציבורי .  לדבריו , " במדינת ישראל אין מקום להדיר אף אדם ,  בוודאי לא מחצית מהאוכלוסיה ".  בטקס הענקת עיטור למאבק בסחר בבני אדם ,  הוסיף נתניהו כי  " מקומן של נשים במרחב הציבורי חייב להיות מובטח ושוויוני  אלה הם עקרונות הדמוקרטיה ,  ואלה עקרונות המסורת היהודית ".  
בטקס ,  שנערך בבית הנשיא בירושלים ,  הדגיש נתניהו כי יש לשנות את היחס לנשים בישראל ,  והדגיש כי עדיין יש מי שסובלות מאלימות נפשית ופיזית רק בשל היותן נשים . " יש רובד מסוים באוכלוסייה שמתנכל לנשים כנשים ",  אמר נתניהו , " חייבים להילחם בזה בחורמה .  כל מי שפוגע בזכויות נשים פוגע בעקרונות של מדינת ישראל ".  עוד אמר ראש הממשלה כי  " יש לנו חברה מורכבת ,  שדורשת הסכמה וגמישות - אבל גם הקפדה על החוק ועל כבודן של נשים .  הדמוקרטיה שלנו מספיק חזקה והיא לכל אדם ,  יהודים ולא יהודים ,  עולים - וותיקים ,  לכל אזרח ואזרחית ולכל גבר ואישה .  אלה העקרונות שלנו ועליהם נשמור ".  
נשיא המדינה ,  שמעון פרס ,  התייחס אף הוא לנושא ,  ובנאומו באירוע אמר כי  " לאחרונה עלתה תופעה של הדרת נשים ואיסור על שירת נשים במרחבים ציבוריים .  אל לנו להפוך מרחבים ציבוריים למוקדים הנתפסים כאפליה הסותרת את ערכנו ".  פרס הביע דעתה נחרצת בנושא ,  ואמר כי  " אם גבר לא רוצה לעלות על אוטובוס - שלא יעלה ,  אבל לאף גבר אין רשות לקבוע מה קורה במרחב הציבורי .  כיהודי וכנשיא מדינת ישראל איני יכול לעבור לסדר היום על תופעות מסוג זה ". 
פרס גינה את תופעת הסחר בנשים ,  ואמר כי העבדות לא עברה מהעולם אלא רק שינתה צורה . " נשים מופלות לרעה ,  ופושעים הופכים אותן לשפחות .  זוהי שחיתות מוסרית נוראה ביותר .  פדופיליה ,  פורנוגרפיה ואפילו הפשע המזעזע של עקירת איברים  אלו סדום ועמורה שקמו מחדש ".  בהתייחס למיליוני הקורבנות של סחר בבני אדם בעולם ,  אמר פרס כי  " לצערי ,  התופעה הנוראה הזו זלגה גם לארצנו .  ישראל לא יכולה ואינה רשאית להשלים עמה .  עלינו לעקרה מן השורש ". 
שר המשפטים ,  יעקב נאמן ,  שנכח אף הוא לאירוע ,  רמז בדבריו למקרים בהם נטשו חיילים טקסים בצבא בהם שרו חיילים .  נאמן ,  שנאם בטקס אחרי ששרה בו הזמרת ירדנה ארזי ,  אמר : " תראו כמה חשובה לאווירה שירת נשים ".  שר המשפטים שיתף את האורחים בפרטים מחייו ,  וכדי להדגיש את חשיבות הנושא ,  אמר : " אני חי בבית עם חמש בנות ובן אחד .  אני יודע מה זה ". 
בתוך כך ,  שרת התרבות והספורט ויו"ר ועדת השרים למעמד האישה ,  לימור לבנת ,  תכנס מחר את הוועדה לדיון מיוחד בנושא הדרת נשים .  מלבד חברי הוועדה ישתתפו בדיון ראש אכ"א ,  אלוף אורנה ברביבאי ,  מנכ"ל אגד ,  ונציגי משרדי ממשלה שונים .  המשתתפים ידונו בדרכי ההתמודדות עם תופעת הדרת הנשים .  במסגרת ישיבת הוועדה תובא להצבעה הצעת מחליטים לגבי הקמת צוות בין משרדי בהשתתפות כל הגורמים הממשלתיים הנוגעים בדבר - משרד התחבורה ,  התרבות ,  הביטחון ,  המשפטים והמשרד לשירותי דת ,  שידון בצעדים ממשיים למיגור תופעת הדרת נשים במרחב הציבורי .  

ראש הממשלה : " מלחמת חורמה נגד פגיעה בזכויות נשים "
 בטקס נגד סחר בבני אדם ,  אמר נתניהו כי יש חובה להבטיח שוויון לנשים ,  והבטיח להילחם בהדרתן מהחברה .  הנשיא פרס : " האפליה סותרת את ערכינו ,  אם גבר לא רוצה לעלות לאוטובוס ,  שלא יעלה "
 
