אובמה ידע בדיוק את מי לשלוח לישראל אחרי הסכם הגרעין
החלטתו של נשיא ארה"ב לשלוח דווקא את שר ההגנה קרטר ,  שהתקבל בחיבוק חם בארץ ,  לא הייתה מקרית .  האמריקנים מקווים שהגעתו תאיץ את הדיון בישראל על חבילת ה"פיצוי "  ותסכל את קרב המאסף של נתניהו בקונגרס
שר ההגנה של ארצות הברית ,  אשטון קרטר ,  התקבל אתמול  ( שני )  בחיבוק חם בישראל ,  עם הגעתו לביקור ראשון של בכיר אמריקני בארץ מאז החתימה על הסכם הגרעין .  החיבוק החם היה לא רק מילולי .  שר הביטחון ,  משה יעלון ,  שרואה בקרטר חבר אישי ,  חיבק אותו בחום בפתח פגישתם המשותפת בשעות הבוקר .  תמונה של החיבוק החם קודמה בהתלהבות ברשתות החברתיות הן על ידי הצד הישראלי והן על ידי הצד האמריקני ,  כעדות לכך שלמרות המחלוקות והמשברים ,  היחסים בין המדינות נותרו חזקים .   ההחלטה של ממשל אובמה לשלוח דווקא את השר קרטר לישראל מיד לאחר הסכם הגרעין ,  אינה מקרית .  שתי סיבות עיקריות עומדות מאחורי המהלך .  ראשית ,  קרטר נחשב לדמות אהודה בישראל ,  לא רק בעיני שר הביטחון יעלון שאתו יש לו יחסים מצוינים ,  אלא גם בעיני ראש הממשלה בנימין נתניהו .  שנית ,  האמריקנים קיוו כי הגעתו של קרטר לארץ תאיץ את הדיון הפנים-ישראלי על האפשרות לקבל  " חבילה ביטחונית "  מארה"ב בעקבות ההסכם עם איראן ,  ולפחות על פי הכותרות אמש ,  נראה שהמהלך הצליח .  
עוד באותו נושא:קרטר נחת בישראל : " הסכם הגרעין מאפשר לשמור האפשרות הצבאית"פה אחד :  מועצת הביטחון אישרה את הסכם הגרעין עם איראןקרי על הסכם הגרעין : " עסקה טובה יותר ?  זו פנטזיה "  
במערכת הביטחון יש גורמים בכירים הסבורים שהחלטתו של ראש הממשלה נתניהו לנהל קרב מאסף בקונגרס האמריקני נגד הסכם הגרעין ,  תעלה לישראל באיכות ה"פיצוי "  האמריקני על הסכם הגרעין .  הזמן לסגור מול האמריקנים עסקה נדיבה ואיכותית במיוחד הוא עכשיו ,  אומרים אותם גורמים ,  כיוון שבעת הנוכחית ,  לנשיא אובמה יש אינטרס מובהק להוכיח לחברי הקונגרס שישראל לא רק שלא תיפגע מהסכם הגרעין ,  אלא אף תתחזק בעקבותיו .  אם ישראל תחכה עם הדיונים בנושא עד לאחר אישור ההסכם בקונגרס ,  לממשל האמריקני לא יהיה את אותו אינטרס מובהק להיענות כמעט לכל דרישותיה של מערכת הביטחון הישראלית .   נתניהו לא מקבל את הטיעון הזה ,  בין השאר משום שבניגוד לרוב העולם ,  הוא סבור שההסכם עדיין אינו עובדה מוגמרת .  למרות שמועצת הביטחון של האו"ם החליטה הערב פה אחד להסיר את הסנקציות מעל איראן ,  ולמרות שמדינות אירופה כבר מתחרות ביניהן על רווחי המסחר המחודש עם איראן ,  נתניהו אמר אתמול בישיבת סיעת הליכוד שמבחינתו ,  כל עוד הקונגרס האמריקני לא אישר את הסרת חלק מהסנקציות האמריקניות ,  אפשר עדיין לסכל את ההסכם .  נתניהו חושש שקבלת חבילה ביטחונית נדיבה מארה"ב לפני ההצבעה ,  תקל על אובמה לשווק את ההסכם לחברי הקונגרס הדמוקרטים .  
הפלונטר הזה יוצר חוסר הסכמה בין ראשי מערכת הביטחון לבין ראש הממשלה ,  ואילו שר הביטחון יעלון נראה כמי שמנסה לגשר בין העמדות .  במסיבת העיתונאים הלבבית ומלאת הפרגון ההדדי שכינס עם קרטר ,  הוא אמר כי צוותי מקצוע משתי המדינות ייפגשו וידונו בכל הפרטים ,  אבל נמנע מלציין מתי זה יקרה .  קרטר היה יותר נחרץ ממנו ,  ואמר כי ישראל תקבל את מה שהיא צריכה כדי להגן על עצמה בכוחות עצמה .  יעלון הנהן בהסכמה .   הבוקר צפוי קרטר להיפגש עם ראש הממשלה בירושלים ,  ואם יעבור את הפגישה הזו בשלום ,  אפשר יהיה להכתיר את ביקורו כהצלחה עבור האמריקנים ,  שמנסים לשדר מסר ברור לישראל אבל גם למחוקקים בוושינגטון ,  לפיו הברית הישראלית-אמריקנית איתנה למרות המחלוקות .  קרטר ימשיך מירושלים לפגישות עם מנהיגי מדינות המפרץ ,  שחוששים מהסכם הגרעין לא פחות מנתניהו ,  אלא שההתנגדות שלהם קולנית ומופגנת פחות ,  ולכן גורמת לממשל פחות נזק פוליטי בוושינגטון .  לא סתם נבחרה ישראל כתחנה הראשונה במסע השכנועים .  
עוד לפני הפגישה של קרטר עם נתניהו ,  מי שכבר יכול לסכם בהצלחה את הביקור הוא יעלון ,  שאחרי כמה תקריות מביכות מאוד מול ממשל אובמה ,  נראה לפתע כמו המבוגר האחראי בכל הנוגע ליחסי ישראל-ארה"ב .  הדבר בא לידי ביטוי לא רק באווירה החיובית הבולטת בינו לבין מקבילו האמריקני ,  אלא גם באופן הענייני ונטול ההתלהמות שבו הביע את הביקורת של ישראל על ההסכם עם איראן ,  בניגוד להיסטריה הכללית של רוב חבריו לממשלה בשבוע האחרון .
  ( עדכון ראשון :  23:18 )  

אובמה ידע בדיוק את מי לשלוח לישראל אחרי הסכם הגרעין
החלטתו של נשיא ארה"ב לשלוח דווקא את שר ההגנה קרטר ,  שהתקבל בחיבוק חם בארץ ,  לא הייתה מקרית .  האמריקנים מקווים שהגעתו תאיץ את הדיון בישראל על חבילת ה"פיצוי "  ותסכל את קרב המאסף של נתניהו בקונגרס

