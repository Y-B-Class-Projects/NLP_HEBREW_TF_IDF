המארבים לא הספיקו :  נתניהו חותר לעימות גדול עם איראן
דו-השיח באש ובהודעות שמנהל צה"ל עם סולימאני ואנשיו בסוריה מכיל רמזים ברורים להגבלת החיכוך ,  אך לראש הממשלה אין די בכך ,  והאירועים עלולים להידרדר במהירות

בבוקר ה-14 במאי 1948 ,  לפי שעון וושינגטון ,  פנה אליהו אפשטיין ,  לימים אילת ,  לבית הלבן .  במסר רשמי מהסוכנות היהודית לארץ ישראל ,  העומדת לפנות את מקומה לממשלה הזמנית ,  ביקש אפשטיין - שחתם  " סוכן "  - הכרה במדינה היהודית שתוקם בשעות הקרובות .  הנשיא טרומן נענה והיה לראשון המכירים במדינת ישראל ,  אך הכרה ועוקץ בה :  אפשטיין ,  כנציג ישראל ,  הכריז במפורש שההכרה מבוקשת בגבולות תוכנית החלוקה מנובמבר 1947 .  המשמעות היא שישראל לא ביקשה ,  וממילא לא קיבלה ,  הכרה בירושלים - שתוכנית החלוקה סימנה כיישות נפרדת - כנכללת בשיטחה ,  שלא לומר כבירתה .  
ירושלים נמצאת שוב ,  כחלוף 70 שנה ,  בצומת האירועים הביטחוניים והמדיניים .  בתחילת השבוע ,  קביעת השלט - או השלד - של השגרירות האמריקאית ,  מראית-עין ללא מהות מוצקה ,  ולמחרת ,  יום הנכבה ,  שהפלסטינים מבכים בו ,  בלי שיודו בכך ,  את טיפשותם ויהירותם .  הרי אילו הסכימו לתוכנית החלוקה ולא נלחמו בה ,  הם וצבאות ערב ,  היה המיעוט שלהם במדינת ישראל קטן רק באלף - 1,000 - ממספר היהודים ,  כחצי מיליון ,  לעומת רבבת יהודים בתחומי פלסטין ,  עם כשלושת רבעי המיליון .  בתוך תשעה חודשי לידה היו נעשים לרוב ומשפיעים על המדיניות כולה ובכלל זה גם הגירת יהודים לארץ .
 וירושלים הקדושה ,  היא קודס ,  מתנוססת גם בכותרת המאמץ האיראני נגד ישראל .  צה"ל יצא מגדרו להפריד בין המדינה ,  המשטר ,  הצבא ואף משמרות המהפכה באיראן לבין חוד החנית של הפעילות האלימה נגד ישראל משטח סוריה - כוח קודס .  כאילו ,  להבדיל ,  שגורם זר יתגולל על המוסד ,  או על מערך המבצעים המיוחדים של אמ"ן ,  ולא על צה"ל או על ישראל .  כדי שהמסר יובן היטב ,  הוצמד לו גם פרצוף ,  מפקד הכוח קסאם סולימאני .  לאמור ,  אין לנו ריב עם המהפכה האסלאמית ,  עם המנהיג העליון עלי חמינאי ,  עם הנשיא חסן רוחאני - לנו ,  משמע לצה"ל ,  שתמך בהישארות אמריקאית בהסכם הגרעין ולמעשה התייצב בסוגיה זו לצד חמינאי ,  רוחאני ,  אירופה והפנטגון ,  נגד דונלד טראמפ ובנימין נתניהו .  סולימאני מסכן את איראן .  תאוות ההתפשטות והתוקפנות שלו יצאה משליטה .  גם לטהראן ייטב אם ירוסן ,  בהוראה מבית או במהלומה מחוץ .  
שלושת החודשים מ-10 בפברואר עד 10 במאי צריכים להיבחן כמיקשה אחת ,  שבקצותיה שני מארבים .  הראשון הונח לכלי הטיס הבלתי-מאויש ,  שכוח קודס שיגר למשימה שנועדה לפגוע בישראל .  צה"ל ארב לכטב"ם ,  יירט אותו ,  פירסם את החדירה וניצל אותה כמנוף לתקיפת יעדים איראניים בסוריה .  הפלת ה"סופה "  של חיל האוויר בטיל סורי סיבכה את האירוע והעיבה עליו ,  אך הייתה חיצונית לתכלית המבצע .
 מאז ועד השבוע עסקו קהילת המודיעין ,  חיל האוויר בשיבוש ,  שאותו תיאר דובר צה"ל ,  תא"ל רונן מנליס - שותף חשוב לגיבוש ויישום רכיב מלחמת התודעה באסטרטגיה של רב-אלוף גדי איזנקוט ,  שמנליס מקורב אליו מאד מאז כיהן כראש לשכתו לפני תריסר שנים .  השיבוש ,  כמאמץ המאפיין את השינוי בסביבת הלחימה של צה"ל ,  ששנים רבות התכונן לשב"ש - קרבות שריון בשריון ,  התנגשויות אדירים של אוגדות טנקים .  זה היה איום ייחוס של גיס סורי משוריין המתנפץ על רמת הגולן .  שבע שנות מלחמת האזרחים בסוריה פוררו את הגייסות והתרחישים ,  אבל הצמיחו איום חדש - שם משפחה ,  איראן ,  שם פרטי ,  קודס .  

מן המעקב אחר הפרסומים בנושא ניתן להסיק שהשיבוש התנהל בשיטה עקבית וסבלנית של קילוף תשתיות - בסיסי שיגור של כלי טיס וטילי קרקע-אוויר ,  מתקני מודיעין ,  פיקוד ושליטה ,  שיירות נשק .  יעיל יותר לפגוע במשגרים ובמה שסביבם מאשר ברקטות ובטילים המועברים לחידוש המלאי שהושמד .  למכה הסופית ,  לפי שעה ,  המתינו בקרייה לעילה שתצדיק התנפלות רבתי של חיל האוויר על עשרות מטרות .  העילה המוזמנת לכאורה הייתה התגובה הצפויה על תקיפתו הנוספת של הבסיס האיראני בשדה התעופה טי-4 ,  אור ל-30 באפריל .
 בערבו של אותו יום חשף נתניהו את הארכיון הגרעיני וחיבר בכך בין שתי הגזרות הנפרדות .  זה היה קישור מלאכותי ,  אבל הוא השפיע על כל הצדדים לתזמן את המהלכים הבאים .  צה"ל העריך שהתגובה האיראנית ממשמשת ובאה ,  אך נמנע מלפרסם את המידע עד לסיום הבחירות בלבנון - וכל עוד בחיזבאללה נזהרו מסיוע פעיל לתגובה זו - ביום א' ,  השבוע .  ממש עם סגירת הקלפיות ,  הוטח המידע באזרחי ישראל ובבירות העולם ,  כפרק נוסף במסכת החשיפה של פריסת האתרים האיראניים ומפקדיהם בסוריה .
 ההתפתחות הבאה הייתה הודעת טראמפ שהוא מקדים בארבעה ימים את הכרזתו על עתיד הסכם הגרעין .  בצה"ל התאפקו עד למופע של טראמפ ולתגובות נתניהו ורוחאני .  דקות לפני טראמפ הותר לפרסום ,  כביכול כהנחיות לעת הקרובה אך בפועל כשיקוף של מה שכבר התבצע ,  שבגולן נקראו ראשי רשויות לרענן את המקלטים ;  ושעה מאוחר יותר הותקף בתנועתו כוח איראני שנערך לשגר רקטות לעבר ישראל .
 בהנחה שישראל עומדת מאחורי תקיפה זו ואחרות ,  זה לא היה סיכול ממוקד - מבצע התנקשות - אלא סיכול מפוקד .  הפיקוד השקול ,  הזהיר והמחושב של המבצעים נגד האיראנים מאפיין את עבודתם של איזנקוט ,  ראש אגף המבצעים ניצן אלון ,  מפקד חיל האוויר עמיקם נורקין ועמיתיהם .  כמו בנוהל מעצר חשוד והוראות פתיחה באש ,  מזהירים תחילה ומכוונים לרגליים ,  לפצוע ולא להרוג ,  כדי שלא לדחוק את הצד השני להסלמה רבתי .  ואכן ,  האיראנים הקפידו לכוון את תגובתם ליעדים צבאיים .  זה אינו מובן מאליו :  בסיועם לחותים במלחמה בתימן ,  שם סעודיה נמצאת בחזית פעילה נגד איראן ,  הם מאפשרים לטילי קרקע-קרקע להיירות למטרות אזרחיות ,  כולל הבירה ריאד .  עד כה ,  לטענת הסעודים ,  שוגרו אליהם ,  ולרוב יורטו ,  130 טילים ,  הד ל"מלחמת הערים "  בין טהראן  ( שנפגעה )  לבגדאד  ( שלא )  בשלהי שמונה שנות מלחמת איראן-עיראק .
 ואז ,  למחרת ,  הגיע המארב השני :  שליפה מהכספת ,  או ממחשבי חטיבת המבצעים במטכ"ל ולהק מבצעי אוויר במטה החיל ,  של תוכנית תקיפתן של עשרות המטרות האיראניות ,  לאחר ירי-הסרק של 20 הרקטות על מוצבי הקו .  מקצועית ,  זו הייתה מלאכת מחשבת .  מדינית ,  התקרה של אתמול היא הרצפה של מחר ,  והפוליטיקאים עלולים לטפס עליה לקומות נוספות ,  של הסלמה עד כדי מלחמה .  

צה"ל מנהל עם איראן דו-שיח באש ובהודעות ,  עם רמזים ברורים לרצון להגבלת העימות .  מי כאיראנים רגילים להפעלת באי כוח ולקיפולם כשמאזן האינטרסים משתנה .  כשהאויבת הגדולה היתה עיראק ,  השאה שש לאפשר לישראל - ששאפה לרתק את כוחות המשלוח של צבא עיראק לחזית מרוחקת ממנה - לסייע לכורדים נגד העיראקים .  כשהעדיף הסדר עם סדאם חוסיין ,  חתך בעידוד אמריקאי את המבצע הכורדי-ישראלי .
 צה"ל אומר למשטר בטהראן :  לכו מסוריה הביתה ,  קחו את המיליציות השיעיות מזרחה ,  שלחו את חיזבאללה מערבה ותם הטקס .  לנתניהו אין די בכך .  הוא חותר לעימות גדול ,  לאיראנים מתגלגל .
 שני התקדימים למאחז האיראני בסוריה ,  הנזכרים בהקשר זה ,  הם החרפת מלחמת ההתשה נגד מצרים ב-1970 וההתנגשות עם הצבא הסורי בלבנון בשנים 1981-82 .  במקרה הראשון ,  ההפצצות בעומק מצרים ,  מערבה ודרומה מחזית ההפגזות בתעלת סואץ ,  נועדה להרתיע את המשטר המצרי אך חוללה תוצאה הפוכה - הצבת מערך סובייטי של טייסי קרב וגדודי טילים קרקע-אוויר .  בפרשה השנייה ,  כשצה"ל הפיל מסוקים סוריים שאיימו על הנוצרים בהר סנין ,  הוכנסו טילי קרקע-אוויר מסוריה ללבנון .  החלטה ישראלית לתקוף אותם הוקפאה תחילה בגלל תנאי מזג האוויר ולאחר מכן משום שהוענקה עדיפות לתקיפת הכור הגרעיני העיראקי .  זה לא היה ביטול ,  אלא עיכוב בשנה של  " אסד היזהר ,  יאנוש ורפול מחכים לך ".  מבצע אורנים ,  קטן או גדול ,  רק בדרום או עד ביירות ,  נדון בממשלה ,  הוצע ,  נדחה ,  לא זכה ברוב ,  הוקפא ,  הופשר ,  התגלגל וכלל גם לחימה בכס"ב - הכוח הסורי בלבנון ,  דוד רחוק של הכוח האיראני בסוריה .
 בין שני המועדים סיפחה ישראל את הגולן .  הממשל האמריקאי ,  כמוהו ככל מימשלי תבל ,  יהיו שגריריהם באשר יהיו ,  בירושלים המערבית או בתל אביב ,  אינו מכיר בסיפוח - לא של הגולן ולא של ירושלים המזרחית .  כאשר יתחדשו שיחות השלום ישראל-סוריה ,  הפעם גם בתיווך רוסי ולא רק אמריקאי ,  תהיה עמדת המיקוח של ישראל חלשה משהיתה בסבבים הקודמים ,  כשנזקקה לתיאום עם וושינגטון בלבד .
 יוזמי - או זוממי - המלחמה בלבנון יגעו ומצאו סולם להגיע אליה .  התקפה על מטרה ישראלית  ( השגריר בלונדון ,  שלמה ארגוב ;  אבטחה טובה יותר הייתה מאלצת להמתין לאירוע אחר )  ,  הפצצת גמול  ( לא חשוב נגד איזה אבו )  של ריכוז אש"ף בביירות ,  מטח צפוי של קטיושות ויאללה ,  כולם על הכלים ,  נוע-נוע אין-סוף .  
זה לא יקרה בשבוע הקרוב ,  כאשר העיניים נשואות לעזה ,  לגדה המערבית ובמיוחד לירושלים ;  וגם אם יהיה הבהק נוסף מהתשתית האיראנית הפגועה בסוריה ,  או מחוליית חמאס שכוח קודס ינסה לחמש ולהפעיל בגדה ,  צה"ל יכול להתמודד בו-זמנית עם שתי זירות כאלה .  איזנקוט התנסה בכך כראש אגף המבצעים במטכ"ל בקיץ 2006 ,  כאשר פיקוד הדרום לחם בעזה בעקבות חטיפת גלעד שליט ופיקוד הצפון בלבנון בעקבות חטיפת גופותיהם של אלדד רגב ואהוד גולדווסר .  השבוע ,  בגאות המתיחות בזירה הפלסטינית לגזרותיה וכמו בימיו כמפקד האוגדה בגדה המערבית ,  ניצח על דיון תיאום בין-אירגוני עם בכירי השב"כ והמשטרה ,  לקראת הגאות .
 איזנקוט הוא מפקד בולט באיכותו :  גד-חדייא .  אלא שלא לעולם רמטכ"ל ,  והצבא צועד עם חייליו ,  בשירות חובה ומילואים ,  יותר מאשר עם קציניו ,  ואם נדרשו לכך תזכורות ניתנו שתיים מהן השבוע ,  בחינגת שחרורו מהכלא של אלאור אזריה ובהחלטות על ענישת שרשרת הפיקוד של יחידת  " דובדבן ",  בעקבות משחק השליפות הקטלני שם .  

את המבצעים המורכבים מתכננים ומוציאים לפועל אנשים מנוסים ,  בני 30 ו-40 ו-58 .  זה מרשים ,  אך העלית אינה מייצגת את רוב הצבא ,  את בני ה-18 עד ה-22 ,  אזריה ודומיו והאקדוחנים הפזיזים .  בימ"מ של המשטרה ,  שם מתייחסים בחרדת קודש לכלי הירייה האישי ,  זה מעולם לא קרה .  לוחמים בוגרים ,  בגילם ובגישתם ,  עושים פחות שטויות .
 בצה"ל מבינים זאת ופועלים להגדלת האיכות ביחידות הנבחרות - סיירת מטכ"ל ,  שלדג ,  שייטת 13 - על חשבון הכמות ,  באמצעות צמצום מספרם השנתי של המגוייסים והארכת משך השירות שלהם .  צעד מועיל וחסכני ,  אך אין בו הסבר לכישלונם של מפקדי  " דובדבן "  וחטיבת הקומנדו שבמסגרתה מאוגדת יחידת המסתערבים לצד אגוז  ( העומדת לבלוע את  " רימון ")  ומגלן לפקח על הנוער מפר המשמעת .
 בפיסגת המדרג הצבאי ,  החשש בגבור העימות עם איראן הוא שהפוליטיקאים ,  מסוחררים מהריקוד עם טראמפ ,  יחתרו למלחמה עם טהראן ולא למבצע מפוקד ומפוקס נגד כוחותיה בסוריה בלבד .  לשם כך הם עלולים לנסות ולמנות להם רמטכ"ל כלבבם ,  שיסייע במימוש תוכניתם המתגלגלת .  מדע בדיוני ?  לא אם זוכרים את אביב-קיץ 2010 וההחלטה ,  שסוכלה בהמשך ,  למינוי יואב גלנט לרמטכ"ל .  
לכאורה ,  ההתלקחות בגזרה הסורית ,  עם חיזבאללה בעתודה לבנונית ,  מבטיחה סופית מה שהסתמן מכבר - מינוי סגן הרמטכ"ל אביב כוכבי ,  ששלושת תפקידיו האחרונים ,  בעשור החולף ,  היו ראש חטיבת המבצעים ,  ראש אמ"ן ואלוף פיקוד הצפון .  שלושת הרמטכ"לים האחרונים היו אלופי פיקוד הצפון  ( וכך גם סגנו הראשון של איזנקוט ,  יאיר גולן ,  שהתמנה בצרור אחד איתו - צפוי שגם הרמטכ"ל הבא וסגנו יתמנו בעיסקת חבילה )  .  זה במדדי ההכשרה וההתאמה ,  אלא שנתניהו עלול לחפש אומר הן ,  ולא סתם הן ,  כי אם כן ,  המפקד ,  ממריאים מזרחה ,  לאיראן .
 עוד לפני שיראיין מועמדים המוכנים לציות תמורת קידום - לפחות מילולית בטרם החלטה ;  בהגיע הרגע הם עשויים להתפתל ולהשתמט - עליו להרכיב את ועדת המינויים הבכירים בשירות הציבורי .  זה שבועות טוענים במזכירות הממשלה שהרכבת הוועדה ,  בראשות שופט בדימוס מבית המשפט העליון ,  נמצאת  " בישורת האחרונה ".  כנראה שזו ישורת ארוכה מאד ,  וכמקובל אצל נתניהו ,  לא כל כך ישרה .
  ( עדכון ראשון 10.5 ,  17:00 )  

המארבים לא הספיקו :  נתניהו חותר לעימות גדול עם איראן
דו-השיח באש ובהודעות שמנהל צה"ל עם סולימאני ואנשיו בסוריה מכיל רמזים ברורים להגבלת החיכוך ,  אך לראש הממשלה אין די בכך ,  והאירועים עלולים להידרדר במהירות

