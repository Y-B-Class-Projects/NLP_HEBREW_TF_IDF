נתניהו רוצה להיות פוטין
תת-סעיף קטן ומוצנע בהצעת החוק  " לחיזוק המשילות "  מעניק לראש הממשלה סמכות שאין בשום דמוקרטיה בעולם - לפזר את הפרלמנט בצו .  איתן גינזבורג מזהיר :  זו כבר ממש דיקטטורה
ממשלת ישראל עומדת לתמוך בהצעת חוק לחיזוק המשילות ,  שצפויה להיות מובאת מחר  ( שני )  בפני ועדת שרים לחקיקה .  הנושא עולה בתחילת קדנציה של כל ממשלה חדשה .  הפעם , " יש עתיד "  הגדילו לעשות ועיגנו את הנושא בהסכם הקואליציוני כנספח עליו חתומות כל הסיעות המרכיבות את הקואליציה .  
שיהיה ברור - חיזוק המשילות זה דבר טוב וחשוב .  ראוי שממשלה  ( כל ממשלה באשר היא )  תמשול קדנציה מלאה בת ארבע שנים ,  כמו בכל מדינה מתוקנת ,  ובסופה יחליט הציבור אם מגיע לה עוד קדנציה בשלטון או שלא .  אכן ,  בהצעה לחיזוק המשילות ישנם כמה סעיפים טובים ,  כמו צמצום גודל הממשלה  ( 18 שרים וארבעה סגני שרים )  ;  כמו העלאת אחוז החסימה - מהלך מבורך ,  באמת הגיע הזמן שנתכנס לגושים אידאולוגיים ולא נתפצל בלי סוף .  ישנו גם הרעיון שניתן להצביע אי-אמון בממשלה רק ברוב של 65 ח"כים - הצעה שאפשר להתווכח עליה .  
ואולם ,  כמו בכל הסכם ,  תמיד כדאי לקרוא את האותיות הקטנות - וכשקוראים אותן ,  מגלים שמההצעה שעומדת להצבעה נשקפת סכנה משמעותית לדמוקרטיה .  קחו למשל את סעיף 35  ( 9 )  להסכם שהפך להצעה :  תת-הסעיף הקטן הזה ,  שנראה כי השתדלו להצניעו ,  מעניק לראש הממשלה סמכות לפזר את הכנסת בצו - על דעת עצמו בלבד !  כן ,  פשוט כך : " נוכח ראש הממשלה כי קיים בכנסת רוב המתנגד לממשלה ושעקב כך נמנעת אפשרות לפעולה תקינה של הממשלה ,  רשאי הוא ,  תוך מתן הודעה לנשיא המדינה ,  לפזר את הכנסת בצו ",  לשון הסעיף .
 המשמעות של פיזור הכנסת היא כמובן הליכה מיידית לבחירות .  כך ,  אם יאושר הסעיף ,  יידעו כל חברי הכנסת שאם יעזו לקרוא תיגר על הממשלה ,  להתנגד להצעות חוק שלה או חלילה להצביע אי-אמון ,  הם בעצם גוזרים את דינם .  גם אם יימצאו 65 הח"כים שיצביעו אי-אמון ,  לא יהיה באפשרותם לעולם להציג ממשלה חלופית ,  משום שעוד לפני שיספיקו לעשות כן ,  תפוזר הכנסת ונלך לבחירות .  חושבים שיש בכך שיפור של יכולת המשילות ?  דמיינו ,  אם כן ,  מצב אחר ,  אבסורדי עוד יותר :  ראש הממשלה מתעורר בבוקר ורואה סקר מחמיא בעיתון ,  המנבא למפלגתו מנדטים רבים .  גם אם אינו סובל מצרות מיוחדות בכנסת ,  הוא יוכל באותו רגע להחליט שזה  " זמן טוב לבחירות "  - ולפזר את הכנסת בלי לשאול בעצתו של איש .  דמוקרטיה במיטבה .  
ובכן ,  נראה שמישהו התבלבל שם .
 במדינת ישראל הדמוקרטיה היא ייצוגית - אין בחירות אישיות .  הכנסת היא הריבון ,  ולא ראש הממשלה  ( הוא אחד מ-120 )  .  בבואנו לקלפי ,  הצבענו למפלגה ולא לאדם או לראש ממשלה.אז באיזו זכות אפשר לתת לחבר כנסת אחד ,  שמרגיש שאין לו רוב ,  את הכוח והסמכות לפזר את הכנסת באמצעות  " צו - הודעה לנשיא "? 
זו כבר ממש דיקטטורה .  אולי נתניהו רוצה להיות פוטין .  ואולי זהו דווקא לפיד ,  שמכין לעצמו את הקרקע לכהונתו העתידית כראש ממשלה .  אבל מישהו צריך להזכיר להם שאנחנו דמוקרטיה ,  ושחוק הבחירה הישירה בוטל !  תפקיד הכנסת הוא לפקח על הממשלה .  לבקר ולאזן אותה .
 עקרון בסיסי בדמוקרטיה הוא הפרדת רשויות המושתתת על איזונים ובלמים .  על פי עקרונות הדמוקרטיה של  " הליכוד-ישראל ביתנו "  ו"יש עתיד ",  בכדי להפיל ממשלה נדרש רוב של 65 בכנסת ,  ואילו בשביל לפזר את הכנסת צריך  " הבנה "  של ראש הממשלה כי יש רוב המתנגד לממשלה ;  החלטה של אדם אחד ,  שכל מה שצריך כדי להוציאה לפועל הוא הודעה לנשיא ופרסום צו ברשומות .  זהו ,  רבותיי ,  סקנדל .
 אפילו במשטרים בעלי אופי נשיאותי ,  בהם בוחר העם את הנשיא באופן ישיר ,  לראש הרשות המבצעת אין סמכות לפזר הרשות המחוקקת ,  שגם היא נבחרה על ידי הציבור ואמורה לשקף את כולו  ( לעומת הנשיא שמייצג רק חלק מהציבור )  .  גם בישראל ,  ברשויות המקומיות ,  לראש העיר  ( שהוא הרשות המבצעת )  ,  הנבחר באופן ישיר על ידי הציבור ,  אין את הסמכות לפזר את מועצת העיר  ( המייצגת את כלל הציבור בעיר )  ,  והוא יכול לתפקד עם מועצה אופוזיציונית .
 כמובן שיש ערך לחיזוק משילות הממשלה ,  ולכך שתכהן במשך תקופת כהונה שלמה בת ארבע שנים ,  במקביל לכהונת הכנסת .  יש גם ערך לכך שהממשלה שזכתה לאמון הכנסת תוכל לעסוק בענייני המדינה ולא בעיקר בהישרדות .  חלק מהעקרונות שעליהם החליטו בהקשר זה הגיוניים ואולי גם נכונים .  אבל ההצעה החדשה לוקחת אותנו צעד אחד רחוק מדי .  מדובר בפגיעה של ממש בדמוקרטיה וברצון העם .
 אסור לאפשר להצעה לעבור כפי שהיא .  קשה להבין כיצד אנשים דמוקרטיים כמו יאיר לפיד ,  יעל גרמן וציפי לבני חתומים על מסמך המקדם מהלך כל כך משמעותי הפוגע בשלטון החוק .  מה שברור הוא שאסור לאפשר להצעה כזו לעבור .  ואם זו הבשורה ש"הפוליטיקה החדשה "  מביאה ומובילה - אז שיהיה ברור שאין עתיד עם יש עתיד .
 הכותב ,  עו"ד איתן גינזבורג ,  הוא סגן ראש עיריית רעננה 

נתניהו רוצה להיות פוטין
תת-סעיף קטן ומוצנע בהצעת החוק  " לחיזוק המשילות "  מעניק לראש הממשלה סמכות שאין בשום דמוקרטיה בעולם - לפזר את הפרלמנט בצו .  איתן גינזבורג מזהיר :  זו כבר ממש דיקטטורה

