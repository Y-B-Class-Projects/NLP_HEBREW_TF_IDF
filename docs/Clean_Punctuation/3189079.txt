משרתיהם של שני אדונים :  השגרירים מאחורי הרומן של טראמפ ונתניהו
טביעת האצבע של רון דרמר ודייויד פרידמן ניכרת בכל מהלכי ארה"ב בשנה האחרונה - החל מהעברת השגרירות לירושלים ,  ביטול ההסכם עם איראן ,  והיד הקשה כלפי הפלסטינים .  זהו צמד השגרירים המשפיע אי פעם ,  אבל גם הפוליטי והאידיאולוגי ביותר - מצד ימין
מחר  ( רביעי )  ראש הממשלה בנימין נתניהו יפגוש את נשיא ארצות הברית דונלד טראמפ .  זו תהיה הפגישה החמישית בין השניים מאז שטראמפ נכנס לתפקידו ,  והראשונה מאז חודש מאי ההיסטורי ,  אז ארצות הברית החליטה לחתוך מהסכם הגרעין עם איראן וחנכה בטקס גדול את השגרירות שלה בירושלים .  
שני האירועים הפגינו בפני כל העולם את הקרבה המוחלטת והבלתי מתפשרת בין הבית הלבן ללשכת ראש הממשלה בירושלים ,  והם מייצרים תפאורה ורודה לפגישת המנהיגים בשולי העצרת הכללית בניו יורק ,  שהפכה חיובית עוד יותר לאור היד הקשה שהממשל נוקט כלפי הפלסטינים בשבועות האחרונים .  לצד נתניהו וטראמפ ,  שיהיו כנראה מחויכים ומחובקים מאי פעם ,  בשתי הפמליות ,  זה מול זה ,  יחייכו גם שני האנשים שאחראים כנראה יותר מכל לאינטימיות חסרת התקדים בין ירושלים לבין וושינגטון ולמדיניות הפרו-ביביסטית המובהקת של טראמפ :  רון דרמר ודיוויד פרידמן .
 לרומנטיקה ולאחדות הדעים האסטרטגית יש אבות רבים ,  אבל התיאום ההדוק והקרבה המוחלטת בין החדר הסגלגל לאקווריום של נתניהו בירושלים הם במידה רבה סיפורם של שני שגרירים ,  שעל שניהם ניתן לומר שהם משרתיהם של שני אדונים ,  תרתי משמע .  גם דרמר וגם פרידמן הם ישראלים אמריקנים ,  או אם תרצו ,  אמריקנים ישראלים ,  שחייהם מושרשים עמוק משני צדי האוקיינוס ;  דרמר נולד בארצות הברית אך ויתר על האזרחות האמריקנית כדי לשרת את ישראל בניכר .  פרידמן ,  שדובר עברית שוטפת ושמו האמצעי הוא  " מלך ",  קנה בתחילת המילניום דירת נופש בירושלים ומאז הקפיד לבלות בה בחופשות וחגים .  שניהם נוסעים מתמידים בטיסות בין ישראל וארצות הברית במשך שנים ,  וכיום - נכנסים ויוצאים בקביעות לשתי הלשכות של מנהיגיהם .  שניהם גם לא ממש עונים - או נענים - להגדרות הדיפלומטיות והפרוטוקולים של שגריר מסורתי ,  אבל מחזיקים מצד שני במצרך יקר ערך :  קרבה עצומה ויחסי אמון עמוקים וארוכי שנים עם הבוס .  
דרמר ,  שמכונה  " המוח של ביבי "  או ה"אלטר אגו-של נתניהו ",  חבר אליו בתחילת שנות ה-2000 ,  ליווה אותו בקאמבק שלו ,  ומאז הפך ליועץ המדיניות המשפיע ביותר מול האמריקנים ,  הפלסטינים ומדינות ערב .  בערך באותה תקופה בתחילת המילניום ,  פרידמן היה עורך הדין הניו יורקי המוביל שהציל את טראמפ מפשיטות רגל של בתי הקזינו שלו באטלנטיק-סיטי ,  וכשאיל ההון העביר את המניות מהנדל"ן לפוליטיקה ,  הוא התגייס כדי לנהל את הקמפיין היהודי והישראלי עד לניצחון .  הן דרמר והן פרידמן היו עם הבוסים שלהם בנקודות שפל ,  וליוו אותם בטיפוס חזרה לפסגה . " מבחינת הפסיכולוגיה של היחסים ,  יש לזה משמעות ",  אומר גורם אמריקני המקורב לשני השגרירים . " שניהם על הנייר עובדים בשביל הבוסים שלהם ,  אבל הייתה תקופה שבה זה היה הפוך ,  שבה הם אלה שאמרו להם מה לעשות .  זה מייצר דיאלוג מאוד פתוח וכן ". 
הקשר הישיר לבוס הוא הנכס הכי חשוב של שני השגרירים ,  שמייצר תחושה חזקה של בבואה בדינמיקה בין השניים .  משיחות עם בכירים בעבר ובהווה בישראל ובארצות הברית עולה הסכמה שמדובר כנראה ב"צמד השגרירים המשפיע ביותר אי פעם ",  כפי שהגדיר זאת אחד מהם . " רון ודיוויד ,  בניגוד לרוב קודמיהם בתפקיד ,  הם יועצים ותיקים וקרובים מאוד של המנהיגים שלהם .  זה יתרון גדול בדיפלומטיה ",  אמר לוואלה !  NEWS קודמו של דרמר בתפקיד ,  מייקל אורן .  הוא הסביר כי שניהם נתפסים כ"מיופי כוח "  של שולחיהם טראמפ ונתניהו לכל דבר ועניין בבירות המקבילות ויש לכך משמעות אדירה מבחינת היכולת שלהם לנהל מגעים .  אבל הם גם צמד השגרירים הדתי ,  הפוליטי והאידאולוגי ביותר בהיסטוריה הזכורה ,  ושניהם מגיעים מהאגף הימני העמוק של הפוליטיקה הישראלית והאמריקנית ,  עם קשרים היסטוריים שהולכים הרבה יותר אחורה מתפקידם הנוכחי .  
דרמר ,  בן 47 ,  נולד וגדל במיאמי ביץ' פלורידה ופרידמן ,  שחגג השנה 60 ,  העביר את שנות ילדותו בלונג איילנד ,  ניו יורק .  אולם ,  שניהם גדלו בבתים יותר ליברלים מהאידיאולוגיה בה הם מחזיקים כיום :  אביו של פרידמן היה רב קונסרבטיבי ,  בעוד הוא מגדיר עצמו אורתודוקסי מודרני .  דרמר גדל בבית דמוקרטי ואביו אף כיהן כראש עיר מטעם המפלגה .  שניהם פיתחו במרוצת השנים קשרים בלתי תלויים עם המערכות הפוליטיות בישראל ובארצות הברית :  דרמר התחיל את דרכו המקצועית והפוליטית אצל הסוקר הרפובליקני פרנק לונץ ובאגף הניאו-שמרני העמוק במפלגה הרפובליקנית .  פרידמן ,  שעד לבחירתו של טראמפ לא התעסק כמעט בפוליטיקה אמריקנית ,  היה מגה-מעורב בכל הנוגע לישראל - עם עמדות חדות וברורות - ועמד בראש אגודת ידידי בית אל בארצות הברית וסייע בגיוס מיליונים עבור ההתנחלויות . " אם דרמר היה פוליטיקאי אמריקני - הוא היה הארד קור רפובליקני .  אם פרידמן היה פוליטיקאי ישראלי - הוא היה באגף הימני של הבית היהודי ",  אומר בכיר ישראלי לשעבר המעורה ביחסי שתי המדינות .  
בשביל נתניהו ,  ולא פחות מכך בשביל דרמר ,  בחירתו של טראמפ הייתה חלום שהתגשם .  במשך שנים ראש הממשלה נהג להתלונן בפני בני שיחו על המזל הרע ששפר עליו ,  ועל כך שנאלץ תמיד להתמודד עם הדמוקרטים ,  ודרמר ,  בבית הלבן הדמוקרטי האחרון של אובמה ,  היה סוג של פרסונה נון גרטה .  כמו פרידמן ,  שמינויו נתקל בהתנגדות עיקשת מצד מנהיגים יהודים אמריקנים ,  שגרירים ודיפלומטים בעבר ,  וסנאטורים דמוקרטים ,  גם המינוי של דרמר ב-2013 גרם לרבים בוושינגטון לעקם את האף .  המאבק העיקש שניהל בשמו של נתניהו נגד הסכם הגרעין עם איראן ,  ובמיוחד הנאום השנוי במחלוקת בקונגרס ב-2015 שנרשם על שמו ,  קיררו עוד יותר את היחסים שלו עם הדמוקרטים ועם הקהילה היהודית באמריקה ,  שם כינו אותו גם כך כ"אופרטור רפובליקני ".  דרמר כבר תכנן לחזור הביתה בתום ארבע שנות כהונה ,  אך בחירתו של טראמפ טרפה את הקלפים .  מאז הממשלה האריכה את מינויו כבר פעמיים ,  למרות שבסביבתו העריכו כמה פעמים שבאופן אישי היה שמח לסיים את תפקידו לעשות לביתו .  אבל הוא נענה לבקשת נתניהו ,  וכיום ,  בבית הלבן ,  שבעבר הוא מיעט להיכנס אליו ,  הוא סוג של בן בית .  
דרמר מחזיק בקשר קרוב ומיוחד עם חתנו של הנשיא ,  ג'ארד קושנר ,  שנוצר עוד במרוצת הקמפיין ,  ובמרץ 2016 הוא סייע לו לכתוב את הנאום הפרו-ישראלי הראשון של טראמפ בוועידת אייפאק .  זה היה יום אחרי שטראמפ ,  שהיה עדיין מועמד אחד מיני רבים ,  הרים כמה גבות בירושלים כשהטיל ספק בנחיצות הסיוע הביטחוני לישראל .  אחרי התדרוך של דרמר - נאומו של טראמפ הפך ביביסטי לעילא ולעילא ואף שכנע את המיליארדר שלדון אדלסון להתייצב מאחוריו ולהפוך לחבר הג'ינג'י המשותף ולתורם העיקרי של טראמפ .  בסוף אותה שנה ,  קושנר גמל לו טובה כשנענה לבקשתו וניסה לסייע בטרפוד תמיכת ממשל אובמה בהחלטה 2334 של מועצת הביטחון .  היום ,  דרמר כבר משוויץ בשיחות סגורות ש"לא יכולה להיות השפעה יותר גדולה משלי ",  בבית הלבן .  פרידמן ,  בבבואה מהצד השני ,  הוא אמנם שליחו של הנשיא ,  אך הוא מעריץ גדול של ראש הממשלה . " הוא נשבע אמונים לבנימין נתניהו עם כניסתו לתפקיד ",  אמר לוואלה !  NEWS בכיר ישראלי . " הוא חושב שנתניהו הוא מנהיג היסטורי שזכה להזדמנות היסטורית עם ממשל טראמפ ,  והוא רואה עצמו כשליח מיוחד ללשכת ראש הממשלה ".  
יום החג הגדול של דרמר ופרידמן ,  היה ב-6 בדצמבר אשתקד ,  יום ההודעה על העברת השגרירות לירושלים .  פרידמן ודרמר נחשבים לכוחות המשפיעים ביותר שלחצו על הנשיא למלא את ההבטחה מהקמפיין ,  למרות ההפחדות והחששות והאיומים מהפלסטינים ומדינות ערב .  לדברי בכירים ישראלים ואמריקנים ,  טביעת האצבע של דרמר ופרידמן בולטת גם בגל הענישה של הממשל כלפי הפלסטינים בשבועות האחרונים ,  החל מביטול המימון לאונר"א ,  הטלת ספק בכמות הפליטים הפלסטינים ,  קיצוצים בתקציבים וסגירת משרדי אש"ף בוושינגטון .  המטרה ,  לכאורה ,  היא לדחוק את הפלסטינים ולאלץ אותם לחזור לשולחן . " הם אנשי עסקים שרגילים לעסקאות נדל"ן - ומנסים לרמוס את הצד השני ",  הסביר בכיר ישראלי שמזהה את ניסיונו של פרידמן בפשיטות רגל בניהול החזית מול הפלסטינים . " המסר הוא שכדאי לפלסטינים לבוא עכשיו - כי כל זמן שהם אינם באים ,  הערך שלהם יורד ".  
בירושלים היד הקשה והגישה האמריקנית החדשה למשא ומתן מתקבלת בחגיגות ,  אך למרות שבכירים בממשל ממשיכים לתדרך ש"הדיל האולטימטיבי "  עדיין על השולחן ,  לפי ההערכה ,  הסיכויים שהפלסטינים יחזרו אי פעם לדיונים עם ממשל טראמפ - קלושים ,  אם לא אפסיים .  בראיון נדיר לאתר פוליטיקו בשנה שעברה דרמר הסביר את הלוגיקה ואמר כי  " אם הפלסטינים יבינו שהרכבת עזבה את התחנה ,  אולי הם יצטרכו לעלות עליה ",  ובכמה הזדמנויות שב ואמר שהפלסטינים צריכים לחצות  " רוביקון פסיכולוגי "  ולהתרגל למציאות החדשה .  אך לא כולם מסכימים שגישת הנדל"ן מתאימה לסכסוכים על נרטיב היסטורי ולא כולם משוכנעים שהצעדים הללו נועדו לסייע לדיל האולטימטיבי אלא אולי דווקא לחזון הביביסטי-דרמר שגורס שהפלסטינים צריכים להסתפק ב"חצי מדינה ".  פתרון שתי המדינות ?  לדרמר ופרידמן ממש לא אכפת ממנו .  ההיפך כנראה נכון .  לפי מקורב לשני השגרירים , " הם שותפים לרעיון שתהליך השלום והקרקס הפוליטי שנבנה סביבו זה מושחת וזה פארסה .  הם חושבים שתהליך השלום נכשל והגיע הזמן להודות בזה ".  גורם ישראלי בכיר הוסיף כי  " פרידמן ודרמר למעשה עובדים נגד הדיל האולטימטיבי ,  או לפחות דואגים לכך שהוא יהיה בלתי מקובל עבור הפלסטינים ".  כמה חודשים לפני הבחירות ,  פרידמן פרסם מאמר בערוץ 7 בו תקף את פתרון שתי המדינות ,  וטען שזה מעולם לא היה פתרון ,  אלא רק נראטיב או אשליה . " הגיע הזמן שהנרטיב הזה יסתיים ".  
הפלסטינים ,  מצדם ,  רואים בפרידמן חלק ממקור הרוע ,  כפי שהשתקף במתקפה חסרת התקדים של אבו מאזן במרץ האחרון כשקילל אותו כמתנחל  " בן כלב ".  לרמאללה היו כמה חודשי עדנה ספורים בימים הראשונים של ממשל טראמפ ,  שבהם היה דיאלוג חיובי עם הממשל ושבהם אף ביססו מסלול עצמאי דרך מקורבו של הנשיא ,  המיליארדר היהודי רונלד לאודר ,  שלחץ לקדם את תהליך השלום ,  אבל פרידמן - עוד לא היה בארץ . " העיכוב במינוי השגריר של הממשל הביא לכך שנוצר ואקום שדרכו לאודר נכנס ,  אבל כשפרידמן הגיע לישראל - המאזן התחיל להשתנות ",  אמר לוואלה !  גורם רפובליקני שמקורב לממשל .  גם החילופים הפרסונליים בצמרת הממשל בשנה האחרונה - מינויו של ג'ון בולטון במקום מקמאסטר כיועץ לביטחון לאומי ומינויו של מייק פומפאו כשר החוץ במקום רקס טילרסון - סללו את הדרך לשינוי הגישה . " כל הקולות שחשבו שהעברת השגרירות ודחיקת הפלסטינים היא רעיון רע נעלמו ,  והדלתות נפתחו כדי שפרידמן יוכל לממש את האידיאולוגיה שלו ",  הוסיף פקיד בכיר לשעבר בממשל .  
יש נקודות דמיון רבות ,  אבל יש גם שוני אחד מהותי :  דרמר ,  יחד עם נתניהו ,  עסוק כבר קרוב ל-20 שנה בפרויקט חיים של הובלת מדינת ישראל .  למרות שהוא מוגדר כ"מוח של ביבי "  ומשנן את מסריו כמעט מילה במילה ,  נתניהו הרי לא באמת צריך מוח ,  והקשר ביניהם הוא יותר דו-סטרי מפרה וסימביוטי .  לפרידמן וטראמפ ,  לעומת זאת ,  עולם הפוליטיקה הוא תפנית לא צפויה מעולם העסקים והמגדלים ,  והשגריר הוא אחד האנשים היחידים בסביבתו של הנשיא שיש לו ידע מוקדם על ישראל ,  הפלסטינים והמזרח התיכון .  בעוד דרמר הוא ה-יועץ הכי מקורב לנתניהו ,  ללא כל מתחרים ,  על אוזנו של הנשיא יש עוד לוחשים כמו קושנר ,  היועץ לביטחון לאומי בולטון ,  השגרירה באו"ם ניקי היילי ומזכיר המדינה פומפאו .  גם השליח המיוחד של הנשיא ,  ג'ייסון גרינבלט ,  שותף בכל ההתייעצויות ,  אבל דווקא המרחק של פרידמן מוושינגטון ,  לדברי גורם מקורב לבית הלבן ,  מנתק אותו מהכאוס בבירה ומקנה לו מעמד ייחודי .  השגריר מדבר עם הנשיא אחת לשבוע לפחות ,  לדבריו ,  ובכל פעם שיש סוגיה כלשהי שקשורה לישראל - תוך זמן קצר הוא עולה על הקו עם החדר הסגלגל .  בממשלים קודמים ,  שיחה בין השגריר לנשיא הייתה עוברת בדרך כלל דרך המועצה לביטחון לאומי .  בבית הלבן של טראמפ ,  שבז לתהליכים ,  סדר ופרוטוקול ,  לפרידמן יש גישה חופשית .  
ככלל ,  כך לדברי גורמים המעורבים בנושא ,  גם דרמר וגם פרידמן פועלים במנותק ובאופן עצמאי ממשרדי החוץ שמהם הם מגיעים ,  ולא מתעניינים במיוחד במה שקורה אצל צוותי השגרירות שלהם .  הם לא מייחסים חשיבות לפרוטוקול ונהלים ,  כפי שהתבהר החודש עם פרוץ פרשת דייויד קיז והטענות להטרדה מינית כלפי יועץ ראש הממשלה לתקשורת זרה .  דרמר ידע על הטענות ,  אך לא העביר את המידע הלאה כפי שמחויב מתקנון שירות המדינה .  ובעיקר ,  שניהם חולקים טינה ואיבה עזה לצד השני ,  והם שותפים לבוז וזלזול כלפי המפלגה הדמוקרטית והשמאל הישראלי .  שניהם ריככו ,  לפחות באופן פומבי ,  את עמדותיהם כשהתחילו את כהונתם ,  אבל הם מחזיקים בארכיון מפואר של פרסומים וטורי דעה מוקדמים שמהם משתקפת עמדתם האמיתית כלפי השמאל הליברלי .  דרמר כתב בתחילת שנות ה-2000 טור שבועי בג'רוזלם פוסט ,  שם כינה את דוד גרוסמן  " יהודי שונא יהודים ";  פרידמן ,  מצדו ,  נהג לפרסם את טורי דעה בערוץ 7 ,  שם כינה את אנשי הלובי היהודי אמריקני ליברלי ג'יי סטריט  " יותר גרועים מקאפו ",  אמירה שבהמשך עוד סיבכה אותו והוא נאלץ לפרסם עליה התנצלות .  
למרות התפקיד הממלכתי והדיפלומטי ,  גם דרמר וגם פרידמן אינם מנסים אפילו לשמור על מראית עין של דו-מפלגתיות , " בי-פרטיזניות ",  אותו ערך שעומד בבסיסי היחסים המיוחדים של ישראל עם ארצות הברית זה עשרות שנים :  לטקס העברת השגרירות לירושלים לא הוזמן אף מחוקק דמוקרטי אחד ,  והיעדרותם של הדמוקרטים נרשמה גם בקבלת הפנים המקבילה שדרמר ערך בוושינגטון ליום העצמאות .  בראש השנה ,  אגב ,  כבר נצפו באירועים של שני השגרירים נציגים של צדי המתרס ,  וחדי עין יכלו לזהות אפילו פעילים של ארגוני שמאל אצל פרידמן בבית בהרצליה .  עם זאת ,  הליברלים ביהודי ארצות הברית לא ישכחו לדרמר כל כך מהר את החיבוק החם שהעניק לארגוני ימין קיצוני בשנים האחרונות ,  וגם לא את החיבוק לממשל טראמפ .  
שניהם מתרחקים ככלל מהמצלמות והעיתונאים ,  ועובדים רק עם אנשי אמונם ,  שהם בדרך כלל מהצד הימני של המפה .  גם הפקידים הדיפלומטים שמתחתיהם לומדים את רוח המפקד ומידרו עצמם אט אט מהתקשורת ,  גם בעניינים בסיסיים וממלכתיים .  לדרמר ולפרידמן לא אכפת מקיתונות הביקורת וההשמצות מהתקשורת והשמאל ,  אין להם חרטות על כלום ואף אחד מהם לא היה משנה דבר ,  אומר פקיד ישראלי בכיר לשעבר , " כי הם רואים בשליחות שלהם משימה אידיאולוגית דתית והיסטורית ".  אותה שליחות ,  לדידם ,  אינה לקרב בין העמים והמדינות ,  אלא בין המנהיגים ,  ובכך ,  אומר הבכיר , " הם חוטאים לתפקידם ".  עבור יהודי ארצות הברית ,  שרובם לא הצביעו עבור טראמפ ואף מתחלחלים ממנו ,  הבבואות הפוליטיות והאידיאולוגיות של פרידמן ודרמר מבשרות באופן סופי על החלטת נתניהו לוותר על הקשר איתם לטובת ברית עם הימין האוונגיליסטי והיהדות האורתודוקסית .  
סקר של הוועד היהודי האמריקני ביוני האחרון גילה פער מדהים בין שביעות הרצון של יהודי ישראל ואמריקה בכל הנוגע לטראמפ :  בישראל - 77% מהיהודים הביעו שביעות רצון מהצורה בה טראמפ מנהל את היחסים ,  בארצות הברית - רק 26% . " הרעיון שישראל צריכה שיהיו לה את היחסים הטובים ביותר עם נשיא ארצות הברית ברור .  איש לא היה מציע אחרת .  אבל יש דרך לעשות זאת מבלי להיות חסרי רגישות לדאגות ולערכים של אלה בצד השני של המתרס ",  אומר שגריר ארצות הברית בישראל לשעבר ,  דן שפירו . " צריך לחזור לאיזון הזה ,  וזה באינטרס של ישראל לעשות את זה כי במטוטלת הפוליטיקה האמריקנית לא יחלוף זמן רב עד שהצד השני יחזור לשלטון ".  
דובר מטעם השגרירות האמריקנית מסר בתגובה כי  " השגריר פרידמן עובד בשיתוף פעולה הדוק עם ממשל טראמפ ועם מחלקת המדינה על כל הנושאים שקשורים ליחסי ארצות הברית וישראל .  הוא גם מקיים קשר הדוק וקרוב עם עובדי השגרירות ומתואם מאוד עם עמיתיו על בסיס יומי ".  עוד מסר הדובר כי  " השגריר מקיים קשרים הדוקים עם המנהיגים הפוליטיים הישראלים של כל המפלגות ,  כולל השמאל הישראלי ,  והוא מחויב באופן עמוק לתמיכה דו-מפלגתית למדינת ישראל בתוך ארצות הברית "  וכי  " כמו כל קודמיו ,  השגריר פרידמן מתמקד בחיזוק הקשר ההדוק שלנו עם מדינת ישראל בכל התחומים ,  כולל שיתוף הפעולה הביטחוני והמודיעיני ,  פעילות כלכלית ומסחרית ,  וכן באמצעות חילופי תרבות וחינוך בין ישראלים ואמריקנים ".  
משגרירות ישראל בוושינגטון נמסר כי  " הטענות שמועלות בכתבה מגוחכות ומנותקות לחלוטין מהעובדות "  ו"השגריר דרמר מייחס חשיבות רבה לעבודה עם שתי המפלגות באופן קבוע ,  דמוקרטים ורפובליקנים כאחד .  הוא נפגש כמעט עם כל הסנאטורים וחברי בית הנבחרים הדמוקרטים ".  השגרירות הוסיפה כי  " הוא נפגש עם מרבית חברי הקוקוס השחור בקונגרס וקיים אירועים עם קבוצות פרוגרסיביות נוספות כגון הקוקוס ההיספאני .  כך למשל ,  השגריר היה הראשון לארח קבלת פנים לכבוד אירועי הגאווה עבור פעילים בכירים בקהילה הלהט"בית האמריקנית ".  
עוד נמסר כי  " השגריר מכחיש את הציטוטים המיוחסים לו ודוחה את הטענות המועלות בכתבה .  הוא מעריך מאד את עבודת הדיפלומטים המקצועיים בשגרירות ובמשרד החוץ ובכוונתו להמשיך לפעול בשיתוף פעולה עם הדרג המקצועי על מנת לחזק את הקשרים בין ישראל לארצות הברית ברמת הנשיא והממשל ,  ברמת הקונגרס ובדגש על קירוב בין אזרחי שני העמים ".  

משרתיהם של שני אדונים :  השגרירים מאחורי הרומן של טראמפ ונתניהו
טביעת האצבע של רון דרמר ודייויד פרידמן ניכרת בכל מהלכי ארה"ב בשנה האחרונה - החל מהעברת השגרירות לירושלים ,  ביטול ההסכם עם איראן ,  והיד הקשה כלפי הפלסטינים .  זהו צמד השגרירים המשפיע אי פעם ,  אבל גם הפוליטי והאידיאולוגי ביותר - מצד ימין

