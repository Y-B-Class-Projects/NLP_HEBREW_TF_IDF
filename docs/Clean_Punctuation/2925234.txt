בנו של שמעון פרס : " הוא מרגיש מצוין ורוצה כבר לחזור לשגרה "
 חמי פרס אמר כי משפחתו קיבלה איחולי החלמה מכל גווני האוכלוסייה : " זה מחמם את הלב שכולם דואגים ,  נקווה שהאירוע יסתיים מהר ".  ריבלין איחל אריכות ימים : " פרס הוא איש רב פעלים במדינתנו ".  גם נתניהו והרצוג התעדכנו במצבו
חמי פרס ,  בנו של ראש הממשלה והנשיא לשעבר שמעון פרס ,  התייחס היום  ( חמישי )  למצבו הבריאותי של אביו וביקש להודות למתעניינים בשלומו . " זה מחמם את לבו ואת לבנו .  הוא מרגיש מצוין ורוצה לחזור  ( לשגרה )  כמה שיותר מהר .  הוא לא אוהב לנוח ,  זה סבל בשבילו ",  אמר מחוץ לבית החולים שיבא בתל השומר .
 פרס הבן ,  יזם הייטק ויו"ר הוועד המנהל של מרכז פרס לשלום ,  אמר כי המשפחה קיבלה דרישות שלום מכל גווני האוכלוסייה . " קיבלנו איחולי החלמה מראש הממשלה בנימין נתניהו ומהנשיא ראובן ריבלין ,  מפוליטיקאים מכל הקשת הפוליטית ומעבר .  זה מחמם את הלב שכולם דואגים .  מקווים שייצא בקרוב החוצה וימשיך לפעול כרגיל .  אני מניח שחוץ מלנוח הוא יקרא הרבה .  נקווה שהאירוע יסתיים מהר ".  
הנשיא ריבלין שלח בשעות הבוקר איחולי החלמה לקודמו בתפקיד . " הייתי רוצה לאחל בהזדמנות זו ברכת בריאות ואריכות ימים לנשיא לשעבר שמעון פרס ,  איש רב פעלים במדינתנו ",  אמר בטקס השבעת שופטים בבית הנשיא .  
מוקדם יותר שוחח נתניהו עם פרס ,  שסיפר כי הוא מרגיש טוב .  נתניהו ביקש מפרס לשמור על בריאותו ושלח איחולי החלמה מרעייתו שרה .  ראש האופוזיציה יצחק הרצוג שוחח עם היועצת של פרס ,  יונה ברטל , " ואיחל לו רפואה שלמה ממנו ,  ממשפחתו ומציבור עצום שעוקב בדאגה ומייחל לרפואה שלמה ". 
פרס ,  בן 92 ,  פונה היום לבית חולים לאחר שחש כאבים בחזה .  הוא עבר צנתרו בלבו לאחר שאותר עורק מוצר ומצבו יציב .  הוא נמצא בהכרה מלאה .  
רופאו האישי של פרס ,  פרופסור רפי ולדן ,  סגן מנהל בית החולים שיבא וחתנו של הנשיא לשעבר ,  מסר הצהרה לגבי מצבו מחוץ למוסד הרפואי . " הוא עבר התקף לב קל ,  מצבו טוב ",  אמר .  לדבריו , " הדבר היחיד שמפריע לפרס שהוא לא יכול להמשיך בלו"ז היום .  זה היה התקף לב קל ,  הוא יישאר בבית החולים להשגחה .  מצבו טוב ויציב ,  הוא במצב רוח מצוין ". 
הוא הוסיף כי ניתן להסיר דאגה . " אני מבקש להרגיע את עם ישראל ,  פרס הבוקר חש כאבים בבית החזה ,  לא כאבים קריטיים אבל ליתר ביטחון החלטנו להביא אותו לבית החולים .  האוטם הלבבי בשליטה ,  האוטם הלבבי נפתח ,  הוא חש בטוב ,  הוא בהכרה ,  כל הזמן היה בהכרה ".  

בנו של שמעון פרס : " הוא מרגיש מצוין ורוצה כבר לחזור לשגרה "
 חמי פרס אמר כי משפחתו קיבלה איחולי החלמה מכל גווני האוכלוסייה : " זה מחמם את הלב שכולם דואגים ,  נקווה שהאירוע יסתיים מהר ".  ריבלין איחל אריכות ימים : " פרס הוא איש רב פעלים במדינתנו ".  גם נתניהו והרצוג התעדכנו במצבו

