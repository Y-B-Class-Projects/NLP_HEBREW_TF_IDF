נתניהו : " יש הצפה של מסתננים ,  צריך להוציא אותם פיזית "
 במהלך ישיבת הממשלה אמר ראש הממשלה : " נפתור את הבעיה על ידי פעולות ולא על ידי זעקות ".  השרים תקפו גם את החלטת דרום אפריקה לסמן מוצרים מההתנחלויות : " זו שערורייה "
  ( צילום :  גדעון צנטנר ,  עריכה :  גדי וינסטוק )  
ישיבת הממשלה שנערכה היום  ( ראשון )  עסקה ארוכות בסוגיית מבקשי המקלט על רקע גל הפשיעה בשבועות האחרונים בו היו מעורבים נתינים זרים . " התופעה הזו חמורה ביותר ומאיימת על מרכיבי החברה ועל הזהות הלאומית שלנו ",  אמר ראש הממשלה ,  בנימין נתניהו . " עם כניסת הממשלה לפני שלוש שנים התחלנו לטפל כשהמטרה היא קודם כל לעצור את הכניסה ואז להוציא את אלה שבפנים .  ישנם כ-60 אלף ובקלות זה יכול להגיע ל-600 אלף ,  זו הצפה של המדינה וביטול זהותנו כמדינה יהודית ודמוקרטית ,  ולכן נדרשנו להקים מכשול פיזי ".  
לגבי החלק השני של התהליך אמר נתניהו כי  " יש להוציא פיזית את המסתננים ויש לנקוט ביד תקיפה ולהחמיר מאוד בענישה .  אנו עדים למצוקה ,  אנו מטפלים בה ,  נפתור את הבעיה על ידי פעולות ולא על ידי זעקות ".  
גם שר האנרגיה והמים עוזי לנדאו התייחס לנושא ואמר בפתח ישיבת הממשלה כי  " בעיית המסתננים כבר אינה רק בעיה חברתית-כלכלית ,  אלא בעיה בטחונית-אסטרטגית ".  לנדאו קרא למוסד ולשב"כ להתערב בטיפול בבעיה והסביר : " אנחנו מוצפים בזרם גדול וחזק של מסתננים מאפריקה .  צריך לעצור אותו במהירות ולטפל במי שיוצר אותו ,  וברשתות ההברחה והפשע מחוץ לגבולות המדינה .  רשתות ההברחה יכולות לפתח תשתיות טרור .  צריך לטפל בזה עוד לפני שהבעיה מתחילה ". 
שרי הממשלה גם תקפו בחריפות את החלטת דרום אפריקה לסמן מוצרים מההתנחלויות .  השר להגנת הסביבה ,  גלעד ארדן ,  הביע ספק בכך ששיחת נזיפה לשגריר תוביל לשינוי בהחלטה . " ישראל צריכה להסביר בעולם את הטיפשות של החלטות כאלה ,  זה פוגע קודם כל בחברה ובתעסוקה הפלסטינית ",  אמר ארדן בפתח ישיבת הממשלה שנערכה בגבעת התחמושת לרגל יום ירושלים . " זה לא יפתור את הסכסוך .  זה מצער ומאכזב .  מממשלה כמו ממשלת דרום אפריקה ,  דווקא ממשלה שבעבר הבינה איפה הבעיות ,  הייתה ציפייה ללימוד יותר מעמיק של המחלוקות ".  
שר ההסברה והתפוצות ,  יולי אדלשטיין ,  תקף את ההחלטה ואמר כי היא  " הכי לא מוצדקת שיכולה להיות .  הם גוזלים פרנסה מאלפי משפחות של פועלים שעובדים לפרנסתם ,  מייצרים דברים טובים ויפלו קורבן לחרם שהוא תוצאה של פעילות של ארגונים שלהם ולזכויות אדם אין ולא כלום אלא רק שנאת ישראל ". 
שר החוץ אביגדור ליברמן גינה את ההחלטה במהלך מסיבת עיתונאים שקיים עם שרת ביטחון המולדת של ארה"ב ,  ג'נט נפוליטנו ,  המבקרת בישראל . " לצערי דרום אפריקה מאמצת מדיניות אנטי ישראלית מובהקת בשנים האחרונות ",  אמר . " אני מצטער שדווקא מדינה שסבלה במשך שנים מגזענות ותופעות שליליות מאמצת את אותה הגישה כלפי ישראל .  לא במקרה ועידת דרבן ,  שהיא הפורום הכי אנטי ישראלי שקיים ,  מתקיימת בדרום אפריקה .  המצב הזה הוא לא טוב עבור שני הצדדים ,  אבל הכדור נמצא אצל דרום אפריקה ".  
המשנה לראש הממשלה והשר לפיתוח הנגב והגליל ,  סילבן שלום ,  כינה את ההחלטה  " שערורייה ".  השר שלום ,  שכיהן בעבר כשר החוץ ,  אמר כי  " זה בדיוק הצעד ההפוך ממה שצריך לעשות כדי לקדם את תהליך השלום אשר אינו תורם להבנות ביננו ובין הפלסטינים .  צעדים כאלו רק מרחיקים את האפשרות להידברות אמיתית .  מצער שדווקא דרום אפריקה שסבלה מגזענות עושה מהלך כזה שהוא מאוד גזעני ". 
נתניהו התייחס במהלך הישיבה גם לאירועי יום ירושלים ,  שכאמור ,  שרי הממשלה מציינים בישיבה חגיגית בגבעת התחמושת ואמר : " אנחנו באים עם ממשלה מאוחדת לירושלים המאוחדת .  יש לנו מחויבות גדולה לפיתוחה של העיר ולעבודה משותפת עם ראש העיר להזניק את העיר למאה ה-21 תוך כדי שימור של ההיסטוריה המיוחדת שלה ". 

נתניהו : " יש הצפה של מסתננים ,  צריך להוציא אותם פיזית "
 במהלך ישיבת הממשלה אמר ראש הממשלה : " נפתור את הבעיה על ידי פעולות ולא על ידי זעקות ".  השרים תקפו גם את החלטת דרום אפריקה לסמן מוצרים מההתנחלויות : " זו שערורייה "
 
