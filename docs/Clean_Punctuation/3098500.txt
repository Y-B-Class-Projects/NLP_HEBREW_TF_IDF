בעידן החדש של טראמפ - נתניהו מרגיש בעצרת האו"ם כמו מלך
נאום הבכורה של נשיא ארה"ב באו"ם היה מבחינת חלום עבור ראש הממשלה ,  ששמע את מסריו הדומים נגד איראן - ושום מילה על הפלסטינים .  אחרי שנסללה עבורו הדרך ,  נתניהו שינה את הטון המתקרבן המסורתי בנאומו - ולא הסתיר את שמחתו מלכתו של אובמה
אין הרבה מנהיגים בעולם שמכירים את אולם השיש הירוק באו"ם כמו ראש הממשלה בנימין נתניהו .  משנות ה-80 ,  כששימש שגריר ישראל באו"ם ,  ועד לשנים האחרונות ,  שבהן הוא אינו מפספס כמעט אף הזדמנות לנאום בפתיחת העצרת הכללית .  נתניהו צבר בשדרה הראשונה בניו יורק קילומטרז' מכובד .  האו"ם הוא שהקפיץ לו את הקריירה הפוליטית בשנות ה-80 היישר אל הנהגת הליכוד ,  ושלושה עשורים לאחר מכן ,  הפודיום המפורסם שעליו הוא עולה מדי שנה כדי להציג את משנתו המדינית והאסטרטגית ,  עדיין ממלא חלק משמעותי במערכת השיווק והפרסום של המותג  " קינג ביבי ".  
המסרים שנתניהו נוהג להפיץ כשהוא עולה לדוכן הנואמים כמעט שאינם משתנים ,  וכוללים בדרך כלל מילות תוכחה על צביעות האו"ם והקהילה הבינלאומית ביחסה לישראל ואזהרות קודרות ומחמירות על סכנת האיום האיראני ,  מלווים בציטוטים תנ"כיים וגימיקים רטוריים .  
גם השנה ,  היה אפשר למצוא את כל אלה בנאומו של נתניהו - משל על פינגווינים באנטארקטיקה ,  שיודעים להבחין בין שחור ולבן ובין טוב ורע ,  היה הפאנץ' של הביקורת על האיוולת והאבסורד של הקהילה הבינלאומית וההחלטות האנטי-ישראליות שהיא מקבלת ;  הפנייה הישירה למנהיג העליון של איראן עלי חמינאי והושטת היד בפרסית בחברות לעם האיראני ליוו את המתקפה החריפה על הסכם הגרעין וההתייצבות הנחרצת מול איומי טהראן על ישראל .  
כשמוסיפים למיקס גם ציטוטים של ישעיהו הנביא  בשביל היהודים בארץ ובעולם  ושל טניסאי העבר ג'ון מקנרו האמריקני  בשביל החברים באמריקה ,  ואת כשרון הנאום יוצא הדופן ,  הנוסחה המנצחת של נתניהו שוב הבקיעה גול ,  ואפילו יריביו נאלצו להודות שזה היה נאום מצוין .
 ואולם ,  מבעד למסרים העקביים והמסורתיים ,  שבדרך כלל מופנים במקביל לקהל הביתי בישראל ואולי אפילו פחות לאוזני העולם - היו השנה גם ניצנים של שינוי ,  טונים אחרים . " אנו בעיצומה של מהפכה אדירה ",  בשפתו של ראש הממשלה ,  שפתח את נאומו בסקירת הישגיו המדיניים של השנים האחרונות ,  בהתפארות ביכולותיה הטכנולוגיות של המדינה ,  בפירוט לוח הטיסות העמוס שלו בשנה האחרונה  שכלל לא פחות משש יבשות .  
הטון המתבכיין והמתקרבן של שנים עברו פינה את מקומו לטון בטוח וידידותי ,  והתלונות והטרוניות תפסו מקום צנוע יותר לעומת המחמאות למזכ"ל האו"ם ובמיוחד לממשל האמריקני .  וזה כנראה כל ההבדל :  על אף שהבמה מאוד מוכרת ונתניהו צעד בדרך הזו כבר אינספור פעמים בעבר  כשהוא הגיע השנה לאו"ם ,  הוא בא לארץ חדשה לגמרי  טראמפלנד .  
נאומו של נשיא ארצות הברית דונלד טראמפ ,  כמה שעות לפני זה של ראש הממשלה ,  הוא זה שמשך הרבה יותר תשומת לב ואור זרקורים הפעם בניו יורק ,  ובעוד רבים הזדעזעו מהמסרים התוקפניים והלוחמניים שלו נגד איראן וקוריאה הצפונית ,  בשביל נתניהו  זה היה נאום מן החלומות .  הופעת הבכורה של טראמפ בפני האו"ם כללה את כל מה שנתניהו היה יכול לבקש  התרעות פרישה מהסכם הגרעין ה"מביך ",  גינויים בוטים של טרור אסלאמי רדיקלי ,  ואיומי ההשמדה נגד קוריאה הצפונית ;  
כל זאת בתוספת דרישה לרפורמה באו"ם ,  זלזול במוסדות בינלאומיים ופנייה ברורה וחזקה ללאומנות של  " אמריקה תחילה ",  והדובדבן שבקצפת  אף מילה על הפלסטינים .  בפעם הראשונה בחייו של נתניהו ,  מנהיג אחר הדהד בדיוק את המסרים שהוא רצה ,  עד כדי כך שהוא יכול בכלל לוותר על הנאום שלו ,  בבחינת מלאכתם של צדיקים נעשית בידי אחרים .  
את האושר של נתניהו על בחירתו של טראמפ הוא מקפיד להפגין בכל הזדמנות שנייה ,  כמי שמודה לאל על כך שנפטר מעולו של קודמו בתפקיד ;  גם אם בחדרי חדרים בכירים ישראליים מעזים מפעם לפעם להיזכר בנוסטלגיות בימים שבהם היה ממשל מתפקד וקוהרנטי בוושינגטון ,  בשביל נתניהו הנקודה העיקרית היא  שטראמפ הוא לא ברק אובמה .  גם אתמול ,  באו"ם ,  הוא דאג לעשות לנשיא ארצות הברית כבוד מלכים ,  כשהתייצב מוקדם בבוקר ,  עם רעייתו שרה ,  כדי להאזין לנאומו ולמחוא לו כפיים נלהבות מספסלי המשלחת הישראלית באולם .  
במסדרונות האו"ם היה מי שהרים גבה לגבי הדייט הזוגי באולם העצרת ,  במקום ששמור בדרך כלל לדיפלומטים ולא לבני זוגם של ראשי מדינה ,  כשאפילו רעייתו של טראמפ ,  מלאניה ,  ישבה מאחור ,  בספסלים הצדדיים של היציע - אבל מישהו באמת חושב שבעידן טראמפ יש עדיין חשיבות לפרוטוקול הדיפלומטי ?  ממשל טראמפ ,  מצדו ,  מעניק לנתניהו בחזרה את אותו כבוד - הוא אמנם לא הגיע לנאום ראש הממשלה ,  אבל הוא שיגר את שני יועציו הבכירים ,  השגריר דייוויד פרידמן והשליח ג'ייסון גרינבלט לאולם ,  ונתקל בנתניהו  " ספונטנית "  במסדרון בדיוק כשהאחרון היה בדרך לנאום .  
הנאום של נתניהו הסתיים בצורה ממלכתית וידידותית ,  ברכת שנה טובה לכל העולם מהעם היהודי ,  והיה סיומת מוצלחת לביקור ארוך בנכר ,  שבמסגרתו עשה לא מעט היסטוריה ,  והיה לראש הממשלה הראשון שמבקר באמריקה הלטינית ,  וגם קיים פגישה פומבית ראשונה עם נשיא מצרים עבד אל פתח א-סיסי .  בטראמפלנד ,  נתניהו מרגיש כמו מלך - אבל עם נחיתתו בישראל הוא צפוי לקבל גם זריקה מהמציאות שאותה הצליח להדחיק במסע הארוך שלו בחו"ל  עם עוד גילויים וחשיפות מהחקירות הפליליות ,  ולהיזכר שהוא עדיין לא מלך  אלא רק ראש ממשלה .  

בעידן החדש של טראמפ - נתניהו מרגיש בעצרת האו"ם כמו מלך
נאום הבכורה של נשיא ארה"ב באו"ם היה מבחינת חלום עבור ראש הממשלה ,  ששמע את מסריו הדומים נגד איראן - ושום מילה על הפלסטינים .  אחרי שנסללה עבורו הדרך ,  נתניהו שינה את הטון המתקרבן המסורתי בנאומו - ולא הסתיר את שמחתו מלכתו של אובמה

