נתניהו : " זועבי מסיתה לטרור ,  לפתוח בחקירה פלילית נגדה "
 בנאומו בפתיחת מושב החורף של הכנסת התייחס ראש הממשלה לגל הפיגועים ואמר כי הוא  " מצפה לתמיכת סיעות האופוזיציה בחקיקת בזק "  נגד מחבלים .  הרצוג תקף : " הסכסוך שנתניהו מנהל הפך לסכין בגב האזרחים ".  ריבלין : " על כולנו מוטלת האחריות לפעול להרגעת הרוחות "
 מושב החורף של הכנסת נפתח היום  ( שני )  בצל גל הפיגועים המתמשך .  בנאום במליאה התייחס ראש הממשלה ,  בנימין נתניהו ,  לגל הטרור . " הטרור לא יכריע אותנו ,  אנחנו אלה שמכריעים אותו ",  אמר נתניהו . " גם את גל הטרור הנוכחי נכריע .  בפעולה נחושה של שוטרים וחיילים בנטרול המחבלים כולל היום בירושלים .  אנחנו פועלים להוציא את התנועה האיסלאמית מחוץ לחוק .  חידדנו את הוראות הפתיחה באש ,  תגברנו כוחות ואישרנו חקיקת עונשי מינימום . 
" אני מצפה לתמיכת סיעות האופוזיציה בחקיקת בזק בנושא זה ",  הוסיף נתניהו . " מה שמנחה אותנו זה הכרה עמוקה שאנחנו נאבקים מאבק צודק .  נוציא את הפלג הצפוני של התנועה האיסלאמית .  לא תהיה שום חסינות למי שמעודד טרור ".  
ראש הממשלה התייחס גם לחברי הרשימה המשותפת שהודיעו כי הם מחרימים את נאומו של נתניהו ולא נכחו במליאה . " לא רק התנועה האיסלאמית מסיתה .  אחד היושבים בבית הזה ,  חבר הכנסת גטאס ,  אמר :  'הזוג הנקין הם מתנחלים ,  אתה לא יכול להתייחס אליהם כאל חפים מפשע' .  מה זה אומר ?  שמותר לרצוח אותם ?  חברת הכנסת זועבי מצדיקה את מעשי הטרור באשר הם .  היא אמרה לעיתון חמאס שפעולת יחידים לא מספקת וצריך אינתיפאדה שלמה .  זה לא יאומן .  אין דבר מוצדק יותר מפתיחת חקירה פלילית נגדה ". 
עוד בוואלה !  NEWS :" ילדי אוסלו ":  הצעירים הפלסטינים לא מאמינים באבו מאזןגל הטרור במספרים :  מחצית מהפלסטינים שנעצרו - קטיניםהמחבל מהפיגוע ליד גן שמואל מכחיש את המיוחס לו : " מדובר בתאונה "  
בהמשך דבריו התייחס נתניהו לטענות הפלסטינים כי ישראל מנסה לשנות את הסטטוס קוו בהר הבית . " זו לא הפעם הראשונה שאויבנו משתמשים בתעמולה שקרית הקשורה להר הבית כדי לחולל פרעות .  יש כאלה שאומרים היום שליהודים אין קשר להר הבית .  ממשיכיו של חוסייני אומרים שהיהודים מטנפים את אל-אקצא ",  אמר . " השקר שאנחנו מנסים לשנות את הסטטוס קוו בהר הבית הוא חמור מאוד .  אנחנו מחויבים לסטטוס קוו בהר הבית . 
" אנחנו שומרים על המקומות הקדושים של כל הדתות .  ללא ישראל ,  קנאי האיסלאם היו מגיעים והורסים את המקומות הקדושים כפי שהם עושים במזרח התיכון כולו ",  אמר נתניהו . " אנחנו אלה ששומרים על המקומות הקדושים .  אבו מאזן חייב לגנות את הפיגועים כפי שאני גיניתי פגיעה של יהודים בערבים .  נמצה את הדין עם מי שירים יד ,  יהודים וערבים כאחד ".  
גם הנשיא ,  ראובן ריבלין ,  התייחס בנאומו לגל הטרור . " הטרור הרצחני והפונדמנטליזם האסלאמי מבקשים להרפות את ידנו כל העת .  לגדע את הבניין בפחד ובאימה .  אך הם לא יוכלו לנו .  אנחנו נגדע את ידי הטרור המגואלות בדם ,  אנחנו נלחם בטרור ביד קשה ,  לא נרחם על אכזרים ",  אמר ריבלין בפתח מושב החורף . 
" מדינת ישראל היא מדינת חוק ,  זהו מקור עוצמתה וחוסנה .  בימים מתוחים אלה ,  על כולנו מוטלת האחריות לפעול להרגעת הרוחות ",  הוסיף . " וכן לזכור ולהזכיר ,  שיש לנו כוחות צבא ,  משטרה ,  ומערכת משפט ,  ובידיהם ,  ורק בידיהם ,  מוטלות הזכות והחובה למצות את הדין עם האחראים לפשעים הנתעבים הללו ".  
בהמשך התייחס הנשיא לפעילות אנשי כוחות הביטחון בימים אלה . " אלה אותם כוחות הביטחון שספגו מאתנו לא מעט ביקורת ,  פוגענית בחלקה ",  אמר . " אסור לנו לתת יד לשיח ציבורי המצייר אותם כפרזיטים ,  כמעמסה או נטל על הכלכלה .  חברי ועדת הכספים וחברי ועדת החוץ והביטחון ,  אנחנו עומדים בפני שנה נוספת בה צה"ל פועל ללא תכנית רב שנתית .  אם לא נאפשר את התכנון ארוך הטווח - לא נחזה בהתייעלות ". 
ריבלין התייחס גם לדו קיום בין יהודים וערבים ואמר : " דווקא בימים מתוחים אלה עלינו לזכור כי בניית האמון בין יהודים וערבים בתוך מדינת ישראל ומחוצה לה אינה אפשרות - זהו כורח .  גם אם נסגור את החלון הצד השני לא יעלם .  גם אם נשרוף את הגשר היום נדרש להתחיל ולבנות אותו שוב מחר .  הדרך ארוכה וקשה ,  ובמשימה הזאת אין קיצורי דרך .  אבל בל נטעה ,  המשימה הזאת היא המשימה שמונחת בפני הדור הזה ,  בפני מנהיגיו ,  ובפני הדורות שיבואו ". 
יו"ר האופוזיציה ,  יצחק הרצוג ,  תקף את חברי הממשלה . " אתם ,  שרי וחברי קואליציית החידלון הזו ,  שותפים לאחריות על אובדן השליטה .  על שמכם תרשום ההיסטוריה את תחושת הביטחון האישית שנעלמה ,  את הייאוש ששוטף היום את רחובות שני העמים ",  אמר הרצוג . " ולכן ,  נתניהו ובנט ,  אתם צריכים ללכת הביתה .  דרככם היא שנכשלה .  מדיניותכם היא שהביאה אותנו לדרך ללא מוצא .  מנהיגותכם היא שהובילה את ישראל האהובה שלנו לתוהו ובוהו ".   
" הסכסוך ,  רבותי ראשי הממשלה בפועל וזה המיועד ",  פנה הרצוג לנתניהו ובנט , " הסכסוך שאתם מנהלים בשנים האחרונות בדרככם ,  על פי אמונתכם ,  על פי האידיאולוגיה שלכם ,  הפך לסכין בגבם של אזרחי ישראל .  סכין בגבם של אזרחי ישראל בכל חלקי הארץ הזו .  אתם ,  שהבטחתם להיות מר ביטחון ושר ביטחון כשלתם .  הטרוריסטים השפלים הרימו ראש במשמרת שלכם .
" אבו מאזן רחוק מלהיות ידיד ישראל ",  אמר הרצוג והתייחס לפגישה שקיים עמו לפני חודשיים ברמאללה . " יש לו אמירות חמורות ואחריות גדולה לסערה הגדולה ולדליקה הגדולה שמתרחשת כאן .  גם ידיו לא נקיות .  אבל הוא שם .  והוא ,  כפי שקובעים ראשי מערכת הביטחון ,  אולי המחסום האחרון .  הוא אמר לי 'אני חושש מאובדן שליטה על הדור הצעיר שלי שאיבד כל תקווה לשינוי' .  ואני מרגיש שאני יושב מול ראש הממשלה גולדה מאיר לפני מלחמת יום הכיפורים .  זו שדחתה כל הצעת שלום לפני כן .  הכתובת על הקיר ואתה כמו שלושת הקופים .  לא שומע ,  לא רואה ,  לא מדבר ". 
בתוך כך ,  ח"כ חנין זועבי התייחסה הערב לדרישת נתניהו לפתוח נגדה חקירה פלילית בגין הסתה לטרור ואמרה כי  " נתניהו בהיסטריה והוא חייב אויב ,  נתניהו נכשל ומחפש תירוצים .  איראן כבר לא מספקת את הסחורה ואין שמאל אמיתי שאפשר לתקוף ,  אבל יש את חברי הכנסת הערבים ".  זועבי הוסיפה כי היא  " מגנה בחריפות את דברי הבלע ,  את דברי ההסתה הפרועה של בנימין נתניהו נגד ההנהגה הערבית ,  ובמיוחד נגדי ונגד עמיתי גטאס ,  ונגד התנועה האיסלאמית .  אני דורשת מנתניהו להפסיק את ההסתה הפרועה שלו ,  שאיתה קשה לי עוד היום להסתובב ברחוב .  אני אמשיך בדרכי ,  שהיא ההפך המוחלט מדרכו של נתניהו ,  שמבוסס על ערכים אנושיים של חירות וצדק ".  
מושב הכנסת הקרוב צפוי להתמקד בהעברת תקציב המדינה לשנים 2016-2015 .  המועד האחרון להעברת התקציב בקריאה שנייה ושלישית הוא 19 בנובמבר ,  ובקואליציה מתכוננים כבר למבחן הכוח המשמעותי הראשון אותו יצטרכו לצלוח .  גורמים בסיעת כולנו אמרו בימים האחרונים כי הם צופים שהתקציב יעבור ללא בעיות מיוחדות .  זאת ,  לאור שורת הסכמות אליה הגיע שר האוצר משה כחלון עם ראשי הסיעות החרדיות בנוגע לתוספות לקצבאות הילדים ,  וכן עם סיעת הבית היהודי בנוגע לתוספות לתקציב החינוך .
 למרות זאת ,  העובדה שמדובר בקואליציה בת 61 חברי כנסת ,  אשר כל חבריה צריכים לתמוך בתקציב ללא יוצא מן הכלל ,  עלולה לעורר לא מעט בעיות .  באוצר כבר נערכים לתרחישים במסגרתם חברי כנסת ידרשו סכומי כסף לנושאים הקרובים ללבם תמורת תמיכה בתקציב .  כך ,  למשל ,  דרשו כמה חברי כנסת בליכוד הקצאת כספים לפרויקט שיקום שכונות ולקליטת עלייה כתנאי להצבעה בעד התקציב .  
עניין נוסף שיעמוד במרכז הדיונים במליאת הכנסת בחודשים הקרובים הוא מתווה הגז .  הקואליציה אמנם הצליחה להעביר החלטה הצהרתית של הכנסת בעד המתווה ,  אמנם מחלוקת בין שר הכלכלה אריה דרעי לראש הממשלה נתניהו מעכבת את יישום המתווה .
 דרעי מסרב להשתמש בסמכותו בהתאם לסעיף 52 בחוק ההגבלים העסקיים ,  ולעקוף את הממונה על ההגבלים העסקיים שהתנגד לעסקה כך שהמתווה ייצא כבר עתה לדרך .  נושא זה מעורר מחלוקת עזה בתוך הקואליציה ,  ואף הביא בישיבת הממשלה לפני שבועיים לעימות קולני בין שר האנרגיה יובל שטייניץ ודרעי ,  שנפסק רק לאחר שראש הממשלה קרא לעברם שלוש פעמים לחדול מן הוויכוח .
  ( עדכון ראשון :  16:34 )  

נתניהו : " זועבי מסיתה לטרור ,  לפתוח בחקירה פלילית נגדה "
 בנאומו בפתיחת מושב החורף של הכנסת התייחס ראש הממשלה לגל הפיגועים ואמר כי הוא  " מצפה לתמיכת סיעות האופוזיציה בחקיקת בזק "  נגד מחבלים .  הרצוג תקף : " הסכסוך שנתניהו מנהל הפך לסכין בגב האזרחים ".  ריבלין : " על כולנו מוטלת האחריות לפעול להרגעת הרוחות "
 
