דעאש זה חמאס וחמאס זה דעאש - לאן נוליך את הייאוש ? 
המנטרה שחזר עליה ראש הממשלה במהלך נאומו באו"ם השאירה טעם מר גם בקרב תומכי ההשוואה וגם בקרב מתנגדיה ,  אך שוכחים כי הם אמורים לתבוע את שינוי המצב ,  שמדכא כל יוזמה לשינוי 
" דעאש זה חמאס וחמאס זה דעאש "-  זו המנטרה המרכזית שנצרבה בתודעתנו מנאומו האחרון של ראש הממשלה בנימין נתניהו באו"ם .  הדבר המעניין הוא שמחנה התומכים ומחנה המתנגדים לרפליקה הזו מגלגלים אותה בלשונם עם אותו טעם מריר של ייאוש .  שוכחים לרגע שהנואם אינו שחקן בהצגה כי אם מנהיג פוליטי שנאומיו הם מכשיר לעשייה פוליטית ,  שאמורה להתחיל כשהנאום מסתיים .  שוכחים שהם אינם קהל שעם סיום ההצגה ודממת מחיאות הכפיים אמור לארוז את חפציו וללכת הביתה כשרפליקה כזו או אחרת שגורה על שפתותיהם .  שוכחים שהם אמורים בדרך זו או אחרת לתבוע את הסרת הייאוש .
 המתנגדים להשוואה יאמרו שהיא מרדדת את המציאות המורכבת ,  שהיא מוגזמת עד כדי גיחוך ובעיקר שהיא נועדה לזרוע פחד ולהתחמק מכל תהליך מדיני למען שרידותו הפוליטית של ראש הממשלה .  למאמינים באפשרות של הסדר מדיני הרואים באבו מאזן פרטנר רלבנטי הייאוש הטמון בהשוואה בפרט ובנאום בכללותו הוא ברור ואין צורך להכביר בו מילים .  
המצדדים בהשוואה יאמרו שלא רק שהיא קלה לעיכול אלא מוצדקת .  במשיכות מכחול עבות ניתן למצוא בסיס להשוואה בין שני הארגונים .  ההשוואה מתכתבת אצל חלק מהאזרחים עם אמרתו של שמיר בזמנו  - " הים הוא אותו ים והערבים אותם ערבים "  - או לחילופין מחזקת בהם את התחושה שאם המצב במזרח התיכון משתנה ,  הרי שזה תמיד לרעה ,  אבל גם גישה זו טומנת מן הסתם ייאוש לאוחזים בה .  הרי גם לשיטתם אין זה ברור מה מציע ראש הממשלה .  
תביעה חד-משמעית לנטרול החמאס ?  כפי שהוכח במבצע האחרון ,  כנראה שזה לא ריאלי .  אי-שיקום הרצועה ?  ברור שלישראל יש אינטרס לייצב את מצב התושבים בעזה והדרג המדיני אישר לא מכבר להעביר חומרי בנייה לרצועה .  אז מה נשאר ?  האמירה של ראש הממשלה ,  שניתן להגיע לשלום עם מדינות ערביות ?  כעת מסתבר שנציג ישראלי אפילו לא הוזמן לוועידה הבינלאומית בהשתתפות נציגים בכירים ממצרים ,  ערב הסעודית ,  תוניסיה והליגה הערבית המתכנסת בקהיר לדון בשיקום רצועת עזה .  קיפאון מדיני עד המלחמה הבאה ?  ייתכן שזה המצב ,  אבל אז צריכה להיות איזושהי תכנית להתחמשות ולמיגון .  מה שבטוח הוא שתומכי ההשוואה אינם יכולים להתחמק מהניסיון להבין את משמעותה ,  לתבוע כאן ועכשיו את מימוש ההשלכות הנובעות ממנה במעשים ,  ולשאול את עצמם ואת מי שאחראי לניסוחה : " לשיטתנו עם מה נותרנו ?  ".  בינתיים ,  גם הם נותרו עם ה"סרטן שמתפשט ". 
ייאוש אינה תכונה רצויה של אזרחים בדמוקרטיה .  הוא מרפה את ידיהם ומדכא כל מוטיבציה לפעולה שעשויה להשפיע על חייהם .  דמוקרטיה במהותה מחייבת אזרחים ערניים וחדורים בתחושה שיש ביכולתם לעצב את עולמם או לפחות שיש ביכולתם להוליך את הייאוש למקום קונסטרוקטיבי .  המתנגדים להשוואה בין חמאס לדעאש מן הסתם יפנו את ייאושם לתקוף את ראש הממשלה ולבקר אותו מעל כל במה אפשרית .  נו שיהיה .  הם עושים את זה כבר זמן לא מבוטל גם בהקשרים אחרים ולא ממש בהצלחה .  ומה יעשו המצדדים בה ?  לאן הם יוליכו את הייאוש ?  נראה שלהם הוא תקוע כמו עצם בגרון .  לא לבלוע ולא להקיא .
 הכותבת היא מומחית למדע המדינה
מעוניינים לפרסם מאמר במדור הדעות ?  כתבו לנו למייל op-ed@walla.net.il
המאמרים המתפרסמים במדור הדעות משקפים את עמדת הכותבים בלבד 

דעאש זה חמאס וחמאס זה דעאש - לאן נוליך את הייאוש ? 
המנטרה שחזר עליה ראש הממשלה במהלך נאומו באו"ם השאירה טעם מר גם בקרב תומכי ההשוואה וגם בקרב מתנגדיה ,  אך שוכחים כי הם אמורים לתבוע את שינוי המצב ,  שמדכא כל יוזמה לשינוי

