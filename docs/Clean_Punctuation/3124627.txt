הניצב ,  המפכ"ל והמתלוננת :  הסיפור על המשטרה שאמור להפחיד אותנו
משהו לא טוב עובר על המשטרה :  בעוד העולם המערבי יוצא נגד הטרדות מיניות ,  בראש יחידת העילית של המשטרה עומד אדם - ניצב רוני ריטמן - שבג"ץ קבע באופן חד משמעי שגרסת המתלוננת נגדו אמינה .  המשטרה לא רק מעוותת את דברי בג"ץ ,  אלא מפנה ביקורת כלפי המתלוננת 
" מהרגע הראשון ידעתי שאסור לי לומר דבר אם חפצת חיים אני  התעקשתי לא לספר דבר לאנשי מח"ש העיקשים .  ידעתי שחיי כפי שהיו עד אז יגמרו .  ידעתי שהקריירה שלי תסתיים .  קריירה שעמלתי עליה קשות .  שנים רבות של השקעה ירדו לטמיון .  ידעתי שירדפו אותי .  ידעתי שיעשו לי שיימינג .  ידעתי שמקצינה מוערכת מאוד שכישוריה המקצועיים והישגיה הם שם דבר ,  אהפוך בן לילה לזונה ,  שקרנית ,  מניפולטיבית ,  שאין לה מקום ודריסת רגל במשטרת ישראל כל מה שנעשה לי מאז אותו לילה נורא ועד היום ,  הוא עדות חיה לכך שבמח"ש לא מקיימים הבטחות לקורבנות עבירות מין ושאלשיך נוחל הצלחה יתרה בהתעללות מתמשכת בי ,  במשך שנתיים פומביות ונוראות  למען יראו ויראו ". 
 ( מתוך עדותה של רפ"ק צ' בדף הפייסבוק  " אחת מתוך אחת ")  
חלפו בדיוק 45 יום מאז פורסם בג"ץ ריטמן .  למרות פסיקת בג"ץ כי על השר ארדן והמפכ"ל אלשיך לקבל במהירות הראויה החלטה חדשה בעניינו של ניצב רוני ריטמן ,  מפקד להב 433 ,  יחידת העילית של המשטרה שחוקרת את תיקי נתניהו ,  טרם התקבלה החלטה כזו .  
להלן תקציר האירועים הקודמים :  צ' ,  רפ"ק במשטרה ,  העידה במח"ש כי בשנת 2011 ,  כשיצאה מאירוע חברתי יצא אחריה ניצב ריטמן - אז ראש חטיבת המודיעין ששירתה בה - וקרא לה .  כשהסתובבה אליו ,  כך סיפרה ,  משך לה את היד ,  קירב אותה אליו בכוח ,  וניסה לקרב את ראשו ואת פיו אליה כדי לנשקה בניגוד לרצונה .  למח"ש סיפרה שפיו של ריטמן הדיף ריח עז של אלכוהול ,  ושהצליחה להדוף אותו בכוח לאחור .  
שורה של עדויות מסייעות גיבו את האירוע ביציאה מהמסעדה .  מ' ,  שוטרת ,  העידה כי ראתה את ריטמן רץ אחרי הקצינה ,  מושך אותה אליו ,  מקרב פיו אליה ואילו צ' לא נענתה לו והדפה אותו .  שוטרת אחרת ,  פ' ,  העידה שמ' תיארה באוזניה רגע אחרי האירוע את מה שראתה וכי מ' הייתה מזועזעת ונסערת ממה שראתה .  שלושה שוטרים נוספים העידו כי מ' סיפרה להם את אותו סיפור בהמשך .  מפכ"ל המשטרה לשעבר ,  יוחנן דנינו ,  העיד שהקצינה סיפרה לו בזמן אמת שריטמן הטריד אותה על רקע מיני באופן כללי ,  אבל לא פירטה במה מדובר .  
בסיום החקירה ,  מח"ש המליצה להעמיד את ריטמן לדין .  היועץ המשפטי לממשלה דאז ,  יהודה וינשטיין ,  החליט לסגור את התיק הפלילי .  המפכ"ל רוני אלשיך החליט שהוא מאמין לריטמן והחזיר אותו לעבודה .  הקצינה צ' מתארת את חייה מאז כגיהינום מתמשך .  היא הפכה למוקצה מחמת מיאוס במשטרה .  הקרבן הפכה לנבל ,  למי שהעלילה עלילת שווה על קצין .
 בדף הפייסבוק  " אחת מתוך אחת "  כתבה צ' : " אלשיך מצא פתרון ייחודי לחסל את ההטרדות המיניות במשטרה באופן סופי ומידי  הוא רמס אותי עד עפר באופן קשה ופומבי ,  אין שוטרת שלא יודעת מה אני עוברת .  אורי כרמל ראש מח"ש אמר כי 'אין לנו כיום תלונות על הטרדה מינית ולא כי התופעה נעלמה' .  מי תרצה לעולל לעצמה את מה שאני עוברת ?  ".  
צריך לומר באופן ברור וצלול :  בפסיקת בג"ץ מפרק השופט עוזי פוגלמן לבנה אחר לבנה את הדרך שבה קיבל אלשיך את ההחלטה להחזיר את ריטמן לתפקידו .  החל מההתעלמות של המפכ"ל מהעדויות המסייעות ועד החלטתו להעדיף את בדיקת פוליגרף פרטית של ריטמן  ( שבוחן הפוליגרף של מח"ש קבע שאינה עומדת בקריטריונים מקצועיים )  על פני הבדיקה שעברה צ' במח"ש ונמצאה דוברת אמת .  בג"ץ מצא את גרסתה אמינה ,  שלל כל אפשרות של עלילה והורה לשר ולמפכ"ל לקבל החלטה חדשה על ניצב ריטמן .  
ניצב רוני ריטמן הוא החוקר מספר אחת במשטרה .  מפקד להב 433 ,  האף.בי.איי של ישראל .  כל החקירות הרגישות ביותר ,  כולל זו של ראש הממשלה נתניהו ,  מופקדות בידו .  המפכ"ל אלשיך התייצב לימין ריטמן ולמעשה שם את כל מניותיו על חפות הניצב .  אבל כאן עולה עוד נקודה ,  חמורה לא פחות מעצם ההטרדה המינית .  
על פי פרסום בערוץ עשר ,  בחקירתו במח"ש בדצמבר 2015 הכחיש ריטמן את דברי הקצינה וזעק שנרקמה נגדו קנוניה שמטרתה ,  כך רמז ,  להרחיק אותו מטיפול בחקירות נגד דמויות מפתח בצמרת המדינה .  לקנוניה הזאת היו שותפים ,  לשיטתו ,  המתלוננת וקצינים באגף החקירות של המשטרה ,  שהחליטו לחסל לו את הקריירה רק כדי להציל את עורם .  מקורביו רמזו ברמזים עבים שיש קשר בין התלונה לבין טיפולו של ריטמן בחשדות לפלילים במעונות ראש הממשלה .  
ב14 ביוני 2016 ,  לאחר שנפתחו החקירות נגד ראש הממשלה ,  פרסם דורון הרמן בערוץ עשר כי המפכ"ל אמר שיש  " גורמים בעלי כח וממון שפועלים כדי להטיל אימה על בכירי אגף חקירות ".  למחרת ב-15 ביוני ,  הרמן דיווח כי דוברת המשטרה אישרה שהמפכ"ל אמר שיש גורמים שממנים עורכי דין לקצינים מושעים שתפקידם לפגוע בריטמן .  חולפים יומיים וב-17 ביוני ,  המפכ"ל בכנס סגור  ( שהודלף כמובן )  אמר : " כוחות רבי השפעה וכוח מנסים לפגוע אישית בקציני יאח"ה ,  היחידה יכולה להפיל ממשלות ". 
ב-23 בינואר 2017 ,  ערוץ עשר פרסם הדלפה מלשכת המפכ"ל על פיה גורמים בכירים  " בסביבת נתניהו "  פועלים לאסוף מידע מכפיש על חוקרים בראשם רוני ריטמן באמצעות מידע כוזב .  למחרת אמר המפכ"ל אלשיך בפומבי כי יש הטרדות של קציני משטרה בכירים בתחום החקירות : " לא יודע מי עומד מאחורי זה שכל אחד יעשה את הפרשנויות שלו ".  דורון הרמן פרסם בנוסף : " בכירים במערכת אכיפת החוק :  חוקרים פרטיים ניסו לאסוף מידע משחיר על צוות החקירה של נתניהו ועל הפרקליטים המלווים ".  
נדמה לי שהדברים ברורים .  אלשיך מאמץ את הנרטיב של ריטמן שלמעשה הוא לא פשע ולא חטא אלא נפל קורבן לגורמים אדירי כוח שמפחדים שריטמן ישים את ידו כחוקר ורוני ריטמן גם קורא להם בשמות .  לשם הוא קורא בנימין נתניהו .  הטענות של ריטמן הופכות לטענה של מפכ"ל המשטרה ,  בעיקר בתדרוכים ובחוגים סגורים אבל גם בפומבי .  הרמז הוא רמז מאד ברור לסביבתו של נתניהו .  
זו טענה מדהימה .  צמרת המשטרה סבורה שראש הממשלה או מי מאנשיו מחפשים מידע מכפיש על בכירי החוקרים .  אם זה נכון ,  זה ווטרגייט 2 .  מצד שני ,  לא תיתכן עלילה שכן מדובר בשקר גס .  בג"ץ קבע במפורש כי גרסת צ' אמינה ואין שום קנוניה מאחוריה .  למרבה הצער ,  למעט מספר עיתונאים  ( בעיקר קרן נויבך ,  רויטל חובל ,  עמית סגל ,  קלמן ליבסקינד )  ,  הסיפור המטורף הזה מושתק .  כשביבי בסביבה ,  כל המעשים המגונים הופכים פחות חשובים .  
כעת אנחנו לחלק השלישי ,  המעט משעשע בעיני אבל גם עצוב .  שאילתות ותשובות עם דוברות המשטרה .  תופעה שהיא מעבר לאמת ושקר .  בין המשתתפים :  קרן נויבך ודדי מרקוביץ' מרשת ב' .  התכתבויות מהחודשיים האחרונים .  
בפסיקת בג"ץ נקבע במפורש : " בשלב זה די לנו לקבוע כי בחינת נימוקי המפכ"ל בהחלטתו וקביעתו בסיכום הראיון בדבר העדר תשתית עובדתית לחשדות ,  מלמדת כי לא ניתן משקל ראוי וסביר לעדויות הקיימות בעניין תלונתה של העותרת ,  שערכן ההוכחתי על פי מבחן הראיה המינהלית הוא למצער ובזהירות המתבקשת  בלתי מבוטל .  אשר על כן ,  אין מנוס להשקפתי מלקבוע כי אין תשתית עובדתית מבוססת דיה למסקנה שהתקבלה על ידי המפכ"ל .  על רקע הדברים שעליהם עמדנו בעניין התשתית העובדתית הרלוונטית להחלטת המפכ"ל ,  סיכום ראיון זה לא יכול לעמוד ". 
לאחר הפסיקה ,  שלחה תכניתה של קרן נויבך את השאילתה הבאה :  
רשת ב' ,  20.11.17שלום,מחר בבוקר נדבר עם רויטל חובל על פסק הדין של בג"ץ על ריטמן ,  נשמח למרואיין מטעמכם או תגובה כתובה .  
תגובת המשטרה 21.11.17 :
 שלום רב,בהמשך להחלטת בית המשפט בעניינו של ניצב רוני ריטמן - במשטרת ישראל מביעים שביעות רצון על כך שבית המשפט בחר שלא להתערב בהחלטת המפכ"ל להחזיר את ניצב רוני ריטמן לתפקידו ובכך דחה הלכה למעשה את עתירתה לפיטורי או הדחת הקצין .  משטרת ישראל תלמד לעומק את החלטת בית המשפט ,  המשתרעת על פני עשרות עמודים ,  ותבחן את נושא הדרכת המפקד ,  כפי שצוין בפסק הדין.בברכה,דוברות משטרת ישראל 
ב11 בדצמבר 2017 ,  עמית סגל חושף בתכניתי בגל"ץ את הסיפור על תדרוכי אלשיך .  אנחנו מפנים למשטרה שאילתה .  
שלום רב,1 .  האם המפכ"ל אלשיך או מי מטעמו מתדרכים שראש הממשלה נתניהו או אנשיו עומדים מאחורי התלונה לעבירות מין לכאורה נגד ניצב רוני ריטמן ?  
2 .  האם ניצב ריטמן עומד על טענתו בחקירת מח"ש ,  לפיה רה"מ נתניהו או אנשיו אחראיים לתלונה נגדו ? 
3 .  אם אכן לדעתו רה"מ נתניהו עומד מאחורי התלונה ,  מדוע לא נפתחת חקירה בעניין ? 
נודה לתשובתכם בהקדם ,  ולאישור קבלת שאילתות אלו.תודה והמשך יום טוב .
 תשובת המשטרה ,  11 בדצמבר :
 לא רק שלא היו דברים מעולם ,  אלא שמדובר בדברי הבל ובלע שאינם ראויים להתייחסות .
 בברכה,דוברות משטרת ישראל
בעקבות הפרסום אצל עמית סגל ובגל"צ פונים מתכניתה של קרן נויבך למשטרה .  
רשת ב' 13.12.17
ביום ראשון נחזור לעסוק בפרשת ריטמן .  חודש לאחר פס"ד בג"צ והוראת השופטים למפכ"ל ולמשטרה לקבל החלטה אחרת ובמהירות הראויה "  בעניינו של ריטמן עדיין לא קיבל המפכ"ל החלטה בעניין .  נרצה לדעת מתי תתקבל בעניינו של ריטמן החלטה חדשה ומדוע לא התקבלה החלטה עד כה למרות שבגץ הורה במפורש לקבל החלטה  " במהירות הראויה ".  על פי פרסומים ,  המפכ"ל מתדרך עיתונאים על הפעלת לחצים על חוקרי 433 .
 ממשטרת ישראל נמסר 16.12.17 :
 כשתתקבל החלטה בנושא נעדכן .
 בכל הנוגע ליתר הדברים :  איננו מתייחסים לפרסומים עלומים שלא ברור כלל על מה הם נסמכים .  לא רק שלא היו דברים מעולם ,  אלא גם שמדובר בדברי הבל ובלע שאינם ראויים להתייחסות כלל .
 כעבור חמישה ימים ובעקבות דבריה של דוברת המשטרה לתכנית  " בוקר טוב ישראל "  עם ישי שנרב .  שולחת המערכת של קרן נויבך שאילה נוספת .  
רשת ב' 18.12.17:שלום רב,נרצה התייחסותכם לפערים שבתגובות שניתנו אתמול למערכת  " סדר יום "  ולמערכת  " בוקר טוב ישראל "  עם ישי שנרב בגלי צה"ל .  בעוד השאילתא שלנו לגבי לחצים על חוקרי 433 נשללה על הסף  ( מצ"ב )  ,  בגל"צ אמרה דוברת המשטרה ש"אכן המפכ"ל אמר שיש ניסיונות להפעיל לחצים על חוקרים ,  הניסיונות האלו טורפדו והחוקרים ממשיכים בעבודתם נאמנה ". אז היו לחצים או שלא היו לחצים ומדוע הפערים הקיצוניים בין שתי התגובות ? 
לשאילתא הזו לא התקבלה תגובת המשטרה .  
ביום ראשון 31 בדצמבר קיימנו ראיון עם עו"ד חי בר אל ,  פרקליטה של צ' שחשף בפנינו מידע חדש ממכתב ששלחו פרקליטיו של ריטמן ליועמ"ש במהלך חקירותיו במח"ש ב2015 .
 פרקליטיו של ריטמן כותבים : " קיימת ברשותנו עדות ישירה לכך שבמהלך התקופה האחרונה ובהקשר לחקירה רגישה המתנהלת בעת הזו ,  ושאותה מוביל ניצב ריטמן ,  נשמעו  ( טרם הגשת התלונה נגדו )  גורמים שונים האומרים :  'מחפשים את ראשו של ריטמן' .  ואכן לא חלף זמן והוגשה נגד ריטמן תלונה ".  למרות שבאופן חריג לא הועבר תמליל חקירת ריטמן לידי עו"ד בר אל ,  מכתבם של פרקליטיו חשף כי אכן ריטמן ופרקליטיו טענו לעלילה שקשורה בחקירה רגישה .  
רגע ,  המשטרה לא השיבה ששאלו דברי הבל ובלע שאינם ראויים להתייחסות ?  אבל הנה פרקליטיו של ריטמן עצמו טוענים לכך במכתב ששלחו בשמו .  אז מה עושים ?  שולחים שאילתה .  
גל"צ ,  31/12/2017
שלום רבבהמשך לשאילתות לעיל שהופנו אליכם לפני כשלושה שבועות ,  פרסמנו הבוקר בתכנית מכתב שנשלח ליועמ"ש דאז ויינשטיין ,  מטעם פרקליטיו של ניצב ריטמן בחודש יוני 2015 .  האם אתם עדיין עומדים על תגובתכם לשאילתות לעיל , " לא רק שלא היו דברים מעולם ,  אלא שמדובר בדברי הבל ובלע שאינם ראויים להתייחסות "?  
תגובת המשטרה ,  1/1/2018:תשובתנו דאז נותרת בעינה ללא כל שינוי.בברכה,דוברות משטרת ישראל .
 ב-1 בינואר שולחים מתכניתה של קרן נויבך את השאילתא הבאה :  
מחר בבוקר נשוחח עם אורית סוליציאנו ,  מנכ"לית מרכזי הסיוע לנפגעי תקיפה מינית על המכתב שנשלח לשר לביטחון פנים ולמפכ"ל המשטרה על מינויו של ניצב ריטמן כמפקד יח' להב 433 לאור החלטת בג"ץ .
 תגובת המשטרה :  
כפי שציינו פעמים רבות בעבר ,  תיק החקירה של מח"ש בגין התלונה כנגד ניצב ריטמן הועבר לפרקליטות וליועץ המשפטי לממשלה ,  שקבע כי אין מקום לפתוח בהליך פלילי ,  תוך כך שהיועמ"ש לממשלה ציין את הבעייתיות במסכת הראיות .  יתרה מכך ,  לאור הטענות של עורך הדין של צ' כי עלה בידו להציג ראיות התומכות בגרסתה ,  יותר מתמוה מדוע הפניה לבג"ץ היתה רק בנוגע להחלטה הפיקודית של המפכ"ל ולא גם להחלטות המשפטיות של הפרקליטות והיועץ המשפטי לממשלה שדחו את המלצת מח"ש .  במשטרת ישראל מביעים שביעות רצון על כך שבית המשפט בחר שלא להתערב בהחלטת המפכ"ל להחזיר את ניצב רוני ריטמן לתפקידו ובכך דחה הלכה למעשה את עתירתה לפיטורי או הדחת ניצב ריטמן.לאחר שפסק הדין נלמד ,  בימים אלו נבחן במשטרה מחדש ,  הצעד הפיקודי הראוי .
 בברכה,דוברות משטרת ישראל 
הבנתם ?  בעוד העולם המערבי יוצא נגד הטרדות מיניות ,  בראש יחידת העילית של המשטרה - יחידה שחוקרת אישי ציבור על עבירות מין - עומד אדם שבג"ץ קבע באופן חד משמעי שגרסת המתלוננת נגדו אמינה .  המשטרה לא רק מעוותת את דברי בג"ץ ,  המשטרה ממשיכה לטפטף רעל על המתלוננת ומתדרכת נגד ראש הממשלה כמי שקשור לסיפור .  כשזה מתגלה ,  על אף שהם נתפסים על חם בשקר ,  הם בשלהם .  משהו רע מאוד עובר על המשטרה וזה צריך להפחיד את כולנו .
  ( עדכון ראשון 4.1 ,  17:00 )  

הניצב ,  המפכ"ל והמתלוננת :  הסיפור על המשטרה שאמור להפחיד אותנו
משהו לא טוב עובר על המשטרה :  בעוד העולם המערבי יוצא נגד הטרדות מיניות ,  בראש יחידת העילית של המשטרה עומד אדם - ניצב רוני ריטמן - שבג"ץ קבע באופן חד משמעי שגרסת המתלוננת נגדו אמינה .  המשטרה לא רק מעוותת את דברי בג"ץ ,  אלא מפנה ביקורת כלפי המתלוננת

