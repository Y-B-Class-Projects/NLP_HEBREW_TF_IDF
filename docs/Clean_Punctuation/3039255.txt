וידויו של יודונאצי ,  או איך הפסקתי לפחד ולמדתי לראות דרך הבלוף של השמאל
כולה הקרנו סרטון של איגואנה בורחת מנחש ובשמאל כבר הפכתי לסגן של גבלס .  איפה היו רינו צרור ,  רענן שקד ,  יובל דרור ואיל ארד כשאחרים השתמשו בסמלים נאציים ?  הפלורליזם בשמאל מעולם לא היה הקטע החזק שלהם
בוקר אחד ,  כשהקיץ אראל מתוך חלומות טרופים ,  ראה את עצמו והנה נהפך במיטתו לשרץ ענקי .  כלומר ליודו נאצי .  וכל זאת למה ?  הרי לא שלחתי עדיין אף טרנספורט לאושוויץ וטופסי ההרשמה שלי לאס.אס עדיין לא נשלחו .  אלא מה ,  ד"ר יובל דרור ,  דיקן בית הספר לתקשורת במכללה למינהל ,  החליט כך .  וכך כתב עלי הדוקטור בפוסט בבלוג שלו : " צריך להגיד את הדברים בצורה ברורה ,  ביום שלישי שעבר ,  ערוץ 20 שידר תעמולה בסגנון נאצי .  אראל סג"ל הוא מנחה התכנית בו שודרה תעמולה בסגנון נאצי .  אראל סג"ל הוא יודו-נאצי ".  ולמה תעמולה נאצית ,  כי בתכנית  " הפטריוטים "  בהגשתי בערוץ 20 שודר סרטון מעבר בו נראית איגואנה כשהיא בורחת מעשרות נחשים המנסים ללכוד אותה כשברקע קולו של נתניהו  " לא יהיה כלום ,  כי אין כלום "  וקולות של פוליטיקאים ואנשי תקשורת המדווחים על חקירות ראש הממשלה וקוראים לו להתפטר .
 דרור לא היה לבד ,  רענן שקד ,  ח"כ יואל חסון ,  תנועת דרכנו ,  תנועת  " מחזקים "   ( עוד גוף שמאל קיקיוני שחי בפייסבוק )  ורינו צרור הצטרפו .  לדידם ,  השימוש כמשל בנחשים ובאיגואנה מרפרר לשימוש המתועב שעשה יוזף גבלס ימ"ש ,  שר התעמולה הנאצי ,  בעכברושים ובשרצים בכדי ליצור ליהודים דה-הומניזציה וכפועל יוצא להשמיד אותם .  אותם אדונים מכובדים הגיעו למסקנה שהסרטון הסאטירי של התכנית הצנועה שלנו מעיד עלינו כנאצים בפועל או בפוטנציה .  רענן שקד צייץ שיש להחרים אותי  ( ואת חבריי ללהקת נאג' חמאדי בגלל קרבתם אלי )  ,  תנועות  " דרכנו "  ו"מחזקים "  עודדו את תומכיהן שוחרי הדמוקרטיה וחופש הביטוי להתלונן על התכנית לרגולטור הקרוב לביתם .  ח"כ יואל חסון  ( אפס שהוציא לאופורטוניזם שם רע )  דרש מגל"צ לפטרני .  ולקינוח ,  רינו צרור עמיתי לגל"צ לבש את גלימת הנביא מטעם עצמו ונשא נאום פתיחה מרטיט בפתח תוכניתו בקריאה לסגירת ערוץ 20 ואף ראיין את אייל ארד שראה בסרטון קריאה לאלימות .  תכף נתייחס להאשמה החריפה אבל קודם כל ,  צריך לומר ,  לא התרגשתי .  שיטה ישנה של השמאל .  סך הכול ,  אני בחברה טובה ,  לא היהודי הראשון שהשמאל מלכלך בכינויים נאצים .  קדמו לי טובים ממני בהרבה .  וכשאני כותב  " טובים ממני בהרבה "  זה אנדרסטייטמנט .  

זוכרים איך בקיץ האחרון ,  במסגרת יום ז'בוטינסקי נאם בוז'י הרצוג והביע געגועים מכמירי לב לזאב ז'בוטינסקי ..  . " אנו זקוקים היום לז'בוטינסקים ",  הכריז יו"ר  " המחנה הציוני ".  משעשע .  כי דוד בן גוריון מנהיגה המיתולוגי של מפלגת העבודה כינה את ז'בוטינסקי באספת בחירות בשנת 1933  " ולדימיר היטלר "   ( ולדימיר היה שמו הפרטי של זאב )  .  בן גוריון אף הגדיל לעשות ופרסם אוסף מאמרים בחוברת שנקראה  " ז'בוטינסקי בעקבות היטלר ".  יורשו בגין הסתפק בכינוי הפופולרי  " פשיסט ".  
הפלורליזם בשמאל מעולם לא היה הקטע החזק שלהם .  הרגלים קשה לשנות ,  מה גם ,  שזה מקל על כל ויכוח .  אין צורך להתמודד עניינית עם טיעון ונימוק של יריב פוליטי ,  מספיק לכנות אותו  " פשיסט "  וזהו .  
מן המוסכמות שלנאצים היה קטע עם חיות .  גרינג כראש ממשלת פרוסיה הוציא צו האוסר על ניסויים בחיות ,  הס מפקד אושוויץ היה נרגע מיום העבודה המפרך בליטוף סוסו האהוב באורווה .  היטלר שר"י ליטף את  " בלונדי "  הרועה הגרמני שלו .  היה כמובן את העיט של הרייך ,  הרייכסדלר .  עכברושים כבר הזכרנו .  אבל ככל שידוע לי ,  וקראתי לא מעט חומר על גרמניה הנאצית ,  ועד כמה שזכרוני אינו מתעתע בי ,  לנאצים לא היה שום קטע עם איגואנות .  הן לא היו חלק מהנרטיב .  אין שום סיפור על איגואנה ארית שנחשים יהודים רודפים אחריה .
 ראו ,  אני אמנם לא ד"ר לתקשורת כמו יובל דרור אבל נהוג לקחת תגובה או להרים טלפון ולשאול ככה הכי בקטנה למה התכוון המשורר .  כל כך מהר לקבוע מאפס לנאצי ?  הרי גם לה פונטיין וקרילוב השתמשו במשלי חיות  ( כולל נחשים )  בכדי להעביר נמשל ,  זוכרים שבוגי יעלון אמר שהוא צריך נעליים גבוהות בגלל הנחשים בקריה ?  כל מי שרואה את הקטע מבין היטב שהנרטיב הוא המרדף של התקשורת והפוליטיקאים אחרי נתניהו וההתחמקות הלהטוטנית של ראש הממשלה .  אגב ,  על פי דרישת הרגולטור ,  דרישה מגוחכת שקיימת רק במדינות שפקידים שולטים בהן ,  עולה כתובית בתחילת התכנית שמצהירה כי בתכנית משודרים תכנים סאטיריים .  זו הייתה סאטירה .  אולי לא מספיק טובה או ברורה אבל לא יותר חריפה מכל מערכון בארץ נהדרת או מונולוג של ליאור שליין או אסף הראל .  
זו הסיבה שאני יודע שהם מבלבלים את המוח ומדברים מפוזיציה ,  במטרה לפגוע בחופש הביטוי .  לא שמעתם את ד"ר יובל דרור ,  את תנועת  " דרכנו "  בגלגוליה השונים ,  את רענן שקד המשמים ואת כל חבורת המזועזעים מזדעזעים בצורה דומה אחרי מערכונים של  " ארץ נהדרת ".  תכנית שלמעלה מעשור מציירת את המתנחלים כחבורה סהרורית ומסוכנת ,  מתנחלות שגומרות מרצח ערבים ומתנחלים שחוטפים חיילי צה"ל .  אתם לא שמעתם אותם קוראים לסתום את הפה למולי שגב וחבריו לאחר פוסט בו גדעון סער ,  שר הפנים דאז ,  קעקע מספרים על זרועות מסתננים .  וגם לא אחרי מערכון על ח"כ יעקב כ"ץ בגילומו של טל פרידמן ,  מבקר בביתה של מירי בוהדנה ומבצע חיקוי של הקצין הנאצי האנס לנדה  ( כריסטוף ואלץ )  , " צייד היהודים ",  מהסרט  " ממזרים חסרי כבוד ".  ד"ר דרור ורינו צרור גם לא יצאו חוצץ אחרי שבארץ נהדרת הפכו את ציפי חוטובלי ואיילת שקד לצמד נימפומניות שמבקשות לעלות קרבן .  אז הם לא התרגשו מהמיזוגניות והסקסיזם הבוטה .  
רינו צרור עמיתי בגל"צ לא רק שהקדיש לסרטון הסאטירי שלנו דקות ארוכות של זעם ,  הוא אף סירב לאפשר לערוץ 20 להגיב .  מה שכן ,  הוא ראיין ארוכות את אייל ארד ,  היועץ האסטרטגי שהתריע והזהיר שהסרטון מסית לאלימות .  כן ,  כן אותו ארד שתועד בסרטה של ענת גורן על בחירות 2006 אומר את הדברים הבאים : " אני כמו כריש שמריח את הדם במים ,  לפרק את ביבי ..  .  אני רוצה להוריד אותו לגמרי .  הוא מדמם לנו במים .  מה עושה כריש כשמישהו מדמם במים ?  תוקף .  הורג אותו .  אז בואו נהרוג אותו .  נשים לו את הרגל פה ונלחץ .  את ביבי שונאים .  יש פה הזדמנות לפרק לו את האמ-אמא של האמא שלו ".  סטנדרט עיתונאי גבוה במיוחד .  אבל זה עוד כלום ,  כנסו לטור של קלמן במעריב השבת ותגלו משהו מעניין על צרור ,  בדיוק בהקשר הזה .  
ואחרי כל המהומה חזרתי הביתה ובהיתי בטלוויזיה כדי להירגע .  בדרך כלל אני נתקע על ערוץ הבישול אבל הפעם נעצרתי על נשיונל ג'יאוגרפיק .  מה אני אגיד לכם ,  סרטי טבע מאוד מלחיצים .  לא מרגיעים בכלל .  הטבע מסוכן .  במיוחד לחיות .  בכל אופן ,  זה היה סרט על הסהרה .  והראו נחש עכן אורב לטרף .  מדובר בברנש מכוער למדי עם קרניים קטנות וארס שיכול להרוג פיל .  ואז נשבע לכם ,  משום מקום צץ לו ביבי .  כלומר האיגואנה של הסהרה .  הקיסר הסגול .  התחמק מהעכן ,  ברור .  

וידויו של יודונאצי ,  או איך הפסקתי לפחד ולמדתי לראות דרך הבלוף של השמאל
כולה הקרנו סרטון של איגואנה בורחת מנחש ובשמאל כבר הפכתי לסגן של גבלס .  איפה היו רינו צרור ,  רענן שקד ,  יובל דרור ואיל ארד כשאחרים השתמשו בסמלים נאציים ?  הפלורליזם בשמאל מעולם לא היה הקטע החזק שלהם

