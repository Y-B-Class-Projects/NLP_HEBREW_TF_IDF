להדק הפיקוח על אסירי חמאס
לפני 45 שנה נתלה במצרים סיד קטב ,  מבקר ספרות חריף שכל שנחשב להוגה הדעות המשפיע ביותר שקם לאחים המוסלמים .  היה זה שנתיים לאחר ששוחרר מבית החולים של כלא טרה בקהיר .  בלי שהמשטר המצרי היה ער לכך ,  במהלך מאסרו פרש קטב את חסותו הרעיונית על התארגנות סודית שהתגבשה בין כותלי הכלא .  פעילי המחתרת שהוחזקו באותו אגף בכלא קיימו מפגשים תכופים והעמיקו במשנתו הסדורה של מנהיגם .  באמצעות ביקורי משפחות ,  תוך כדי שהוא נעזר באחיותיו הצעירות ,  הצליח סיד קטב להבריח החוצה את הספרים שכתב בספרייתו הפרטית בכלא .  עלה בידו להערים על הסוהרים ולהתוות דרך עבור פעילים איסלאמיסטים בתוך הכלא ומחוץ לו גם יחד .  קטב צייר תמונה שלפיה המשטר החילוני במצרים הוא אויב האיסלאם ובהתאם לכך הוא נעדר לגיטימיות .  אין זה סתם כך שספרו הנודע שהוברח מהכלא נקרא  " סימנים עלי דרך "  - על השביל שהוא שירבט במחברתו בכלא פסעו בסמטאות קהיר איסלאמיסטים קיצונים .  
ממבט ראשון נראה שהודעתו של ראש הממשלה בנימין נתניהו בנוגע להקשחת התנאים של אסירי החמאס ,  תנועה בת של  " האחים המוסלמים ",  משקפת צעד מתבקש כדי ליצור סימטריה בתנאי המאסר של אסירי חמאס עם אלה של גלעד שליט ,  ובכך להפעיל מנוף לחצים על חמאס .  
אך מבט נוסף מראה שקיימת בעיה עמוקה יותר שאינה טמונה בהכרח בלוקסוס זה או אחר שמתאפשר לאסירים ,  אלא במדיניות הכליאה .  
במערכת הביטחון בישראל מסיקים ש"רבים מקרב האסירים שעסקו בטרור ישובו לעשות זאת לאחר שחרורם בעיסקה ".  נתונים אלה מחזקים את הסברה שהכלא עשוי לשמש כור היתוך לאינדוקטרינציה ופלטפורמה להקצנה .  
שנים רבות של קריאת מאות יומנים ועדויות מהכלא של  " האחים "  מניבות תובנה עיקרית :  הכלא יוצר חיכוך יומיומי עם  " האויב ",  כלומר עם סוהרים ונציגי כוחות הביטחון .  חיכוך זה מעצים אצל האסירים האיסלאמיסטים את דימוי המאבק ותורם להקצנה נוספת .
 ובכן ,  מה אפשר לעשות כדי להתמודד עם אתגר ההקצנה ? 
שיחות סלולרי מאפשרות איכון מידע והפקת מודיעין .  לעומת זאת ,  שיעור או ספר בנושא הגותם של סיד קטב ואחמד יאסין טומנים בחובם זרעי פורענות .  על אותו משקל ,  טלוויזיה יכולה לשמש אמצעי להעברה מבוקרת של אינפורמציה ,  ולעומת זאת ,  דיווחים תקשורתיים על ירי רקטות על העורף הישראלי בוודאי גורמים לעליית המורל ולנחישות במאבק האלים נגד ישראל .
 מחקרים על אודות ניסיון הכלא של האחים המוסלמים מראים שכשמתבצעת חלוקת סמכויות בארגון חיי היומיום בכלא בין האסירים להנהלת הכלא ,  הראשונים מנצלים את ההזדמנות לקידום סדר יום משלהם .  
כלומר ,  האסירים האיסלאמיסטים ממלאים את הוואקום שנוצר בהכשרה רעיונית ובתכנון פעולות .  טלוויזיה וטלפון סלולרי הם אמצעים ,  אבל הם בטח לא העיקר כשמתאפשרת בכלא הטפה שיטתית ,  ולפיכך השליטה בכלא צריכה להיות בידי הנהלת הכלא .  היא מתחילה להתערער כאשר סדר היום האלטרנטיבי של האסירים מקבל עדיפות :  השיעורים ,  ההרצאות והדרשות הופכים אצלם לנותני הטון .  
הניסיון מוכיח שכשאיסלאמיסטים יושבים באותו כלא ומתקיים ביניהם קשר שוטף ,  בפרט עם מנהיגיהם ,  ונוסף על כך מתאפשר להם קשר עם העולם שבחוץ ,  יש לצפות לתוצאות לוואי .  
כיוון שבצאתם מהכלא קשה לפקח על פעילותם של בכירי חמאס ,  יש להקדים תרופה למכה ולהדק את הפיקוח בתוך הכלא כחלק ממדיניות כוללת .  בשורה התחתונה :  על כתפי השב"ס מונחת האחריות למנוע היווצרות מרחב אוטונומי בתוך הכלא ,  שמאפשר ניהול שיגרה בהתאם למחוגי הזמן של האיסלאם הפוליטי .  
הכותב הוא חוקר תנועות האחים המוסלמים ועמית מחקר באוניברסיטת ברנדייס ,  ארה"ב

להדק הפיקוח על אסירי חמאס
nan
