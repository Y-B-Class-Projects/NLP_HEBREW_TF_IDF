טראמפ לאבו מאזן :  על ישראל והפלסטינים לקיים מו"מ ישיר לשלום
בשיחתם הראשונה של השניים הזמין הנשיא את יו"ר הרשות הפלסטינית לפגישה בוושינגטון  " בקרוב מאוד ".  זאת ברקע גישתו החיובית כלפי ישראל ופגישתו עם נתניהו .  טראמפ : " מאמין שיש סיכוי לשלום "
  ( בווידאו :  פגישת טראמפ ונתניהו בבית הלבן ,  פברואר )  
נשיא ארצות הברית דונלד טראמפ שוחח בטלפון אמש  ( שישי )  עם יו"ר הרשות הפלסטינית אבו מאזן ,  לראשונה מאז נכנס לבית הלבן בחודש ינואר האחרון .  עם סיומה ,  נמסר מלשכתו של אבו מאזן כי טראמפ הזמינו לביקור בוושינגטון .  
הלילה נמסר מהבית הלבן כי השניים דנו בדרכים לקידום שלום במזרח התיכון , " כולל הסכם בר קיימא שישים סוף לסכסוך הישראלי פלסטיני ".  עוד נמסר כי  " הנשיא הדגיש את דעתו האישית ,  שהשלום אפשרי וכי הגיע הזמן להגיע להסכם ".  
עוד אמר טראמפ לאבו מאזן כי הסכם שכזה יתן את אותותיו החיוביים לא רק על ישראל והפלסטינים ,  אלא על האזור כולו .  טראמפ הוסיף כי ההסכם  " חייב להיות תוצאה של שיחות ישירות בין הצדדים ",  וכי  " ארצות הברית תעבוד בצמוד להנהגה הישראלית והפלסטינית כדי להגיע למטרה הזו ".  
לדברי טראמפ ,  ארצות הברית לא יכולה לכפות פיתרון על ישראל או על הפלסטינים ,  ואף צד לא יכול לכפות הסכם על הצד השני .  הבית הלבן אישר כי טראמפ הזמין את עבאס לביקור בוושינגטון  " בעתיד הקרוב ".  
לדברי נביל אבו רודיינה ,  דוברו של אבו מאזן ,  יו"ר הרשות הדגיש בפני טראמפ את מחויבותו לשיתוף פעולה עם וושינגטון כדי לקדם את השלום במתווה של שתי מדינות .  טראמפ השיב לו כי הוא מחויב לשלום כאפשרות אסטרטגית להקמת מדינה פלסטינית לצד ישראל .  עוד הוסיף כי ההזמנה נועדה  " לבחון דרכים להתנעה מחודשת של התהליך המדיני ". 
לפני השיחה ,  העריכו בכירים פלסטינים כי אבו מאזן ידגיש גם את דאגתו בנוגע לבנייה בהתנחלויות .  כמו כן ,  דווח בנוסף כי מעט לפני השיחה עם נשיא ארצות הברית ,  שוחח אבו מאזן עם עבדאללה מלך ירדן  " על ההתפתחויות באזור ועל תהליך השלום ". 
השיחה מגיעה ברקע הגישה החיובית המסתמנת מצד ממשל טראמפ כלפי ישראל ,  ולאחר שראש הממשלה בנימין נתניהו שוחח עם הנשיא החדש פעמיים וביקר בוושינגטון .  במסיבת העיתונאים שנערכה בזמן ביקורו של נתניהו ,  טראמפ אמר כי הוא  " מתבונן בפתרון של שתי מדינות ושל מדינה אחת ,  ואני ארצה את הפתרון ששני הצדדים יסכימו עליו .  אני יכול לחיות עם כל אחד מהם ".  
לאחר אמירה זו ,  שעוררה סערה בעולם הערבי ובאירופה ,  הבית הלבן נוקט מדיניות זהירה יותר בעניין זה .  השיח סביב העברת שגרירות ארצות הברית בישראל לירושלים פחת ,  זאת חרף העובדה שטראמפ הבטיח לעשות זאת במהלך הקמפיין שלו לנשיאות .  גם השגריר בישראל דייוויד פרידמן אמר כי הוא מעוניין לראות את השגרירות עוברת לירושלים ,  וכי הוא מצפה לעבוד מהעיר לפחות חלק מהזמן .
 עד כה שמר טראמפ על יחסים זהירים למדי עם העולם הערבי ,  בניגוד לקודמו ברק אובמה .  הוא שוחח עם נשיא מצרים עבד אל-פתאח א-סיסי ופגש את עבדאללה מלך ירדן ,  שביקר בוושינגטון .  במהלך מסע הבחירות שלו ,  טראמפ אמר כי הוא לא בהכרח רואה את הבנייה בהתנחלויות ,  שאותה רואים בעולם הערבי ,  באירופה וברשות כמכשול העיקרי לשלום ,  כבעיה אמיתית בדרך להסכם בין ישראל והפלסטינים .  עם זאת ,  בזמן ביקורו של נתניהו ביקש טראמפ  " לעצור מעט את הבנייה בהתנחלויות ". 
 ( עדכון ראשון :  20:04 )  

טראמפ לאבו מאזן :  על ישראל והפלסטינים לקיים מו"מ ישיר לשלום
בשיחתם הראשונה של השניים הזמין הנשיא את יו"ר הרשות הפלסטינית לפגישה בוושינגטון  " בקרוב מאוד ".  זאת ברקע גישתו החיובית כלפי ישראל ופגישתו עם נתניהו .  טראמפ : " מאמין שיש סיכוי לשלום "
 
