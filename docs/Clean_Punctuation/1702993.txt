 " רפורמת התכנון עלולה להביא לתוהו ובוהו "
 שר הפנים אלי ישי תוקף בחריפות את הרפורמה שאמורה לייעל את עבודת ועדות התכנון .  לטענתו , " הרפורמה מבוססת על הנחות בלבד ולא על ניסיון ממשי "
 מתנגד חדש ובוטה ביותר קם לרפורמות התכנון והבנייה של ראש הממשלה ,  בנימין נתניהו :  סגנו ושר הפנים ,  אלי ישי .  במכתב ששיגר לנתניהו ולמנכ"ל משרדו ,  אייל גבאי ,  מביע ישי אי אמון ביכולת הרפורמה לממש את יעדי האצת הליכי התכנון והבנייה ואף מתריע שרבים הסיכויים שהיא תשיג את המטרה ההפוכה - ותסרבל את הליכי התכנון .  
המכתב מבטא את שינוי עמדתו של ישי לגבי הרפורמה ב-180 מעלות ,  ומציב אותו לצד גופים אחרים המתנגדים לה ,  בראשות הארגונים הירוקים .  חלק מהערותיו אולי ניתנות לתיקון ,  אך חלק אחר הוא ביקורת יסודית ובסיסית על עקרונות הרפורמה .  
מהמכתב עולה כי בימים אלה עוסקת הנהלת משרד הפנים בבחינת ההשלכות שנובעות ממימוש הרפורמה , " כשהמשרד רואה מולו בכל עת את היעד הסופי  ( הדגש במקור ,  א"מ )  :  פיתוח מערכת תכנון ורישוי משוכללת הנותנת מענה מהימן ,  שקוף ומקצועי בלוחות זמנים מוגדרים ובאיכות הגבוהה ביותר ".  במכתב נטען כי הרפורמה לא תתרום לאף אחד מהיעדים - וכי קיימת סכנה רבה שהמצב יורע .  
עוגן מרכזי ברפורמה הוא מתן סמכויות לוועדות המקומיות לתכנון ולבנייה .  על כך כותב ישי : " ככל שהכלים לא ייתנו מענה הולם ולא תבוצע היערכות מתאימה ,  עלול להימצא מערך התכנון בסופו של דבר במצב של סטגנציה ותוהו ובוהו ,  בלי יכולת שליטה באיכות וזמינות השירות התכנוני ".  
אחת הבעיות הגדולות היא ,  שעל פי החוק המוצע ,  צריכות הוועדות המקומיות לעבור תקופת הכשרה והסכמה ;  מהוועדות שלא יוסמכו יישללו הסמכויות ,  ואת מקומן יתפסו ועדות מיוחדות שיוקמו על ידי הוועדות המחוזיות .
" למרות ש'הוסמכו' 12 ועדות מקומיות ,  באופן פורמאלי רק שתי ועדות קיבלו את מלוא הסמכויות ",  מסביר ישי את המתרחש כיום . " עשר הוועדות הנוספות עדיין נמצאות בהליכים לקידום תוכניות מתאר עדכניות בתחומיהן .  זאת למרות היותן ועדות חזקות מאוד ולמרות שהחלו בהליך כבר לפני חמש שנים ".  
ישי חושש כי לא רק שוועדות רבות לא יוסמכו ,  או יוסמכו בהליך ממושך שעד להשלמתו ועדות ממשלתיות יצטרכו למלא את מקומן ,  אלא גם שהתקצוב שנקבע להליכי ההכשרה ,  80 מיליון שקל - נמוך מדי .  
תנאי הכרחי לקיום תקין של הרפורמה הוא השלמת מערכות שלמות של תוכניות מתאר ,  שיאפשרו לוועדות לפעול במתכונת החדשה .  ישי נחרץ בקביעתו כי  " אין כל ודאות שיש את היכולת התכנונית בישראל להשלמת המשימה העצומה של עריכת כ-120 תוכניות מתאר .  כיום אין מספיק משרדי תכנון בעלי הכשרה שמסוגלים לייצר תכנון מתארי שמביא בחשבון היבטים כלכליים וחברתיים כנדרש ".  
חלק מרכזי נוסף ברפורמה ,  שחביב במיוחד על נתניהו ,  הוא נושא הרישוי שמכונה גם  " רפורמת המרפסות ".  הרישוי כולל את כל תוספות הבנייה ,  שמאושרות כבר על פי התוכניות הקיימות ,  ולפיכך מוגדר בעיקר כהליך טכני ,  שיש להשלימו בהליך מקוצר של לא יותר מכמה חודשים .  ואולם ,  ישי אינו מאמין גם בחלק זה : " קיימת אי ודאות גבוהה גם לגבי תחום הרישוי שנמצא במרכז הרפורמה .  המהפך המוצע ברפורמה נשען על הנחות בלבד ולא על ניסיון מעשי .  רק כעת הותנע פיילוט ראשוני בעניין בחמש רשויות רישוי ".  
ל-TheMarker נודע ,  כי בקרב רשויות שמשתתפות בפיילוט מדברים על יעדים לא ריאלים שהוצבו ברפורמה . " הרפורמה יוצרת ריבוי עצום של ועדות ",  ממשיך ישי , " ולא ברור איך כל הוועדות מתנהלות .  עומס זה עלול ליצור בסופו של יום נתק בין הצרכים של השלטון המקומי לבין התכנון ".  
המכתב מהווה מכה קשה לרפורמה ולנתניהו ,  משום שמשרד הפנים הוא המשרד שאמור להוביל את הטיפול והליווי ברפורמה ואת הכשרת הוועדות המקומיות לתכנון ולבנייה ,  ונציגיו הם האנשים המנוסים ביותר בממשלה בכל הקשור להתנהלות מערכת התכנון .
 מהחברה להגנת הטבע ,  המובילה בחודשים האחרונים את המאבק נגד הרפורמה במסגרת המטה לתכנון אחראי ,  נמסר : " אם עד לאחרונה סברנו שההתנגדות הגורפת לחוק התכנון והבנייה מקורה רק בארגוני הסביבה ,  התכנון ,  החברה ,  הקבלנים ובעשרות הארגונים שפנו אל הכנסת בהתנגדויות מנומקות ,  הרי שהפעם אנחנו מגלים כי גם לשר הפנים ,  שאמור להוביל את הרפורמה ,  יש השגות קשות וחמורות נ גדה . 
" כל הטענות והחששות שמעלה ישי הם כבדים דיים כדי שהממשלה והכנסת יגנזו את הצעת החוק עד לבחינה מעמיקה של מערכת התכנון בישראל ,  תוך שיתוף הציבור ובעלי העניין השונים ,  כפי שמתבקש מנושא בעל השפעה כה רבה על איכות חיינו ".  
ממשרד ראש הממשלה נמסר בתגובה : " במסגרת הליך העבודה על הרפורמה הקימה הממשלה מנגנון מיוחד לשמיעת הערות נוספות של הציבור וארגוני חברה וסביבה .  במסגרת זו הוגשו התייחסויות נוספות על ידי משרד הפנים ,  האוצר ומשרדים נוספים .  הערות אלו נשקלו על ידי הגורמים המקצועיים והתיקונים שהתקבלו יוטמעו בהצעת החוק .  הליך החקיקה יקודם בהסכמה מלאה של המשרדים הנוגעים בדבר ".  

" רפורמת התכנון עלולה להביא לתוהו ובוהו "
 שר הפנים אלי ישי תוקף בחריפות את הרפורמה שאמורה לייעל את עבודת ועדות התכנון .  לטענתו , " הרפורמה מבוססת על הנחות בלבד ולא על ניסיון ממשי "
 
