סימנים סותרים :  מי המועמד המועדף על ישראל בבחירות לנשיאות ארה"ב ? 
אמירתו של ראש עיריית ניו יורק לשעבר כי בישראל מעדיפים את טראמפ הכניסה את ראש הממשלה לקלחת הבחירות ,  ממנה הוא מנסה להימנע בעקביות .  אוהדי המיליארדר טוענים כי נתניהו תומך בו ,  אולם ההיסטוריה המורכבת שלו עם שני המועמדים גורמת לו לשמור את הקלפים קרוב לחזה
 ( עימות באולפן וואלה !  NEWS בין מנהלת ג'יי סטרייט ליועצו לשעבר של נתניהו )  
ראש עיריית ניו יורק לשעבר ,  רודי ג'וליאני ,  ניסה בשבוע שעבר להכניס את ישראל לתוך מערכת הבחירות לנשיאות ארצות הברית .  בריאיון לעיתון  " וושינגטון פוסט "  אמר ג'וליאני כי משיחותיו עם  " הגורמים הבכירים ביותר בממשלת ישראל ",  הוא יודע שהם מעדיפים לראות את דונלד טראמפ נבחר לנשיאות - ולא את הילרי קלינטון .  ג'וליאני ,  יש לציין ,  ביקר בישראל בחודש מרץ השנה ,  ונפגש במהלך הביקור גם עם ראש הממשלה בנימין נתניהו .  
אדם המקורב לג'וליאני טען בפני העיתון כי ראש ממשלת ישראל אמר לראש העיר לשעבר כי הוא מעדיף ממשלים רפובליקניים על פני דמוקרטיים ,  וביקש ממנו להעביר מסר מטעמו למיליארדר הניו יורקי .  הדיווח הזה הוכחש בתוקף על ידי לשכת ראש הממשלה ,  ודוברו של נתניהו לתקשורת הזרה אמר כי לאחרון אין שום העדפה בבחירות הקרובות .  הוא הוסיף כי ישראל מצפה לעבוד עם מי שייבחר - בין שיהיה זה טראמפ או שזו תהיה דווקא יריבתו הדמוקרטית .
 לקריאה נוספת:טראמפ על האב המוסלמי השכול שיצא נגדו : " אשתו לא קיבלה רשות לדבר"ניפצה את התקרה :  קלינטון התחפשה לסנדרס - ועלתה למתקפה נגד טראמפ"טראמפ לא הקריב דבר ":  האב המוסלמי השכול שסחף את באי הוועידהגרמניה נגד טראמפ : " בחירתו תיפגע ביחסים בין אירופה לארצות הברית "  

עבור נתניהו ,  הפרסום ב"וושינגטון פוסט "  העלה זיכרונות לא נעימים מבחירות 2012 לנשיאות ארצות הברית ,  אז הוא הואשם בתמיכה מוחצנת במועמד הרפובליקני לנשיאות ,  מיט רומני ,  שהפסיד בסופו של דבר לנשיא המכהן ,  ברק אובמה .  בסביבת נתניהו מתעקשים כבר ארבע שנים שראש הממשלה לא באמת הביע תמיכה ברומני ,  ואומרים כי הסיבה לכך שנוצר רושם מוטעה מסוג זה ,  היא בעיקר בגלל תמיכתו המסיבית של המיליארדר שלדון אדלסון ,  ידידו הקרוב של ראש הממשלה ,  במועמדותו של רומני .  
אדלסון השקיע אז יותר ממאה מיליון דולר בניסיון לסייע לבחירתו של רומני .  זהו הסכום הגבוה ביותר שאדם בודד השקיע אי-פעם בתרומות למועמד לנשיאות בארצות הברית .  אדלסון הוא הבעלים של העיתון החינמי  " ישראל היום ",  התומך ללא עוררין בראש הממשלה .  שילוב הגורמים הללו הביא לכעס רב כלפי נתניהו בשורות המפלגה הדמוקרטית .
 נתניהו ,  על כל פנים ,  מתעקש שהוא הפנים את הלקח .  למרות שלטענתו הוא לא באמת התערב בבחירות ההן ,  אלא רק פגש את רומני במהלך ביקורו בארץ ,  כפי שפגש גם את אובמה בביקורו לפני בחירות 2008 ,  נחוש ראש הממשלה לא לתת לאף אחד להאשים אותו פעם נוספת בהתערבות בפוליטיקה האמריקנית .  

זו אחת הסיבות לכך שהוא לא יצא השנה לוועידה השנתית של השדולה הפרו-ישראלית איפא"ק ,  שבפניה נאמו כמה מהמועמדים לנשיאות  ( עדיין בשלב הפריימריז בתוך המפלגות )  .  עד כה נראה שזה מצליח :  לראיה ,  דבריו של ג'וליאני לא עוררו סערה גדולה בתקשורת האמריקנית או הישראלית ,  ולא גררו תגובות של פוליטיקאים .  
ובכל זאת ,  אי אפשר להתחמק מהשאלה :  האם רודי ג'וליאני צודק ?  האם נתניהו באמת מקווה בסתר לבו שטראמפ יהפוך לנשיא הבא של ארצות הברית ?  בחצי השנה האחרונה ,  ישנם סימנים סותרים בעניין הזה .
 הפעם הראשונה שדרכיהם של נתניהו וטראמפ הצטלבו במהלך הבחירות הנוכחיות הייתה בדצמבר 2015 ,  כאשר איל הנדל"ן עדיין היה בשיאה של ההתמודדות הפנימית במפלגה הרפובליקנית .  חודש לפני ההצבעה הראשונה במדינת איווה ,  וזמן קצר לאחר שחשף את תכניתו השנויה במחלוקת לאסור על מוסלמים להיכנס לארצות הברית ,  הוא הודיע כי בכוונתו להגיע לביקור בישראל .  
ההודעה הציבה את ישראל במוקד תשומת הלב של התקשורת האמריקנית ,  והעלתה שאלה דחופה על סדר היום :  האם נתניהו ,  שמנהיג מדינה ש-16.5% מאזרחיה הם מוסלמים ,  יתייחס להצעתו של טראמפ ,  שבפועל תאסור על רבים מאזרחי ישראל לבקר בארצות הברית ?  
לאחר ההכרזה מעוררת המחלוקת של טראמפ נתניהו מיהר להודיע כי הוא מסתייג מהדברים . " מדינת ישראל מכבדת את כל הדתות ",  הודיע .  בהודעה של לשכת נתניהו נאמר גם כי  " ישראל נאבקת באסלאם הקיצוני שתוקף מוסלמים ,  נוצרים ויהודים ".  עוד הבהירה לשכת ראש הממשלה כי הוא ייפגש עם טראמפ כאשר זה יגיע לישראל ,  אולם הפגישה אינה מבטאת תמיכה בעמדותיו ,  אלא מבטאת את הסכמתו של נתניהו להיפגש עם כל פוליטיקאי אמריקני בכיר שיגיע לישראל .  
חלפה כיממה ,  וטראמפ הודיע על ביטול הביקור בישראל .  בריאיונות לתקשורת האמריקנית הוא אמר כי הביקור בוטל מסיבות טכניות ,  אולם הוסיף כי זה היה  " בלתי ראוי "  מצד נתניהו להעביר עליו ביקורת ,  וכי הוא חושב שבסתר לבו ,  ראש הממשלה דווקא מסכים עם הצעתו בנושא המוסלמים .  נתניהו ,  חשוב לציין ,  מרבה להתהדר בחודשים האחרונים ביחסים שישראל מקיימת עם מדינות מוסלמיות וערביות שונות - בדיוק אותן מדינות שעל פי הצעתו של טראמפ ,  ייאסר על אזרחיהן להיכנס לשטח ארצות הברית .  
אחרי הביקור שהתבטל ,  נראה היה שנתניהו וטראמפ לא יהפכו בקרוב לחברים קרובים .  אמנם ,  בשנת 2013 טראמפ צולם מביע תמיכה בנתניהו וקרא לאזרחי ישראל להצביע לו בבחירות  ( את הצילום ארגנו פעילי ליכוד בארצות הברית )  ,  אך נתניהו לא מיהר 'להחזיר את הטובה' .  במקביל ,  העיתון  " ישראל היום "  החל להעניק יחס אוהד במיוחד ליריבו של טראמפ ,  הסנטור מרקו רוביו מפלורידה ,  שנתפס כמועמד המועדף על בעלי העיתון אדלסון בקרב על המועמדות הרפובליקנית .  

הדברים החלו להשתנות רק אחרי שורת הניצחונות המרשימים של טראמפ בפריימריז ,  שהגיעו לשיאם בפלורידה ב-15 במרץ ,  אז הוא הדיח מהמרוץ באופן סופי את רוביו .  הסיקור של טראמפ בעיתון הבית של ראש הממשלה הפך לאוהד יותר ויותר ,  עד כדי תמיכה מוחצנת במועמדות שלו .  בסופו של דבר ,  בחודש מאי הודיע אדלסון כי בכוונתו לתרום עשרות מיליוני דולרים ,  אולי אפילו מאה מיליון דולר ,  לקמפיין הבחירות של טראמפ ,  כדי לסייע לו לנצח בבחירות את יריבתו הדמוקרטית .  
אלא שבאופן מוזר ,  ההודעה של אדלסון לא הובילה עד כה לתרומה כספית משמעותית שלו לטראמפ ,  לפחות לא כזו שידוע עליה .  בשלב המקביל של הבחירות ב-2012 ,  אדלסון כבר העביר כמה צ'קים שמנים לקמפיין של רומני .  הפעם ,  לעומת זאת ,  הארנק שלו נותר בינתיים סגור .
 הדברים הגיעו לידי כך שלפני הוועידה הרפובליקנית בקליבלנד ,  שנערכה לפני כשבועיים ,  המארגנים שלחו לאדלסון מכתב תחנונים שבו ביקשו ממנו לתרום להם שישה מיליון דולר ,  כדי לפצות על שורה של נותני חסויות לוועידה שהחליטו לפרוש ולקחת איתם את הכסף ,  בשל האמירות הגזעניות של טראמפ .  מנהל הקמפיין של המועמד הרפובליקני ,  בתגובה ,  אמר כי  " אם שלדון אדלסון הולך לתת צ'ק של שישה מיליון דולר ,  עדיף שייתן אותו ישירות לקמפיין ".  עד כה ,  גם זה לא קרה ,  אם כי זה בהחלט עוד עשוי להתרחש .  
בלי קשר לאדלסון ,  חשוב לציין כי כמה מתומכיו וידידיו הידועים ביותר של נתניהו בארצות הברית הם דווקא בין גדולי המתנגדים לדונלד טראמפ .  כך למשל ראש העיר ניו יורק לשעבר ,  מייקל בלומברג .  בניגוד לרודי ג'וליאני ,  שתומך בהתלהבות במיליארדר תושב עירו ,  בלומברג השתתף בשבוע שעבר בוועידה הדמוקרטית והביע תמיכה בקלינטון .  זאת ,  על אף שנבחר לראש העיר ניו יורק מטעם המפלגה הרפובליקנית . " היא לא מושלמת ",  הסביר בנאומו , " אבל בואו נבחר בבחירות הקרובות באדם שפוי ואחראי ".  
בלומברג הוא מיליארדר שחולש על אימפריה עסקית גדולה פי כמה מזו של טראמפ ,  והוא גם יהודי ותומך בלתי-מסויג של ישראל .  במהלך מבצע  " צוק איתן "  הוא הגיע לארץ בטיסה מיוחדת ,  תוך כדי ירי הרקטות של חמאס ,  כדי להביע תמיכה בצה"ל ולהוכיח ליהודים אמריקנים כי בטוח לבקר בארץ .  נתניהו ,  שמכיר את בלומברג זה שנים רבות ,  הגיע לקבל את פניו בנמל התעופה בן גוריון ולהודות לו על תמיכתו בישראל .
 דוגמה מעניינת נוספת היא זו של המיליארדר היהודי-אמריקני פול סינגר ,  אחד התורמים הגדולים ביותר לארגונים פרו-ישראליים בארצות הברית .  סינגר ,  תושב ניו-יורק ,  אינו עשיר כמו בלומברג ואדלסון ,  אבל הוא נחשב למנהיג של קבוצת מיליארדרים ומולטי-מיליונרים ,  כולם רפובליקנים ,  שמגויסים לאותן מטרות פוליטיות :  תמיכה בישראל ,  תמיכה במדיניות שוק חופשי ותמיכה בקו מתון בנושאי פנים כגון נישואים חד-מיניים .  
סינגר היה בין התורמים הגדולים ביותר לקמפיינים נגד איראן ונגד הסכם הגרעין עמה .  לגבי הבחירות הקרובות ,  סינגר הודיע באופן תקדימי שהוא מסרב לתמוך בטראמפ ,  ולא יפעיל לטובת המועמד הרפובליקני את רשת התורמים שלו ,  שגייסה בעבר מאות מיליונים עבור המפלגה הרפובליקנית .  
אותה תופעה מתרחשת גם בקרב עיתונאים יהודים-אמריקנים שמזוהים עם הימין והרפובליקנים .  כך למשל ,  ביל קריסטול ,  עורך השבועון הימני-שמרני  " וויקלי סטאנדרט "  ומעריץ מושבע של נתניהו ,  שכתב עשרות מאמרים בשבחו לאורך השנים .  קריסטול הוא נשיא הכבוד של הארגון  " ועד החירום למען ישראל ",  ארגון שפועל זה שש שנים נגד הנשיא אובמה על רקע יחסו לישראל ,  תוך הבעת תמיכה מוחלטת בנתניהו ובמדיניות שלו .  
קריסטול הוביל בחודשים האחרונים את תנועת  " לעולם לא טראמפ "   ( Never Trump )  ,  שבמסגרתה רפובליקנים מתחייבים לא להצביע למועמד של מפלגתם בבחירות ,  על רקע אמירותיו הגזעניות ,  עברו הכלכלי המפוקפק  ( טראמפ הכריז על כמה פשיטות רגל )  ויחסו המזלזל לנושאי חוץ וביטחון .  בתגובה לכך ,  זכה קריסטול למטח של השמצות אנטישמיות מתומכיו של טראמפ .  

גם העיתונאי היהודי והרפובליקני צ'רלס קראוטהאמר ,  הידוע בתמיכתו הנחרצת בנתניהו  ( וראש הממשלה אוהב לצטט מתוך מאמריו בשיחות עם עיתונאים ישראלים )  ,  הביע לאורך החודשים האחרונים הסתייגות נחרצת מטראמפ ,  אם כי בניגוד לביל קריסטול ,  הוא לא פוסל על הסף את האפשרות שלבסוף יצביע לו .  לאחר שטראמפ תקף באופן גזעני שופט ממוצא מקסיקני ,  שפסק נגדו במשפט לגבי התרמית העסקית הידועה כ"אוניברסיטת טראמפ ",  אמר קראוטהאמר : " זו לא טעות או תקלה .  טראמפ חושף מי הוא באמת .  זה יוצר דילמה קשה עבור מי שתומכים בו ".  הוא אף שאל : " איך היינו מגיבים אם הוא היה מתבטא כך כלפי שופט יהודי ?  "
 אם קראוטהאמר בסופו של דבר יצביע בעד טראמפ ,  זה יהיה בעיקר בגלל ההתנגדות העזה שלו לקלינטון .  גם קריסטול אמר באחרונה כי הוא לא יצביע לקלינטון ,  אבל היה מוכן להצביע עבור המועמד שלה לסגן הנשיא ,  הסנטור טים קיין .  קריסטול אינו מתרשם מהצהרותיו הפרו-ישראליות של טראמפ בעת האחרונה .  כמו רוב שותפיו היהודים-רפובליקנים שמתנגדים למיליארדר הניו יורקי ,  הוא זוכר שרק לפני חצי שנה ,  טראמפ הודיע כי בכוונתו  " להיות נייטרלי "  בין ישראל לפלסטינים ,  ואף אמר כי ישראל תצטרך להחזיר לארצות הברית את הסיוע הצבאי שקיבלה ממנה .  
חשוב לזכור כי כאשר קלינטון כיהנה כמזכירת המדינה של הנשיא אובמה ,  היחסים שלה עם נתניהו לא היו טובים ,  בלשון המעטה .  כך ,  למשל ,  בשנת 2010 ,  אחרי משבר שפרץ בין ישראל לארצות הברית סביב בנייה מעבר לקו הירוק בירושלים ,  התנהלה שיחה קשה במיוחד בינה לבין ראש הממשלה ,  שארכה 43 דקות וכללה צעקות והאשמות הדדיות .  
לקלינטון היסטוריה של  " דם רע "  עם נתניהו עוד משנות ה-90 ,  במהלך כהונתו של בעלה ,  ביל קלינטון ,  כנשיא ארצות הברית ,  אז סייע הממשל לאהוד ברק לגבור על נתניהו בבחירות 1999 .  מצד שני ,  נתניהו גם מודע היטב לכך שקלינטון אינה אובמה .  בספרה האוטוביוגרפי שפרסמה לפני שנתיים כתבה כי התעקשותו של הנשיא הנוכחי לדרוש מישראל להקפיא באופן מוחלט את הבנייה בהתנחלויות היתה מוטעית ופגעה בסיכוי לקדם את תהליך השלום .  
בנאומיה לכל אורך מערכת הבחירות עד כה ,  קלינטון מדגישה את התמיכה בישראל ובביטחונה .  ביל קלינטון אף רמז בנאום שנשא לפני כחודשיים ,  כי הוא  " היה מוכן לעשות הכול למען מדינה פלסטינית "  בימיו כנשיא ,  אולם סרבנות השלום של יאסר ערפאת בוועידת קמפ דייוויד היא שמנעה מכך להתרחש .  בשורה התחתונה ,  מי שיחפש רמז לנטיות לבו של נתניהו בקרב חבריו ותומכיו הקרובים בארצות הברית ,  לא בהכרח ימצא תשובה חד-משמעית .  הדבר החשוב הוא שעד כה נתניהו עצמו שומר על עמימות בנושא הזה ולא נותן אפילו רמז של העדפה למי מהמועמדים .  

סימנים סותרים :  מי המועמד המועדף על ישראל בבחירות לנשיאות ארה"ב ? 
אמירתו של ראש עיריית ניו יורק לשעבר כי בישראל מעדיפים את טראמפ הכניסה את ראש הממשלה לקלחת הבחירות ,  ממנה הוא מנסה להימנע בעקביות .  אוהדי המיליארדר טוענים כי נתניהו תומך בו ,  אולם ההיסטוריה המורכבת שלו עם שני המועמדים גורמת לו לשמור את הקלפים קרוב לחזה

