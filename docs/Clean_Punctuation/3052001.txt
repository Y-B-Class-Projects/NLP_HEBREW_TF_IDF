אחרי עשרה ימי נתק :  נתניהו וכחלון נועדו בפעם השנייה היום
ראש הממשלה ושר האוצר נפגשו בחשאיות ,  יחד עם גורמים ממשרדי האוצר והתקשורת .  אך על אף חידוש הדיאלוג בניסיון לגשר על הפערים ,  אין עדיין הסכמות במשבר התאגיד .  גורם המעורה בפרטים טוען כי מכשולים משפטיים מונעים פשרה
ראש הממשלה בנימין נתניהו ושר האוצר משה כחלון נפגשו הערב  ( ראשון )  בפעם השנייה היום .  בפגישה ,  שנמשכה זמן קצר ונשמרה בחשאיות עד סיומה ,  השתתפו גורמי המקצוע ממשרדי האוצר והתקשורת ושר התיירות יריב לוין שכבר בשבוע שעבר ניסה לסייע במציאת פתרון לפער בין דרישת נתניהו שתאגיד השידור הציבורי לא יקום ,  ועמדת שר האוצר שמתעקש שיקום כמתוכנן .  הפגישה לא הניבה הסכמות ,  ולדברי גורם המעורה בפרטים ,  מכשולים משפטיים מונעים פשרה .  
מדובר בפגישה שנייה של נתניהו וכחלון לאחר עשרה ימי נתק ,  ולמרות שאין עדיין הסכמות בסוגיית התאגיד ,  כפל הפגישות מסמל שהסתיים הנתק וכי ישנו דיאלוג בניסיון למצוא פתרון .  בין היתר ,  בימים האחרונים נבחנו מתווים לשילוב של חלקים מרשות השידור בתוך התאגיד ,  הדחת ראשי התאגיד ,  הגברת והחמרת הפיקוח עליו במסגרת חוק התקשורת החדש שמקדם נתניהו .  
עד כה ,  מגבלות משפטיות הקשו על מציאת כל פתרון שיספק את שני הצדדים וגם לוחות הזמנים עד לעליית התאגיד בסוף אפריל .  לפי ההערכה בקואליציה כל ניסיון למזג את התאגיד ורשות השידור ידרוש דחייה בהפעלת התאגיד ,  אך בסביבת כחלון אמרו בימים האחרונים כי אינו מסכים לדחייה .
 מוקדם יותר נועדו השניים ,  לאחר שפרשו מפורום ראשי הקואליציה .  בפתח ישיבת ראשי הקואליציה נתניהו אמר כי אין פתרון ,  וראשי הסיעות החרדיות ,  ובראשם יו"ר ש"ס אריה דרעי ,  הבהירו כי הם מתנגדים לאיום הבחירות שעלה מסביבת נתניהו וכי  " לא יתנו יד "  להקדמתן .  
שר הבריאות ,  יעקב ליצמן ,  הציע שנתניהו וכחלון ידונו ביניהם ,  והשניים פרשו לחדר צדדי עם דרעי ,  שעזב אחרי כמה דקות .  בתום פגישה שנמשכה כחצי שעה מסרו הצדדים שאין הסכמות וקבעו פגישה נוספת ,  שהתקיימה הערב .  המגעים יימשכו מחר .  
לדברי גורם בקואליציה ,  הצדדים ממתינים לעמדת היועץ המשפטי לממשלה בנוגע להבנות שנמצאות על השולחן ,  שנתקלות בהתנגדות שעיקרה נוגע לחוק התקשורת שמקדם נתניהו .  לפי החוק ,  תוקם מועצה מפקחת אחת על השידורים המסחריים והציבוריים ,  והתאגיד יוכפף לה .  

אחרי עשרה ימי נתק :  נתניהו וכחלון נועדו בפעם השנייה היום
ראש הממשלה ושר האוצר נפגשו בחשאיות ,  יחד עם גורמים ממשרדי האוצר והתקשורת .  אך על אף חידוש הדיאלוג בניסיון לגשר על הפערים ,  אין עדיין הסכמות במשבר התאגיד .  גורם המעורה בפרטים טוען כי מכשולים משפטיים מונעים פשרה

