נאום של חירשות ועיוורון
הרבה תגובות חיוביות היו לנאום נתניהו - מימין ,  משמאל ואפילו מהבית הלבן .  חבל רק שבין מחיאות הכפיים ,  לא שמענו תגובה שלילית אחת וזניחה - של האנשים שעימם אנחנו אמורים לעשות שלום
התגובות החיוביות לנאום נתניהו  של השמאל ,  של קדימה ,  של הימין המתון ,  של התקשורת הישראלית  מעלות את האפשרות הנוגה שארגון הבריאות העולמי פספס מגיפה קשה המשתוללת בישראל ,  בנוסף לשפעת החזירים :  נדמה שלאחרונה הכול לוקים כאן בבעיות שמיעה קשות ,  במקרה הטוב ,  ואולי בבעיות בהבנת הנשמע ,  במקרה הרע .  
כיוון ששמיעתי עדיין סבירה ,  אני יכול לדווח לכם שנתניהו הפגין עקביות ראויה לציון כשביקש מהפלסטינים  " בואו נתחיל משא ומתן מיד ,  ללא תנאים מוקדמים "  ואז ביטל מיד כל אפשרות למשא ומתן בשורה של תנאים מוקדמים בלתי אפשריים ;  שהוא דיבר מעט מאוד על תקוות ובשאר הזמן ליבה כהרגלו פחדים וחששות ;  שלצד השלום הכלכלי ,  התוכנית שעליה חתם נתניהו בינו לבין עצמו בלי לעדכן איש בפלנטה כיצד מיישמים אותה ,  שמענו על טרור ,  קסאמים וגראדים ;  שהוא דרש מהרשות הפלסטינית  " להשליט חוק וסדר ברצועת עזה ולגבור על החמאס ",  תסריט הגיוני בערך כמו פינוי התנחלויות על ידי ממשלת הליכוד ;  שהעמדות שהושמעו בו עלולות להניח את היסודות לעימות עם הפלסטינים ,  במקום לשלום .
 בעצם ,  אולי הבעיה שבה לוקה השדרה המרכזית של החברה הישראלית ,  על הפוליטיקאים והעיתונאים שלה ,  אינה קשורה בשמיעה אלא בעיוורון .  אנחנו עיוורים לחלוטין לאנשים שעימם אנחנו אמורים לעשות שלום .  ייתכן ששנים של פיגועים וקסאמים סימאו את עינינו .  סביר יותר להניח שיסודות הקטרקט הסלקטיבי שלנו הונחו מוקדם יותר ומקורם בשילוב קטלני של התנשאות ופחד .  יהיו הסיבות אשר יהיו ,  הפלסטינים כלל אינם צד בדיאלוג שמתנהל כאן בנוגע לשלום עם הפלסטינים .  
בהיעדרם ,  השאלות המרכזיות נסבות סביב נושאים הרי גורל בהרבה :  איך יגיב כצ'לה ?  הייתכן שציפי תשתכנע להצטרף לממשלה ?  האם האמריקאים ישתכנעו שאנחנו באמת רוצים לעשות שלום עם הערבים ויחדשו את מלאי התחמושת שאזל בשתי המלחמות האחרונות כדי שנוכל להתכונן למלחמה עם אותם ערבים בדיוק ?  איך נצליח להסביר להם סוף סוף שהימין הקיצוני לא יאפשר לאף ראש ממשלה לנהל מגעים עם מנהיגים מוסלמים בשני ערוצים  גם עם אבו מאזן וגם עם חוסיין מהבית הלבן ?  
כך שאם עוצמים עיניים וסותמים את האוזניים ,  ניתן בהחלט לומר שנאום נתניהו היה הצלחה מסחררת :  לא קל לרצות גם את שמעון פרס ,  גם את אהוד ברק ,  גם את גדעון סער ,  גם את אלי ישי ,  גם את פנחס ולרשטיין וגם את הבית הלבן  ( אם כי סביר להניח שרם עמנואל סינן כמה קללות בעברית כשצפה בו )  .  אפילו דניאל בן סימון ,  עד זה לא כבר עיתונאי ביקורתי ,  התרגש מכך ש"ראש הימין הרוויזיוניסטי אומר את המילים 'מדינה פלסטינית' ",  כאילו שאת המילים האלו לא עטפו מילים אחרות שביטלו כל סיכוי להקמתה .
 אה ,  כן ,  כמעט שכחנו :  האנשים שאיתם אנחנו אמורים לעשות שלום גינו בחריפות את דברי נתניהו .  גם הפעם ,  לא הקשבנו להם .  בסוף לא תהיה לנו ברירה .  לאסוננו ,  ולאסונם של הפלסטינים ,  נטה אוזן קשבת לרמאללה רק כשיישמעו ממנה קולות נפץ .
 
נאום של חירשות ועיוורון
הרבה תגובות חיוביות היו לנאום נתניהו - מימין ,  משמאל ואפילו מהבית הלבן .  חבל רק שבין מחיאות הכפיים ,  לא שמענו תגובה שלילית אחת וזניחה - של האנשים שעימם אנחנו אמורים לעשות שלום

