ארבע מי יודע- סיבות לאופטימיות זהירה
נאומו של נתניהו עמד בציפיות .  ירושלים מאוחדת .  רצוננו בשלום .  הפלסטינים לא מוכנים לעשות כלום .  יחסי ישראל וארה"ב טובים וחזקים .  וכמובן - העיקר הוא אירן .  ואף על פי כן ,  עם זכוכית מגדלת אפשר למצוא בו סימנים מעודדים .  אני כותב זאת לא משום שאני משוכנע כי נתניהו התכוון לכך .  אילו התכוון ,  היה נושא את נאום חייו ולא מוציא מן הנפטלין עיקרי נאומים שכבר נשמעו ,  בתוספת הגילוי הפנטסטי שירושלים היא בירתנו .
 אבל אם בכל זאת יתחיל מו"מ כדאי לשים לב לניואנסים הפותחים - אולי - דרך להתקדמות .  אל"ף ,  האמירה שלפיה ירושלים אינה התנחלות אלא בירתנו מובנת מאליה ואינה מוצלחת במיוחד ,  אך מכלל הלאווים אתה שומע הן .  שהרי התנחלויות אפשר לפנות .  כך שבדגש על ירושלים יש כדי להעמיד את כל יישובי הגדה במעמד של מועמדים רציניים למו"מ .
 הדברים על השכונות היהודיות בירושלים מעניינים גם הם : " כמעט רבע מיליון יהודים חיים בשכונות שהן מעט מעבר לקווי שביתת הנשק של 49' .  כולם יודעים שהן יהיו חלק מישראל בכל הסדר שלום ". 
ומה לגבי השכונות הלא יהודיות ?  ושני מחנות הפליטים ?  והחלק המוניציפלי של ירושלים הנמצא בריבונות ישראלית לפי חוק ,  והנמצא מעבר לגדר ?  בדבריו על השכונות היהודיות ובהימנעותו מלדבר על השכונות הערביות במזרח ,  נפתח פתח המאפשר לאופטימי לומר שנתניהו מתחיל להבין את מה שהבין אולמרט אחרי שסיים את תפקידו כראש עיריית ירושלים - אין לישראל אינטרס להחזיק בחלק הערבי של מזרח ירושלים ,  על רבע מיליון הפלסטינים שבו .
 בי"ת ,  התשובה לגנרל פטראוס ,  שאמר כי חיילים אמריקאים נופלים במזרח התיכון משום שהסכסוך הישראלי ? פלסטיני לא פתור ,  ראויה לציון .  ברור שנתניהו מבין כי ברגע שהדברים נאמרים מפי פטראוס יש להם משמעות אחרת מדברים שנאמרים באקדמיה .  הוא יודע שנפתחה מולו חזית חדשה ,  והוא חייב להתייחס אליה .  ההתייחסות היתה רחוקה מלספק ,  משום שנשענה על מעטה סודיות : " אנו מחליפים מידע מודיעיני ומשתפים פעולה בדרכים שאיני רוצה להרחיב עליהן ,  במאבק בטרור .  שיתוף הפעולה הזה מציל את חייהם של האמריקנים ".  מי שסומך על דברי נתניהו בעניין השת"פ המודיעיני לא זקוק להפרכת האשמתו של פטראוס .  בנאום הבא יצטרך נתניהו למצוא תשובה מוצלחת יותר ,  אך העובדה שנאלץ לחפש תשובה מוכיחה כי הוא מבין שמדובר בלחץ לזירוז תהליך השלום ,  שאינו נובע אך ורק מן הבית הלבן .
 גימ"ל ,  הדגשת הנושא האירני מעידה כי נתניהו מבין שהדרך היחידה לפעול לסיכול פיתוח נשק גרעיני באירן היא לשכנע את הממשל .  הממשל קושר בין פעילות אנטי ? אירנית לפתרון הסכסוך הישראלי ? ערבי .  נתניהו כשל בניסיונו להפריד בין השניים ,  והוא יודע זאת .  מי שלוחץ כל כך על ארה"ב לפעול בנושא האירני  ( ובצדק )  ,  חייב להבין שאינו יכול להסתפק במחיאות כפיים בעמידה בוועידת איפא"ק .
 דל"ת ,  ואולי כל אלה הן רק משאלות לב .
 
ארבע מי יודע- סיבות לאופטימיות זהירה
nan
