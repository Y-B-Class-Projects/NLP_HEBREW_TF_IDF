 " נדון בביטול היטל הבצורת רק בסוף החורף "
 שטייניץ יוצא נגד נתניהו :  בעוד ראש הממשלה מורה לאנשי משרדו לבחון דרכים לביטול ההיטל ,  הודיע שר האוצר כי  " ההיטל הולם את המצוקה שאליה נקלע משק המים "
 שר האוצר ,  יובל שטייניץ ,  מתנגד לביטול מיידי של היטל הבצורת ,  בניגוד לעמדתו של ראש הממשלה ,  בנימין נתניהו .  כפי שנחשף אתמול ב-themarker ,  נתניהו החליט להקפיא את היטל הבצורת בעקבות הביקורת הציבורית על המהלך ,  וכן להפחית את שיעור ההתייקרות בתעריפי המים ,  שאמורה להיכנס לתוקף בינואר 2010 .  
בסוף השבוע הורה נתניהו למנכ"ל משרדו ,  אייל גבאי ,  לבחון את האופנים לביטול ההיטל .  ואולם בהודעה שפירסמה אתמול לשכת שר האוצר הודגש כי  " שר האוצר לא הציע בשום שלב לבטל את מס הבצורת ,  אלא חזר על עמדתו המוכרת מהקיץ האחרון שלפיה אם נזכה לחורף גשום במיוחד ,  תיערך בחינה מחודשת של המס ומתכונתו עם תום עונת הגשמים ".  
לדעת שטייניץ , " למרות הנטל הכרוך בהיטל הבצורת על מקצת מאזרחי ישראל ,  ובמיוחד על בעלי הגינות והבריכות הפרטיות ,  מדובר במהלך חיוני שכבר הוביל לצמצום ניכר בצריכת המים ,  והוא הולם את המצוקה הקשה שאליה נקלע משק המים לאחר כמה שנות בצורת ". 
לצד פניות רבות שקיבל נתניהו בעניין ,  נודע כי יו"ר ש"ס ושר הפנים ,  אלי ישי ,  שוחח כמה פעמים עם נתניהו בעניין ,  וטען בפניו כי יש לבטל את ההיטל .  ישי הבהיר לנתניהו כי ש"ס תתמוך בכנסת בביטול ההיטל ,  ולכן ייעץ לו ליזום מהלך מטעם הממשלה של הקפאה או ביטול ,  ולא להיות מובל על ידי הכנסת .  
ועדת הכספים תדון הבוקר בסוגיית מחירי המים והיטל הבצורת .  בישיבה ישתתפו גבאי ומנהל רשות המים ,  אורי שני .  גבאי גם ייפגש היום עם יו"ר ועדת הכלכלה ,  ח"כ אופיר אקוניס  ( ליכוד )  ,  כדי לתאם את המהלכים בעניין .  גבאי תומך בעמדת משרד התשתיות שלפיה יש להקפיא את ההיטל בחורף ,  ובמקביל להפחית את שיעור ההתייקרות בתעריפי המים .  
דרכי הפעולה המרכזיות של הממשלה כיום הן הצעת חוק ממשלתית להקפאת היטל הבצורת ולשינוי חוק תאגידי המים ,  שמכוחו יועלו בינואר 2010 תעריפי המים ;  או הצהרה של הממשלה על תמיכתה בהצעות חוק פרטיות בעניין .  
כך למשל ,  יו"ר ועדת הכספים ,  ח"כ משה גפני  ( יהדות התורה )  ,  יניח היום על שולחן הכנסת הצעת חוק להקפאת ההיטל .  בנוסף ,  ח"כ מירי רגב  ( ליכוד )  ,  הניחה הצעת חוק להטלת פיקוח של הכנסת על תעריפי המים .  ועדת השרים לענייני חקיקה החליטה אתמול לדחות את הדיון בהצעה בשבועיים .  
דרך נוספת לביטול ההיטל היא הקמת פורום שרים שיודיע על ההקפאה .  חוק היטל הבצורת מאפשר למנהל רשות המים להקפיא את ההיטל בחתימתם של שרי האוצר והתשתיות .
" הביקורת על נתניהו שהתקפל וביטל את היטל היא בבחינת צביעות .  אם לא היינו מקשיבים לרחשי הלב של הציבור היינו מואשמים באטימות ,  ואילו כשאנו מקשיבים לרחשי הלב מאשימים את ראש הממשלה בהתקפלות ",  אמר אתמול אקוניס .  
לדבריו , " מבחן התוצאה הוא החשוב - אם יהיה שינוי לטובת הציבור .  העלייה בתעריפי המים המיועדת לינואר 2010 עלולה להיות חדה ואגרסיבית מדי ".  
רגב אמרה אתמול על ההתקפלות של נתניהו : " מצדי אין כאן עניין של ניצחון .  האחריות למחדלים במשק המים מוטלת על כל ממשלות ישראל ,  שהעדיפו לקחת את הכסף לאוצר המדינה .  זה לא הגיוני שאזרחי ישראל ישלמו על מים יותר מאשר על בשר ".  
אתמול החליטה ועדת השרים לענייני חקיקה לדחות את הצעת החוק לביטול היטל הבצורת שהגישה ח"כ דליה איציק  ( קדימה )  .  בקדימה אמרו כי  " מדובר בעדות נוספת לאטימותה של ממשלת נתניהו ,  שפתחה במלחמה כלכלית נגד מעמד הביניים והשכבות החלשות ".  

" נדון בביטול היטל הבצורת רק בסוף החורף "
 שטייניץ יוצא נגד נתניהו :  בעוד ראש הממשלה מורה לאנשי משרדו לבחון דרכים לביטול ההיטל ,  הודיע שר האוצר כי  " ההיטל הולם את המצוקה שאליה נקלע משק המים "
 
