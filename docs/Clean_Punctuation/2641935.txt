רזרבות במקום קיצוץ בביטחון ?  נתניהו מהמר על עתידנו
כמו בת יענה ,  במקום להתמודד עם הצורך ברפורמה בצה"ל ,  פונים לפטנט הקרוי  " רזרבה תקציבית "  - שהוא מעין הלוואה של המדינה לעצמה .  ומה יישאר לבצורת ?  ולמלחמה הבאה ?  פרשנות
אחד היתרונות הגדולים של צה"ל הוא יכולתו לאלתר פתרונות נועזים ויצירתיים לבעיות שנוצרות בשדה הקרב .  לכן היחידות המיוחדות שלו הן מאומנות ,  מיומנות ובעלות יכולת ביצוע מופלאות .  אבל פרט לסיירת מטכ"ל  ( שביבי נמנה בצעירותו על לוחמיה )  ולשאר הסיירות כמו שלדג ומגלן ,  יש לצה"ל עוד כוח מיוחד שיודע לבצע סיכול ממוקד וביעילות רבה .  הכוח הזה נכנס לכוננות סיכול מדי שנה ,  כשתקציב המדינה מגיע לממשלה ומתחיל הדיון - היכן לקצץ .
 גם השנה הצליח  ( כרגיל )  הכוח המיוחד לבצע סיכול ממוקד - ועובדה שראש הממשלה נתניהו החליט שמתוך ארבעה מיליארד שקלים שתכנן האוצר לשתות מתקציב הביטחון ,  מיליארד אחד יחמוק לו מחוץ לרשת הדייגים ,  ושאר שלושת המיליארדים לא ממש יירדו מתקציב הצבא .  
איך זה יקרה ?  ובכן ,  יש בתקציב פטנט שנקרא  " רזרבה תקציבית ".  בכל שנה מקבלים משרדי הממשלה השונים רזרבה שאותה הם אמורים לנצל אם צריך - ויש גם רזרבה כללית שאינה משויכת לשום משרד ,  אלא לכלל הממשלה .  עכשיו הגיע נתניהו לפשרה שכנראה מקובלת על שר הביטחון משה יעלון ,  לפיה ייקחו מהרזרבה הכללית שלושה מיליארד שקלים על חשבון שימושי הרזרבה בשנים הבאות - ובזה ייגמר העניין .  למערכת הביטחון זה טוב ,  כי בכל זאת יהיה קיצוץ של שלושה מיליארד שקלים ,  והתקשורת תסתום את הפה - הרי קיצצו ,  לא ?  וצה"ל יישאר עם הכסף שלו וככה כולם מבסוטים .  
נחמד ,  לא ?  אבל מה יקרה באמת ?  כמו בת-יענה שדוחפת את הראש לחול ,  כך נתניהו פשוט דוחה את הקץ - שהרי הוא משעבד את גמישותה של הממשלה ,  בכך שהוא אוכל עכשיו את הרזרבה התקציבית שהצטברה בשלוש-ארבע השנים האחרונות ,  הוא מונע מהמדינה בעתיד הלא רחוק לעסוק בפרויקטים חדשים או להשקיע בדברים שמצריכים השקעות גדולות .  המדינה בעצם מלווה כסף לעצמה ,  על חשבון עתידה .
 ומה יקרה ?  נניח ,  למשל ,  שתפרוץ מלחמה עם סוריה - התפתחת שאינה מופרכת לנוכח אירועי השבועות האחרונים .  מלחמה כזאת תגזול לפחות עשרה מיליארד שקלים  ( מלחמת לבנון השנייה גזלה 12 מיליארד )  .  ומה אם תהיה שנת בצורת ?  ואסונות טבע ?  והמדינה תצטרך פתאום שק כסף ?  ובמזומן ?  זה בדיוק כמו משק בית שפתאום מתפוצץ לו הדוד החשמלי ,  ואין 2,000 שקל בצד לתקן את זה .  מהיכן ייקחו את הכסף ?  הרזרבה נאכלה כזכור לצורכי תקציב הביטחון ,  לכן הפיתרון יהיה שוב הגדלת הגירעון .  אז מה עשינו ? 
במקרה כזה לא תהיה ברירה אלא להדפיס כסף חדש ,  להגדיל את הגירעון העצום שבו מנסה המדינה להילחם .  הדפסת כסף תעורר שוב לחצים אינפלציוניים - ומי ישלם על כך ?  ניחשתם נכון - אנחנו .  המחירים יעלו  ( אינפלציה )  ,  הדלק והחשמל יתייקרו  ( אינפלציה )  ,  האוברדראפט בבנק יתייקר כי הריבית תעלה וכך גם המשכנתאות - וכל זאת ,  כדי לא להיכנס היום למלחמה תקציבית אמיתית עם הצבא .
 אם רוצים לחסל את הרזרבה התקציבית ,  מתבקש לפחות שיציגו את התמונה הנכונה לציבור .  נגיסה ברזרבה הכללית בהיקף של שלושה מיליארד שקלים היא הימור לא קטן ,  וכדאי שהציבור יידע שכעת עליו להתפלל שלא יקרה משהו יוצא דופן בשנתיים-שלוש הבאות ,  עד שנצבור רזרבה תקציבית חדשה .  
ולעצם העניין :  נתניהו צודק כשהוא אומר שאנחנו צריכים עוד  " כיפות ברזל "  וכוח לוחם מאומן ,  וזה באמת עולה כסף - אבל הצבא באמת צריך לעשות שינוי של ממש במבנה שלו ,  שינוי שלא יפגע במערך הלוחם אבל יחסוך הרבה מאד בתקציבו - כי אין שום סיבה הגיונית שרס"ר בצה"ל שעוסק בענייני מנהלה או לוגיסטיקה ייצא לפנסיה בגיל 42 .  מה קרה ?  הוא לא יכול לשבת במשרד שלו באיזה בסיס ולעבוד עד גיל 67 כמו האזרחים הרגילים ? 
אין גם שום הגיון בכך שרל"שית של אלוף או פקידת לשכה בקבע לא יהיו אזרחיות עובדות צה"ל .  מה קרה ?  הסודות ידלפו מהלשכה אם הפקידה תהיה אזרחית ? 
יש כל כך הרבה מקצועות צבאיים שאפשר לאזרח ,  כמו מטאורולוגים ,  טכנאי מחשבים ,  טכנאי אלקטרוניקה וקשר ,  מחסנאים  ( אפסנאים למי שמתעקש )  ,  טבחים ,  רופאים ,  חובשים ,  מינהלנים ,  פקידות ,  מזכירות ,  מתכנתי מחשבים ,  מוסכניקים ,  שרטטים ,  פקחי טיסה ,  אפילו טכנאי שיניים .  אבל זה כבר עניין אחר ומלחמה אחרת לגמרי .
 
רזרבות במקום קיצוץ בביטחון ?  נתניהו מהמר על עתידנו
כמו בת יענה ,  במקום להתמודד עם הצורך ברפורמה בצה"ל ,  פונים לפטנט הקרוי  " רזרבה תקציבית "  - שהוא מעין הלוואה של המדינה לעצמה .  ומה יישאר לבצורת ?  ולמלחמה הבאה ?  פרשנות

