מבחן הפוליגרף
נכון החליט אתמול היועץ המשפטי לממשלה יהודה וינשטיין לאפשר לאהוד ברק להמשיך בסבב הראיונות לבחירת הרמטכ"ל הבא ,  אבל להמתין עם המינוי עד שתסתיים החקירה בפרשת  " מסמך גלנט ".  מדליפיו לערוץ 2 השיגו את שלהם - האטת הליך בחירתו של הרמטכ"ל הבא - אך התקלה יכולה להיות קצרה .
 בפי היח"צן רני רהב הצעה מעשית :  לקבץ רשימה של אזרחים במשרדי הממשלה ובלשכות בצה"ל ואנשים פרטיים שיש להם  " חשבונות אישיים ",  ולהעמידם במבחן הפוליגרף .  מאהוד ברק וגבי אשכנזי ודרומה . " מכונת האמת "  - בפי העם - תיצור את הסינון הראשון מי חשוד ומי לאו ,  וייתכן כי תייתר את הצורך בהמשך החקירה .  זה עניין לימים ספורים בלבד .
 ברמה הפלילית ייתכן אישום יחיד :  האם נגנב הלוגו ממשרדו של אייל ארד ?  זה רע ,  לא נורא .  רק שמבחינה ציבורית ומוסרית אם אכן נעשה שימוש במסמך כזה לקידום אלוף לתפקיד של רמטכ"ל ,  כי אז פשה רקב בצה"ל ובמערכת הביטחון ,  וזה כבר נורא ולא דומה לדבר שהתרחש בעבר .
 הכל אירע בגלל מערכת היחסים העכורה בציר ברק ? אשכנזי .  מקורבי הרמטכ"ל סיפרו לתקשורת כי מתקיימים דיונים להעניק לו שנת כהונה חמישית .  ברק חשש מאפשרות כזאת והניח ללשכתו לייחס את ההדלפה לדובר צה"ל אבי בניהו ,  שהכחישהּ .  גם אילו היה זה נכון - לשכת שר הביטחון אינה צריכה לפרסם גינוי לקצין אלא לשוחח עליו עם הרמטכ"ל .
 מכאן התגלגל הכל .  ברק הפעיל את סמכותו למנות מבקר לצה"ל בלי להיוועץ ברמטכ"ל .  זה ניצול מיותר של סמכות מוקנית .  הוא לא גילה את הנדיבות המומלצת לשר ביטחון כלפי רמטכ"ל ,  ממש כפי שאשכנזי צריך היה כבר לרכך את איבתו הממושכת לאלוף יואב גלנט .  לכל טינה יש תאריך תפוגה .
 בסוגיית בחירת הרמטכ"ל הבא בהקדם לא היה מקום לתרעומת של אשכנזי כאילו יישאר בבחינת  " ברווז צולע "  למשך כמה חודשים .  צה"ל בנוי כך שקציניו יודעים זמן רב מראש מה תפקידם הבא ,  ואיש אינו חש  " ברווז צולע ". 
אין רשעים ואין צדיקים במורסת היחסים המאפיינת את צמרת הביטחון הלאומי .  יש הרבה אגו .  עתה תורו של בנימין נתניהו להיכנס לזירה ולקרוא את ברק ואשכנזי לסדר .  ללא כחל וסרק .
 
מבחן הפוליגרף
nan
