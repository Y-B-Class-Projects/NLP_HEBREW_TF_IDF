על לבני לשלם מחיר משגיה
נכון שהמהלך לשאוב שבעה ח"כים מקדימה לקואליציה לא עלה יפה בסיבוב הראשון ;  ונכון שהיוזמה של בנימין נתניהו ,  הנעזרת באהוד ברק ובישראל כץ ,  היא נפסדת ומגונה ,  כפי שכבר נכתב כאן ;  אבל היא נוהג מקובל בפוליטיקה הישראלית ,  וקדימה ,  אשר חמסה את רוב הליכוד וגייסה מועמדים לרשימתה לכנסת ב ? 2006 במחירים מבישים ,  היא האחרונה אשר רשאית לקבול על כך .  
ראוי לשאול את אהוד אולמרט כמה התחייבויות מפי אריאל שרון מצא בבואו להרכיב את רשימת קדימה לכנסת הקודמת .  שמעון פרס ,  רונית תירוש ושאול מופז הם רק חלק קטן מן הרשימה הארוכה של מקבלי ההבטחות .  הלל הזקן ראה פעם גולגולת של רוצח צפה בנהר והעיר בארמית כי את אשר עשית - עשו לך .  כך גם קדימה .  את אשר עשתה - עושים לה .  
אשר על כן מתחיל עתה סיבוב שני .  ציפי לבני לא תוכל לקבל את ההצעה להצטרף בתנאים ,  שהם טובים למדינה ,  אבל מאששים את טענתו של מופז כי נכשלה בכל סיבובי המו"מ שנוהל על ידה .  אך היא גם לא תוכל לדחות במחי יד את הלחץ להצטרף לממשלה .  ח"כ עתניאל שנלר ,  שעשה דרך ארוכה מהתחייה לקדימה וחש כי אם לא ייפתח עתה מו"מ עם אבו מאזן ,  עתידה של ישראל כמדינה יהודית מוטל בספק ,  לא יניח לה להישאר באופוזיציה .
 בשבוע שעבר לא נמצאו שבעה ח"כים בקדימה שיפרשו מסיעתם .  אך הברירה הקשה שהציג נתניהו בפני לבני מתניעה מחדש את יוזמת השבעה לפרוש ולהקים סיעה עצמאית במסגרת הקואליציה ,  או אפילו לחבור לליכוד .
 יש בכך אופורטוניזם ,  אבל לא רק ,  ובוודאי לא כל השבעה .  שנלר ,  למשל ,  כבר הודיע כי אם יצטרף לממשלה כדי לקדם את המו"מ עם הפלסטינים לא יבקש לעצמו כל תפקיד .
 לבני היא נציגת ציבור ראויה .  כבר נאמר עליה ,  וגם על כך ניתן לחזור ,  כי היא נקיית כפיים ותורמת חשובה לדיונים בצמרת השלטונית .  אבל היא אינה יכולה ליהנות מן המחמאות בלי להסכים ולשאת באחריות בנסיבות שהן פחות מהגשמת שאיפותיה האישיות במלואן .  היא חייבת לשלם את מחיר משגיה ,  שהאחרון בהם היה סירובה להצטרף לממשלת נתניהו בטרם הוקמה .  יותר מכך ,  על קדימה לשלם מחיר בגין מנהיגיה שניפקו שיאים של ציניות ועבריינות פלילית לפוליטיקה הישראלית .
 
על לבני לשלם מחיר משגיה
nan
