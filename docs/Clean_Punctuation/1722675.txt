נתניהו ושטייניץ מגבירים המאבק בריכוזיות
ראש הממשלה ושר האוצר יקימו ועדה ממשלתית לבחינת הריכוזיות במשק שהמלצותיה יוגשו עד סוף השנה .  המטרה :  הגברת התחרות והגנה על המשקיעים
ראש הממשלה בנימין נתניהו ושר האוצר יובל שטייניץ יודיעו בקרוב על הקמת ועדה ממשלתית לבחינת הריכוזיות במשק .  הוועדה תתבקש להגיש את המלצותיה עד 31 בדצמבר 2010 .
 בימים האחרונים הופץ בין חברי הוועדה המיועדים כתב המינוי .  מסתמן כי חבריה יהיו :  אייל גבאי ,  מנכ"ל משרד ראש הממשלה ;  רוני חזקיהו ,  המפקח על הבנקים בבנק ישראל ,  העתיד לסיים את תפקידו בסוף דצמבר ;  פרופ' זוהר גושן ,  יו"ר רשות ניירות ערך ;  ד"ר אודי ניסן ,  הממונה על התקציבים במשרד האוצר ;  אבי ליכט ,  המשנה ליועץ המשפטי לממשלה ;  פרופ' יוג'ין קנדל ,  ראש המועצה הלאומית לכלכלה במשרד ראש הממשלה ;  פרופ' עודד שריג ,  הממונה על שוק ההון ,  הביטוח והחיסכון במשרד האוצר ;  רונית קן ,  הממונה על ההגבלים העסקיים ;  וד"ר קרנית פלוג ,  מנהלת חטיבת המחקר בבנק ישראל .  כמעט כל חברי הוועדה דיברו באחרונה על הצורך בצמצום הריכוזיות במשק .
 ראש הממשלה ,  שר האוצר ונגיד בנק ישראל סטנלי פישר התבטאו באחרונה בצורך החשוב לטפל בריכוזיות במשק כבעיה מקרו-כלכלית ,  פוליטית וממשלית חמורה .  בטיוטת כתב המינוי להקמת הוועדה ,  שגיבש מנכ"ל משרד ראש הממשלה אייל גבאי ,  הוצע כי מינוי הוועדה ייעשה על ידי נתניהו ,  שטייניץ ופישר ­ בשל החשיבות הרבה שהם רואים בפעילותה .  לפי שעה ,  לא ברור אם לנוכח האפשרות המסתמנת כי הוועדה תפעל במשרד האוצר ,  היא תמונה באופן בלעדי על ידי שטייניץ או במשותף עם פישר .
 תוכן כתב המינוי אמנם הוסכם בין משרד ראש הממשלה לאוצר ,  אך בהתייעצויות שנערכו בין המשרדים עדיין לא הוכרעה סוגיית האחריות המיניסטריאלית של הוועדה .  בחודשים האחרונים ניטש מאבק בין שני המשרדים בשאלה מי ימנה את ועדת הריכוזיות ומי יעמוד בראשה .  הן באוצר והן במשרד ראש הממשלה ביקשו שהוועדה תוקם בתחומם ,  ושבראשה יעמוד מנכ"ל המשרד .
 שר האוצר דרש בתוקף שהוא יהיה זה שיחתום על כתב המינוי להקמת הוועדה ,  ושבראשה יעמוד נציג של משרד האוצר ­ בדומה למודל של ועדת בכר ,  שפעלה ב-2005 בראשות מנכ"ל האוצר דאז ד"ר יוסי בכר ,  והביאה להפרדת קופות הגמל וקרנות הנאמנות מהבנקים .  עמדתו של שטייניץ אינה מתיישבת עם עמדתם של כמה מחברי הוועדה ,  כמו נציגי בנק ישראל ורשות ההגבלים העסקיים ,  הסבורים כי בראשה צריך לעמוד גורם נייטרלי ,  כמו מנכ"ל משרד ראש הממשלה .
 גבאי לחם בחודשים האחרונים להקמת הוועדה ,  ניסח את טיוטת כתב המינוי ושאף לעמוד בראשה .  לפי שעה לא ברור אם ישתתפו בוועדה נציגי משרד ראש הממשלה ­ המנכ"ל גבאי ופרופ' יוג'ין קנדל ­ או שבקשתו של שטייניץ תיענה בחיוב ,  ומרכז הכובד של הוועדה יהיה במשרד האוצר .  במקרה זה מי שעשוי לעמוד בראשה יהיה מנכ"ל המשרד חיים שני .  כך או כך ,  מי שיכריע בסוגיה יהיה ראש הממשלה נתניהו .
 בטיוטת כתב המינוי שהגיעה לידי TheMarker נקבעו מטרות הוועדה ,  לפיהן  " הועדה תמליץ לממשלה על צעדי המדיניות הנדרשים ,  לרבות תיקוני חקיקה וצעדים אופרטיביים ,  להתמודדות עם שאלת מבנה האחזקות במשק .  כל זאת במטרה להשיג את היעדים הבאים :  שיפור בהבטחת הנכסים הפיננסיים שבידי הציבור והגנה על כספי המשקיעים בחברות ציבוריות ;  שיפור ושמירה על יציבות המערכת הפיננסית בכלל והמערכת הבנקאית בפרט ;  והגברת התחרותיות והיעילות בפעילות המשקית ". 
עוד נכתב בטיוטת כתב המינוי : " לאור השינויים המבניים במשק ומסגרת ההסדרה והפיקוח הקיימים ,  תבחן הוועדה צעדי מדיניות אפשריים ,  ובכלל זה צעדים לחיזוק הממשל התאגידי בחברות ציבוריות ;  סוגיית השליטה של חברות ריאליות בחברות פיננסיות ­ בהמשך להמלצות הוועדה לבחינת ההיבטים של אחזקות בתאגידים ריאליים  ( ועדת ברודט )  משנת 1995 ובהתחשב גם בסטנדרטים המקובלים בעולם ;  תחולת מדיניות ההגבלים העסקיים ;  סוגיית הגבלת השליטה בחברה ציבורית באמצעות מבנה החזקות פירמידלי  ( לרבות באמצעות מיסוי של פעילות הנעשית בתוך הקבוצה העסקית והגברת הזיקה הישירה בין השליטה לאחזקה בחברות המסונפות )  ושימוש בהחזקות צולבות ;  בחינת הקשחת התנאים עבור קבוצות עסקיות לרכישת נכסים ממשלתיים וקבלת רישיונות וזיכיונות ". 
מטיוטת כתב המינוי עולה עוד כי הוועדה תקבע את סדרי עבודתה ,  תתייעץ ותשמע גורמים רלוונטיים לנושא ותסתמך על מידע וחומרי מחקר שנצברו בממשלה ובאקדמיה .  במהלך עבודתה ,  ובהתאם לנושא הנדון ,  תזמן הוועדה להופיע בפניה את הגורמים הרלוונטיים במשק ובאקדמיה .  כמו כן ,  תזמן הועדה ,  לפי הצורך ,  מומחים וגורמים אחרים הנוגעים לדבר ,  ותבחן את הנושאים הנידונים תוך התייחסות לנעשה במדינות אחרות בעולם .
" המשק הישראלי מאופיין בריכוזיות גבוהה ",  נכתב בטיוטת כתב המינוי , " שכן חלק ניכר מהחברות במשק מוחזקות על ידי מספר קטן יחסית של קבוצות עסקיות ;  קרוב למחצית משווי השוק של החברות הציבוריות נשלט על ידי כ-20 קבוצות עסקיות .  מרבית הקבוצות העסקיות בישראל הן משפחתיות ומתאפיינות בפיזור ענפי רחב ובמבנה אחזקות פירמידאלי .  העדויות בעולם מלמדות ,  כי מבנה בעלות זה ,  יש בו כדי להשפיע לרעה על רמת הסיכון ,  על הקצאת המקורות ,  על הצמיחה במשק ועל השוויון בחלוקת ההכנסות .  הוא עשוי להשפיע ,  בין השאר ,  על רמת התחרותיות בענפי המשק ווגם על היציבות הכלכלית .  יתרה מכך ,  מבנה אחזקות זה ,  המקנה כוח בידי קומץ מקבלי החלטות ,  עלול לעודד קשרים פסולים בין הסקטור העסקי לגורמי השלטון .
" לאחר שהממשלה טיפלה בעבר בהגבלת ההחזקות הריאליות על ידי הבנקים ,  הוצאת החיסכון ארוך הטווח מהמערכת הבנקאית ויצירת שוק אשראי חליפי ,  יש לבחון את סוגיית התחרותיות הענפית והמשקית במובנה הרחב יותר ,  לאור התפתחותן של קבוצות עסקיות בישראל ­וזאת על מנת להפוך את המשק למשוכלל ותחרותי יותר ". 

נתניהו ושטייניץ מגבירים המאבק בריכוזיות
ראש הממשלה ושר האוצר יקימו ועדה ממשלתית לבחינת הריכוזיות במשק שהמלצותיה יוגשו עד סוף השנה .  המטרה :  הגברת התחרות והגנה על המשקיעים

