היועמ"ש :  במהלך החודש האחרון נאספו ראיות שהצדיקו חקירת נתניהו
בתום שלוש שעות בהן נחקר ראש הממשלה במעונו ,  פרסם משרד המשפטים הודעה של היועץ המשפטי לממשלה בה הוא מסביר כי בדיקה מסועפת קדמה לחקירה .  מנדלבליט מונה את בדיקות רה"מ שלא הבשילו לחקירה
לאחר שלוש שעות שבהן נחקר אמש  ( שני )  ראש הממשלה בנימין נתניהו במעונו ,  פרסם משרד המשפטים הודעה מיוחדת בעניין חקירתו ,  ובה אמנם לא פירט את החשדות המיוחסים לו - אך הבהיר כי היועץ המשפטי לממשלה אביחי מנדלבליט הורה על המעבר מבדיקה לחקירה לאור תשתית ראייתית שהייתה נגד נתניהו . " הטענות אשר הובילו בסופו של יום להחלטה על קיום חקירה באזהרה ,  עלו במסגרת הבדיקה אך לפני כשלושה חודשים כחשדות ראשוניים ומאז נעשתה עבודה מאומצת של משטרת ישראל לברר את טיבן ולתמוך אותן בראיות ",  נכתב . " במהלך החודש האחרון נאספו ראיות ששינו את המצב הראייתי בהקשר זה ". 
לפי ההודעה ,  במהלך הבדיקה ,  שהחלה עוד בחודש יולי ,  נגבו עדויות מעשרות עדים - חלקם בחו"ל - ונתפסו מסמכים רלוונטיים . " בכל שלב ושלב בבדיקה ,  ההחלטות בדבר המשך הבדיקה ,  היקפה וגדריה ,  כמו גם קביעת סוג הפעולות הדרושות לברור הטענות ,  ובחינת המסד העובדתי הנתון והשאלה אם יש מקום להפוך את הבדיקה לחקירה ,  התקבלו על ידי היועץ המשפטי לממשלה ,  בתאום מלא ובעצה אחת עם פרקליט המדינה וראש אגף החקירות והמודיעין ",  נכתב . 
" משטרת ישראל עשתה כל שלאל ידה לבירור הטענות .  בדקה בהרחבה ודרשה לעומק .  בדיקתה העלתה כי חלקן של הטענות הופרכו ונמצא כי הן חסרות בסיס ;  חלקן אינו בעל פוטנציאל ראייתי להבשיל למסד של חשד סביר לביצוע עבירה המצדיק פתיחה בחקירה פלילית ;  וחלק נוסף מצדיק העמקת חקר ".  
בהודעות פורטו גם המעשים שבגינם לא נמצאה עילה לפתוח בחקירה .  בין היתר ,  נמסר כי החקירה לא עוסקת בטענות לקבלת מימון אסור בבחירות 2009 ,  בטענות להטיית תוצאות הפריימריז בליכוד באותה השנה ,  בטענות לקבלת טובות הנאה בחו"ל ומימון טיסות על ידי בעלי הון וטענה למיומן כפול של טיסות לחו"ל .  
מוקדם יותר הסתיימה חקירתו של נתניהו אחרי שלוש שעות ,  על ידי קציני היחידה הארצית לחקירות הונאה בפיקודו של תת-ניצב כורש ברנור ,  שהגיעו למעונו שבירושלים .  מהמשטרה נמסר כי  " מטבע הדברים ,  מעבר לכך ,  לא ניתן למסור פרטים נוספים בשלב זה ". 
שני אנשים עסקים הודו בפני חוקרי יאח"ה כי העניקו בכמה הזדמנויות מתנות לראש הממשלה ולבנו יאיר נתניהו .  השניים ,  שביניהם אין קשר ,  טענו בחקירה כי המתנות לנתניהו הוענקו במסגרת מערכת יחסים חברית ,  וכי לא הייתה להם כוונה לקבל טובות הנאה בתמורה להן .  
ראש ממשלת ישראל ,  מר בנימין נתניהו ,  נחקר היום על ידי חוקרי משטרת ישראל מיחידת להב 433 ,  באישור היועץ המשפטי לממשלה ,  ד"ר אביחי מנדלבליט ,  בחשד לכך שקיבל טובות הנאה מאנשי עסקים .
 ביום 10.7.16 הודיע היועץ המשפטי לממשלה כי בעקבות מידע שהתקבל בעניינים שונים מיחידת להב 433  ,  הנוגעים בין היתר לראש הממשלה ,  ושהוצג לו על ידי ראש אגף החקירות והמודיעין במשטרת ישראל ,  ניצב מני יצחקי ,  ועל פי המלצת פרקליט המדינה ,  מר שי ניצן ,  וראש אגף החקירות והמודיעין ,  הוא הורה על קיום בדיקה בנושא באמצעות משטרת ישראל .  הבדיקה בוצעה בליווי פרקליטות מחוז ירושלים  ( פלילי )  .
 במסגרת הבדיקה ביררו חוקרי משטרת ישראל ,  בפיקודו של ראש היחידה הארצית לחקירות הונאה ,  תת-ניצב כורש ברנור ,  שורה ארוכה של טענות לכך שראש הממשלה ביצע לכאורה עבירות מתחום טוהר המידות .  הבדיקה התפתחה והסתעפה לכיוונים שונים מאלו שהחלה בהם .  
חלק מן הטענות עלו כבר בראשית הבדיקה ,  במידע המקורי אשר בעקבותיו נפתחה הבדיקה ,  בעוד שחלק מהן התגלה רק מאוחר יותר ,  מעת לעת ,  תוך כדי ניהול הבדיקה .  למעשה ,  הבדיקה הייתה מורכבת ממספר בדיקות שונות שנערכו זו אחר זו ברציפות כמקשה אחת .  
בהתאם לכך ,  הנחה היועץ המשפטי לממשלה את משטרת ישראל ,  מעת לעת ,  על פי המסד הראייתי שנחשף בפניו במהלך הבדיקה המתפתחת ,  להרחיב את הבדיקה ,  כך שתכלול גם את בירורן של טענות נוספות מסוימות שעלו תוך כדי ניהול הבדיקה .  
עד כה בוצעו במסגרת הבדיקה פעולות רבות ,  ובכללן גביית עדויות מעשרות עדים ,  חלקם בחו"ל ,  כאשר מחלקם נגבו מספר הודעות ,  ותפיסת מסמכים רלוונטיים .  כן התקיימו במהלך התקופה עשרות ישיבות עבודה משותפות בראשות היועץ המשפטי לממשלה ,  ובהשתתפות פרקליט המדינה ובכירי משרד המשפטים ,  ראש אגף החקירות והמודיעין ,  ראש יאח"ה וחוקרי המשטרה ,  במסגרתן הציגו צוות החוקרים והפרקליטות המלווה את תמונת המצב העדכנית בכל הקשור לממצאי הבדיקה ,  ונבחנו פעולות נוספות שיש לבצע כדי להעמיק חקר ביחס לתשתית הראיתית הקיימת .  
בכל שלב ושלב בבדיקה ,  ההחלטות בדבר המשך הבדיקה ,  היקפה וגדריה ,  כמו גם קביעת סוג הפעולות הדרושות לברור הטענות ,  ובחינת המסד העובדתי הנתון והשאלה אם יש מקום להפוך את הבדיקה לחקירה ,  התקבלו על ידי היועץ המשפטי לממשלה ,  בתאום מלא ובעצה אחת עם פרקליט המדינה וראש אגף החקירות והמודיעין .  
משטרת ישראל עשתה כל שלאל ידה לבירור הטענות .  בדקה בהרחבה ודרשה לעומק .  בדיקתה העלתה כי חלקן של הטענות הופרכו ונמצא כי הן חסרות בסיס ;  חלקן אינו בעל פוטנציאל ראייתי להבשיל למסד של חשד סביר לביצוע עבירה המצדיק פתיחה בחקירה פלילית ;  וחלק נוסף מצדיק העמקת חקר .  הטענות אשר הובילו בסופו של יום להחלטה על קיום חקירה באזהרה ,  עלו במסגרת הבדיקה אך לפני כשלושה חודשים כחשדות ראשוניים ,  ומאז נעשתה עבודה מאומצת של משטרת ישראל לברר את טיבן ולתמוך אותן בראיות .  במהלך החודש האחרון נאספו ראיות ששינו את המצב הראייתי בהקשר זה .  
נוכח ממצאי הבדיקה עד כה ,  ולאחר שהוצגה ליועץ המשפטי לממשלה חוות דעתם של פרקליט המדינה וראש אגף החקירות והמודיעין לפיה ממצאי הבדיקה בהקשר זה מגבשים תשתית ראייתית המצדיקה את חקירת ראש הממשלה באזהרה ,  החליט היועץ המשפטי לממשלה לאשר את חקירת ראש הממשלה באזהרה ,  ובכך להפוך את הבדיקה המתנהלת בענין זה לחקירה .
 מטבע הדברים לא נוכל להתייחס בשלב זה לנושאים התלויים ועומדים .  מסירת מידע נוסף לגביהם תשקל מעת לעת בהתאם להתפתחויות ,  ומידע ימסר ככל שלא יהיה בכך כדי לפגוע במהלכי המשטרה .  
יחד עם זאת ,  ניתן למסור כבר כעת פרטים בנוגע לחלק מהנושאים שנבחנו במסגרת הבדיקה ,  ושבשלב זה ,  לאור ממצאי הבדיקה שנערכה בעניינם ,  ובהתאם להמלצת פרקליט המדינה וראש אגף חקירות ומודיעין במשטרת ישראל ,  החליט היועץ המשפטי לממשלה שאין עילה להמשיך את הבדיקה בעניינם בעת הזו .
 טענה לקבלת מימון אסור בשנת 2009 לצורך הבחירות :  למשטרה הגיע מידע במסגרתו נטען כי ראש הממשלה היה מעורב כביכול בהפעלת מטה בחירות כפול .  מטה אחד  " רשמי ",  שדווח עליו כנדרש בחוק ומטה אחד שפעל באופן סמוי ושמומן על ידי כסף שלא דווח כדין .  לצורך ברור הטענה נחקרו המעורבים בניהול מטה הבחירות ,  ונתפסו מסמכים שונים .  ממצאי הבדיקה לא הניבו תמיכה לטענה האמורה .
 טענה להטיית תוצאות הפריימריז של שנת 2009 במפלגת הליכוד :  למשטרה הגיע מידע במסגרתו נטען כי ראש הממשלה או מקורבים לו ,  היו מעורבים כביכול בהטיית תוצאות הפריימריז באמצעות זיוף נתונים במערכות המחשב .  לצורך ברור הטענה נחקרו המעורבים במערכת הפריימריז ,  לרבות אנשי המקצוע האמונים על מערכות המחשב שלגביהן נטען זיוף זה .  ממצאי הבדיקה שללו את הטענה בדבר הטיית תוצאות הפריימריז ,  או להטייתם בפועל .
 טענה לקבלת טובות הנאה בחו"ל ומימון טיסות על ידי בעלי הון :  למשטרה הגיע מידע במסגרתו נטען כי בעלי הון מסוימים מימנו את ראש הממשלה באופן שיטתי במהלך נסיעותיו לחו"ל ונתנו לו טובות הנאה שם בקשר לאותן נסיעות .  במסגרת זאת נגבו עדויות ממספר גורמים רלוונטיים ,  חלקם בחו"ל .  חלקן של הטענות נשלל ונמצא כי אין להן בסיס עובדתי ,  ולגבי חלקן נמצאו ממצאים עובדתיים שלא העלו חשד סביר לביצוע עבירה המצדיק פתיחה בחקירה פלילית .
 טענה למימון כפול של טיסות לחו"ל :  בעקבות מידע נוסף שהתקבל בעניין זה ,  נערכו בדיקות שונות בנוגע לאפשרות שראש הממשלה היה מעורב בתקופה שקדמה לבחירתו לכהונתו הנוכחית כראש ממשלה ,  בקבלת מימון עודף לטיסות ,  ובנוגע לאפשרות שנעשה שימוש במימון עודף זה לצרכיו האישיים .  לצורך ברור הטענה נחקרו מעורבים בארגון טיסותיו של ראש הממשלה ,  ונבחנו מסמכים רבים מהתקופה הרלוונטית .  זאת מעבר לבדיקה שנערכה בשעתו בהקשר דומה ,  שבעקבותיה הוחלט בעבר שאין מקום להורות על מעבר לחקירה פלילית בנושאים שנבדקו אותה עת .  גם ממצאי הבדיקה הנוכחית והראיות החדשות שנאספו במסגרתה ,  בעקבות המידע הנוסף ,  לא הצדיקו מעבר לחקירה בהקשר זה .
 כאמור ,  חוות הדעת שהוצגו בפני היועץ המשפטי לממשלה ,  שאותן אימץ ,  מלמדות שבנושאים אלה ממצאי הבדיקה בשלב זה אינם יכולים להבשיל לראיות המצדיקות פתיחה בחקירה פלילית .  
כפי שנמסר בעבר ,  היועץ המשפטי לממשלה ער לצורך להעמיד מידע בדבר החקירה המתנהלת לידיעת הציבור ,  והוא ימשיך ויעשה כן ,  ככל שהדבר יתאפשר ,  בהתאם לצרכי החקירה .
  ( עדכון :  22:39 )  

היועמ"ש :  במהלך החודש האחרון נאספו ראיות שהצדיקו חקירת נתניהו
בתום שלוש שעות בהן נחקר ראש הממשלה במעונו ,  פרסם משרד המשפטים הודעה של היועץ המשפטי לממשלה בה הוא מסביר כי בדיקה מסועפת קדמה לחקירה .  מנדלבליט מונה את בדיקות רה"מ שלא הבשילו לחקירה

