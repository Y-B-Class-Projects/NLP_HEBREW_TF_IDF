נתניהו ביד לבנים : " בזכות הנופלים ניתנה זכותנו לחיות בארצנו "
 נתניהו אמר את הדברים בטקס ברחבת יד לבנים בירושלים ,  אשר פותח את אירועי יום הזיכרון לחללי מערכות ישראל תשע"ב .  יו"ר הכנסת : " גם היום קמים עלינו אויבינו לכלותנו "
  ( צילום :  גדעון צנטנר ,  עריכה :  יותם בן-דוד )  
ברחבת  " יד לבנים "  בירושלים התקיים אחר הצהריים  ( שלישי )  הטקס הרשמי הפותח את אירועי יום הזיכרון לזכר 22,993 חללי מערכות ישראל .  126 מהם נפלו מאז יום הזיכרון של השנה שעברה .  לצד ראש הממשלה בנימין נתניהו ,  בטקס השתתפו יו"ר הכנסת והרבנים הראשיים .  הערב יתקיימו טקסי זיכרון רבים ברחבי הארץ ובשעה 20:00 תישמע צפירה בת דקה .
" מדינת ישראל מורידה היום את הדגל לחצי התורן לאות הזדהות עם הנופלים ועמכם בני המשפחות השכולות ",  אמר בנאומו בטקס ראש הממשלה ,  בנימין נתניהו . " כמוכם ,  אחיי ואחיותיי ,  בכל יום זיכרון אני חושב על יקירי שנפלו .  אני חושב על הוריי שאיבדו בן אהוב ,  ועל אחי עידו שאיבד את אחיו הבכור ,  וכמו אזרחים רבים אני נזכר בחבריי לנשק שנפלו לצדי שאינם עוד ".  
נתניהו המשיך ותיאר את זכרונותיו מחבריו שנספו . " אני נזכר בחיים בן יונה ,  בן קיבוץ יחיעם .  חיים שהיה משכמו ומעלה ,  שנפל לידי בקרב אש כשחצינו באישון ליל את תעלת סואץ .  אני נזכר גם בחבריי לנשק ,  זהר ליניק ודוד בן חמו המופלאים ,  שנפלו בזמן הכנות למבצע צבאי .  זמן קצר לאחר גיוסנו לסיירת מטכ"ל ליוויתי את זהר ודוד הפצועים אנושות לבית החולים שם נקבע מותם ".   
" זהר היה יפה תואר ,  רב כשרונות ,  אדם למופת ",  המשיך נתניהו . " דוד בן חמו נפטר בזרועותיי במהלך הנסיעה משטח האימונים לבית החולים .  הוא בא מבאר שבע ,  היה נער מחונן ,  אתלט מוכשר ,  תלמיד מצטיין בתיכון בויאר בירושלים .  הייתה לו אצילות ועדינות ששבו את לבו של כל מי שהכיר אותו .  כשאומרים שהטובים ביותר הם אלה שנופלים מתכוונים לאנשים כמו חיים ,  זהר ודוד ",  אמר .
" כשביקרתי עשרות שנים לאחר מכן בביתו של דוד בבאר שבע נכנסתי לחדרו ",  שחזר נתניהו . " החדר נשאר בדיוק כפי שהיה כשדוד עזב אותו בפעם האחרונה .  עבורנו המשפחות השכולות ,  הזמן נעצר ברגע שנתקבלה הבשורה המרה .  חרב אכזרית ביתרה את חיינו לשניים ומה שהיה לפני לא ישוב עוד - אבל האומה כולה עוצרת מלכת ",  הוסיף . " כשתישמע הצפירה הערב ,  נהפוך כולנו למשפחה אחת .  אזרחי ישראל יתאחדו ביגון ובזיכרון .  הם ירכינו ראשם בהוקרה לאלה שנפלו ושהקריבו את חייהם ,  ושבזכותם ניתנה לנו עצמאותנו והזכות לחיות בארצנו ",  סיכם נתניהו את נאומו .  
גם יושב ראש הכנסת ,  חבר הכנסת ראובן  ( רובי )  ריבלין ,  נאם בטקס . " לא אנשי מלחמה ומדון אנחנו ,  חפצי חיים אנחנו וידנו מושטת לשלום גם היום - כי למרות שרצינו ,  ולמרות שוויתרנו ,  ולמרות שקרענו בבשר החי - גם היום קמים עלינו אויבינו לכלותנו ".  אמר .  לדבריו , " גם היום ישנם חקלאים המאבדים את אדמתם לסכנת מוות של צלפים וילדים שנמלטים למקלטים מאיום רקטות וטילים .  אל מול האיומים האלה ומול הכאב הצורב מוטל עלינו ללמד את ילדינו קשת מלחמה ".  
ריבלין דיבר בנאומו גם על ירושלים הבירה ,  ואמר כי  " מכוניות ורכבות ,  כבישים וגשרים מאחדים את העיר הזו חיבור בל יינתק .  אוהבי ירושלים וציון יעמדו איתן כנגד הקמים עליה .  דבר לא יכניע את הבנים ,  לא צעדות פרובוקטיביות לגבולנו ,  או ועדות בינלאומיות .  שום חולשה פנימית או פרובוקציה חיצונית לא יקחו מאיתנו את ירושלים ". 
מספר המשפחות השכולות המתגוררות בישראל כיום עומד על 10,524 ,  והן כוללות 2,396 יתומים ו-4,992 אלמנות צה"ל ומערכת הביטחון .  חללי צה"ל האחרונים הם טוראי יהושע חפץ ,  שהתמוטט ומת בגיבוש ליחידת יהל"ם של חיל ההנדסה ,  וסגן הילה בצלאלי ,  שמתה בקריסה של גשר ,  בחזרות לקראת טקס הדלקת המשואות של יום העצמאות בהר הרצל .
 נציגי ההנצחה במשרד הביטחון נערכים השנה להגעתם של מעל מיליון בני אדם לבתי העלמין הצבאיים ברחבי הארץ .  פעילותו של האגף מתפרשת על פני 44 בתי עלמין צבאיים וחלקות קבורה צבאיות מקריית שמונה ועד אילת ,  והיא כוללת שיפוץ ,  אחזקה ,  ניקיון וגינון בתי העלמין ,  החלפת מצבות פגומות או ישנות ,  וכן הרחבת הנגישות לבתי העלמין ולמצבות עבור נכים ועבור אוכלוסייה מבוגרת .
 יום הזיכרון לחללי מערכות ישראל ונפגעי פעולות האיבה תשע"בייסוריי לוחם 669 : " ריח השריפה בסלוקי באפי"יום הזיכרון :  האחים שבחייהם ובמותם לא נפרדוהערב :  שירים בכיכר בשידור ישיר בוואלה !  

נתניהו ביד לבנים : " בזכות הנופלים ניתנה זכותנו לחיות בארצנו "
 נתניהו אמר את הדברים בטקס ברחבת יד לבנים בירושלים ,  אשר פותח את אירועי יום הזיכרון לחללי מערכות ישראל תשע"ב .  יו"ר הכנסת : " גם היום קמים עלינו אויבינו לכלותנו "
 
