ביקור קרי :  הצדדים מריחים הכרעה - והם בלחץ
שר החוץ האמריקני שמר על אופטימיות לכל אורך סוף השבוע למרות חילופי המהלומות בין ירושלים ורמאללה .  האם הוא מנותק מהמציאות ?  הפרשנים שאמרו זאת בעבר כבר לא כל כך בטוחים
מסרים סותרים :  כל מי שעקב בסוף השבוע אחר ביקורו בישראל של שר החוץ האמריקני ,  ג'ון קרי ,  התקשה שלא לשים לב לפער הגדול בין האופטימיות שהפגין קרי ,  לבין הפסימיות שהפגינו בני שיחו בירושלים וברמאללה .  
קרי אמר אתמול  ( שבת )  בתום פגישתו עם יו"ר הרשות הפלסטינית ,  אבו מאזן ,  כי שני הצדדים  " מתקדמים לעבר הסכם מסגרת "  על כל סוגיות הליבה של הסכסוך .  אם אכן נרשמה התקדמות במהלך הביקור ,  קרי הוא היחיד שאומר זאת בפומבי .  הישראלים והפלסטינים נשמעים אחרת לגמרי :  מתוסכלים ,  כועסים וחשדנים .  
עוד על תהליך השלום:עריקאת מזהיר : " לא נאריך את השיחות אפילו בדקה"קרי לנתניהו : " קרובים לעת ההחלטות הקשות"הפלסטינים מזהירים : " לא נשלים עם גל בנייה בגדה "  
הפערים בין קרי לבין שאר המעורבים במשא ומתן הופיעו כבר ביום חמישי בערב ,  כאשר קרי מסר הצהרה קצרה לתקשורת יחד עם ראש הממשלה נתניהו .  קרי דיבר על כך ש"הגיע הזמן להחלטות קשות ",  ושיבח את נתניהו ואבו מאזן על מחויבותם למשא ומתן .  נתניהו ,  לעומת זאת ,  תקף בחריפות את יו"ר הרשות הפלסטינית ,  האשים אותו בעידור טרור ואמר כי בישראל ישנו ספק אם אבו מאזן הוא באמת פרטנר לשלום .  
הכתבים האמריקנים שמתלווים לקרי ,  שכבר הספיקו להכיר היטב את נתניהו במהלך הביקורים באזור ,  הופתעו מהאגרסיביות של דבריו .  הם הופתעו גם מהעובדה שבניגוד לקרי ,  שאמר כי מחשבותיו ותפילותיו מוקדשות לאריאל שרון ,  נתניהו לא התייחס לראש הממשלה לשעבר .
 פגישתם של קרי ונתניהו נמשכה חמש שעות וחצי ,  וגם במהלכה התגלו פערים קשים לגישור .  קרי הגיע לירושלים בתקווה להתקדם בדיון על  " סוגיות הליבה "  המורכבות שיופיעו בהסכם המסגרת שלו ,  החל מהגבולות ועד לירושלים .  אלא שבפועל ,  חלק ניכר מהפגישה הוקדש לדיון מדוקדק בהסדרי הביטחון שהאמריקנים מציעים בבקעת הירדן .  
נתניהו ושר הביטחון יעלון רואים בהצעה האמריקנית בסיס לדיון ,  אבל יש להם שורה ארוכה של הסתייגויות ממנה .  הקושי להגיע להסכמה בסיסית בנושא הביטחון ,  שהינו טכני לחלוטין ונטול משמעויות לאומיות ודתיות ,  מבהיר עד כמה קשה המשימה של קרי .  
את יום שישי פתח קרי בפגישה עם שר החוץ ,  אביגדור ליברמן ,  והמשיך להפגין אופטימיות וחיוניות .  בפתח הפגישה הוא פנה לליברמן באופן בלתי פורמלי ואמר : " אביגדור ,  טוב לראות אותך ,  גבר ".  השניים הפגינו אווירה ידידותית ,  וליברמן אף הודה לקרי על מאמציו לקידום תהליך השלום  כל זאת ,  במסגרת המהפך המפתיע ביחסיו של ליברמן עם הממשל האמריקני מאז חזרתו למשרד החוץ .  
אלא שגם ליברמן טרח להדגיש את הקשיים הגדולים שעומדים בפני התהליך ,  ואמר כי אם אכן תוקם מדינה פלסטינית ,  היא תיקלע למשבר הומניטרי בשל הצורך ליישב בה מיליוני פליטים פלסטינים ממדינות ערב .  
אחרי הפגישה עם ליברמן ,  נועד קרי שוב עם נתניהו במשך כארבע שעות ,  ומשם המשיך לרמאללה .  קבלת הפנים שציפתה לו שם הייתה חמה עוד פחות מזו שקיבל יום קודם לכן בירושלים .  ראש צוות המשא ומתן הפלסטיני ,  סאיב עריקאת ,  האשים את ישראל בראיונות שהעניק לתקשורת באחריות להרעלתו של יאסר ערפאת ,  והזהיר כי הישראלים מעוניינים לחסל גם את אבו מאזן .  
עריקאת הוסיף כי הפלסטינים לא יסכימו להאריך את המשא ומתן מעבר לתאריך היעד שנקבע מראש לאפריל 2014 .  גם ברמאללה ,  קרי הקדיש חלק ניכר מזמנו לדיון מדוקדק בנושא בקעת הירדן ,  שכן בעוד בירושלים סבורים שתכניתו לא מספקת ,  הפלסטינים סבורים שהתכנית מוטה יתר על המידה לטובת ישראל .  
קרי שב לרמאללה פעם נוספת בשבת בצהריים ,  ונועד ארוכות עם אבו מאזן ועריקאת .  באותו בוקר ,  הצהיר השר לעניינים אסטרטגיים ולמודיעין ,  יובל שטייניץ ,  כי בישראל ישנו ספק גדול אם אבו מאזן כלל מעוניין בהסכם שלום .  השילוב בין ההצהרות התוקפניות של עריקאת ,  הפסימיות הברורה שהפגין נתניהו והמתקפה האישית של שטייניץ על אבו מאזן ,  יצרו רצף כותרות שליליות לאורך סוף השבוע .  אלא שבתום הפגישה ברמאללה ,  קרי שוב הפתיע כאשר אמר כי  " שני הצדדים מתקדמים לעבר הסכם מסגרת ".  הוא הוסיף כי  " אנחנו עדיין לא שם ",  אבל שמר על נימה אופטימית וחיובית .  
לפני כחודשיים פרסם הפרשן האמריקני ג'קסון דיל ב"וושינגטון פוסט "  מאמר הקוטל את קרי ,  בו האשים את שר החוץ האמריקני בניתוק מן המציאות .  לכאורה ,  התנהלותו של קרי בסוף השבוע האחרון תואמת את דבריו של דיל ,  שכתב כי קרי  " מתנהל בתוך עולם של פנטזיות ".  אלא שלמרבה ההפתעה ,  אותו דיל פרסם בסוף השבוע מאמר בו הסביר מדוע לקרי דווקא יש סיכוי לא רע להוביל את נתניהו ואבו מאזן להסכם מסגרת .  דיל שיבח את קרי על התעקשותו לקיים שיחות אישיות רבות עם המנהיגים ,  ועל כך שפרטים מן השיחות הללו כמעט ולא מתפרסמים .  התקשורת בישראל ,  שציטטה בכותרות גדולות את מאמרו הקודם של דיל ,  התעלמה לחלוטין ממאמרו החדש .  
אז האם קרי באמת  " מנותק מהמציאות ",  ופשוט מתעלם מהפסימיות הברורה שמפגינים בני שיחו הישראלים והפלסטינים ?  זו אפשרות אחת ,  אבל קיימת גם אפשרות אחרת ,  לפיה האמירות התקיפות של שני הצדדים מכסות על לחץ גדול בלשכות המנהיגים מפני הצורך לקבל בזמן הקרוב הכרעות קשות .  
ההאשמות ההדדיות נראות במבט ראשון כמו תחילתו של  " משחק ההאשמות "  לקראת כישלון השיחות ,  אבל הן עשויות להתברר כניסיון של הרגע האחרון לסחוט מהאמריקנים הישגים בהסכם המסגרת ,  ועל הדרך להרוויח נקודות בדעת הקהל .  קרי ,  על כל פנים ,  לא מתרגש .  הוא כבר הודיע שיחזור לכאן בקרוב כדי להמשיך את השיחות .  רגע ההכרעה הולך ומתקרב .  

ביקור קרי :  הצדדים מריחים הכרעה - והם בלחץ
שר החוץ האמריקני שמר על אופטימיות לכל אורך סוף השבוע למרות חילופי המהלומות בין ירושלים ורמאללה .  האם הוא מנותק מהמציאות ?  הפרשנים שאמרו זאת בעבר כבר לא כל כך בטוחים

