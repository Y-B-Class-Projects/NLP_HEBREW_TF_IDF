לא מסתפקים בהבטחות :  כשמחאת האתיופים הגיעה ללשכת ראש הממשלה
ללשכה שמארחת את בכירי המשק ומנהיגי העולם ,  הגיעו עשרות משתתפים - כמחציתם פעילים חברתיים ונציגי העדה .  המפכ"ל נאלץ לשמוע טענות שלא נוחות לאוזנו ,  ולענות להן בנוכחות נתניהו .  וההבטחות ?  הן ניתנו לעדה הזאת בעבר ,  ויעמדו למבחן מחייב גם הפעם
הדיון שנערך אתמול  ( שני )  בלשכת ראש הממשלה בנושא מחאת האזרחים האתיופים ,  היה שונה מאוד מרוב הדיונים שראש הממשלה בנימין נתניהו ,  כמו גם קודמיו בתפקיד ,  נוהגים לקיים בשגרת עבודתם .  בחדר הישיבות הצמוד לחדרו של נתניהו הצטופפו כ-30 איש ,  כמות גדולה לכשעצמה ,  אבל יוצאת דופן במיוחד הייתה העובדה שקרוב למחצית מהמשתתפים בדיון לא היו עובדי מדינה בכירים  בין אם מהממשלה ,  מהצבא ,  ממשרד האוצר או מגופים אחרים  אלא פעילים חברתיים ,  מנהיגים קהילתיים ואנשי דת מהקהילה האתיופית .  
במילים אחרות ,  בלשכה שבדרך כלל מארחת את האנשים החזקים ביותר במדינה  ( ולעתים גם בעולם )  ,  התקיים דיון שכמעט מחצית מהמשתתפים בו ייצגו ,  לשם שינוי ,  את אחת האוכלוסיות המוחלשות בישראל .  אין הרבה מקרים שבהם מפכ"ל המשטרה ובכירי משרדי הממשלה נאלצים לשמוע במשך שלוש שעות טענות מצד מנהיגים קהילתיים ופעילים חברתיים על אפליה ,  על דחיקה לשוליים ועל אלימות .  נדירים עוד יותר המקרים שהם שומעים את כל זאת ,  ומנסים לענות ,  בנוכחות ראש הממשלה .  במובן הזה ,  אפשר לומר שההפגנות שנערכו מתחילת השבוע כבר הביאו להישג ראשון ,  אם כי עדיין מוקדם לומר מה יצמח מהדיון הזה .  
הדיון התקיים ברובו במתכונת חופשית ,  כאשר כל אחד מהמשתתפים סביב השולחן קיבל הזדמנות להעלות את מחשבותיו וטענותיו .  האלימות המשטרתית ,  שהייתה הזרז לגל ההפגנות ,  הייתה רק אחד מבין נושאים רבים שהועלו במהלך הישיבה .  הנוכחים דיברו על ההפרדה הגזענית במערכת החינוך  ( בעיקר בחינוך הממלכתי-דתי )  שנהוגה כלפי תלמידים אתיופים ,  על קיומן של מועדוניות נוער נפרדות לנוער אתיופי בערים שונות בארץ ועל מגמה כללית של הפרדה במקום שילוב ,  שלדברי רוב המשתתפים בישיבה ,  מתקיימת גם בקרב צעירים שנולדו בארץ למשפחות שעלו מאתיופיה .  
גנטו מנגיסטו ,  סטודנט שלקח חלק בהפגנות בשבוע האחרון ,  סיפר על שיחות קשות שקיים עם אחייניו הצעירים בנוגע לשילוב בני העדה בחברה הישראלית . " הם יודעים שאני הייתי ביחידה קרבית בצבא ,  והם שואלים אותי  אם אנחנו נלחמים עם כולם ,  למה בכל דבר אחר אנחנו נפרדים ?  למה אנחנו לא עם כולם ?  ".  אותם אחיינים ,  הסביר ,  לומדים בגן נפרד .  פעיל אחר מהמחאה שהשתתף בדיון ציין כי  " כ-90% מבני העדה מתגייסים לצבא ,  אבל זה אחד המדדים היחידים שבהם אנחנו נמצאים באחוזים גבוהים .  ברוב התחומים ,  אנחנו בתחתית הסטטיסטיקה ".  
חברת הכנסת לשעבר פנינה תמנו-שטה סיפרה במהלך הדיון כי קרובי משפחה שלה חוששים מכל מפגש עם שוטרים ברחוב ,  שמא יתבקשו להציג תעודת זהות ולהשיב על שאלות  כאשר ברור שהסיבה היחידה לכך היא צבע עורם .  גם דוברים אחרים התייחסו לחשש הכללי בקרב בני העדה האתיופית ,  ובמיוחד בקרב צעירים ,  מכל אינטראקציה עם המשטרה .  העימות האלים עם המשטרה שלשום בכיכר רבין צפוי רק להחריף את התחושה הזו .  ראש הממשלה אמר בדיון כי המשטרה חייבת לבחון לעומק את הטענות הללו ,  שמעידות על בעיה שורשית ולא על מקרה נקודתי כזה או אחר .  
תוך כדי הדיון כינס שר החוץ היוצא אביגדור ליברמן את מסיבת העיתונאים שבה הודיע על התפטרותו מהתפקיד ועל סירובו להצטרף לממשלת נתניהו .  ראש הממשלה עודכן בפרטים ,  אבל לא נראה מופתע  הוא כנראה ידע מראש מה ליברמן צפוי להודיע .  כמה מהדברים שנאמרו בתוך הדיון ,  לעומת זאת ,  בהחלט הפתיעו אותו  או כך לפחות התרשמו המשתתפים ששוחחו עם וואלה !  NEWS . " הוא הקשיב ורשם הערות .  כשאנשים דיברו על כך שיש מגבלות בסל הקליטה של המדינה ,  שמאפשר לרכוש דירות בעיקר בשכונות שבהן גם ככה יש ריכוז גבוה של עולים מאתיופיה ,  הוא נראה מופתע ,  וגם קצת כועס ".  
בסיום הדיון הוחלט על הקמת ועדת שרים שתבחן את כל הנושאים שעלו תוך כדי השיחה ,  החל ממערכת החינוך ועד המשטרה .  בראש הוועדה יעמוד נתניהו בעצמו .  הוועדה תעקוב אחר ביצועה של תכנית ממשלתית שהורכבה ב-2014 ,  ואף אושרה - אלא שמאז ישראל הלכה לבחירות ,  והעדה האתיופית יצאה לרחובות .  האם הפעם התכנית תקבל עדיפות ?  ימים יגידו .
  ( עדכון ראשון :  22:21 )  

לא מסתפקים בהבטחות :  כשמחאת האתיופים הגיעה ללשכת ראש הממשלה
ללשכה שמארחת את בכירי המשק ומנהיגי העולם ,  הגיעו עשרות משתתפים - כמחציתם פעילים חברתיים ונציגי העדה .  המפכ"ל נאלץ לשמוע טענות שלא נוחות לאוזנו ,  ולענות להן בנוכחות נתניהו .  וההבטחות ?  הן ניתנו לעדה הזאת בעבר ,  ויעמדו למבחן מחייב גם הפעם

