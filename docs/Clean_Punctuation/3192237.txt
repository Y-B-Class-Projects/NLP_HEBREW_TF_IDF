הרבה שאלות ,  הרבה ערפל :  הביבי שואו לא פיזר את עננת הבחירות
אולי זו השראה מטראמפ או מענה לאהוד ברק ,  אבל אחרי הימנעות ארוכה נתניהו הפתיע והזמין  " שאלות מביכות מהתקשורת ".  הוא חמק ללא פגע משאלות על המשבר עם רוסיה והחקירות והתעקש כי הוא מנסה למנוע בחירות ,  אבל הכותרת האמיתית היא עצם האירוע ,  ושנתניהו ,  שוב ,  גנב את ההצגה
בשעת צהריים ,  ביום חול די מנומנם ,  כותרות מתפרצות החלו לזרום מכל עבר .  לא בזהות הנגיד הבא של בנק ישראל עסקינן ,  גם לא במצב הביטחוני המתוח בסוריה ובעזה ,  ואפילו לא בחקירות ראש הממשלה או בחירות . " ראש הממשלה מקיים במפתיע מסיבת עיתונאים ",  בישרו הפושים את החדשות הגדולות של היום .  ככלל ,  במשטר דמוקרטי תקין עם קשרים נורמליים עם התקשורת ,  מענה לשאלות על ידי נבחרי הציבור אמור להיות דבר שבשגרה ,  ולא איזו בשורה היסטורית .  במדינת ישראל של נתניהו ,  שממעט להתראיין לעיתונאים מקומיים ונוהג להימנע ממסיבות עיתונאים ,  הציפיות כל כך נמוכות שזה מיד הפך לסיבה לחגיגה .  
מבלי להרוס את חגיגת הדמוקרטיה ,  צריך לציין בחמיצות המצופה שגם מסיבת העיתונאים הזו היתה מאולתרת ,  לא הוכרזה מראש ,  והפתיעה לא רק את העיתונאים אלא גם חלק מהפקידים הנוכחים בחדר ,  שחשבו שהם מגיעים להצהרה של נתניהו ושר האוצר על זהות נגיד הבנק הבא .  אחרי ששמו של הנגיד החדש הודלף לתקשורת מראש ,  הוחלט בכל זאת לפנק את הכתבים שהכריחו עצמם ללשכת ראש הממשלה 2-3 שאלות ,  אבל אחרי שכחלון סיים את תשובותיו ,  נתניהו שב לתפוס את הבמה ,  ואז התחיל השואו האמיתי . 
" אתם יכולים לשאול אותי כל שאלה .  אני לא מגביל אתכם ",  הזמין את העיתונאים להרחיב בשאלות נוספות מעבר לשאלות הסטנדרטיות ,  שמתאימות לאירוע ,  על הכלכלה ועל מינוי הנגיד .  זה היה קהל קל יחסית עבור נתניהו ,  שהורכב ברובו מכתבים כלכליים ומקומיים ,  לא כאלה שמסקרים את פועלו המדיני והפוליטי של ראש הממשלה בקביעות ויודעים לשלוף מהמותן במהירות את השאלות הקשות . " אתן לכם זמן להתקשר למערכות שלכם ,  הם יזרימו שאלות מביכות ",  הוא התבדח בזחיחות .  לא רק על חשבונם ,  אלא גם על חשבונו של כחלון ,  והאירוע הכלכלי המשמעותי עליו בא לבקר יחד עם ראש הממשלה .  כעבור 25 דקות ,  מי בכלל זכר שיש נגיד .  
נתניהו השיב בסופו של דבר על הרבה נושאים ואפילו נראה שהוא נהנה מכל רגע ,  אבל קשה לומר שהוא סיפק כותרות מאוד מסעירות .  הוא התיייחס למצב בעזה ולמשבר עם רוסיה ,  כמובן ,  ואיים על חמאס ועל איראן ותקף את אבו מאזן והאשים אותו בחנק בעזה ,  אבל חזר על שורות מוכרות ומסרים מוכרים ורק הרגיע שהוא  " לא שש לפתוח במלחמות מיותרות ".  
הוא נזף בקרבות הקבינט של ליברמן ובנט והתחמק באלגנטיות משאלה על מחויבותו לקידום פונדקאות להורים גאים ;  לגבי שאלת השאלות ,  מתי יהיו בחירות ,  הוא חזר על המסר שהוא עדיין  " עושה מאמץ "  כדי שהקואליציה תאריך את ימיה ,  אבל לא פיזר במעט את הערפל בנושא ;  ולקינוח ,  בחקירות ובפרשות ,  הוא הקרין ביטחון מוחלט ,  והתייחס לראשונה לספין התורני על מסלול משפטי-פוליטי חדש שיעניק לו חסינות מהן כי הוא  " לא חושב שיוגש נגדי כתב אישום ".  
אבל כל אלה זוטות ,  כי הכותרת האמיתית של מסיבת העיתונאים של נתניהו היתה עצם קיומה .  קרוב לארבע שנים שנתניהו לא כינס מסיבת עיתונאים שכזו ,  ומאז 2016 לא התראיין לאף כלי תקשורת מרכזי .  אז למה עכשיו ?  יש בורסה של תהיות וספוקלציות .  אולי זה בהשראת חברו הטוב של נתניהו באמריקה ,  דונלד טראמפ ,  שרק לפני כשבועיים עשה סנסציה בעצמו במסיבת עיתונאים ארוכה ומפורטת בשולי העצרת הכללית של האו"ם .  המופע של נתניהו לא היה ארוך כמו השואו של טראמפ ,  שבמשך 83 דקות סיפק כותרות על הכל מהכל :  החל ממינוי השופט ברט קוואנו ,  היחסים עם סין וקנדה ,  ועד הדיל האולטמטיבי בין ישראל והפלסטינים ,  והוא היה גם הרבה פחות משעשע ובידורי מחברו הג'ינג'י .  
כל אחד בסגנונו הוא ,  אבל ההזמנה של נתניהו למערכות לשלוח שאלות מביכות ,  הדהדה בדיוק לטראמפ שדחק באחד העיתונאים לשאול אותו שאלות קשות ,  ויש מעט מאוד מנהיגים בעולם שמרגישים כל כך בטוחים בעצמם לעשות את זה .  יש גם מעט מאוד מנהיגים ופוליטיקאים שיכולים לרתק צופה במשך זמן ממושך ,  וכמו טראמפ ,  גם נתניהו בעצם שלט לגמרי בהצגה .  
השראה פוטנציאלית נוספת לאירוע התקשורתי החריג יכולה להיות המתקפה האחרונה של אהוד ברק ,  שמתח היום בריאיון בגלי צה"ל ביקורת חריפה על המדיניות התקשורתית של נתניהו ואמר שזה  " הזוי שהוא לא מתראיין ושולח מלחכי פנכה שיגיבו בשמו ".  מערכת היחסים המורכבת וארוכת השנים של נתניהו וברק יכולה לפרנס פסיכולוגים ,  ויש כאלה שמייחסים לחבר שהפך לאויב ,  כוחות והשפעה מיוחדים על ראש הממשלה .  גם אם התזמון היה מקרי ואין כל קשר ,  בכל מקרה ,  מסיבת העיתונאים הגחיכה את הטענות של ברק ,  ונתניהו הוא זה שניצח את הסיבוב הזה .  
אבל עם כל הכבוד לברק ,  ואפילו לטראמפ ,  הריח העיקרי שעולה ממסיבת העיתונאים של נתניהו הוא ריח בחירות .  בחירות 2015 היו הפעם הקודמת שהוא היה כל כך פתוח ומזמין לתקשורת .  למרות הצהרותיו על  " מאמץ לנסות לפתור את בעיית הגיוס ובעיות אחרות "  וש"אם נמצא דרך ",  הוא ישמח להמשיך עם הממשלה הזו עד סוף השנה ,  רוב שותפיו של נתניהו בקואליציה משוכנעים שהפור כבר נפל ,  ועכשיו מחפשים רק תירוץ .  
לפי ההערכה ההולכת ורווחת ,  הכנסת צפויה להתפזר אחרי הבחירות המוניצפליות בסוף החודש ,  והבחירות ,  בהתאם ,  בתחילת השנה הבאה .  נתניהו מתעקש שהוא מנסה למנוע אותן ,  אבל גם היום הוא לא פיזר במאומה את הערפל .  הוא השיב על הרבה שאלות ,  אבל זה בעיקר היה בשביל השואו ,  כי על שאלה אחת הוא לא השיב :  מה בדיוק הוא רוצה ?  

הרבה שאלות ,  הרבה ערפל :  הביבי שואו לא פיזר את עננת הבחירות
אולי זו השראה מטראמפ או מענה לאהוד ברק ,  אבל אחרי הימנעות ארוכה נתניהו הפתיע והזמין  " שאלות מביכות מהתקשורת ".  הוא חמק ללא פגע משאלות על המשבר עם רוסיה והחקירות והתעקש כי הוא מנסה למנוע בחירות ,  אבל הכותרת האמיתית היא עצם האירוע ,  ושנתניהו ,  שוב ,  גנב את ההצגה

