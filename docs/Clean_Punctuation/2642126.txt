נתניהו בדרך לרוסיה :  ידון עם פוטין על סוריה ואיראן
בצל הביקורת אודות אורחות חייו ונסיעותיו של הזוג נתניהו ,  ייצא הבוקר ראש הממשלה לביקור עבודה ברוסיה .  בשבוע שעבר הצהירה רוסיה כי לא תמכור מערכות הגנה אוויריות לסוריה
לאחר שעסק כל הלילה בהליך אישור תקציב המדינה על ידי הממשלה ,  המריא הבוקר  ( שלישי )  ראש הממשלה בנימין נתניהו ,  לביקור קצר במוסקבה ,  במהלכו יוועד עם נשיא רוסיה ולדימיר פוטין .  נתניהו צפוי להעלות בפני פוטין את החששות הישראליים מפני מכירת מערכת הנשק האווירית S-300 למשטרו של בשאר אסד בסוריה .  כמו כן ,  בסוכנות הידיעות הרוסית  " אינטרפקס "  דיווחו בשבוע שעבר כי נתניהו צפוי להעלות בפגישה בין שני המנהיגים גם את סוגיית הגרעין האיראני .  
נושא מכירת הנשק לסוריה עומד במרכז היחסים הדיפלומטיים בין ישראל לרוסיה בתקופה האחרונה ,  כאשר גם ארצות הברית ומדינות נוספות הפעילו לחץ על הרוסים להימנע מהעסקה .  בשבוע שעבר הודיע שר החוץ הרוסי ,  סרגיי לברוב ,  כי לארצו אין כל כוונה למכור לסוריה מערכות הגנה מתקדמות .  עוד אמר לברוב כי רוסיה תמלא את התחייבויותיה לדמשק ,  המעוגנות בחוזה ,  אולם לא תכלול במכירה את מערכות ה-S-300  .
 סביר כי ההחלטה הרוסית לבטל את מכירת מערכת הנשק נובעת מהלחץ הדיפלומטי שהופעל עליה .  כיומיים טרם הודעתה של רוסיה על ביטול/שינוי העסקה ,  קרא דובר הבית הלבן ג'יי קרני לרוסיה שלא לספק נשק לצבא הסורי . " היינו ברורים מאוד לגבי האכזבה שלנו מרוסיה .  אנחנו נמצאים איתם במגעים על כך ",  אמר .  ישראל מצדה גם הביעה את מורת רוחה מהכוונה לחמש את אסד .  סוכנות הידיעות רויטרס דיווחה בשבוע שעבר כי ישראל אף פנתה למוסקבה בדרישה לחזור בה מהעסקה עם דמשק ,  שיכולה הייתה לאפשר לאסד לחזק את יכולות ההגנה שלו במקרה של התקפה צבאית נגדו .  ה"וול סטריט ז'ורנל "  פרסם כי ישראל הבהירה לוושינגטון שסוריה התחילה להעביר את התשלום בתמורה למערכת הנשק המתקדמת ,  ששוויה 900 מיליון דולר .  
ה- s-300 היא מערכת שמסוגלת ליירט מטוסים ואף טילים בטווחים של 200 ק"מ ,  ואם הייתה נמצאת בידי אסד הייתה ודאי משפיעה על השיקולים שבתקיפה נוספת בשטחי ארצו .  המערכת נמכרת כמודל של מספר סוללות ,  שלכל אחת תפקיד משמעותי בהרכבת המענה לאיום אווירי .  יחד עם יחידת בקרה אווירית ,  היא בעלת יכולות פורצות דרך במזרח התיכון ,  שעשויות לפגוע בעליונות האווירית ובחופש הפעולה האווירי המוחלט כמעט ,  ממנו נהנית ישראל בזירה הצפונית .  טייסי קרב במילואים בחיל האוויר מתאמנים על סוללות ההגנה שברשות הסורים מזה שלושה עשורים ,  וטובי המדענים פעלו כדי לעקוף את המערכות באמצעות לוחמה אלקטרונית וטכניקות טיסה שונות .  עם המערכת הזו ,  לעומת זאת ,  עוד לא יודעים בצה"ל להתמודד  אך לא בטוח שכך יישאר המצב לאורך זמן . " כמו כל מערכת הגנה אווירית ,  חיל האוויר ידע בעתיד להתמודד עמה ,  אבל זה לוקח זמן ",  הסביר טייס קרב במילואים , " בתקופה שבה כל יום הוא אירוע חדש במזרח התיכון ובכל רגע יכולה להשתנות המציאות לא ניתן לאפשר לסורים לרכוש מערכת כזו ".  
האיום מצד ה-S-300 לא חדש בישראל .  בשנת 2010 הופעל מכבש לחצים על רוסיה למנוע את מכירת המערכת לידי טהרן שחתמו על הסכם מכירה שכזה .  בהתאם ,  איראן אף איימה לתבוע את רוסיה אם תפר את חוזה .  כפי שחשפו מסמכי ויקיליקס ,  הלחצים הניבו פירות ,  ורוסיה נכנעה לבקשות האמריקאיות והישראליות .  לפי פרסומים זרים ,  ישראל הסכימה אז למכור לרוסיה כלי טיס בלתי מאוישים מתוצרת התעשיות הביטחוניות .  שני הצדדים הכחישו את הפרסום .  עם זאת ,  לאור המצב הרגיש בסוריה ,  בישראל לא פוסלים את האפשרות שכפי שהמערכת שתועבר לסוריה עשויה להגיע לבסוף לידי חיזבאללה  היא גם יכולה להגיע לידי משטר האייתוללות ,  בתרחיש שנשמע הזוי  אך טומן בחובו איום פוטנציאלי נוסף על חיל האוויר .  

נתניהו בדרך לרוסיה :  ידון עם פוטין על סוריה ואיראן
בצל הביקורת אודות אורחות חייו ונסיעותיו של הזוג נתניהו ,  ייצא הבוקר ראש הממשלה לביקור עבודה ברוסיה .  בשבוע שעבר הצהירה רוסיה כי לא תמכור מערכות הגנה אוויריות לסוריה

