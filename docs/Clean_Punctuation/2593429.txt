על רקע משבר התמיכה באירופה :  נתניהו יוצא לגרמניה
טרם ביקור השרים בגרמניה לישיבת ממשלה משותפת יבקר נתניהו בצ'כיה ויודה על התנגדותם למהלך הפלסטיני באו"ם .  הפגישות עם מרקל צפויות להיות קשות בעקבות הבנייה בהתנחלויות
נכנס ללוע הארי ?  ראש הממשלה בנימין נתניהו ייצא היום  ( רביעי )  לביקור מדיני בצ'כיה ובגרמניה ,  על רקע הזעם האירופי על התגובה הישראלית לשדרוג מעמד הרשות הפלסטינית בעצרת הכללית של האו"ם .  המטרה הרשמית של הביקור היא ישיבת ממשלה חגיגית משותפת לישראל ולגרמניה ,  אך האווירה החגיגית צפויה להתעמעם לנוכח הטונים הצורמים ביבשת בשבוע האחרון - כשעוד ועוד מדינות מזמנות את שגרירי ישראל לשיחות הבהרה על ההחלטה הישראלית להאיץ את הבנייה בהתנחלויות .  הביקור בברלין רגיש במיוחד על רקע מתיחות הולכת וגוברת בין לשכות נתניהו והקנצלרית מרקל ,  שהחריפה עוד יותר בשבוע החולף ,  לאחר שגרמניה החליטה ברגע האחרון להימנע - ולא להתנגד - להצעה הפלסטינית באו"ם ,  למורת הרוח בירושלים ,  ובמקביל הגיבה בזעם להחלטה הישראלית לקדם את הבנייה בהתנחלויות ובשטח E1 בתגובה למהלך .  
הביקור ייפתח באווירה ידידותית בפראג ,  שם נתניהו ,  מלווה ברעייתו ,  צפוי להודות לראש ממשלת צ'כיה פטר נצ'אס על החלטתו להתייצב לצד ישראל בשבוע שעבר בעצרת הכללית של האו"ם ,  כשצ'כיה הייתה המדינה האירופית היחידה שהתנגדה לשדרוג מעמד הרשות הפלסטינית .  אחר הצהריים תמריא פמליית ראש הממשלה - הכוללת גם את שר הביטחון ,  שר החוץ ,  שר האוצר ושרים נוספים - לברלין ,  למפגש משותף של ממשלות ישראל וגרמניה .  המפגש המשותף הוא הרביעי שמקיימות שתי הממשלות בשנים האחרונות ,  והוא נקבע הרבה לפני ההצבעה בעצרת האו"ם וההחלטה על הבנייה בהתנחלויות .
 נתניהו צפוי במהלך ביקורו להיוועד פעמיים עם הקנצלרית מרקל - הערב יסעדו ארוחת ערב משותפת ומחר יקיימו פגישה נוספת .  למרות האווירה החגיגית כלפי חוץ ,  הפגישות צפויות להיות קשות .  מרקל ,  שסבורה שנתניהו אינו עושה מספיק כדי לקדם את התהליך המדיני ,  גינתה בחריפות את ההחלטה להגביר הבנייה בהתנחלויות , " ששולחת מסר שלילי ומערערת את האמון בנכונותה של ישראל לנהל משא ומתן עם הפלסטינים ".  נתניהו ,  מצדו ,  צפוי לדחות את הביקורת ולהדגיש את זכותה של ישראל להגיב לצעדים החד צדדיים הפלסטיניים . " שורש הסכסוך הוא לא על התנחלויות ,  לא על שטחים ,  הוא על עצם קיומה של מדינת ישראל והשאיפה למחוק אותנו מעל פני האדמה ",  אמר אמש .  
ההיסטוריה של מרקל ונתניהו רצופת עימותים בנושאי הבנייה בהתנחלויות .  כמעט כל החלטה ישראלית על בנייה בהתנחלויות גררה שיחה נזעמת ,  בה ביקשה הקנצלרית להפסיק עם הבנייה - שמסכנת את היכולת להגיע להסדר שלום בעתיד - ולחזק את אבו מאזן וסלאם פיאד כגורמים מתונים בתקופה של טלטלה אזורית .  בשנה האחרונה התסכול בברלין הלך וגבר . " שוב ושוב גרמניה מבקשת להפסיק עם הבנייה בהתנחלויות ולבצע מחוות כלפי אבו מאזן ,  אך הממשלה הישראלית מסרבת ",  אמר בכיר גרמני . " אנחנו חושבים שמדינה יהודית אפשרית רק בפתרון של שתי מדינות אבל הצעדים שהממשלה נוקטת לקראת מדינה חד לאומית מובילים לכך שפתרון של שתי מדינות אינו אפשרי יותר ". 
השאלה הגדולה היא עד כמה הקנצלרית תיתן אור לתחושותיה והאם תיתן למשבר ההתנחלויות לפגום באווירה החגיגית של מפגש הפסגה בברלין .  למרקל יש חיבה בסיסית גדולה מאוד לישראל ,  והיא אף הלכה עמה רחוק יותר מקודמיה כשהצהירה מעל בימת הכנסת ב-2008 כי ביטחון ישראל הוא נדבך מרכזי במדיניות הביטחון של גרמניה .  הקנצלרית שבה ומדגישה את מחויבותה של גרמניה לביטחונה של ישראל ,  כפי שהיה רק לפני שבועיים במבצע  " עמוד ענן ",  כאשר גרמניה גיבתה את ישראל באופן חג משמעי .  מרקל ונתניהו צפויים לתת הצהרה משותפת על  " נחישות להמשיך להדק את היחסים ולהרחיב את שיתוף הפעולה האסטרטגי ",  בנוסף לשורה של הסכמי שיתוף פעולה שייחתמו בין המדינות .  על הפרק עומדות גם סוגיות ביטחוניות-אסטרטגיות נוספות כמו המאבק בגרעין האירני ,  החשש ממאגרי הנשק הכימי של משטר אסד בסוריה והאירועים האחרונים במצרים .  
בנוסף לסבב הפגישות ,  יקיימו נציגי שתי הממשלות טקס זיכרון משותף בתחנת הרכבת  " רציף 17 "  בשכונת גרונוולד בברלין ממנו נשלחו רבבות יהודים אל מותם על ידי הנאצים במלחמת העולם השנייה . " ששה מיליון מבני עמנו נטבחו על אדמת אירופה .  מתוך אפר השואה הקמנו מדינה וצבא .  ההתקפות על העם היהודי ומדינתם לא פסקו מאז עצמאותנו .  ההבדל הוא שהיום יש לנו צבא שמגן עלינו ,  ויש לנו ממשלה שאומרת את האמת לעולם ",  אמר נתניהו ערב צאתו לגרמניה .  בשולי הביקור החגיגי תהיה גם קצת פוליטיקה ישראלית ,  כאשר סגן שר החוץ ,  דני אילון ,  שהודח אמש במפתיע מרשימת ישראל ביתנו ,  צפוי לבלות יומיים בנסיעות עם שר החוץ אביגדור ליברמן ,  שהחליט על הדחתו .  
עוד באותו נושא:השר יעלון לוואלה !  : " כרגע ,  ישראל לא מחויבת להסכמים"למרות הלחץ העולמי :  ממשיכים לקדם בנייה ב-E1העולם נגד הבנייה ב-E1 : " משבר חסר תקדים "
 לפניות לכתבת :  tal_sh@walla.net.il 

על רקע משבר התמיכה באירופה :  נתניהו יוצא לגרמניה
טרם ביקור השרים בגרמניה לישיבת ממשלה משותפת יבקר נתניהו בצ'כיה ויודה על התנגדותם למהלך הפלסטיני באו"ם .  הפגישות עם מרקל צפויות להיות קשות בעקבות הבנייה בהתנחלויות

