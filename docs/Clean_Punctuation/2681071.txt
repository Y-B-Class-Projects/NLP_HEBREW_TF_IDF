החטא ועונשו :  כך ייעשה למי שיעצבן את נתניהו
מדוע בימין חתמו השבוע על 3 עצומות ?  מי נלחץ מאיבוד מנדטים ?  איפה כבר לא תומכים ביחימוביץ' ?  מה גרם לגלעד ארדן לעבור צד ?  לכל שאלה תשובה ,  בטור השבועי של כתבנו הפוליטי
עונת המלפפונים הפוליטית מתקרבת לסיומה .  רוב חברי הכנסת והשרים שבו מחופשות הקיץ שלהם והתחילו להתחמם על הקווים .  מעבר לפינה מחכים משברים סביב חוק הגיוס ,  ברית הזוגיות והעלאת אחוז החסימה .  אבל כל אלה מתגמדים ,  כך נראה ,  מכאב הראש שצפוי לנתניהו סביב התקדמות התהליך המדיני עם הפלסטינים .  בהעדר כינוס של מליאת הכנסת ,  נאלצו הח"כים לדבר עם ראש הממשלה באמצעות עצומות שפירסמו בתקשורת .  פעם היה זה מכתב שרים ופעם מכתב ח"כים ;  פעם הסוגייה היא שחרור אסירים ופעם החזרת שטחים .  לא פחות משלוש עצומות החתימו חברי כנסת מהימין בתוך חמישה ימים .  
פרסום המכתבים הדורשים מנתניהו לא לוותר על שטחים מעורר תהייה ,  שכן ככל הידוע אין כל התקדמות ממשית בשיחות בין ישראל לפלסטינים .  אלא שבכיר בקואליציה מסביר כי מטרת המכתבים היא  " להניח עכשיו את היסודות ללחץ על נתניהו ,  לפני שייגמר המשא ומתן .  חודש מאי נראה רחוק אבל זה ממש מעבר לפינה ".  לדברי הבכיר ,  החשש המרכזי בימין הוא כי אין סיכוי להסכם קבע , " אבל יהיה לחץ על ישראל לתת להם דברים מהותיים כמו מדינה בגבולות זמניים ,  או להעביר עוד שטח ". 
אגב ,  הסיפור המעניין באמת סביב מכתב השרים שקראו לנתניהו השבוע לדון מחדש על סוגיית שחרור האסירים קשורה בזהות החותמים עליו .  שבעה שרים התנגדו לשחרור האסירים בממשלה .  שישה מתוכם חתמו על המכתב החדש ,  ואליהם הצטרפה השרה סופה לנדבר .  ומי מאלה שהצביעו נגד בממשלה סירב לחתום על הדרישה לדון בשחרור האסירים ?  השר גלעד ארדן .  עם או בלי קשר ,  התבשר השבוע שר התקשורת והעורף כי ייסע עם נתניהו במטוסו לפגישה עם נשיא ארצות הברית ,  ברק אובמה ,  בבית הלבן בראשית השבוע הבא .  ארדן הוא השר היחיד שיתלווה לראש הממשלה ,  והוא יחליף את סגן שר החוץ ,  זאב אלקין ,  שהיה אמור להצטרף ,  עד שלמד השבוע מכתבה ב"ישראל היום "  כי  " מסיבות טכניות "  לא נמצא עבורו מקום על הטיסה .  
ההחלטה להוריד את אלקין מהטיסה מגיעה שבוע אחרי שסגן שר החוץ - אחד האנשים היותר רלוונטיים להצטרף לנסיעה שכזו - נשא נאום בהרמת כוסית לכבוד ראש השנה שאירגן השר סילבן שלום .  במקום לכתוב נאום חדש ,  הוא העדיף לצטט קטעים מנאומו התקיף של נתניהו במרכז הליכוד בשנת 2002 נגד מדינה פלסטינית .  האנלוגיה הייתה ברורה .  נתניהו כנראה לא התלהב ,  ואלקין יצטרף רק לחלק מנסיעת ראש הממשלה ,  בבניין האו"ם בניו יורק ,  לשם ימריא עם הצוות שלו בטיסה מסחרית של אל על .  לא חבל על הכסף ? 
מקורבי ארדן הכחישו בתוקף את הדברים ואמרו כי  " נסיעתו של השר תואמה לפני שבועיים ,  אז עוד לא היה אפילו מכתב באופק ".  לדברי המקורבים , " השר הביע במפורש את התנגדותו לשחרור האסירים בהצבעה בממשלה ,  והוא אכן חושב שיש צורך לקיים דיון בנושא מדיניות שחרור האסירים ,  אולם לשרים יש דרך ואפשרות לומר את דעתם ,  וזה לא חייב להיות במכתבים ".  
הברית של לפיד ובנט נראית כמו היסטוריה רחוקה ,  והמציאות בשטח בהתאם .  בזמן שבנט מוציא לנתניהו מכתבים בדרישה לדון מחדש על שחרור אסירים ,  עקף השבוע שר האוצר את ראש הממשלה משמאל ,  ותקף אותו על ההחלטה שלא לאפשר למשלחת הישראלית לאו"ם להאזין לנאומו של נשיא איראן ,  חסן רוחאני .  לפיד כינה את ההחלטה של נתניהו  " טעות ",  והוסיף עקיצה כלפי נתניהו : " יציאה ממליאת האו"ם והחרמה אינה רלוונטית בדיפלומטיה הנוכחית ומזכירה את האופן בו נהגו מדינות ערב כלפי ישראל ".  העובדה ששר האוצר מכנה את ההתנהלות הדיפלומטית של ראש הממשלה  " לא רלוונטית "  היא חסרת תקדים ביחסים בין השניים ,  ונראה כאילו לפיד מבקש לאותת שעדיין לא זנח את החלום שלו להיות ראש ממשלה ,  ולרמוז כי התנהלותו של נתניהו מיושנת .  
בסביבת לפיד אמרו כי לא מדובר במלחמת אגו ,  אלא במחלוקת אמיתית בין השניים . " זה דבר עקרוני ,  זו שאלת יסוד ",  אמרו גורמים בסביבתו . " אם לפיד בא מנקודת הנחה שהחרמת נאום רוחאני לא מועילה לישראל ,  למה שהוא לא יאמר את זה ?  ".  
כך או כך ,  קשה שלא לשים לב לבליץ המדיני של שר האוצר שהגביר מאוד את נוכחותו בתחום :  מכתיבת טורים לניו יורק טיימס ,  דרך ראיון מקיף לכריסטיאן אמנפור ב-CNN בשבוע שעבר ועד לעימות הנוכחי עם נתניהו .  לא ברור אם אלה המנדטים שזולגים בסקרים לעבר מרצ והעבודה ,  הסדק בברית עם בנט או הרצון להתרחק מסוגיות כלכליות ,  אבל אין ספק שלפיד לא נכנס למושב החורף של הכנסת כפי שיצא ממושב הקיץ .  בסביבתו דחו את הטענה כי להתקררות היחסים עם בנט יש קשר לכך שלפיד מרגיש יותר משוחרר להתבטא בתחום המדיני באופן שלא משמח את יו"ר הבית היהודי : " הנושא המדיני הוא דגל של יש עתיד ,  וברור שלולא 19 מנדטים שתומכים בחידוש המו"מ זה לא היה יוצא לדרך ,  בלי חלילה להפחית ממאמציו של קרי .  הברית עם בנט הייתה כזו שברור שבנושאים המדיניים לא מסכימים על כלום .  הברית נשענה על נושאים אזרחיים כמו שוויון בנטל ויציאה לשוק העבודה ".  
אך גם בתחומים האזרחיים ,  מה לעשות ,  הברית לא מה שהייתה פעם .  סיעת יש עתיד צפויה להתכנס בשבוע הבא לדיון רגיש בסוגיית ברית הזוגיות ,  נושא שיחד עם חברי ישראל ביתנו והתנועה עשוי לזכות לרוב בקואליציה ,  ולהעמיד את הבית היהודי עם הגב לקיר .  גם העובדה שהוועדה הפרלמנטרית בראשות איילת שקד מנסה לטרפד את הסנקציות הפליליות שנקבעו במתווה של יעקב פרי לא בדיוק עוזרת ליחסים בין השניים ,  וכך גם חוק יסוד הלאום ,  ששתי הסיעות מריצות גרסאות מתחרות שלו .  בתוך זמן לא קצר הפכו היחסים בין יו"ר יש עתיד ויו"ר הבית היהודי מיחסים שאופיינו בכך שהשלם עולה על סך חלקיו ,  למשחק סכום אפס .  מעניין לראות איך תיראה הדינאיקה ביניהם במושב הבא .  
לאט אבל בטוח ,  מתעוררים הפריימריז במפלגת העבודה .  עד הבחירות המוניציפליות ב-22 באוקטובר ייאלצו שלי יחימוביץ' ויצחק הרצוג להציג מראית עין של אחדות .  לאחר מכן ,  הציפורניים יישלפו .  בינתיים ,  אפשר ללמוד כמה דברים מעניינים מאוד על המתפקדים שצפויים להכריע את ההתמודדות הבאה :  11 אלף מתפקדים נגרעו מספר הבוחרים של המפלגה מאז הפריימריז ב-2011 .  
במחנה הרצוג טוענים כי מדובר בנטישה של מתפקדים באשמת יחימוביץ' ,  אך המציאות מעט שונה .  מדי שנה נדרשים חברי המפלגה לחדש את החברות בה .  בשנה האחרונה הועלה סכום התשלום מ-50 שקלים בשנה ל-75 שקלים .  מאז ,  אלפי בני אדם לא חידשו את החברות ,  למרות שהמפלגה שלחה להם בקשות והתראות .  לבסוף ,  הם נגרעו מספר הבוחרים .  בסביבת יחימוביץ' מביאים את הנתונים כהוכחה לכך שאלפי אנשים שהרצוג החשיב לתומכיו הם  " מתפקדי ארגזים ",  ולכן לא רק שלא מדובר בנטישה ,  אלא שמדובר בהתחזקות של יחימוביץ' .  
בין המקומות שאיבדו הכי הרבה בוחרים נמצאים המתפקדים שהיו מזוהים עם עמיר פרץ :  כאלף מתפקדים עזבו את שדרות ,  עיר הבית של יו"ר המפלגה לשעבר .  עוד כמה מאות עזבו את מצפה רמון ,  עיר המזוהה עם אחותו של פרץ .  את המגזר הערבי ,  בו הצביעו להרצוג בפריימריז הקודמים 1,786 בני אדם לעומת 101 בלבד שבחרו ביחימוביץ' ,  עזבו 2,700 מתפקדים .  אלף נוספים עזבו את המגזר הדרוזי .  ב-2011 זכה הרצוג ל-936 קולות במחוז הדרוזי לעומת 153 בלבד שהצביעו ליחימוביץ' .  יחימוביץ' ,  לעומת זאת ,  צריכה להיות מוטרדת מהירידה במספר המתפקדים במחוז הקיבוצים :  2,300 איש עזבו את המחוז .  ב-2011 היה לה שם יתרון של אלף קולות .  קשה מאוד להתנבא על תוצאות המירוץ בעבודה ,  שצפוי ,  נכון לעכשיו ,  להיות צמוד מהמצופה .  אבל אין ספק שעבור הרצוג ,  עזיבה של אלפי מתפקדים שהיו מעדיפים להצביע לבנט לפני שהיו נותנים את קולם ליחימוביץ' ,  היא בשורה קשה .  
סיעת יחיד - לכל הטורים 

החטא ועונשו :  כך ייעשה למי שיעצבן את נתניהו
מדוע בימין חתמו השבוע על 3 עצומות ?  מי נלחץ מאיבוד מנדטים ?  איפה כבר לא תומכים ביחימוביץ' ?  מה גרם לגלעד ארדן לעבור צד ?  לכל שאלה תשובה ,  בטור השבועי של כתבנו הפוליטי

