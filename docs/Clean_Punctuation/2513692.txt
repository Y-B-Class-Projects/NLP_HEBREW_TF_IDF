פישר : " הורדת מחיר הדלק - התפרקות מאחריות "
 בעקבות לחץ ציבורי החליט ראש הממשלה בנימין נתניהו להקטין את התייקרות הדלק ב-10 אגורות .  המהלך עורר התנגדות נחרצת מצד שר האוצר ונגיד בנק ישראל . " נתניהו עשה שגיאה "
 ההחלטה של ראש הממשלה בנימין נתניהו להוזיל את מחיר הבנזין ב-10 אגורות - בניגוד לעמדת שר האוצר יובל שטייניץ ונגיד בנק ישראל סטנלי פישר - הסעירה בסוף השבוע את הלשכות של שלושת הבכירים .  
ל-TheMarker נודע כי ערב ההחלטה נפגש פישר באופן אישי עם ראש הממשלה ,  והתריע באוזניו באופן חריף נגד הורדה כלשהי במיסוי על הדלק ,  אפילו באגורה אחת .  גם בכירי משרד ראש הממשלה ,  כמו מנכ"ל משרד ראש הממשלה ,  הראל לוקר ,  וראש המועצה הלאומית לכלכלה ,  יוג'ין קנדל ,  דיברו עם ראש הממשלה נגד ההורדה .  ואולם נתניהו הקשיב רק לחברי הכנסת מהליכוד ולפעילי המפלגה  " מהשטח ",  והחליט להוריד את המחיר ב-10 אגורות כדי למצוא חן בעיני הציבור .  
באגף התקציבים באוצר החליטו בסוף השבוע שלא ללכת לפתרון הקל של העלאת המס על סיגריות ואלכוהול כדי לסגור את החור שנוצר בתקציב ,  אלא ללכת על פתרון קשה יותר :  קיצוץ של 300 מיליון שקל בתקציבי משרדי הממשלה , " כדי השרים וחברי הכנסת שדוחפים להורדת מחיר הדלק יבינו שלרוחב היד שלהם יש מחיר ".  
ראש אגף התקציבים ,  גל הרשקוביץ' ,  מתכוון להגיש קיצוץ במשרדים מסוימים בסעיפים מסוימים ,  ולא להסתפק בקיצוץ  " פלאט "   ( כלומר אחוז קבוע מכל המשרדים )  ,  כי קיצוצים נקודתיים נכונים יותר מבחינה כלכלית ,  וכך גם השרים הנוגעים בדבר יבינו שהם לא יכולים לדרוש הפחתת מסים ,  בלי שזה יעלה להם .  
כמו כן ,  יש חשש באוצר מפני חריגה בצד ההוצאות בתקציב 2012 ,  ולכן קיצוץ בהוצאות יכניס את התקציב לתלם הנדרש ,  כדי שהגירעון בסוף השנה לא יהיה גדול מדי .  
הקיצוץ יוגש לממשלה ולכנסת בעוד חודש וחצי ,  וצפוי לגרום להתנגדויות ולהתמרמרות בקרב השרים וחברי הכנסת .  עם זאת ,  יהיה ברור להם שאם לא יאשרו את הצעדים ,  הורדת המס על הדלק ב-10 אגורות תתבטל באופן אוטומטי ,  ומחיר הבנזין ישוב ויעלה בתוך שבועיים - מאחר שהצו שעליו חתם ראש הממשלה הוא לחודשיים בלבד .  
בפגישה האישית עם נתניהו שהתקיימה ערב ההחלטה ,  הביע פישר התנגדות חריפה להורדת מס הבלו על הדלק .  הוא אמר לנתניהו שאם יוחלט על צעד כזה ,  הדבר ישדר לציבור מסר של חוסר משילות ,  חוסר נחישות והתפרקות מאחריות .  הנגיד ראה את הנושא ביתר חריפות אפילו מאנשי האוצר .  פישר אמר בתגובה : " אני לא יכול להתייחס לשיחות אישיות עם ראש הממשלה ,  ואיני מאשר אם היתה או לא היתה פגישה שכזו ".  
בשיחות שניהל שטייניץ עם נתניהו ביום רביעי ,  כשהיה בפגישות בסין ,  הוא אמר לו שאם יוריד את המס יעשה טעות וכי אין מדינה באירופה שעשתה צעד דומה .  שטייניץ הוסיף שמדובר צעד שהוא לא בר קיימא ,  כי מה יקרה אם בעוד חודש הסנקציות יתהדקו ,  ומחיר הדלק יעלה בעוד שקל ?  הרי כל שקל הורדה של הבלו יוצר במשך שנה חור של 2.5 מיליארד שקל בתקציב .  
שטייניץ אמר לנתניהו שנכון שכל התקשורת מנהלת מסע נגד העלאת מחיר הדלק ,  אך לא צריך להיכנע ,  כי זה יזמין את הלחץ הבא ,  וגם לא יכול להיות שכמה חברי כנסת מהליכוד וקדימה ינהלו את הממשלה .  בדיונים פנימיים באוצר אמר שטייניץ שנתניהו עשה כאן שגיאה ,  ושהיו רק כמה מקרים שנתניהו התערב באופן לא נכון וזה אחד מהם .  
באשר לקריאות להתפטרותו עקב ההשפלה שספג מנתניהו ,  אמר שטייניץ למקורביו שמדובר בצעד לא משמעותי מבחינה תקציבית ,  כי העלות שלה היא רק 40 מיליון שקל בחודשיים .  לדבריו ,  לא מדובר כאן בהחלטה מאג'ורית ,  אלא בטעות שהוא אינו מסכים לה .  שטייניץ אמר כי הוא מילא את חובתו בכך שהתנגד להחלטה - ולכן אינו חושב להתפטר .  הוא הוסיף כי היה יכול לעשות לעצמו חיים קלים יותר ,  ולא לריב עם כולם - אך תפקידו לפעמים להיות  " האיש הרע ".  
עם זאת ,  שטייניץ הסביר למקורבים כי הבעיה העיקרית בהחלטה היא שנוצרת תחושה שממשלה פועלת תחת לחץ של כותרות בעיתונים ותחת לחץ של כמה חברי כנסת פופוליסטים כמו יואל חסון מקדימה או כרמל שאמה-הכהן מהליכוד .  הוא הוסיף כי אף שמבחינה כלכלית הצעד של נתניהו אינו אסון ,  הוא פוגע במשילות הממשלה ,  כי כשאתה לא מפגין משילות - אתה מזמין לחצים נוספים .  
בשיחות פנימיות באוצר אמר שטייניץ שדווקא במצב הנוכחי של הכלכלה העולמית ,  צריך לשדר יציבות ולא לעשות שינויים תכופים ,  אלא אם כן הם ממש נחוצים ובוודאי שלא תחת לחץ .  הוא הוסיף ואמר שבספרד בצרפת ובאיטליה סובלים מהמחיר בדיוק כמו בישראל ,  אך שם זה לא קורה .  
שטייניץ אף אמר שהורדת המס עלולה לגרום למרמור בינלאומי נגד ישראל ,  כי במידה רבה אנחנו אלה שהובלנו את המהלך להטלת סנקציות על אירן ,  ולא יכול להיות שדווקא אזרחי ישראל הם היחידים שלא ישלמו את מחיר הסנקציות שאירופה משלמת .  לא יכול להיות שהאזרח ספרדי שסובל מאבטלה המונית ומירידה ברמת החיים ,  ייאלץ לשלם יותר עבור הדלק ואזרח ישראלי לא .  
באוצר אומרים שהמסים המוטלים על הדלק בישראל אינם יוצאים דופן יחסית לאירופה ,  ומוסיפים כי הדלק הוא מוצר שיש לו  " השפעות חיצוניות שליליות "  עקב זיהום אוויר ,  צפיפות ופקקים ,  לכן נכון להטיל עליו מס גבוה .  עם זאת ,  באוצר מודים שמה שמפחיד אותם היה התהליך המביך של קבלת ההחלטות על ידי ראש הממשלה ,  חמש דקות לפני החדשות של שמונה בערב ביום רביעי .  
ממשרד האוצר נאמר בתגובה : " איננו נוהגים לתת פומבי לדיונים פנימיים במשרד האוצר או עם ראש הממשלה ".  

פישר : " הורדת מחיר הדלק - התפרקות מאחריות "
 בעקבות לחץ ציבורי החליט ראש הממשלה בנימין נתניהו להקטין את התייקרות הדלק ב-10 אגורות .  המהלך עורר התנגדות נחרצת מצד שר האוצר ונגיד בנק ישראל . " נתניהו עשה שגיאה "
 
