למה מגיבים בישראל בשאננות לעליית מחיר הנפט ? 
החדשות הכלכליות בעולם כולו עוסקות בחודש האחרון רבות במחירי הנפט העולים .  בישראל לעומת זאת קברניטי הכלכלה מגיבים באדישות .  איתן אבריאל תוהה מה מתכוונת הממשלה לעשות
כנסו לארכיון של החדשות הכלכליות העולמיות ,  תבדקו מה היה הנושא הכלכלי המרכזי שעניין את הציבור עד לפני חודש ,  ותגלו שזה היה מחיר הנפט .  באמריקה ,  באירופה ובכל מדינה שאינה מייצאת נפט ,  חששו הכלכלנים שהמשך עליית מחירי הנפט ירמוס את הניצנים השבריריים של מה שנראה כמו התאוששות כלכלית .  
ברור מדוע .  בארה"ב ,  ברגע שמחירי הבנזין עולים ,  מיד נחתכות המכירות בענף הרכב ,  אחד החשובים לכלכלה האמריקאית .  ולא רק הם :  האמריקאים נוסעים הרבה ,  דלק הוא סעיף מרכזי בסל ההוצאות המשפחתי שלהם ,  וכל עלייה במחירו מכניסה אותם לבונקר צרכני .  הבנזין יקר ?  הציבור מפסיק לרכוש מוצרים מיד ,  תגובה קשה עבור משק ש-70% מהתוצר שלו מבוסס על צריכה פרטית .  נכון ,  בינתיים מחירי הנפט העולמיים התייצבו ואפילו נסוגו מעט בזכות תפוקה מוגברת של ערב הסעודית .  אבל כל התאוששות כלכלית גלובלית או עלייה במפלס החרדה הביטחונית במזרח התיכון יכולה להקפיץ אותם שוב כלפי מעלה .  
מה שפחות ברור הוא מהיכן האדישות של קברניטי הכלכלה הישראלית בכל הקשור לעליית מחירי הנפט עד כה ומהאפשרות שהם ימשיכו לעלות בעתיד .  מחירי הנפט ,  הבנזין והמזוט לתעשייה משפיעים מיידית על כל תעשיין וכל משק בית בישראל ,  אבל אצלנו לא מדברים על זה .  ברמת משק הבית ,  כל אחד יודע שמחיר החשמל עלה ושנסיעה הלוך-חזור לאילת הופכת להחלטה כלכלית מרכזית .  בקרב תעשיינים ,  אשר איבדו את הגז הזול ממצרים ,  כולם יודעים שמחיר הנפט יכריח אותם לעלות מחירים ,  פעולה קשה בימים אלה ,  או לדומם פסי ייצור .  
והממשלה והעומד בראשה ?  הפתרון הוא להוריד חלק מהמס על הדלק ,  כך שהמחיר לציבור עולה אבל פחות ממלוא העלייה העולמית - פתרון שהוא כמובן זמני בלבד .  וגם :  האם יכול להיות שנתניהו לא מתלהב מלפתח שיחה על מחירי הנפט ,  כי יש מי שיענה לו שצחצוח החברות שהוא מנהל עם אירן היא אחת הסיבות לעלייה הזו ?  
אלא שברגע שהתפרסם מדד המחירים לצרכן לחודש מר .,  מייד התגלתה ההשפעה של מחירי הנפט על הכיס של כל אחד .  הדלק ,  השמנים ,  ההבראה ,  הנופש ,  התחבורה הציבורית והתעשייה - כולם חטפו עלייה של 2%-3% בתקופה שממילא יוקר המחיר מאיים להוריד לברכיים את כל מעמד הביניים .  אפילו ההפחתה העונתית של מחירי ההלבשה ,  שבדרך כלל ממתנת את מדד חודש מארס ,  לא הגיעה השנה .  
אבל זה לא סוף הסיפור .  כאשר קוראים את תגובות הכלכלנים למדד ,  מגלים שלכל אחד יש תחזית עגומה משלו לעתיד הקרוב ,  המצטרפות לחדשות מחזית מחירי הנפט .  יונתן כץ מלידר ,  למשל ,  חושב שהמחירים יעלו בהמשך השנה מפני שהממשלה תטיל מסים חדשים - כי אין אלה אפשרות אחרת על רקע הגירעון התופח .  ואילו אורי גרינפלד מפסגות חושב ,  שהפירמות העסקיות יעלו מחירים כבר בקרוב כדי להתכונן למחאת הקיץ הבאה .  כולם מסכימים שמחירי הדיור ומחירי האנרגיה ימשיכו לעלות .  
ומה עם כולם צודקים ?  כיצד ייראה דו"ח הרווח והפסד החודשי של משק בית ישראל טיפוסי בעוד חצי שנה ,  אם גם הנפט יעלה ,  גם המסים ,  גם מוצרי המזון והתעשייה ,  וגם הדיור ?  כל אחד יכול לנחש ,  כמו שכל אחד יכול להעריך כיצד המגמות הללו ישפיעו על המחאה ,  ככל שתהיה .  המדד האחרון ותגובות אליו משקפים בעיקר אי ודאות וחששות מפני תסריטים כלכליים לא נעימים .  
ברור שהתמונה המצטיירת היא אתגר לממשלה .  זו אמנם לא שולטת במחיר הנפט ,  אך אם התסריטים הללו יתגשמו יהיה עליה לספק לציבור תשובות ופתרונות .  הממשלה יכולה לשלוט בגרעון ובמסים ,  והיא יכולה להשפיע על מחירי המזון והדיור .  
אבל הממשלה לא תעשה כלום :  שנה או פחות לפני הבחירות ,  אין לשלטון שום כוונה להתעמת עם קבוצות לחץ שיכולים לפגוע בו בקלפי .  עובדה :  במשרד האוצר כבר מדברים בגלוי על ויתור מראש על הניסיון להעביר תקציב לשנת 2013 ,  ובמקומו פשוט להמשיך את תקציב 2012 ,  עד הבחירות .  ומה עם הציבור ?  הוא כבר יהיה בעיה של ממשלה אחרת .  

למה מגיבים בישראל בשאננות לעליית מחיר הנפט ? 
החדשות הכלכליות בעולם כולו עוסקות בחודש האחרון רבות במחירי הנפט העולים .  בישראל לעומת זאת קברניטי הכלכלה מגיבים באדישות .  איתן אבריאל תוהה מה מתכוונת הממשלה לעשות

