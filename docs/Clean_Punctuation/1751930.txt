נתניהו ,  פרס וסולימאן דנו בחידוש המו"מ
ראש המודעין המצרי נפגש הערב בנפרד עם נשיא המדינה ורה"מ ודן עימם בדרכים לחידוש וקידום המו"מ המדיני .  מלשכת נתניהו נמסר כי הפגישה  " עמדה בסימן קשרי ידידות ושותפות הדוקים "
 ראש הממשלה ,  בנימין נתניהו נפגש הערב  ( חמישי )  עם ראש המודיעין המצרי ,  הגנרל עומר סולימאן בלשכתו בתל אביב .  מלשכת רה"מ נמסר כי בפגישה  " בחנו הצדדים דרכים לקדם את המשא ומתן הישראלי-פלסטיני במגמה להביא לחידושו עד להשגת הסכם שלום ".  
עוד נאמר בהודעת לשכת נתניהו כי  " ראש הממשלה הדגיש את שאיפתה של ישראל להשיג הסכם שלום שיתרום לביטחון ,  הן של ישראל והן של האזור כולו .  השר סולימאן ביטא בפגישה את עמדתו ושאיפתו של נשיא מצרים ,  חוסני מובארק ,  להשיג הסכם שלום בין ישראל לפלסטינים ". 
הפגישה נמשכה כשעה וחצי ,  והשניים דנו בה גם בסוגיות אזוריות נוספות .  לאחר סיומה נמסר כי היא  " עמדה בסימן קשרי הידידות והשותפות ההדוקים המתקיימים בין נתניהו לנשיא מובארק ולסולימאן ,  ובין השר לראשי המערכת המדינית והביטחונית בישראל ".  בפגישה השתתפו גם ראש המטה לביטחון לאומי ,  פרופ' עוזי ארד ,  המזכיר הצבאי ,  האלוף יוחנן לוקר ,  עו"ד יצחק מולכו ,  ובכירים בממשל המצרי .
 גם נשיא המדינה קיים הערב פגישת עבודה מדינית עם סולימאן .  השניים דנו בדרכים להניע ולקדם מחדש את המשא ומתן לשלום בין ישראל לפלסטינים ובשורת נושאים הקשורים לחיזוק היחסים האסטרטגיים בין ישראל למצרים .  במהלך הפגישה העלה נשיא המדינה בפני ראש המודיעין המצרי את סוגיית החייל החטוף גלעד שליט .
 לפני פגישתו עם סולימאן אמר פרס : " מצרים היא מדינת מפתח במזרח התיכון ויש להודות לנשיא מובארק על המאמצים הגדולים שהשקיע וממשיך להשקיע זה למעלה מ-30 שנים למניעת מלחמות ,  שפיכות דמים וליציבות באזור ".  הנשיא הוסיף ,  כי  " גם היום ממלאת מצרים תפקיד מדיני חשוב בניסיון להוביל לשלום בינינו לבין הפלסטינים .  גם אם לפעמים יש לה רעיונות משלה ,  היא תמיד קשובה לכל הצדדים ".  הנשיא ציין כי  " סולימאן הגיע לישראל במטרה לסייע להתגבר על הקשיים שישנם במשא ומתן ומתקבל כידיד וכמי שמעורב בתהליך ." 
בפתח הפגישה אמר סולימאן לנשיא כי  " הנשיא מובארק מודאג לגבי עתיד האזור ונשלחתי לכאן על מנת לדאוג שהמומנטום של תהליך השלום יימשך .  מצרים מעוניינת לפעול לפריצת דרך בתהליך השלום ". 
קודם לכן ,  בשעות הבוקר ,  נפגש נתניהו עם שר החוץ הבריטי ,  וויליאם הייג והשניים דנו בשורה רחבה של נושאים משותפים ,  ובהם המאמצים לקידום התהליך המדיני באזור .  בהודעה שמסרה לשכת נתניהו נאמר : " ישראל ובריטניה מקיימות קשרים הדוקים מאוד בנושאים אסטרטגיים ,  ובמיוחד בנושא האירני .  הוסכם ,  שפגישה רשמית נוספת בנושאים אסטרטגיים תתקיים בקרוב בישראל .  ישראל מקדמת בברכה את ההתחייבות המפורשת של ממשלת בריטניה לתקן את החוק בנושא השיפוט האוניברסלי ". 

נתניהו ,  פרס וסולימאן דנו בחידוש המו"מ
ראש המודעין המצרי נפגש הערב בנפרד עם נשיא המדינה ורה"מ ודן עימם בדרכים לחידוש וקידום המו"מ המדיני .  מלשכת נתניהו נמסר כי הפגישה  " עמדה בסימן קשרי ידידות ושותפות הדוקים "
 
