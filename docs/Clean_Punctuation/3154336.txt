קלסרים ,  הפחדות ומצגת שקופיות :  כך נתניהו ניצח שוב את התקשורת
בחסות מאבקו בתכנית הגרעין האיראנית ועם האנגלית המצוחצחת ,  ראש הממשלה ביים והציג אתמול מופע תקשורתי מהודק .  הוא השתלט על זמן מסך יקר ,  ודאג להיות השחקן היחיד על הבמה .  זה אולי ישבור שיאי רייטינג ,  אבל הותיר תחושה שמדובר בעיקר בהצגה
נתניהו שוב שדד את הפריים-טיים :  אמש  ( שני )  ,  כשמונה דקות אחרי שמונה בערב ,  חמש מהדורות החדשות בישראל - בערוצים 10,11,12,13 ,  ו-20 - שידרו בדיוק את אותו פריים :  כניסתו של ראש הממשלה בנימין נתניהו לחדר עמוס מצלמות בקריה בתל אביב ,  עלייתו לבמה מכוסה שחורים ,  והתייצבותו בפנים חמורות סבר אל פני הפודיום . " הערב אנחנו נציג מידע שלא נחשף אף פעם ",  הכריז נתניהו בתחילת דבריו .  במשך קצת פחות מ-20 דקות הוא נתן תצוגת תכלית בשידור חי ליכולותיה המודיעיניות הכבירות של ישראל .  הוא התרוצץ על הבמה וסייר באלגנטיות ונונשלנטיות בתוך שקפים ,  מסמכים ונתונים ,  מתוך ארכיון הזהב של פרויקט הגרעין האיראני עם למעלה ממאה אלף מסמכים המעידים כי איראן משקרת ,  והיא לא זנחה את תוכניותיה לפצצה .  המצגת שנתניהו הציג ,  כמו גם מרבית נאומו ,  היו באנגלית ,  ויועדו בכלל לאוזניים בינלאומית - כחלק מהמאמץ להביא לביטול הסכם הגרעין של איראן והמעצמות ,  לקראת הדד-ליין המרחף של איומי פרישת הנשיא טראמפ מההסכם ,  ב-12 במאי .  אבל בישראל הוא תפס את הפריים-טיים ,  ושבה את עיני כל המדינה .  
פרויקט הגרעין האיראני נחשף | לקריאה נוספת בוואלה !  NEWS:מסמכי איראן : " המוסד פשט על המבנה בינואר - ונמלט באותו לילה"מופע האשליות של נתניהו :  הר המסמכים שהוליד עברנתניהו חשף מסמכים חשאיים של איראן :  ממשיכה לשאוף לנשק גרעיני 
לפני כשבועיים ,  כשנתניהו עלה לנאום בטקס הדלקת המשואות ,  הרייטינג המצרפי של כל הערוצים היה כ-36.5% ,  נתון נמוך יחסית לשנים קודמות ,  והאמת שנמוך גם ביחס לדרמה הפוליטית שליוותה את ההכנות והריב הלוהט בין מירי רגב ויולי אדלשטיין .  בערב יום העצמאות כולם עקבו אחר דקות הנאום של נתניהו ,  שחרגו מן הזמן שהוקצב לו מראש ,  אמש ,  היו אלה בעיקר מנהלי הערוצים ועורכי המהדורות והזכייניות שראו איך דקות השידור שלהם נגזלות .  ביום רגיל ,  כ-30% מהציבור בישראל צופים במהדורות החדשות .  אמש ,  ההצהרה הדרמטית גרפה נתונים גבוהים באופן יחסי ,  כש-41% מהציבור צפה במהדורות השונות בטלוויזיה .  
טיימינג זה הכל ,  וגם התפאורה :  מבלי לזלזל בעוצמת האיבה והטינה שבין אדלשטיין ורגב ,  הפרומו למופע של נתניהו אמש היה הרבה יותר דרמטי מזה של ערב יום העצמאות ,  ותפס ציבור מבולבל ומבוהל מלהבות אזוריות שהולכות ומתלהטות .  מדינת ישראל התעוררה בבוקר אתמול למשמע חדשות על עוד תקיפה שמיוחסת לישראל בסוריה ;  בהמשך היום ,  זומנה במפתיע ישיבת קבינט שלא מן המנין ,  והחלו לצאת דיווחים על כך שראש הממשלה עומד לצאת עם  " נאום לאומה ".  הבילד-אפ הדרמטי גרם לטלטלות בבורסות לווטסאפים לעלות על גדותיהם והותיר את האדם הרגיל עם מחשבה על אחת משתי אפשרויות :  הכרזת מלחמה על איראן או גילוי מרעיש לאיראן יש כבר נשק גרעיני .   כשצה"ל או מערכת הביטחון מבקשים בדרך כלל להתפאר בהישג צבאי או מודיעיני נדיר ,  הם קוראים לכתבים ולפרשנים הצבאיים לתדרוך מסודר בו הם חושפים אותם לחומרים בצורה מסודרת ומאפשרים להם לתווך אותם לציבור ,  אבל לא נתניהו הוא שייתן לתקשורת לשלוט לו באירוע הנדיר .  
נתניהו פסח אתמול על הכתבים והודיע ישירות לעורכי המהדורות בטלוויזיה על ההצהרה הדרמטית ,  כדי שיתכוננו לתת לו זמן מסך ,  והגיע לשעת הפריים-טיים מוכן היטב ומשופשף ונתן ,  כמו שהוא יודע ,  את אחת ההצגות הטובות בעיר .  כמו טים קוק שמציג את המכשיר החדש של אפל ,  נתניהו ליהטט במקצועיות על הבמה והרהיב ביכולות המודיעין הישראלי כאילו מדובר בחשיפת המכשיר החדש של אפל .  הפער בין הבילד-אפ הדרמטי לבין מה שהוא הציג בפועל - מידע שרובו ככולו כבר מוכר לעולם שלא בהכרח ישפיע בכלל על הסכם הגרעין - היה הפעם לטובה ,  ושיחרר אנחת רווחה ברחבי המדינה אחוזת ההיסטריה ,  אבל גם חידד את התחושה שמדובר בעיקר בהצגה .  
ראש הממשלה אמור היה גם לנאום אתמול בערב במליאת הכנסת ,  אבל הוא הלך על מופע בסדר גודל אחר ,  ובאותה נשימה גם עקץ את אדלשטיין וגנב לכנסת את אור הזרקורים המסורתי של אירועי פתיחת המושב .  הוא גם דאג להיות השחקן היחיד על הבמה :  בצהריים הוא אמנם כינס את חברי הקבינט וחשף אותם לגילויים החדשים ,  אבל מי שבלט בהיעדרו היה שר הביטחון ,  אביגדור ליברמן ,  ששהה באוויר בדרכו חזרה מארצות הברית - בזמן שראש הממשלה תיכנן וביצע את אחד האירועים הביטחוניים הגדולים של כהונתו .  הכנסת אמנם אישרה אמש חוק שמסמיך את ראש הממשלה ושר הביטחון להחליט לבדם על פתיחה במלחמה אבל בהצגה של נתניהו אתמול ,  ליברמן אפילו לא קיבל תפקיד של שחקן משנה .  
הסאונדבייט המנצח :  ניכר היה שנתניהו התאמן היטב לקראת האירוע הטלוויזיוני הנדיר .  הוא שוטט במיומנות בין לא פחות מ-45 שקפים של מצגת משוכללת ,  מפנה לפרטי פרטים של גרפים ,  תמונות ,  אילסוטרציות וסרטונים .  הוא דילג מהבמה לעבר התפאורה שכוסתה שחורים ,  והסיר את הווילונות מעל הקלסרים והתקליטורים עם העתקי החומרים המפלילים שהובאו כדי לחזק את המסר .  הוא אף ניהל דו שיח וירטואלי עם סרטונים של רוחאני ,  חמינאי וזריף .  זו היתה יריית הפתיחה של מאמץ מדיני מוגבר מול ארצות הברית ואירופה לקראת 12 במאי ,  ובכלל לקראת החודש הקרוב שעמוס באיומים בכל החזיתות .  
בימים הקרובים פרשנים בארץ ובעולם ימשיכו לדוש בשאלה האם נתניהו הציג את האקדח המעשן - זה שישכנע את טראמפ לפרוש מהסכם הגרעין ,  ולהקרין בלופ את נתניהו מכריז שאיראן משקרת  " ביג טיים "  בליווי שקף מצגת בפונט גדול .  זה יצטרף לקליפים של נתניהו מסמן את הקו האדום על הפצצה האירנית באו"ם ב-2012 ,  מכריז בוועידת איפא"ק שאם זה נראה כמו ברווז והולך כמו ברווז זה כנראה ברווז ,  וכמובן איך אפשר בלי הנאום הידוע לשמצה או לטובה ,  תלוי מאיזה צד מסתכלים ,  בקונגרס .  עוד קטע נוסף לפנתאון המכובד של מאבק נתניהו בגרעין האירני ,  בו הוא מדבר באנגלית ומפגין את יכולותיו ,  כובש את הבייס המעריץ ומייצר חומרים לקמפיין הבחירות הבא ,  והוא שוב שודר כולו בשידור חי .  את הפצצה האיראנית הוא עוד לא הביס ,  אבל על אויב מושבע אחר שלו הוא כבר יכול לסמן וי גדול - התקשורת ,  שעברה לדום והעניקה לו בחינם זמן מסך יקר .  

קלסרים ,  הפחדות ומצגת שקופיות :  כך נתניהו ניצח שוב את התקשורת
בחסות מאבקו בתכנית הגרעין האיראנית ועם האנגלית המצוחצחת ,  ראש הממשלה ביים והציג אתמול מופע תקשורתי מהודק .  הוא השתלט על זמן מסך יקר ,  ודאג להיות השחקן היחיד על הבמה .  זה אולי ישבור שיאי רייטינג ,  אבל הותיר תחושה שמדובר בעיקר בהצגה

