דרושה לציבור :  תקשורת עניינית
כבר שנים שאנו שומעים על סרט שבו שרה נתניהו מככבת כרה"מ בפועל .  לולא ידעתי שמדובר בשני עיתונים ,  הייתי חושב שנחום ברנע וההוא מ"מעריב "  שחושב שהוא נחום ברנע הם שיבוט אנושי אחד .  איני מכיר אישית את בני הזוג נתניהו ,  אבל מי שקרא את שני העיתונאים ביום שישי למד על  " האישה מרחוב בלפור ",  שלדעתם שולטת בבנימין נתניהו ,  מתמרנת אותו וקובעת גורלות קוסמיים .  עיתונאים היו לרכילאים .  
גברים רבים נדרשו לדמות מראה שתבליט את גבריותם האבירית ואת מידותיהם הנאצלות .  לשם כך הומצאה המכשפה .  יותר מהנשים שזכו לתארים האלה והומתו במיתות משונות ,  היו אלו רשעותם של הגברים וחולשת מידותיהם שהשליכו על הנשים את חסרונותיהם .  ולא רק גברים מן השורה חשודים בהמצאת מכשפות ;  מתברר שגם עיתונאים יודעים היטב את המלאכה הבזויה .  על פי רוב אדם לא מגיע במקרה לפיסגת ההנהגה של העם היהודי - ההיסטוריה בוחרת בו להוביל .  ככל שמתקדמים במעלה הפירמידה ,  כך מתגברים הלחצים האישיים והכלליים עד למצב שבו האוויר דליל .  מי שמגיע לגבהים האלה יש לו כנראה הכישורים לכך ,  גם אם הוא לא עיתונאי בכיר .  
והנה ,  חדשים לבקרים מגיע הפרשן התורן ומכריז בלהט דתי כי נתניהו בסכנה שכן מי ששולטת בו היא אשתו .  כמו היה נער ,  נתניהו מוצג כמי שאינו יודע לנווט בסבך המידע והנתונים ולקבל החלטות בכוחות עצמו .  יש להתפלא על נתניהו שלא השכיל לאמץ את ברנע ושלל לווייניו למדריכים ולמורים .  הרי הוא לא אולמרט או שרון שנמשחו בתקשורת כאלטרנטיבות למחנה השמרני ,  ולבטח לא רבין .  הוא מה"הם ",  אלה שלא קיבלו מעולם לגיטימציה לשלוט בעיני קומץ נחשבים בעיני עצמם ,  צאצאי האוונגרד הסוציאליסטי שבנה את המדינה ושהיום  ( הצאצאים )  מתאמצים להחריבה .  כדאי לחזור על דברים שכתב אמנון לורד ,  שטועים אלה החושבים שנתניהו הוגדר כאויב העם לאחר רצח רבין ;  זה אירע הרבה לפני - לקראת שובו ארצה מהאו"ם ב-1988 .  אז הוכרז ב"הארץ "  בידי יוסי שריד  " אדם מסוכן ".   " זה היה סימון מטרה ",  קובע לורד .  
אמר לי עיתונאי בכיר שראה ואכל הכל :  אם לא מצליחים לפגוע בנתניהו ,  הם מנסים לפגוע במעטפת שלו - משפחה ,  מקורבים ,  מכרים ואפילו עיתונאים .  נתניהו אף פעם לא נהנה מיחס הוגן מצד חלקים רבים מדי בתקשורת .  זאת משום שהוא היחיד שנתפס כמי שמאיים על ההגמוניה של אנשי הסדר הישן .  דרך אגב ,  כך ייעשה גם למנהיג שיבוא אחריו .  אנשי הסדר הישן בראו להם ישראל דמיונית ,  נקייה מכמה סקטורים חברתיים ,  מאמונות ישנות ,  מחלקי אדמה המעוררים מרבצן רוחות עבר עתיקות .  הסכם אוסלו היה ניסיון לכפות בכוח על המציאות את דמיונות השווא הללו .  משנכשל הניסיון בדמים רבים וההוזים הוזזו בידי העם לשולי העשייה הפוליטית - עלה חרונם כלפי מי שהצליח להוביל זאת ,  ומנגד נאחזו בכל בדל הנהגה אלטרנטיבית .  הכל במסווה של עיתונות  " אמיצה "  ו"אובייקטיבית ",  חפה כביכול מאינטרסים ומאידיאולוגיות .  
רק לאחרונה הודה ברנע בגילוי לב בראיון לאתר העין השביעית ש"ידיעות אחרונות "  היה  " קשוב הרבה יותר לאולמרט מכל עיתון אחר .  זה מאה אחוז נכון .  היה בנושא הזה קו ".  לא זכור לי ש"ידיעות "  נצלב בשל כך בתקשורת .  עם זאת ,  גם בזמן אולמרט לא עניינו אותי הידיעות והשמועות על השפעתה של עליזה אשתו ,  גם לא הידיעות על אודות מעורבותו של נפתלי שפיצר בפעילותה של אשתו ,  ציפי לבני .  הרכילויות הללו הן רק קצף על פני המים הרבים של ההיסטוריה .  
ברצוני לצטט לטובה את אודי סגל ,  פרשן ערוץ 2 : " איני יודע עד כמה הגברת נתניהו היתה מעורבת או לא .  זה לא משנה .  נתניהו הוא האחראי !  "  דברים כדורבנות .  לטוב ולרע נתניהו אחראי להחלטותיו ולמעשיו ;  גם לפיטורי מקורביו .  יש לכם ביקורת עניינית ,  אדרבה !  שאר הסיפורים הם רכילות ,  אפילו לא הערות שוליים להיסטוריה ;  לכל היותר אבק מקלדות פורח .  

דרושה לציבור :  תקשורת עניינית
nan
