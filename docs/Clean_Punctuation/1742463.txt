רוחות של מלחמה מילולית
סוף סוף נפתח מושב הכנסת כראוי לדמוקרטיה פרלמנטרית .  בנימין נתניהו וציפי לבני הציגו את מוקדי המחלוקת וסימני המצוקה הלאומית אשר יעברו כחוט השני לאורך הדיונים והחקיקה עד לפגרה הבאה ,  שעלולה להיות גם החופשה האחרונה של הכנסת .
 רה"מ נאם כמי שעטה עליו חליפת לחץ .  מאז תמה ההקפאה כפה על עצמו תענית דיבור והסתר פנים בפומבי ,  והנה נדרש להופיע על בימת הכנסת ולאחר כמה אמירות בענייני פנים להתייחס למשא ומתן עם הפלשתינים .  אילו רק יכול היה להאריך לא רק את ההקפאה אלא גם את פגרת הכנסת בחודשיים ,  היה עושה כן בחפץ לב .
 בנתונים נחותים אלה עשה ככל יכולתו כדי לשמור על שלמות הקואליציה ולהרשים את העולם כי באמתחתו רעיונות גמישים .  אחד מהם הוא הסכמה לשני חודשי הקפאת בנייה בהתנחלויות תמורת הכרה פלשתינית בישראל כבמדינת הלאום היהודי .  הכרה כזאת שווה אפילו עשרה חודשי הקפאה ,  אך הוא ידע כי לא תחלוף שעה ומרמאללה תצא בשאגה תגובה שלילית .  תכסיסים פושרים כאלה הם הפעלולים היחידים שנתניהו יכול להטיל עתה לזירה בלי לחבל במשא ומתן שהוא מנהל בצינור האחורי עם וושינגטון .
 לבני ,  ששמרה בחודשים האחרונים על שתיקה רועמת ,  הבינה כי המציאות המדינית כלאה את נתניהו בפינה ,  ולראשונה זה זמן רב ניצלה את הזכות העומדת לכל ראש אופוזיציה - למצוא פגמים בממשלה בלי להציע חלופה משל עצמה .  אבל מה יש באמתחתה שאין לנתניהו ?  כפי שאין לו שותפים פלשתינים לשלום ,  כך אין גם לה .  אולי היא מצרה על כך יותר ממנו ,  אבל במבחן התוצאה אין הבדל .
 מנקודת ראותה נכון התבטאה לבני כי על נתניהו לקבל החלטה אמיצה להגמיש את עמדתו במשא ומתן .  רק שהטיעון הזה מונח גם לפתחה .  אילו קיבלה היא החלטה אמיצה ,  היתה קדימה חלק מהקואליציה זה מכבר .  לטובת כלל האומה .
 אמנם המושב נפתח בנימה מכובדת ,  אבל לא פייסנית .  הנשיא שמעון פרס דיבר לא רק על ישראל כגן פורח ,  אלא גם בזכות נוסחת  " שתי מדינות לשני עמים ".  היש לה רוב בכנסת ?  איש טרם בדק .  אם אין - אין גם משמעות להחלטת ועדת השרים שכל נסיגה תחייב משאל עם ,  שכן ברור שמשאל העם לא יבוא במקום החלטה של הכנסת אלא יהיה בריח נוסף אחריה .
 הביטוי להחרפה הגיע דווקא ממקום בלתי צפוי .  מעניין במיוחד היה נאומו של יו"ר הכנסת ראובן ריבלין .  הוא הכריז מלחמה פרלמנטרית על הממשלה ;  נגד סוג מסוים של משאל עם ,  נגד שימוש יתר בחוק ההסדרים העוקף את סמכות הכנסת .  אלה רוחות מלחמה מילולית ,  והן מאפיינות את ראשי הציבור בהריחם ובהעריכם כי הכנסת נכנסת עתה למושבה האחרון .
 
רוחות של מלחמה מילולית
nan
