נתניהו מחלק את ירושלים :  המערב לישראל - המזרח לפלסטין
חנוכת שגרירות ארה"ב היא הכרה מפורשת במדיניות של שתי שגרירויות ,  לשתי מדינות ,  לשני עמים - כשבענייני הפלסטינים מטפל הקונסול הכללי שאינו כפוף לשגריר פרידמן .  לצד זאת הפנה נתניהו את לחיו השנייה להבלי המטיפים שנאמו בטקס ,  בתקווה שינושק בה
בעצרת הבחירות הריפובליכודניקית אתמול  ( שני )  ,  או בכינויה הרשמי  " חנוכת השגרירות האמריקנית ",  סיפק בנימין נתניהו חותם סופי לחלוקת ירושלים .  בברכתו הסתיימה העמימות - נתניהו מסכים למדיניות האמריקנית ,  שהייתה תמיד מובלעת אך שהפכה מפורשת תחת דונלד טראמפ :  המערב לישראל ,  המזרח לפלסטין .
 טראמפ הציג את העברת משרדו של השגריר מתל אביב לירושלים כקיום הבטחה וכהכרה במציאות .  זו הצגה בעייתית בשני רכיביה . " ההבטחה שקוימה "  הייתה בקיץ 2006 סיסמתו של חסן נסראללה במבצע חטיפת חיילי צה"ל להשגת שחרורו של סמיר קונטאר מהכלא הישראלי .  אוי להבטחה ואוי לקיום .  טראמפ מתגאה בקיום נדרי מערכת הבחירות שלו .  בפועל ,  הוא מצליח לקיים רק את ההבטחות התלויות בו לבדו .  בכל מה שמצריך שיתוף פעולה של הזולת ,  הוא תקוע .  למשל ,  החומה בגבול מקסיקו ,  על חשבון השכנה מדרום .  למשל ,  עסקת המאה לסיום הסכסוך הישראלי-פלסטיני .  השדכן פנוי .  מפריע רק סירובם של החתן והכלה .  
אשר להכרה במציאות ,  להלבנת מה שהיה עד כה אפור ,  טראמפ מכיר רק במציאות של 1949 או 1966 .  הרי ישראל העזה לקבוע את בירתה בירושלים בהדרגה .  הכנסת ישבה תחילה בתל-אביב ורק כשעברה למשכן הנוכחי בגבעת רם ,  שנה לפני מלחמת ששת הימים ,  נפסקו דיונים של ועדותיה בשלוחה התל אביבית שלה .  צה"ל מכיר בירושלים להלכה אך לא למעשה .  הוא ,  משרד הביטחון ,  השב"כ ,  המוסד והוועדה לאנרגיה אטומית ממוקמים הרחק ממערב לשער הגיא .
 גם טראמפ אינו מתכוון ברצינות להעברת השגרירות ,  אלא להעתקה שלה - במובן של העתק ,  לא שינוע .  יש עכשיו בארץ ,  תחת הכותרת  " הנציגות "  או  " המשלחת "  האמריקנית בישראל ,  שתי שגרירויות - בתל אביב ובירושלים ;  ובירושלים יש שתי נציגויות עם שתי מחלקות לטיפול באזרחים ובאשרות - השגרירות והקונסוליה הכללית ,  שהיא במעמד שגרירותי וממשיכה לדווח לוושינגטון מחוץ לשרשרת הפיקוד של השגרירות .
 הקונסול הכללי דונלד בלום ,  היום כמו שלשום ,  אינו כפוף לשגריר דייוויד פרידמן .  זה מצב חריג לחלוטין במשרדי חוץ והוא משקף את המציאות שטראמפ מכיר בה בשתיקה - בלום הוא השגריר האמריקני לפלסטין .  אצלו ,  לא אצל פרידמן ,  גם יושב הגנרל האמריקני המפקח על מנגנוני הביטחון של הרשות .  שתי שגרירויות ,  לשתי מדינות ,  לשני עמים .  
טראמפ ,  אפילו הוא ,  אינו מכיר בסיפוח מזרח ירושלים .  ולא רק טראמפ :  שום מדינה לא השלימה עם מהלך חד-צדדי זה ,  וגם לא עם המהדורה הנוספת שלו ברמת הגולן .  גורל העיר ,  כפי שהיה ברור ומובן ומוצהר ,  ייחתך בבוא הסדר השלום .  עד אז ,  עמימות ,  עם רמזים - חומה ,  התנגדות כל הממשלים האמריקנים לבנייה ישראלית נוספת בשכונות המזרחיות - אך ללא קביעה שלילית נחרצת באשר לעתיד .  אך עכשיו בא טראמפ ,  וכדי לרכך את הסטייה מהשגרה בסוגיית השגרירות אותת שהמזרח לפלסטינים .  
הוא עשה זאת בשלוש דרכים ,  לפחות .  המונח  " בלתי-מחולקת ",  הצמוד לירושלים בחקיקת הקונגרס ,  מתקופת קלינטון הדמוקרטי וגינגריץ' והרפובליקני החתומים על החוק ,  נעלם אצל טראמפ .  הוא חזר והדגיש שהמצב הקיים בהר הבית לא ישתנה ,  כלומר הריבונות הישראלית אינה חלה על הכותל וסביבתו ;  ושוב נאמר שכל מדינה זכאית לבחור לעצמה את בירתה ,  משמע שהרשות הפלסטינית תוכל להעביר את הבירה מרמאללה - פילדלפיה ,  בהקבלה האמריקנית - לירושלים בו ברגע שתשודרג למדינה ;  בדיוק כפי שגרמניה שחדלה להיות  " המערבית "  והתאחדה מחדש החזירה את בירתה מבון לברלין .  נתניהו ,  שותפו המתמוגג של טראמפ ,  מעודד אותו לדהור בנתיב חלוקתה של ירושלים .  
טראמפ פועל בשיטת צ'רלי צ'פלין בסרט  " הנער ".  הוא הזגג המתפרנס משבירת שמשות ומהופעה פלאית במקריותה בזירת הפשע .  כך ניפץ להנאתו את חלון ההסכם הגרעיני עם איראן ,  שתרם בין השאר לביטחון ישראל ,  חסך לה מיליארדים ואפשר את שיקום צבא היבשה .  זה היה חלון פתוח ;  טראמפ שבר גם את החלון המוגף של התהליך הישראלי-פלסטיני ,  שנתניהו סגר עוד בסוף העשור שעבר .  ההבדל המסויים בין צ'פלין לטראמפ הוא ש"הנער ",  הילד-השחקן ג'קי קוגן ,  מיידה אבנים בזגוגיות ואז צ'פלין מגיח .  טראמפ שובר ושולח את בתו וחתנו .  
לכך נוסף הממד השערורייתי ,  הדתי .  היהודים בשירות הנוצרים נגד המוסלמים .  המטיפים המשיחיים ,  שהיו מגורשים מנתב"ג אילו הצהירו על שליחותם המיסיונרית ,  טיפסו באירוע השגרירות במעלות קדושים וטהורים .  זאת מפלגת הבית הנוצרי .  המטיף ג'ון הייגי הסביר לפני שנים שהברית החדשה מלמדת על  " מדיניות החוץ של אלוהים ".  זאת מדיניות פרו-ישראלית ,  כי עם ישראל הוא העם הנבחר ,  בבת עינו של אלוהים ,  אמנם אלוהי הנוצרים .  הייגי הוא כנראה שר החוץ של אלוהים ,  או מנכ"ל משרדו .  כל שחסר הוא זירוז מלחמת גוג ומגוג ,  שאמנם תביא תחילה להשמדה מקומית ,  מחיר מצער אך הכרחי ,  ובעקבותיה יגאל העולם עם הופעתו המחודשת של ישו .
 לגיבוב ההבלים הזה ,  המקובל על עשרות מיליוני אמריקנים התומכים בפוליטיקה של טראמפ והרפובליקנים ,  מגיש נתניהו בנפש חפצה את הלחי השנייה ,  שמא ינושק בה .  האלימות הקטלנית בעזה ,  באחריות הנקודתית של חמאס אך בהקשר הנרחב ורב השנים גם באשמת ישראל ,  המשתמטת מיוזמה מדינית ,  שלה או של סעודיה ,  הולמת היטב את התוכנית האלוהית שנגלתה להייגי ולשותפיו-מתחריו בשוק ההמון הנבער והמבעיר .
 הערב ,  בביתו בסן אנטוניו ,  יוכל הייגי לדפדף בברית הישנה - בשופטים ,  פרק ט"ו - ולקרוא להנאתו על שמשון הגיבור ,  שלכד 300 שועלים ,  קשר את זנבותיהם זה לזה וללפידים ושלח אש בשדות פלשת .  לפני 70 שנה ,  זה היה מופת לצה"ל החדש ,  לסיירת שועלי שמשון של גבעתי .  הנה חלפו להם שבעה עשורים ,  גבעתי ועוד ארבע חטיבות רתוקות לגבול עזה ,  והשועלים הבוערים מגיעים מהעבר השני ,  בעפיפונים ,  מלווים בעשרות חללים .  טראמפ ,  פרידמן ,  הייגי ,  נתניהו וחבורתם יכולים להיות מרוצים .  התוכנית האלוהית מתקדמת .  מגוג מתקרב ,  גם גוג ,  וגוד כבר כאן .  

נתניהו מחלק את ירושלים :  המערב לישראל - המזרח לפלסטין
חנוכת שגרירות ארה"ב היא הכרה מפורשת במדיניות של שתי שגרירויות ,  לשתי מדינות ,  לשני עמים - כשבענייני הפלסטינים מטפל הקונסול הכללי שאינו כפוף לשגריר פרידמן .  לצד זאת הפנה נתניהו את לחיו השנייה להבלי המטיפים שנאמו בטקס ,  בתקווה שינושק בה

