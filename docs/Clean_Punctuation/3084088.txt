סערת הר הבית :  חמאס והרשות קוראים להפגנות המוניות ביום שישי
משרד הדתות הפלסטיני ,  הווקף בירושלים וארגונים פלסטיניים קראו לצאת לרחובות בתפילות יום השישי .  על ההחלטה על בידוק ביטחוני ידני במתחם הקדוש אמרו בווקף : " החלטת נתניהו גרועה יותר מהמגנומטרים ".  ארדואן תוקף : " לא נשתוק לגבי אל-אקצא "
 - משרד הדתות הפלסטיני וחמאס קראו לתפילות ברחובות ביום שישי- שייח ראאד דענא ,  מראשי הווקף :  דורש להשיב את המצב בהר הבית לקדמותו- ארדואן : " ישראל מבצעת פעולות לא חוקיות בירושלים "-  אבו מאזן : " להסיר את כל אמצעי האבטחה שהוצבו מאז 14 ביולי "-  הבית הלבן שיבח את ישראל על  " הפחתת המתיחות "-  בעזה מתקיים מצעד צבאי נגד ישראל 
משרד הדתות הפלסטיני ,  הווקף וארגון חמאס קראו היום  ( רביעי )  בהודעות שונות לתפילה מחוץ למסגדים ביום שישי הקרוב .  הם קראו לפלסטינים לשאת את תפילות יום השישי בכיכרות הערים ,  כמחאה על צעדי האבטחה הישראליים בהר הבית ,  בעיר העתיקה בירושלים ,  והטענות על הפרת הסטטוס קוו במתחם הקדוש .  במקביל ,  ארגון חמאס ערך צעדת מחאה ברצועת עזה ,  ופעיליו נשאו דגם של מסגד אל-אקצא .  
הם הצטרפו לדבריו של סגן מזכ"ל הוועדה המרכזית של פתח ,  סברי סיידם ,  שאמר אתמול כי הוועדה החליטה להסלים את המאבק העממי נגד ישראל .  בין היתר ,  הוועדה קראה לפלסטינים לקיים תפילות בכיכרות ולא במסגדים .  כמו כן ,  הוא אישר כי הוועדה החלה להתכונן לפנייה לבית הדין הפלילי הבינלאומי בהאג ,  ובהכנות להצטרפות ל-28 ארגונים בינלאומיים .
 לקריאה נוספת:אחרי הסרת המגנומטרים :  נתניהו הורה על בדיקות ידניות בהר הביתחרף הסרת הגלאים ,  אבו מאזן מבהיר :  תימשך הקפאת התיאום הביטחוניההנהגה הפלסטינית קראה להסלמה במאבק העממי נגד ישראל 
בתוך כך ,  אחד מראשי הווקף בירושלים ,  שייח ראאד דענא ,  אמר היום כי  " החלטתו של ראש הממשלה בנימין נתניהו לבדוק את המתפללים ידנית אינה מקובלת .  היא פסולה וגרועה יותר מהבדיקה בשערים האלקטרוניים ".  לדבריו , " התפילות יימשכו מחוץ למסגד אל-אקצא כל עוד המצב בהר לא ישוב לקדמותו כפי שהיה לפני ה-14 ביולי ". 
הלילה סיכם ראש הממשלה והשר לביטחון הפנים גלעד ארדן כי כל הנכנסים להר הבית ייבדקו באופן פרטני באמצעות גלאי מתכות ידניים .  זאת ,  לאחר שבליל שלישי החליט הקבינט המדיני ביטחוני להסיר את המגנומטרים .  ההחלטה התקבלה על רקע סקר שנעשה בחדשות 2 ,  שבו ענו 77% מהנשאלים כי הם סבורים שההחלטה על הסרת המגנומטרים מהר הבית נתפסת כהתקפלות של ישראל .  
בתוך כך ,  נשיא טורקיה רג'פ טייפ ארדואן המשיך היום לתקוף את ישראל בנושא . " ישראל ,  הנהנית מחולשתם של מוסלמים ,  מבצעת פעולות לא חוקיות בירושלים .  אנחנו לא נשתוק בכל מה שנוגע לאל-אקצא ",  אמר והוסיף כי הסרת גלאי המתכות הייתה צעד נכון ,  אך  " זה לא מספיק ".  
עוד בטרם ההכרזה על בדיקות ידניות הבהירו בווקף כי עד שלא כל האמצעים הביטחוניים לא יוסרו ,  המתפללים ימשיכו להתפלל בחוץ .  יו"ר הרשות הפלסטינית אבו מאזן הבהיר גם הוא כי התיאום הביטחוני עם ישראל ממשיך להיות מוקפא .  לדבריו ,  מצב זה יישאר  " עד שהדברים ישובו להיות כפי שהיו לפני 14 ביולי ".  באותו התאריך נסגר מסגד אל-אקצא לשתי יממות בעקבות פיגוע הירי במתחם ,  שבו נהרגו שני שוטרים ישראלים .
" על כל אמצעי האבטחה הישראליים החדשים שהותקנו מאז 14 ביולי להיות מוסרים כדי שנוכל לחזור לשגרה בירושלים וכדי שנוכל לחדש את היחסים הבילטרליים ",  אמר אבו מאזן בפתח פגישתו עם ההנהגה הפלסטינית .
 מנגד ,  שיבח הבית הלבן את המאמצים הישראליים  " לשמור על הביטחון בהר הבית לצד הפחתת המתיחות ".  בדיון במועצת הביטחון אתמול הוסיפה ניקי היילי ,  שגרירת ארצות הברית לאו"ם ,  כי  " כל הצדדים צריכים לעבוד על צמצום המתח ואנחנו מציעים סיוע כדי לעשות זאת ". 
ממשטרת ישראל נמסר כי  " בין המשטרה לוואקף יחסי עבודה שוטפים בכל הנוגע לתפקודם בהר .  לא מתקיים משא ומתן עם הוואקף .  עם השלמת הפעולות עליהן החליט הקבינט ,  ההר פתוח לתפילת מוסלמים .  אכן עשרות בודדות של מתפללים פוקדים את ההר באופן פרטי .  כאשר יחליט הוואקף לחדש את התפילות הממוסדות ,  יזכה לשיתוף פעולה מהמשטרה כנהוג ".  
 ( עדכון ראשון :  13:05 )  

סערת הר הבית :  חמאס והרשות קוראים להפגנות המוניות ביום שישי
משרד הדתות הפלסטיני ,  הווקף בירושלים וארגונים פלסטיניים קראו לצאת לרחובות בתפילות יום השישי .  על ההחלטה על בידוק ביטחוני ידני במתחם הקדוש אמרו בווקף : " החלטת נתניהו גרועה יותר מהמגנומטרים ".  ארדואן תוקף : " לא נשתוק לגבי אל-אקצא "
 
