ערי הדרום יוחשכו במחאה על התחנה הפחמית
מאבק התושבים בתחנת הכוח הפחמית המתוכננת באשקלון עולה מדרגה :  בחודש הבא ,  מעט לפני ועידת האקלים בקופנהגן ,  יכבו רשויות רבות בדרום את האור לשעה ,  לאות מחאה
מכבים את האור במחאה על התחנה הפחמית :  בזמן שעיני כל העולם יהיו נשואות לעבר ועידת האקלים בקופנהגן שבדנמרק ,  ימחו תושבי הדרום על כוונת המדינה להקים באשקלון תחנת כוח פחמית .  לוואלה !  חדשות נודע כי מטה החירום של ראשי הרשויות המקומיות נגד הקמת תחנת הכוח הפחמית ,  מתכנן להחשיך את אזור הדרום לשעה ,  מספר ימים לפני פתיחת הוועידה בחודש הבא .  
הרשויות ייצאו בקרוב בקמפיין נרחב בתקשורת שבו הם יקראו לציבור לכבות את האור למשך שעה ,  זאת  " על מנת להעלות את המודעות לנזקים הבריאותיים שתגרום תחנת הכוח הפחמית אם תוקם "  לדברי המטה ,  בין הערים והמועצות האזוריות שהודיעו עד כה על השתתפותם ביוזמת ההחשכה נמצאות בין היתר אשקלון ,  קריית מלאכי ,  שדרות ,  חוף אשקלון ,  באר טוביה ,  שער הנגב ,  יואב ושפיר .  
ועידת האקלים בקופנהגן תחל ב-7 בדצמבר .  ראש הממשלה בנימין נתניהו צפוי להודיע בקרוב האם הוא יעמוד בראש המשלחת הישראלית לוועידה .  במידה ונתניהו יחליט לא לטוס ,  יעמוד בראש המשלחת השר להגנת הסביבה ,  גלעד ארדן .
 אמש התקיים במסגרת כנס ישראל לחברה בשדרות ,  פאנל בנושא הקמת תחנת הכוח הפחמית באשקלון .  השר להגנת הסביבה גלעד ארדן אמר בפאנל כי הוא משוכנע שראש הממשלה בנימין נתניהו יחליט בסופו של דבר להתנגד להקמת התחנה . " אנו למדים מההחלטות בימים האחרונים שראש הממשלה מקשיב לרחשי הציבור והציבור לא רוצה תחנת כוח פחמית .  אין לי כל ספק שראש הממשלה יחליט בסופו של דבר להתנגד לתחנה הכוח הפחמית באשקלון ",  אמר ארדן .  
ח"כ אופיר פינס ,  יו"ר עמית השדולה הסביבתית חברתית בכנסת ,  אמר בפאנל כי אי אפשר לנתק את הסוגיה של הקמת הפחמית מסוגיית משבר האקלים העולמי . " אנחנו באים לקופנהגן בידיים כמעט ריקות .  אין לנו מדיניות בנושא צמצום פליטות גזי החממה ".  פינס סיפר שהממשלה פנתה לות"ל  ( ועדה לתשתיות לאומיות )  בדרישה להקפיא את ההחלטה על תחנת הכוח הפחמית באשקלון עד שישראל תגבש את המדיניות לקראת ועידת האקלים בקופנהגן .  
מנגד ,  טען נציג משרד התשתיות כי אין מנוס מהקמת התחנה .  שאול צמח ,  מנכ"ל משרד התשתיות ,  אמר בפאנל כי המצב הנוכחי של משק החשמל בישראל מחייב את הקמת תחנת הכוח הפחמית . " מצב משק החשמל חמור כמו מצב משק המים .  ההבדל היחידי הוא שהמדינה לא מעבירה לציבור אווירה של פאניקה .  מספיק שתחנת כוח אחת מפסיקה לעבוד ואנחנו במצב של כשל אספקה .  צמח טען כי גם במדינות שפועלות הכי הרבה לצמצום פליטת גזי החממה נעשה שימוש מסיבי בתחנות כוח פחמיות . " רק בגרמניה יוקמו עד שנת 2020 עוד 22 תחנות כוח פחמיות חדשות ",  אמר צמח .
 
ערי הדרום יוחשכו במחאה על התחנה הפחמית
מאבק התושבים בתחנת הכוח הפחמית המתוכננת באשקלון עולה מדרגה :  בחודש הבא ,  מעט לפני ועידת האקלים בקופנהגן ,  יכבו רשויות רבות בדרום את האור לשעה ,  לאות מחאה

