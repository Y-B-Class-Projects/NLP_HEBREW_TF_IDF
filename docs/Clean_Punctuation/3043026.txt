בין הנאומים החמים לשמש היוקדת ,  נתניהו מצא משפחה באוסטרליה
קבלת הפנים לראש הממשלה היתה יוצאת מגדר הרגיל וכללה נאומים נגד ההטיה האנטי-ישראלית באו"ם .  ראש ממשלת אוסטרליה יצא מגדרו כדי להראות את קרבתו לישראל ,  אך הביקורת על ההתנחלויות ועננת החקירות ליוו אותו גם ליבשת הדרומית
לעומת הקור החורפי שהורגש אתמול  ( רביעי )  בירושלים ,  הטמפרטורה שקיבלה את פניו של ראש הממשלה בנימין נתניהו באוסטרליה הייתה קיצית ובהירה .  אך מעבר לקרני השמש היוקדות ,  החיוכים והחיבוקים ,  קבלת הפנים שממשלת אוסטרליה והקהילה היהודית במדינה ערכו לנתניהו הייתה יוצאת מגדר הרגיל :  הנחיתה שלו בשדה התעופה שודרה בשידור חי ברשתות הטלוויזיה ,  וכלי תקשורת מקומיים סיקרו במהלך היום בהרחבה את משמר הכבוד ומטחי הירי ,  הפגישות הדו צדדיות ,  והנאומים מחממי הלב שכללו ביטויי תמיכה בישראל ויציאה נגד ההטיה האנטי-ישראלית באו"ם .  
בשבוע שעבר ,  במהלך ביקורו בוושינגטון ,  נתניהו אמר שנשיא ארצות הברית הוא  " הידיד הכי גדול של מדינת ישראל והעם היהודי ".  ובכן ,  מסתבר שיש לפחות שניים כאלה ,  שכן נתניהו חילק תואר הכבוד הזה גם לראש ממשלת אוסטרליה מלקולם טרנבול ,  כמה פעמים במהלך הביקור .  באוסטרליה ציפו לביקור הזה  ביקור ראשון אי פעם של ראש ממשלה ישראלי  זמן רב .  ממשלת אוסטרליה בראשותו של טרנבול נחשבת לאחת מידידותיה הגדולות של ישראל בעולם והקהילה היהודית הקטנה במדינה היא חזקה ,  משפיעה ,  ומאוד ציונית ביחס לקהילות אחרות בתפוצות .
 עוד בוואלה !  NEWS:נתניהו נחת באוסטרליה : " צעד היסטורי בידידות בין שתי המדינות"בעקבות הפגנה פרו-פלסטינית :  בוטלה הרצאת שגריר ישראל באירלנדעבדאללה וסיסי בהצהרה : " הקמת מדינה פלסטינית - עקרון לאומי "  
ואולם ,  הפעם האחרונה שראש מדינה ישראלי יצא למסע בן ה-24 שעות וחצה אוקיינוסים כדי להגיע ליבשת הדרומית היתה ב-2005 ,  כשנשיא המדינה לשעבר משה קצב ביקר במדינה .  בשנים האחרונות ,  שגריר אוסטרליה בישראל דייב שארמה ,  השקיע מאמצים רבים בארגון ביקור של ראש מדינה ,  אך צחוק הגורל זימן ליוזמותיו כישלון ,  עד היום .  ביוני 2014 נתניהו נאלץ לבטל ביקור מתוכנן בשל חטיפת שלושת הנערים ומבצע צוק איתן ,  ובשנה שעברה ,  ביקור ממלכתי של הנשיא ראובן ריבלין בוטל לאחר שריבלין בחר לנסוע ,  לבקשתו של נתניהו ,  לפגישה עם נשיא רוסיה ולדימיר פוטין במוסקבה .  גם מעל הביקור הנוכחי ריחפה סכנת ביטול  בשל לוחות הזמנים הצפופים שנוצרו לאור הפגישה של נתניהו עם טראמפ בשבוע שעבר  אך ראש הממשלה הבין שביטול או דחייה ייצרו מתיחות דיפלומטית ,  ובחר לקיימו כמתוכנן .  כך יצא שבשבוע האחרון נתניהו ורעייתו חצו בערך כל אזור זמן אפשרי בגלובוס ,  כשטסו מארצות הברית חזרה לישראל ומשם לסינגפור ולאוסטרליה ,  שם ישהו כארבעה ימים לפני שישובו לארץ בתחילת השבוע הבא .
 אבל למרות הג'ט לג ,  נתניהו נראה אתמול מחויך ומתמוגג .  כמו ישראלים רבים ,  גם הוא כנראה מאוהב באוסטרליה :  הוא התענג על שיט ליד בניין האופרה במפרצים הציוריים של סידני ,  קבלת פנים ופגישות מחויכות עם טרנבול ,  מפגשים חמים עם אנשי עסקים ישראלים ואוסטרלים ותשואות רמות במפגש עם מאות מבכירי הקהילה היהודית בבית הכנסת המרכזי בסידני . " אני מרגיש שאני במדינה הכי ידידותית שיש ",  אמר ,  ונזכר בערגה בביקוריו הקודמים במדינה כאזרח פרטי . " אני רחוק מישראל ,  אבל מרגיש בבית ",  צייץ עם הגעתו .  
אבל מעבר לטקס ולפרוטוקול ,  טרנבול באמת התאמץ כדי להמחיש את ידידותו העמוקה לישראל .  עם נחיתת מטוס אל על הבוקר בסידני ,  הכותרת הראשית של העיתון הנפוץ  " אוסטרליאן "  בישרה על מתקפה חריפה של טרנבול על האו"ם  אחד האויבים הגדולים של נתניהו בימים אלה בקהילה הבינלאומית .  במאמר ,  ובהמשך היום בהופעותיו הפומביות עם נתניהו ,  טרנבול ביקר את ההטיה ה"אנטי-ישראלית "  לדבריו באו"ם והצהיר שאוסטרליה הייתה מתנגדת להצעה 2334 של מועצת הביטחון לו ישבה בה .
" שלום חברים ,  זו משפחה גדולה ",  פתח בעברית את אחד מנאומיו אתמול ובהמשך למדיניותה העקבית של ממשלתו ,  הוא לא התייחס כמעט להתנחלויות בפומבי ,  תקף את קריאות החרם וניסיונות הדה-לגיטימציה של ישראל ,  וכשהתייחס לתמיכת ממשלתו בפתרון שתי המדינות  שם את הדגש על הביטחון של הצד הישראלי ,  בדיוק כפי שנתניהו עושה . " אי אפשר לצפות מאף ממשלה שתסכן את ביטחונה של אזרחיה ",  אמר .
 אחר כך הגדיר את ישראל  " נס מודרני ",  והודיע שהוא יבקר בהמשך השנה בארץ הקודש ,  כחלק מהאירועים לציון מאה שנים לקרב חיל הפרשים האוסטרלי ב-1917 ,  שהוביל לכיבוש העיר באר שבע .  בכלל ,  ההיסטוריה הידידותית של המדינות  אוסטרליה הייתה המדינה הראשונה באו"ם שהצביעה בעד כינונה של מדינת ישראל  הייתה סיבה חוזרת לגאווה עבור שני המנהיגים ,  כמו גם שיתוף הפעולה המתרחב בהווה והסכמים שנחתמו בשורה של תחומים ובראשם סייבר ,  אנרגיה ,  טכנולוגיה וחקלאות .  
ברקע ,  כמובן ,  האוסטרלים מתעסקים גם בנושאים שנתניהו אוהב פחות .  בשבועות האחרונים בכירים בלייבור ,  מפלגת האופוזיציה ,  הביעו התנגדות לביקור בשל מדיניותה של ישראל כלפי הפלסטינים ושני ראשי ממשלה קודמים מטעם המפלגה  בוב הוק וקווין ראד ,  קראו להכיר בפלסטין כמדינה ,  כחלק מעימות פנימי נמשך במפלגה סביב מדיניות התמיכה בפתרון שתי המדינות .  נתניהו לא הותיר את הביקורת ללא מענה : " אני מבקש משני ראשי הממשלה לשעבר לשאול שאלה קצרה :  איזו מן מדינה בדיוק הם מקדמים ?  מדינה שקוראת לחורבנה של ישראל ?  שהשטח שלה מיד ישמש את האסלאם הרדיקלי ?  ",  אמר במסיבת עיתונאים בבית המושל הכללי בסידני .
 ראש הממשלה לשעבר ראד לא נשאר חייב ,  ופרסם פוסט חריף בפייסבוק בתגובה שבו העלה לפני השטח את אחת התקריות שהעיבו על היחסים בין קנברה לירושלים בעשור האחרון  חיסול בכיר החמאס חמאס מחמוד אל-מבחוח בדובאי ב-2010 . " האם נתניהו ישתמש בביקור באוסטרליה כדי להתנצל בפני העם האוסטרלי על השימוש בדרכונים אוסטרליים מזויפים כדי לחסל חבר חמאס בדובאי ?  ",  שאל .
 נתניהו לא הצליח לברוח לחלוטין גם מחקירותיו הפליליות ,  כשנשאל על ידי כתב אוסטרלי על הקשר עם איש העסקים האוסטרלי ג'יימס פאקר ,  ידידה של משפחת נתניהו ,  קשר שנחקר במשטרה במסגרת פרשת תיק אלף . " לא יהיה כלום כי לא היה כלום חוץ מחברות ",  נתניהו השיב ,  והוסיף שהוא לא מודאג מהחקירה .  לנתניהו יש עוד שלושה ימים ליהנות מחופשת הקיץ המפנקת והמחבקת בסידני לפני שהוא חוזר לטרדות הפוליטות שמחכות לו בבית ,  אך בשבועות הקרובים הוא צפוי להמשיך במתכונת הנוסע המתמיד .  אחרי שביקר בלונדון ,  וושינגטון ,  סינגפור ואוסטרליה בפברואר ,  חודש מרץ צפוי לזמן טיסות לביקור היסטורי לציון 25 שנות יחסים עם סין ונסיעה נוספת לוושינגטון ,  לכנס השנתי של הלובי היהודי איפא"ק .  כשבבית יש עננה פלילית ויריבים פוליטיים ,  במסעותיו עד כה בעולם  נתניהו פוגש בעיקר חברים .
  ( עדכון ראשון :  23:15 )  

בין הנאומים החמים לשמש היוקדת ,  נתניהו מצא משפחה באוסטרליה
קבלת הפנים לראש הממשלה היתה יוצאת מגדר הרגיל וכללה נאומים נגד ההטיה האנטי-ישראלית באו"ם .  ראש ממשלת אוסטרליה יצא מגדרו כדי להראות את קרבתו לישראל ,  אך הביקורת על ההתנחלויות ועננת החקירות ליוו אותו גם ליבשת הדרומית

