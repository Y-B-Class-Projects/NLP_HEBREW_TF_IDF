המופע של נתניהו :  בנט ושקד מתרגשים מהסיבות הלא נכונות
נתניהו העלה מופע שבו הוא נביא שכל נבואותיו מתגשמות ,  למרות מחדליו הביטחוניים הרבים ,  וקיווה שהציבור לא יתבלבל בין שר הביטחון - למר ביטחון .  אך שום הישג לליכוד לא יוכל לכבס את החליפות המוכתמות של ראש הממשלה החשוד בשחיתות
מאחורי הדוכן במשרד הביטחון לשעבר וראש הממשלה בהווה ,  בקריה ,  ניצב הערב אדם החשוד בשוחד ,  מרמה והפרת אמונים ,  בשני תיקים פליליים ,  ושבעוד ימים מעטים תצטרף להמלצת המשטרה בעניינו בתיקים אלה המלצה שלישית ,  בתיק  " בזק ".  למרבה החרפה ,  לא עובדה זו גרמה לשרי הממשלה - אביגדור ליברמן ,  נפתלי בנט ,  איילת שקד וכל השאר - להתפטר ממנה ולקרב את קיצה .  זה נראה להם בסדר גמור ,  משעמם .  ראש ממשלה חשוד בשוחד .  ביג דיל .
 היחיד שמתרגש מעובדה זו ,  מתחת למסכת האדישות ,  הוא בנימין נתניהו עצמו .  הוא ,  שתמרן לפני חודשים מעטים באופן שנראה לרוב הפוליטיקאים והפרשנים כתשוקה להקדמת הבחירות ,  ידע אז כמו עכשיו שלאחר הבחירות עשוי בג"ץ לחסום את דרכו להרכבת הממשלה הבאה .  הסיכוי היחיד שלו תלוי בהשלמת ההליכים עד אז - החלטת היועץ המשפטי לממשלה על הגשת כתב אישום והסדר חפוז ,  חוסך חודשי הכנה לשימוע וחודשים נוספים אחריו ,  שיכלול הרשעה אך לא קלון .  
נתניהו ,  במופע של מגלומניה-דפרסיה ,  מחציתו שגעון גדלות של נביא שכל נבואותיו מתגשמות ומביסות את קטני-האמונה שכנגדו ומחציתו דיכאון של ראש ממשלה מתפוררת ,  שיחק בתפקיד עצמו בסרט  " חיי ביבי ",  בדגש על מעלליו עד גיל 27 .  ארבעה עשורים אחר כך ,  והוא מר שחיתות ,  מקווה נתניהו שהציבור יתבלבל בין שר ביטחון למר ביטחון .  שוב סיפורי סיירת מטכ"ל ,  ההסתכנות ,  הפציעות ,  כאילו ישראל נמצאת עדיין בשנות ה-70 ;  כאילו הפוליטיקאי נתניהו לא הגיע לכנסת בבחירות שנערכו לפני 30 שנה ומאז ,  למעט שלוש שנים לאחר תבוסתו ב-1999 וחקירתו בפרשת עמדי ,  הוא שם ;  וכאילו ברוב ההחלטות הביטחוניות לאורך שנותיו שביקש לקבל לא התייצבו מולו הרמטכ"ל ,  ראשי אמ"ן ,  המוסד והשב"כ ,  מפכ"ל המשטרה ומקצוענים אחרים במערכת .  כך בהרפתקאותיו בשטחים בשנות ה-90 וכך בחתירתו להפצצת איראן .  מנהרת הכותל ,  פרשת משעל - פזיזותו הביטחונית המיטה צרה אחר צרה .
 וכאן מגיע נחשול של סילופים . " הפלת ממשלת ימין "  ב-1992 - הסיבה הייתה ועידת מדריד ,  שיצחק שמיר נאנס להשתתף בה ,  בניגוד מובהק למדיניותו המוצהרת ,  שהתנגדה לנוסחת שטחים תמורת שלום .  הסיעות שמימין לשמיר פרשו על רקע בגידת הליכוד בעקרונותיו ,  אבל ההפסד בבחירות ,  למפלגת העבודה בראשות רבין ,  לא היה שייך כלל להקדמת מועד ההצבעה - בארבעה חודשים בלבד .  הוא נבע מהפיצול בין הרשימות ,  שהביא לאובדן קולות ;  מהלחץ של הנשיא בוש ,  בסוגיית ההתנחלויות ;  ומהפיגועים ברחובות ישראל  ( עיין ערך הלנה ראפ )  .
" אסון אוסלו "  - נתניהו לא התחייב בבחירות 1996 לבטל את תהליך אוסלו ,  רק לנהל אותו לאט ,  בזהירות ובהדדיות ,  מה שגם רבין הקפדן והחשדן ,  שלא ראה ביאסר ערפאת ידיד ,  היה עושה לולא נרצח .  נתניהו מסר לפלסטינים את חברון .  בוועידת וואי התחייב לתת עוד .  בשובו ארצה התחרט . 
" אסון האינתיפאדה  ( השנייה )  "  - תאריך התפוגה של תהליך אוסלו ,  אם לא יושג הסכם קבע ,  היה קיץ 1999 ,  חמש שנים לאחר חתימת הסכם קהיר .  מהומות הפלסטינים נגד ישראל נועדו להתחיל אז ,  בשנה הרביעית לשלטון נתניהו .  הקדמת הבחירות בשנה עיכבה את האלימות ,  בעוד אהוד ברק מנסה למצות את התהליך .  האלימות הייתה בוודאי פורצת כך או כך ,  לאחר כישלון ועידת קמפ דייוויד ,  אך עובדה היא שחוללה אותה עליית ראש הליכוד ,  אריאל שרון ,  להר הבית .  ברק נשאר ראש הממשלה ארבעה חודשים נוספים בלבד .  רוב ההרוגים הישראלים נימנו בתקופת הממשלה שבראשות הליכוד ,  זאת שמאמצע 2002 נתניהו היה בה שר  ( חוץ ובהמשך אוצר )  .
 אשר להישגיו - האמיתיים - באוצר ,  נתניהו שכח שותף חשוב להן - שרון .  בלי גיבוי מראש הממשלה ,  שום שר אוצר אינו יכול להצליח .  ונתניהו פרש מתפקידו ומהממשלה בעיצומה של  " תקופה ביטחונית רגישה ",  ההתנתקות מעזה ומצפון השומרון .  כמובן ,  אין להשוות להתפטרויות אחרות של שרים .  אצלם זו בריחה מאחריות .
 מאבקו בהסכם הגרעין עם איראן פגע בביטחון ישראל .  ההסכם ,  שהושג בזכות העיצומים הקשים שנתניהו לא אהב ,  בתחילה ,  בלם את ההתגרענות האיראנית ואיפשר לצה"ל יציבות תכנונית ותקציבית .  בריתו של נתניהו עם דונלד טראמפ היא סכנה מוחשית לישראל .  
בניגוד לאמתלת היסוד של נתניהו ,  המצב הביטחוני כיום אינו בעייתי במיוחד .  עזה אינה החזית העיקרית ;  היא בדרך להסדרה .  מה שהדליק אותה היה המבצע המודיעיני המיוחד שהשתבש .  בתום שתי יממות של אש ,  שנכון לבחון בהן תפוקות  ( פגיעות )  ולא תשומות  ( רקטות )  ,  חזרה השגרה - חוץ ממחאת התושבים ,  רבים מהם בוחרי נתניהו ,  המתכחשים לזיקות שבין הדבקות בהתנחלויות ,  סירוב נתניהו להידבר עם אבו מאזן ,  העברת השגרירות האמריקנית לירושלים ,  הפסקת שיחות הפיוס עבאס-חמאס וסוף שלוש וחצי השנים השקטות שמאז  " צוק איתן ". 
מחדליו הביטחוניים רבים מספור .  הוא היה אדיש למתחים בין שר הביטחון ברק והרמטכ"ל גבי אשכנזי ולמאבק על מינוי הרמטכ"ל שלאחר אשכנזי .  על הסיאוב הכספי סביב הצוללות לא ידע - והוא אף מתגאה בכך .  בפרשת המגנומטרים בהר הבית נכנע ,  לפי העדויות שגבתה המשטרה מאחד מעדי המדינה ,  ללחצי בנו יאיר .  זה מר ביטחון ,  זה ,  או רק בעלה הכנוע של מרת ביטחון ?   " זה גבר ,  או סמרטוט ",  כשאלתו הנפלאה של ראש ממשלת רוסיה בשנות ה-90 ,  ויקטור צ'רנומירדין ,  כשנתניהו ביקש ממנו באמצעות ראש  " נתיב "  ישה קדמי לאזכר את רעייתו .
 במצוקתו כי רבה ,  מפיל נתניהו את עצמו למלכודת של שמעון פרס בעונת הבחירות  ( שהוקדמו ,  בדיעבד לטובת הימין )  של 1996 ,  ראש ממשלה שהתעקש להחזיק בתיק הביטחון והצטלם כמצביא בגליל המופגז במבצע  " ענבי זעם ".  
כל ראש ממשלה ,  כל שר ביטחון ואף כל חבר בקבינט יכול ,  תמיד ,  לרמוז שיש אירועים ביטחוניים ומדיניים הסמויים מהעין והמשפיעים על ההתפתחויות ,  אך שלצערו אינו רשאי לחלוק עם הציבור .  זהו תירוץ .  שום פעולה מתוכננת אינה מספקת הסבר נחרץ למדיניות כלשהי - אפשר כך ואפשר אחרת ,  לפי גישת המחליטים .
 ההחמרה היחידה במצב הביטחוני היא השארת הקבינט עם כמחצית מחבריו והגדלת שלטון-היחיד של נתניהו ,  הנואש דיו ,  בגלל מצבו המשפטי ,  לצאת להרפתקאות .
 עכשיו הוא רוצה להשכיח את ליברמן ,  את בנט ,  את כל החגבים שהתיימרו להתמודד עם ענקיותו .  הוא ינהיג סדר חדש במטכ"ל .  איל זמיר לסגנות ,  ניצן אלון לוושינגטון ,  עם הבטחה לכהן כסגנו השני של אביב כוכבי .  וינסטון ספנסר נתניהו מגיע .  המיסדר יעבור לדום .
 זה לא יועיל לו .  הבחירות ב-2019 לא תיערכנה על הנושא שהפיל את הממשלה בנובמבר 2018 .  תהיה רק סוגיה אחת :  השחיתות .  שום הישג לליכוד ,  עם נתניהו בראשו או במצוות בית-המשפט רק בין חבריו ,  לא יוכל לכבס את החליפות המוכתמות .  בקרב הזה עם מדינת ישראל נתניהו אינו יכול לנצח .  

המופע של נתניהו :  בנט ושקד מתרגשים מהסיבות הלא נכונות
נתניהו העלה מופע שבו הוא נביא שכל נבואותיו מתגשמות ,  למרות מחדליו הביטחוניים הרבים ,  וקיווה שהציבור לא יתבלבל בין שר הביטחון - למר ביטחון .  אך שום הישג לליכוד לא יוכל לכבס את החליפות המוכתמות של ראש הממשלה החשוד בשחיתות

