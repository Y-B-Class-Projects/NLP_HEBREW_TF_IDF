גורם מדיני : " נגיב לכל ירי נוסף מסוריה - אך אין רצון בהסלמה "
 נתניהו מכנס דיון חירום בקריה בעקבות האירועים בצפון ,  במקביל למגעים מול ארה"ב ורוסיה - שהזהירה מהסלמה וקראה לשמירה על  " הריבונות הסורית ".  כוחות המשטר איימו ב"השלכות חמורות "  ובטהראן מכחישים כי הופל להם מל"ט . " מסוגלים לגרום לגיהנום עבור ישראל "
 ישראל נמצאת בקשר הדוק עם ארצות הברית ורוסיה הבוקר  ( שבת )  על רקע ההסלמה בצפון ומבהירה כי היא רואה בחומרה את האירועים האחרונים .  במקביל ,  בקריה בתל אביב מתקיים דיון ביטחוני בראשות ראש הממשלה בנימין נתניהו ,  יחד עם שר הביטחון אביגדור ליברמן ,  הרמטכ"ל גדי איזנקוט ובכירים אחרים במערכת הביטחון .  
גורם מדיני אמר כי ישראל תגיב על ירי נוסף מסוריה ,  אך הוסיף כי כל השחקנים באזור ,  כולל רוסיה ,  לא מעוניינים בהסלמה או בסיבוב נרחב באזור .  בהודעת משרד החוץ של רוסיה נמסר כי מוסקבה  " מודאגת "  מהתקיפות וההתפתחויות בסוריה וקראה לכל הגורמים באזור  " לשמור על ריבונותה "  של סוריה ולהימנע מפעולות שיובילו להסלמה במצב .  
גורם בכיר בכוחות המשטר אמר כי הוא לא סבור ש"המצב יתפתח למלחמה אזורית חדשה "  וכי  " ישראל קיבלה את המסר ".  בהודעה שנמסרה מטעם הכוחות התומכים בבשאר אסד ,  הכוללת את חיזבאללה ,  הוזהרה ישראל כי היא  " תעמוד בפני השלכות חמורות ורציניות ".  בכוחות המשטר טענו כי המל"ט האיראני לא חדר לשטח ישראל וכי מדובר ב"שקר ".  
לקריאה נוספת:המטיילים לא נרתעים מההסלמה בצפון : " שבת יפה לטיולים"החשש המודיעיני התגשם :  איראן ביצעה צעד התקפי בשטח ישראל 
הכוחות התומכים במשטר אישרו כי בסיס T4 באזור חומס ,  שמשמש בסיס מל"טים מרכזי ,  הותקף על ידי חיל האוויר .  לדבריהם ,  כלי הטיס המריאו ממנו כדי לערוך משימות סיור אחרי פעילי דאעש באזור .  כלי תקשורת המזוהים עם המשטר דיווחו על ירי נ"מ מאסיבי לעבר מטוסי חיל האוויר ושרידים של הטילים נפלו בשטח ירדן ובשטח לבנון .  
סגן מפקד משמרות המהפכה של איראן ,  גנרל חוסיין סלאמי ,  לא התייחס מפורשות לתקרית בגבול וכינה את ישראל  " שקרנית ".  הוא אמר כי לשום מדינה אין זכות להפר את הריבונות של סוריה .  לדבריו , " איראן יכולה להשמיד בסיסים אמריקניים באזור ולגרום גיהנום לישראל ". 
משרד החוץ בטהראן הכחיש כי הופל מל"ט איראני וכינה זאת טענה  " מגוחכת ".  בהודעה שנמסרה מטעם דובר המשרד ,  בהרם קאסמי ,  נאמר כי לרפובליקה האסלאמית אין נוכחות צבאית בסוריה וכי היא רק מייעצת לכוחות הממשלה ,  בהתאם לבקשתה .  
התרסקות מטוס הקרב בישראל נחגגה על ידי התקשורת הממלכתית בסוריה ,  שפרסמה תמונות של תושבים בדמשק מחלקים ממתקים .  גם בחיזבאללה פיארו את התקרית ואמרו כי  " השמדנו את כוח העלית של ישראל ".  
משרד החוץ בביירות הזהיר את ישראל מפני שימוש במרחב האווירי של לבנון לצורך תקיפות בסוריה ואמרו כי יפנו זאת למועצת הביטחון של האו"ם .  בימים האחרונים התגברה המתיחות בין ישראל ללבנון סביב הקמת המכשול בגבול .  
ההתלקחות החלה במהלך הלילה ,  אז הפיל מסוק קרב מדגם אפאצ'י מל"ט איראני ,  שחדר מסוריה לשטח ישראל .  בתגובה ,  הותקף בסיס השליטה שלו בחומס שבמרכז סוריה אך באש נ"מ של צבא סוריה נפגע ככל הנראה אחד ממטוסי הקרב של חיל האוויר .  המטוס ,  מדגם F-16 ,  נאלץ לפתוח בנוהל נטישה והתרסק באזור עמק יזרעאל .  שני הטייסים נפצעו ,  בהם אחד באורח קשה .  
לאחר מכן ,  החל סבב תקיפות נוסף ונרחב יותר ,  שבמהלכו הותקפו 12 מטרות ,  בהן מחסנים איראניים ומערכות נ"מ סוריות .  לפי צה"ל ,  הופצצו מערכות SA-5 ו-SA-17 .  כ-20 טילי נ"מ נורו לעבר מטוסי חיל האוויר במהלך גל התקיפה הבוקר ,  מה שגרם להפעלת אזעקות ביישובי הצפון .  שרידי מטוס הקרב נפלו ברדיוס של כשמונה ק"מ .
 זאת התקרית החריפה ביותר בין ישראל לבין סוריה ובעלות בריתה מאז תחילת מלחמת האזרחים בסוריה ,  שבמהלכה דווח על עשרות תקיפות של חיל האוויר נגד מטרות של צבא סוריה ,  חיזבאללה ואיראן מעבר לגבול .  האחרונה שבהן הייתה ביום רביעי האחרון ,  בפרברי דמשק .  
בשבועות האחרונים נתניהו מצוי בקמפיין מדיני לגיבוש תמיכה למדיניות ישראל מול האיום האיראני בצפון ,  במה שכלל רצף פגישות מדיניות רמות דרג עם מנהיגי ארצות הברית ,  רוסיה ,  צרפת וגרמניה וכן דיונים ביטחוניים ואסטרטגיים שבהם הוצגו הקווים האדומים של ישראל .  נתניהו אמר אחרי הפגישות הללו שיש  " הבנה "  לעמדה הישראלית בנושא הנוכחות האיראנית בקרבת הגבול .  
לפני כשבועיים נתניהו ביקר ברוסיה וקיים שיחות ארוכות עם נשיא רוסיה ולדימיר פוטין שעסקו בעיקר במשולש האיראני-סורי-לבנוני ולאחר מכן הגיעה לישראל משלחת ביטחונית רמת דרג להמשך השיחות מול לשכת נתניהו בנושא .  זאת ,  בהמשך לדיאלוג המוגבר בין ישראל ורוסיה בשנתיים וחצי האחרונות מאז שרוסיה הגבירה את מעורבותה הצבאית בסוריה .  נתניהו אמר אז כי ישראל נמצאת ב"קו פרשת המים בסוריה "  וכי הבהיר לפוטין את נחישותה לבלום את התבססות איראן באזור .  
ביום שלישי האחרון חברי הקבינט המדיני-ביטחוני קיימו סיור מיוחד ועברו תדרוך של הרמטכ"ל גדי איזנקוט בגבול סוריה שבו נסקרו האיומים בגבול הצפון ,  ובכלל זה התבססות איראן בסוריה ופרוייקט הטילים המדוייקים שהיא וחיזבאללה מתכננות בלבנון .  בסוף הסיור אמר נתניהו  " פנינו לשלום ,  אבל אנחנו ערוכים לכל תרחיש ,  ואני לא מציע לאיש שינסה אותנו ".  
שרי הקבינט קיבלו עדכון הבוקר על ההתפתחויות האחרונות אך הונחו בינתיים שלא להתבטא או להתראיין .  מחר אמור להתקיים דיון המשך של הקבינט בנושא ,  שנקבע עוד לפני ההסלמה בסוף השבוע .
  ( עדכון ראשון :  11:50 )  

גורם מדיני : " נגיב לכל ירי נוסף מסוריה - אך אין רצון בהסלמה "
 נתניהו מכנס דיון חירום בקריה בעקבות האירועים בצפון ,  במקביל למגעים מול ארה"ב ורוסיה - שהזהירה מהסלמה וקראה לשמירה על  " הריבונות הסורית ".  כוחות המשטר איימו ב"השלכות חמורות "  ובטהראן מכחישים כי הופל להם מל"ט . " מסוגלים לגרום לגיהנום עבור ישראל "
 
