עיתון כוויתי :  שטייניץ הוא שהדליף מישיבת הקבינט
על פי הדיווח ,  המניע שעומד מאחורי מעשיו של השר הוא ניסיון לסכסך בין ראש הממשלה לשר הביטחון .  בסביבתו של שטייניץ אמרו כי מדובר ב"קשקוש מוחלט ".  השב"כ : " משולל כל יסוד "
 שר האוצר יובל שטייניץ הוא מי שעומד מאחורי ההדלפות מישיבת הקבינט בנושא אירן לפני מספר שבועות ,  במטרה לסכסך בין ראש הממשלה בנימין נתניהו ושר הביטחון אהוד ברק  כך דיווח הבוקר  ( שלישי )  העיתון הכוויתי  " אל-ג'רידה "  מפי גורם המוגדר  " בכיר ".  לדברי הגורם שצוטט בעיתון ,  מבדיקה שביצע השב"כ עולה כי שטייניץ ניסה להאשים את ברק במעשה ,  אולם מעקב אחרי הטלפונים של השרים גילה כי שטייניץ עצמו הוא מי שהדליף .  מנגד ,  בשב"כ ובסביבתו של שטייניץ דחו את הפרסום .
 בעיתון ,  שכבר פירסם בשנתיים האחרונות לא מעט ידיעות  " בלעדיות "  שעוררו סערה מפי מקורות ישראליים על המתרחש בחדרי משרד ראש הממשלה בירושלים ,  נטען הבוקר כי ייתכן שההתקרבות בין נתניהו וברק פגעה ביחסיהם של שטייניץ וראש הממשלה .  הגורם טען עוד כי שטייניץ ניסה  " לגייס "  למענו את שרה ,  רעייתו של ראש הממשלה ,  אולם הדבר לא צלח . " שרה סירבה יותר מפעם אחת לדבר עם בעלה על הנושא ",  הסביר .  עוד נטען בעיתון כי נתניהו ביקש לשמור על איפול מלא סביב חקירת השב"כ ותוצאותיה עד שהוא עצמו ידבר על כך עם שר האוצר .  
בעקבות הדיווח ,  פירסם שירות הביטחון הכללי הבוקר הכחשה גורפת . " השב"כ מבהיר כי הפרסום משולל כל יסוד וללא כל אחיזה במציאות ",  נמסר מהארגון .  בסביבת שטייניץ ,  ששוחח הבוקר עם ראש השב"כ בעקבות הפרסום ,  דחו בביטול את הדיווח . " מדובר בקשקוש מוחלט ",  אמרו גורמים בסביבתו ,  והביעו תמיהה על עיתוי פרסום הידיעה ,  כשבוע לאחר העימות המתוקשר של שר הביטחון עם ראש הממשלה . " מענין למי יש את היכולת להוציא את הדבר הזה לעיתון ערבי ולמי יש אינטרס לעשות את זה עכשיו .  המחשבה על שטייניץ כמדליף מופרכת .  הוא כיהן כיו"ר ועדת חוץ וביטחון וחבר שמינייה ומעולם לא דלף שום דבר מסביבתו ".  
כזכור ,  בתחילת ספטמבר פוצץ נתניהו בזעם פומבי את ישיבת ההמשך השנייה שנקבעה לדיון השנתי בהערכת המודיעין של שרי הקבינט ,  שבה לראשונה מזה כמה חודשים דן הפורום בהרחבה הסוגיה האירנית .  זאת ,  בעקבות הדלפות מתוך הדיון שהתקיים יום קודם לכן .  נתניהו נזף בחומרה בשרים על ההדלפות וטען שהתופעה פוגעת בביטחון המדינה . " ביטחון המדינה ואזרחיה תלוי ביכולת לקיים דיונים חסויים ומעמיקים בקבינט המדיני-ביטחוני ,  שם מוצגות כל העובדות ,  הדעות וההשלכות .  זהו כלי עבודה בסיסי לניהול ביטחון המדינה ",  אמר אז נתניהו ,  שסירב להתייחס באופן רשמי להמשך הבירור המשפטי ,  אך קיים התייעצויות עם ראש השב"כ ,  יורם כהן ,  והיועץ המשפטי לממשלה ,  יהודה וינשטיין ,  בנוגע להמשך הבירור בפרשה ,  בה נבחנה בין היתר גם בדיקת פוליגרף .
 יש לציין כי אל ג'רידה הכוויתי הולך ומתקבע כעיתון לענייני הפוליגרף הישראלי .  בשנה שעברה פירסם העיתון כי ראש הממשלה הורה לראש השב"כ לפתוח בחקירה סביב הדלפת מידע לתקשורת בעניין ההכנות הישראליות לפעולה צבאית נגד מתקני הגרעין באירן .  במאי וביוני חשף העיתון בחלק מדיווחיו את קיומה של חקירת ההדלפות בקרב בכירי לשכת ראש הממשלה שהובילה לסיום תפקידו של היועץ לעניני ביטחון לאומי של נתניהו ,  עוזי ארד ,  שמכחיש עד היום כל קשר להדלפה .  חלק גדול מהפרסומים בעיתון המתבססים על מקורות ישראליים התבררו בסופו של דבר כלא מאמינים או מדויקים ,  אך בעבר נטען כי גורמים ישראלים בכירים עושים שימוש בעיתון זה ,  כמו בעיתונים ערבים אחרים ,  כדי להעביר מסרים למדינות ערביות .  
לקריאה נוספת:נתניהו פיזר את דיון הקבינט הביטחוני וזעם : " יש כאן מדליף"מופז תוקף את נתניהו : " שהוא ייחקר בפוליגרף"היסטוריה של הדלפות :  על יחסי נתניהו והפוליגרף
לפניות לכתב ניר יהב :  nir_yah@walla.comלפניות לכתבת טל שלו:tal_sh@walla.net.il
בהכנת הידיעה השתתף אמיר בוחבוט 

עיתון כוויתי :  שטייניץ הוא שהדליף מישיבת הקבינט
על פי הדיווח ,  המניע שעומד מאחורי מעשיו של השר הוא ניסיון לסכסך בין ראש הממשלה לשר הביטחון .  בסביבתו של שטייניץ אמרו כי מדובר ב"קשקוש מוחלט ".  השב"כ : " משולל כל יסוד "
 
