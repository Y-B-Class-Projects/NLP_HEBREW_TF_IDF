סיפוח ועכשיו :  מה גרם למירי רגב להיזכר בבקעת הירדן ? 
שר בכיר בישראל תוקף את שר החוץ האמריקני :  הוא נאיבי ויהיר .  מה יהיו השלכות זיוף הבחירות בבית שמש ?  והאם בקרוב נראה חרדים מסיירים במשמרות החופים של המשרד להגנת הסביבה ? 
בבת אחת עלתה בקעת הירדן על ראש שמחתנו .  חבל הארץ היפה ,  הצחיח והדליל הזה שמידת החום בקיץ גבוהה מכמות המשפחות בחלק מיישוביו ,  לא ידע זמן רב כזו עדנה של התעניינות ציבורית .  כאילו שאוטוטו הפדאיונים חוזרים וארץ המרדפים מחדשת את ימיה .  רק שהמרדף האמיתי השבוע היה אחר הכותרת ולא אחר המהות .
 העיסוק בסוגיה החל בעקבות פרסום ב"ידיעות אחרונות "  ביום שישי לפני שבועיים ,  לפיו שר החוץ האמריקני ,  ג'ון קרי ,  הציג תכנית שבמסגרתה יפונו יישובים בבקעה .  בשבוע שעבר הפרסום לא עורר תהודה גדולה .  אז מה גרם לו לפרוץ ולבעוט ?  גם כאן ,  השטן מסתתר בפרטים הקטנים .  בישיבת סיעת הליכוד-ביתנו שנערכה לפני יותר משבוע התייחסו החברים לעניין הפרסום בנוגע לבקעת הירדן ,  וביקשו את התייחסותו של ראש הממשלה ,  בנימין נתניהו ,  לסוגיה .  
תשובות קונקרטיות הם לא קיבלו ,  אבל חברת הכנסת מירי רגב שנכחה בדיון עלתה על משהו .  בישיבת ועדת השרים לענייני חקיקה שאמורה הייתה להתקיים כשבוע לאחר מכן הגיע תורה להעלות הצעת חוק .  רגב תכננה להביא לאישור חוק שנוגע לענייני עמותות .  אבל כשהחברים דיברו על הבקעה היא נזכרה שבטנא החקיקות שלה מחכה לה גם ההצעה לסיפוח הבקעה ,  שרק מבקשת שיעלו אותה .  לא אחת כמו רגב תפספס את הסיבה למסיבה הזו .  לאחר התייעצויות היא החליפה בין ההצעות .  יש בקעה - אין עמותות .  מכאן הכול התנפח .  תארו לכם שתורה של רגב להעלות הצעת חוק היה חל לפני שלושה שבועות .  או בעוד חודש וחצי .  מה אז ?  על מה הייתה המדינה רועשת וגועשת השבוע ?  
בעקבות הערר שהוגש על ההצעה נראה כי בהיבט הפרקטי רגב נכשלה ,  אך לא בטוח עד כמה היא וחבריה שתמכו בהצעה ,  חשבו באמת שזו העת לספח את הבקעה .  אם רצונה היה לעורר דיון ,  היא הצליחה .  טוב ,  זה לא חדש .  אבל מעבר להצהרות ,  לסיורים ולראיונות רגב הציפה עוד פעם את המבוכה המדינית של ממשלת נתניהו השלישית .  מה קורה פה בדיוק ?  לאן הולכים ומה באמת רוצים ?  הנה תזכורת רק מהשבוע האחרון למה שמתרחש בתוך סיעתו של ראש הממשלה :  שלושה שרים תמכו בהצעת החוק של רגב ,  שאם הייתה ממשיכה להתגלגל בעת הזו הייתה גורמת נזק מדיני ;  לפי פרסום בעיתון  " הארץ ",  שר הביטחון משה יעלון אמר לאחרונה שאין פרטנר בצד השני ;  ושר החוץ ,  אביגדור ליברמן ,  פשוט לא מדבר ,  אבל מקורביו חוזרים על עמדתו שכלום לא ייצא מהמשא ומתן עם הפלסטינים .  
שר בכיר ששוחח עם גורמים ביטחוניים על הסכם המסגרת המתהווה אמר לוואלה !  חדשות : " במערכת הביטחון יש גורמים שקוראים לזה 'תכנית הרובוטריקים של קרי' .  זו פשוט בדיחה .  לא נותנים לזה שום גב .  הפערים  ( בין התוכנית למציאות בשטח  ל.מ )  כל כך גדולים .  זה נראה כמו טנק שדוהר קדימה ועוד רגע נכנס לחול השוקע .  מה ,  קרי חושב שהוא הגיע ובאבחה אחת יפתור את הכול ?  מערכת הביטחון תופשת זאת כנאיביות .  הוא חושב ביהירות שהוא ילמד אותנו איך לשמור על עצמנו אחרי כל ההצלחות הכבירות של ארצות הברית ?  מאיפה הוא מגיע ?  האווירה הזו תופשת תאוצה בממשלה ".  
עוד לא דיברנו על נפתלי בנט ,  אורי אריאל ושאר חברי הבית היהודי ,  שכל ויתור על סנטימטר משטחי המדינה יגרום ליציאתם המידית מהממשלה .  אולי נתניהו ישמח באופן אישי לראות את בנט באופוזיציה ,  אבל ההדף שזה יחולל בתוך מפלגתו עלול לפגוע בו ישירות .
 מהצד שני ,  שרת המשפטים ציפי לבני אומרת שדרך הסיפוח לא תהיה מדיניות הממשלה ;  חברה לסיעה ,  עמרם מצנע ,  מצהיר שזה או התנועה או הבית היהודי ;  ושר המדע מיש עתיד ,  יעקב פרי ,  טוען שהצעת הסיפוח שעברה ברוב גדול היא פרובוקטיבית ונועדה לפגוע במשא ומתן .
 בתווך נמצא ראש הממשלה ,  שאף אחד לא באמת יודע לאן הוא הולך ומה הוא רוצה .  ח"כים ,  שרים בכירים וזוטרים וסתם אזרחי מדינת ישראל  אף אחד לא יודע מה בלבו של נתניהו .  האם זו אסטרטגיית המשא ומתן שלו ?  הם ייתכן שהוא בעצמו טרם החליט ?  כאמור ,  כל ניחוש יתקבל בברכה .  הזמן אמנם דוחק לפי הלו"ז של קרי ,  אבל את האמריקנים אפשר לדחות וקצת למרוח .  בינתיים אולי כדאי שמישהו יתרגם לשר החוץ האמריקני את שירו של ירון לונדון , " מרדף ",  שנכתב בהשראת הבקעה :
" תום המרדף מסתתר בנקיק ומצפין את פניו במחבוא ,  במחבוא ,  אך לסופו הוא יבוא כמו השמש אשר ממזרח היא תבוא .  אז לא יותר אמהות תקוננה ולא על בניהם האבות ,  כן הוא יבוא ורגלינו עד אז לא תלאינה לרדוף בעקבי התקוות "
 מהו תום המרדף ?  מהן התקוות ?  כאמור ,  כל אחד בממשלה עם החלומות שלו .  
אם במשא ומתן המדיני אנחנו עדיין בשלב הכול דיבורים ,  במקום אחר העניינים מתקדמים לכדי הכרעה .  בוועדה שדנה בחוק השוויון בנטל החל השבוע בשעה טובה שלב ההצבעות .  אמנם לא אלו הדרמטיות בעניין הסנקציות הפליליות למשתמטי הגיוס ,  אבל בנושאים שאולי דווקא יהיו רלוונטיים יותר לחרדים בבוא היום .  היו צחוקים ,  היו שיגועים ,  היה קטעים וסבבה .  מי שלא יכול להמתין יכול לקפוץ לסוף הקטע ולמצוא מעט טעימות מכל הטוב הזה .  אבל לפני כן כדאי וחשוב לומר את הדברים הבאים :  
הדיונים לא עסקו בחוק הגיוס הצבאי ,  אלא בחוק השירות האזרחי .  כלומר ,  באפשרויות השירות הנוספות שיתאפשרו לחרדים מלבד הצבא .  מגוון האופציות הללו ייפתחו בפניהם רק במקרה שהם יעמדו במכסות הגיוס לצבא .  דהיינו ,  קודם יתמלאו השורות בצבא ורק לאחר מכן ניתן יהיה להפנות את מי שירצה לשירות האזרחי .  במקרה שלבקו"ם יגיעו מספרי הגיוס הרצויים ייתכן שדווקא השירות האזרחי יהיה המקום שאליו ינוקזו רוב החרדים .  נציגיהם בכנסת לא יעזו להגיד את הדברים בקול רם ,  אבל האופציות הללו מעניינות אותם מאוד .  
עבור חרדי שלא יושב בישיבה ולומד ,  האפשרות להיפתח לעולם על ידי שירות במשטרה ,  במד"א ,  במשרד הביטחון ובעוד עשרות מקומות שונים יכולה להיות נקודת התחלה מצוינת לחיים .  לא פחות מאשר לו ,  זה יהיה מצוין למדינה .  אולי בגלל זה היו הדיונים ,  ברוב הזמן ,  ענייניים .  משה גפני  שאמנם אינו חבר ועדה אבל תמיד בא לעשות  " שמייח ",  מאיר פרוש ובעיקר אריאל אטיאס גילו פרודוקטיביות שאפשרה להם אפילו לבוא עם הישגים .  בישיבה אתמול ,  למשל ,  נידון סעיף שקבע שמי שהוצב בשירות האזרחי לא יוכל לעבוד לאחר שעות הפעילות אלא אם יקבל אישור מיוחד .  מה ההיגיון ,  שאל אטיאס את חבריו .  בחור בן 24 ,  עם אישה וילדים ,  שהשתלב בשירות האזרחי וממלא את חובתו .  מה אכפת לכם שאחרי שעות העבודה הוא יעבוד במקום נוסף כדי להתפרנס ?  יש לי סנסציה ,  אמר עפר שלח בתגובה ,  אני תומך בהסתייגות של אטיאס .  הופ ,  הצבעה ,  הופ ההסתייגות התקבלה ברוב קולות .  
האם זה אומר שגם בחוק הבא ,  זה שיעסוק בגיוס לצבא ,  העסק יזרום בהרמוניה ?  יו"ר הוועדה ,  איילת שקד ,  לא חותמת על זה .  גם שלח לא .  החרדים בטח לא יפספסו את ההזדמנות לעשות כותרות .  אז מה צפוי לנו ?  הרבה צעקות ,  הרבה בלגן ,  הרבה פופוליזם .  בסוף ,  אם לא יקרה משהו דרמטי ,  החוק יעבור .  את זה יודעים כולם ,  ואז יגיע רגע האמת .  
1 .  אחת ההסתייגויות שהועלתה להצבעה הייתה שכחלק מהשירות האזרחי יתאפשר לחרדים לשרת בבית ראש הממשלה בירושלים או בביתו הפרטי בקיסריה .  אמנם ההסתייגות נפלה ,  אבל היא תעלה גם במליאת הכנסת .  לשמחתם של חלק מחברי הקואליציה שנכחו בדיון .
 2 .  ח"כ פרוש לא האמין למשמע אוזניו כששקד ביקשה ממנו גם להקריא וגם להסביר את עשר הסתייגויותיו השונות לאחד מסעיפי החוק .  להעלות הסתייגויות זה משהו אחד ,  לקרוא ולנמק אותן זה מורכב הרבה יותר .
 3 .  ח"כ עומר בר-לב לא הבין מדוע בעותק החוק שחולק לו לא ברור מהו הנוסח המקורי ומהן ההסתייגויות .  בסוף התברר שאין לו מדפסת צבעונית ולכן לא ראה את השינויים שהודגשו בכחול .
 4 .  המסלול האטרקטיבי ביותר לחרדים מבין האפשרויות שמקנה החוק הוא האזרחי-ביטחוני .  אמנם מדובר בשעות פעילות רבות יותר ,  אבל השכר גבוה והשירות עצמו מאתגר ומעניין .  הגופים הציבוריים השונים רוצים מאוד להיות חלק מהמאגר הזה ולהרוויח כוח אדם זול ואיכותי .  ראשוני הדוברים בישיבה היו אנשי המשרד להגנת הסביבה ששלחו ארבעה נציגים כדי להסביר מדוע סיורים על החוף ובדיקת רמת זיהום האוויר זה ביטחון המדינה .  אחר כך דיברו אנשי משרד הביטחון .  לדבריהם התפרץ איש המשרד לביטחון פנים שגם רוצה חרדים בזול .  בסוף גם נציג מד"א קפץ והסביר למה הוא הכי קרבי .  בסוף ,  מתוך כל סצנת השנור הסלאח שבתית המביכה הזו ,  יצאו רק אנשי המשרד להגנת הסביבה כשידם על העליונה .  למה דווקא הם ?  פרטים אצל השר ,  עמיר פרץ .  
הפער בין משה אבוטבול ,  ראש העיר בית שמש ,  לבין יריבו אלי כהן בבחירות האחרונות ,  עמד על כמעט אלף קולות לטובת אבוטבול .  כבר בערב הבחירות טענו אנשיו של כהן שהתגלו זיופים בהצבעה לטובת ראש העיר .  בפועל הם הצליחו להוכיח זיוף של כמה עשרות קולות בלבד ,  שגם אם היו נפסלים לא היו משנים את תוצאת הבחירות .  למרות זאת החליטו השופטים על בחירות חוזרות .  למעשה דבר לא השתנה בלשון החוק ,  מסביר עו"ד איתן הברמן ,  המייצג בפרשה את כהן .  החידוש הוא הפרשנות שנתנו השופטים .  מה שאנחנו הצגנו היה רק קצה הקרחון .  עד היום בעניינים שנוגעים לטענות על זיופי בחירות השופטים בישראל ביקשו לראות את הקרחון במלואו לפני שהכריעו על בחירות חוזרות .  הפעם הם הסתפקו בקצה .  זה שינוי גדול .  הבחירות החוזרות לראשות העיר בית שמש עוד יעסיקו אותנו רבות בחודשים הקרובים .  אבל ייתכן מאוד שאת החלטת השופטים ,  אם לא תשונה על ידי שופטי בג"ץ ,  עוד נפגוש מקרוב גם בבחירות הכלליות הבאות .  

סיפוח ועכשיו :  מה גרם למירי רגב להיזכר בבקעת הירדן ? 
שר בכיר בישראל תוקף את שר החוץ האמריקני :  הוא נאיבי ויהיר .  מה יהיו השלכות זיוף הבחירות בבית שמש ?  והאם בקרוב נראה חרדים מסיירים במשמרות החופים של המשרד להגנת הסביבה ? 

