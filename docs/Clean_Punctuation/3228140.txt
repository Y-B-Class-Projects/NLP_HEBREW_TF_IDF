סוד הצוללות של נתניהו :  הדרך לשליטה בלעדית במבצע נגד איראן
הסודיות שאפפה את הסכמתו של ראש הממשלה למכירת צוללות למצרים ,  נבעה מתסכולו מהתנגדות צמרת צה"ל למדיניותו הלוחמנית נגד טהראן .  המגע הסודי שניהל עם גרמניה הכשיר את הקרקע למהלך הבא - בקשת שלוש הצוללות הבאות והמיותרות

חצי שנה לפני יום הולדתו ה-70 ,  בנימין נתניהו טוען שבריאותו הגופנית תקינה .  רופא המשפחה ,  ד"ר צבי הרמן ברקוביץ' ,  פרסם אשתקד שתי הודעות ,  בחודשים מרס ונובמבר .  בהודעה הראשונה נאמר שנתניהו עבר סידרת בדיקות בבית החולים הדסה עין כרם ,  שאליו הגיע  " עקב חום גבוה ושיעול ".  הבדיקות  " מעידות על מחלה ויראלית קלה של דרכי הנשימה העליונות ".  
בשנייה נמסר ש"עבר בהצלחה בדיקה שגרתית במערכת העיכול בבית החולים שערי צדק .  הבדיקה יצאה תקינה .  בריאותו מצוינת .  הוא נמצא במעקב אורולוגי .  בדיקות מעבדה כלליות שבוצעו בתקופה האחרונה היו תקינות לחלוטין .  לחץ הדם תקין .  נמשך מעקב של רופא אף-אוזן-גרון עקב היצרות מעת לעת של מערת האף "  - אותה מערה שבתוכה התחבאו דובריו מפני סיפור הסיגרים שהרעיפו עליו מיטיביו ארנון מילצ'ן וג'יימס פאקר .  
מידע מלא ואמיתי על בריאותם של מועמדים לראשות הממשלה - ושל המכהנים בתפקיד ,  בין בחירות לבחירות - חיוני ,  כאחד הנתונים לשיקול דעתם של המצביעים .  לוי אשכול ,  גולדה מאיר - שאמנם תפקדה בגבורה ומתה ארבע שנים לאחר פרישתה - ואריאל שרון כרעו תחת מחלות קשות .  מי שנקרא להצביע בעד נתניהו זכאי לפיכך לשקיפות מלאה של מצבו ,  בלי להסתפק בהודעותיו המעודדות של דוקטור ברקוביץ' .  
מטה נתניהו ,  בהתקפותיו על בני גנץ ,  הציב על השולחן ,  או מתחת לחגורה ,  גם את הבריאות הנפשית .  במטהו של גנץ אמרו השבוע שמוביל כחול לבן ישמח לפרסם דוח רפואי מקיף ,  לא רק שלו אלא גם של רעייתו ,  וכי כך הוא מצפה מנתניהו ,  כי לסביבת חייו של המועמד השפעה מכרעת על שלוות-נפשו .
 נתניהו הגיע לפוליטיקה בגיל 40 ונבחר לראשות הממשלה בהיותו בן 46 .  רבע מאה אחר כך ,  הוא על תקן אחר ,  למעריציו הקנאים ,  אבא-סבא .  גנץ צעיר ממנו בעשור שלם .  הוא שאפתן ,  אך לא כפייתי כנתניהו .  כשנתניהו מתאווה למשהו ,  מסיגר  ( או שמפניה לשרה )  ועד למלחמה נגד איראן ,  הוא אינו יודע מנוח ,  אינו מרפה .  שוב ושוב ושוב ישדל וינדנד ,  יציק ויתיש .  הוא בוודאי רואה בכך עקביות ,  התמדה ונחישות ,  אבל מבחוץ ברור שהוא רומס את הקו הדק המבדיל בין תכונות חיוביות אלה לבין כפייתיות .  זאת הנימה המלווה גם את התקפות מטה הבחירות שלו ושופרותיו על מג'יק ג'ונסון ולארי בירד של קבוצת כחול לבן - גבי אשכנזי ובני גנץ .
" ביבי היקר ,  הייתי בטוח שהחלטת להתאבד ,  או שברחת מהבית .  שעות על שעות הייתי יושב ושוזר לי עניבת תלייה ,  מתוך כוונה מלאה להשתמש בה ":  אילו נתניהו התמודד נגד עצמו ,  מובטח שהיה משתמש בציטוט זה ,  בחתימת אחיו יוני ,  כי כל האמצעים כשרים במלחמת ההישרדות שלו .  שתי הערות אובדניות בפסקה אחת ,  אם גם קטועות ,  תלושות מהקשרן וטבולות בהומור גרדומים - משהו אפל וקודר ,  קר ומנוכר ,  מהדהד ממשפחת נתניהו ,  מהבית שהצמיח את ביבי ובדור הבא בזה שהוא חי בו ,  תחת נטל קבוע של לחצים נפשיים וסחיטה רגשית ,  תוצאת תרכובת אכזרית ולעתים דיכאונית של תורשה וסביבה .  
ומהסטטוסקופ לפריסקופ ,  כי הכפייתיות היא שסיבכה את נתניהו בפרשת סוד האישור למכירת הצוללות השלישית והרביעית מגרמניה למצרים .  זה לא היה סוד ביטחוני ,  ואילו היה סוד כזה ,  אסור היה להסתיר אותו מצמרת מערכת הביטחון .  הסוד היה במגע בין נתניהו לבין לשכת הקנצלרית אנגלה מרקל .  נתניהו קיווה שהסוד ישקע למצולות בברלין ולא יצוף בחוף תל אביב ;  שמתנגדי האישור ,  בראותם את הדיווחים הגלויים על חתימת עסקה גרמנית-מצרית ,  יאמינו לתומם שגרמניה החליטה ,  מתוקף זכותה הריבונית להרוויח חצי מיליארד יורו ,  למכור למצרים את הצוללות למרות התנגדות ישראלית .  לא הייתה לו תכנית חירום למקרה של דליפה ;  והרי אין כדליפה מצוללת לאותת סכנת טביעה .
 הסודיות הפוליטית-דיפלומטית שאפפה את הסכמתו של נתניהו ב-2015 למכירת צוללות מתקדמות מתוצרת מספנות  " טיסנקרופ "  למצרים ,  ללא ידיעת שר הביטחון משה  ( בוגי )  יעלון והרמטכ"ל גנץ ,  נבעה מתסכולו מהתנגדות צמרת צה"ל וקהילת המודיעין למדיניותו הלוחמנית נגד איראן וממאמץ להתגבר עליה .  הפיקוד הבכיר של צה"ל וראשי אמ"ן והמוסד הסתייגו בעקביות מחתירתו של נתניהו לתקוף יעדים גרעיניים באיראן והעדיפו את פעילותן של המעצמות להכביד על איראן בעיצומים כלכליים ,  שידחקו אותה להסכם אי-התגרענות .  בין השאר חששו שהקצבת מיליארדי שקלים להכנת מערכה נגד איראן תפגע קשות בכשירות צה"ל למלחמה נגד אויבים אחרים - סוריה ,  חיזבאללה וחמאס .  
אף שהביעו את עמדתם בשיחות עם שותפי סוד - שרים בקבינט ,  חברים בתת-ועדת החוץ והביטחון של הכנסת ,  נשיא המדינה - נערכו הקצינים לביצוע הוראת הדרג המדיני ,  אם אכן תתקבל בהליך תקין החלטה על פעולה צבאית .  לשם כך ננקטו מהלכים שונים ,  פעולה שאינה אפשרית בלי ידיעת הרובד העליון של הקצונה הבכירה וגורמי מחקר ,  פיתוח וייצור של אמצעי לחימה .  מאליו מובן כי שר הביטחון ,  הרמטכ"ל ,  מפקדי חילות האוויר והים וראשי אמ"ן ,  המוסד ואגף המבצעים ,  בתקופות המתאימות ,  עודכנו במצב קצב הפיתוח ללא קשר לסבירות התקיפה באיראן .
 למרות שפע פרסומים זרים ,  המייחסים לצוללות התקיפה הנבנות לישראל ב"טיסנקרופ "  ייעוד נוסף  ( לעומת לקוחות אחרים )  ,  להרתעה אסטרטגית ,  אין למספנות כל קשר ליכולות האסטרטגיות .  החוזה עם היצרן הגרמני מחייב אותו רק להכין את הצוללת לקליטת המערכות הישראליות .  כך מעוצבת ההצטיידות הישראלית זה עשרות שנים .  לפי מסמכי הממשלים האמריקניים משנות ה-60' ,  מפעלי מרסל דאסו מכרו לישראל טילי קרקע-קרקע  ( שפרסומים זרים גיירו כ"יריחו ")  ומקדונל-דגלס סיפקה לחיל האוויר פאנטומים בלי ידיעה ואחריות מה בדיוק אמור לשבת בראשיהם או מתחת לכנפיהם .  כך גם בצוללות .
 עובדות מסוימות ,  כגון עצם בניית הצוללות ,  אינן ניתנות להסתרה .  היבטים אחרים ,  הקשורים בתיאוריות הנפוצות בעולם ,  כאילו ברצונה של ישראל לשדר שאין טעם לנסות לפגוע אותה בהתקפת פתע ,  כי הרחק משטחה ומתחת למעטה המים יישאר בידיה כוח להגיב ,  נמצאים בליבת ההרתעה שישראל מעוניינת להשיג .  כך בשני הקצוות ,  אך בתווך שביניהם יש סודות .  

זאת סתירה מדומה ,  שניתן להמשיל לתוכנית ההתקפה המצרית ביום הכיפורים ב-1973 .  אנוואר סאדאת הכריז שבכוונתו לצאת למלחמה .  ההכנות לצליחה היו גלויות ונועדו גם לדרבן את גולדה מאיר להסכים לנסיגה מסיני שתחסוך מלחמה .  פרטים אלה ,  שהיו נחלת הכלל ,  עטפו את הסוד המבצעי של מועד ההתקפה ונסיבותיה המדויקות .
 בהקשר האיראני ,  נתניהו שאף להגדיל את מגוון האמצעים שיעמדו לרשות המחליטים ושיסייעו לו להתגבר על טיעונים מקצועיים נגד תקיפה .  לשם כך ביקש לשכלל את האופציה הימית של צה"ל ,  כדי לחמוק מהאילוץ של הפרת מרחב אווירי ריבוני של מדינות הממוקמות בין ישראל לאיראן .  הבעיה שהתעוררה בתחילת העשור ,  עם הגברת הערנות האיראנית לאפשרות של התקפה ישראלית ,  כתוצאה טבעית אם גם לא רצויה של המאמץ להשגת הרתעה באמצעות הכרזות לוחמניות ופרסומים יזומים על תרגילים אוויריים גדולים ,  הייתה כפולה :  טכנולוגית-מבצעית ומדינית .  שני הצדדים עסקו במעקב הדדי .  האתגר היה הנדסי ודיפלומטי גם יחד .  
שליחו של נתניהו למשימה זו היה המשנה לראש המטה לביטחון לאומי ,  תת-אלוף במילואים אבריאל בר יוסף .  סביב נתניהו לא היה בקי ממנו בנושאים אלה ,  עוד מתקופתו בחיל-הים ,  עד לראשות מספן ציוד .  התפקיד המקביל בחיל האוויר הוא ראש להק ציוד ,  ואחד מבוגריו ,  תת-אלוף זאב שניר ,  היה ראש אגף האמצעים המיוחדים במשרד הביטחון ומנהל כיום את הוועדה לאנרגיה אטומית .  בר יוסף פעל בשליחות נתניה כמקצוען המומחה לאמצעי לחימה ימיים ,  ללא קשר לנושאים שנמצאו בחקירת המשטרה נגדו במסגרת תיק 3000 .  הוא ופרקליטו ,  עו"ד ז'ק חן ,  מכחישים נחרצות את כל הטענות כלפיו .  כל האמור לעיל אינו יכול להישמר בסוד מראשי מערכת הביטחון ואסור שיוסתר מהם .  החלקים היחידים שנמצאים בטיפול בלעדי של גורמים הכפופים במישרין לראש הממשלה עוסקים במגעים עדינים - מדינית ,  כלכלית ,  פוליטית - עם גורמי חוץ .  אם ,  למשל ,  המכשול העומד בפני אישור עסקת ייבוא או ייצוא ביטחוניים ניתן להסרה רק באמצעים שפרסומם יגרור מבוכה או חקירה - שלמונים למיניהם ,  כולל הפעלת השפעה על צד שלישי - כי אז רצוי לצמצם את תפוצת הסוד ,  במיוחד בקרב לובשי מדים .
 הרמטכ"ל אינו מוכרח לדעת מה לחש ראש הממשלה לנשיא זר ,  כדי שיחתום על צו המאשר בקשה ישראלית .  הוא ועמיתיו חייבים לדעת את תוצאת המגע - הסכמה ישראלית להתעצמות מדינה שכנה .  ראש הממשלה אינו שליט יחיד .  גם בקבינט ובוועדת השרים להצטיידות הוא רק יושב-ראש בעל קול יחיד ,  הזקוק להצבעה ולהסמכה .  נתניהו מנסה להסיח את הדעת מחומרת פעילותו נטולת הסמכות מול מרקל .  
הסוד אינו מבצעי ,  מהסוג שהקצינים הבכירים ושר הביטחון הם ראשוני לקוחותיו .  הוא אישי :  איך הכשיר נתניהו את הקרקע למהלך הבא ,  בקשת שלוש הצוללות הבאות והמיותרות - אלה שרצה בנוסף לשש ולבסוף נכנע להתמרמרות מערכת הביטחון וניאות לסמן רק כתחליף עתידי לשלוש צוללות שיתיישנו .
 הסוד היחיד היה עצם קיומו של המגע הסודי ,  עוקף ראשי המערכת ,  כדי לפצות - ואולי לפתות - את הגרמנים לציית ללא עוררין לכל בקשה ,  גם אם מישהו בברלין ,  או בעיר המספנות קיל ,  יתהה לסיבותיה .  התמורה להסכמת מרקל הייתה תוספת ניכרת להכנסות התעשייה הגרמנית ,  עוד חמש צוללות ,  מהן שתי מצריות - ללא תיאום פנימי במערכת הישראלית - ושלוש ישראליות  ( השביעית ,  השמינית והתשיעית ,  המתקראות כיתת  " דקר ")  ,  וארבע ספינות טילים .  הוא רק לא הביא בחשבון ששמירת הסוד ממערכת הביטחון הישראלית תגרום לחשיפתו בידי מרקל ,  שלא הייתה מודעת לתככים הפנימיים בין בלפור לקריה .
 כל זה ,  בהקשר הכפייתי של רצון נתניהו לשליטה בלעדית במבצע נגד איראן ועוד לפני החשדות לשחיתות כספית בפרשת כלי השיט ;  ובמאזן הכולל ,  לא בטוח שהפרת אמונים ,  בתחום המנהל התקין של קבלת החלטות מלחמתיות ,  הרות גורל וגניבת דעת בתירוצים אוויליים ,  כשהיא נחשפת ,  חמורות פחות מסתם תאוות בצע .  כשירות למשול אינה נמדדת רק במונחים רפואיים ,  בין גופניים ובין נפשיים ,  ואריכות ימים בתפקיד אינה משקפת בהכרח התאמה לו .
  ( עדכון ראשון 1.4 ,  21:28 )  

סוד הצוללות של נתניהו :  הדרך לשליטה בלעדית במבצע נגד איראן
הסודיות שאפפה את הסכמתו של ראש הממשלה למכירת צוללות למצרים ,  נבעה מתסכולו מהתנגדות צמרת צה"ל למדיניותו הלוחמנית נגד טהראן .  המגע הסודי שניהל עם גרמניה הכשיר את הקרקע למהלך הבא - בקשת שלוש הצוללות הבאות והמיותרות

