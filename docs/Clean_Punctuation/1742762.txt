להפסיק את תהליך השלום
אפשר להתווכח עם יעלון וליברמן ,  אבל כדאי להקשיב להם .  נתניהו לא רוצה ,  אבו מאזן לא יכול וגם השמאל יודע שלא יהיה כאן שלום בשנים הקרובות .  הגיע הזמן להסיר את המסכות
באדישות מוחלטת מביטים תושבי ישראל על התהליך המדיני שמנסים למכור להם בנימין נתניהו ,  אבו מאזן וברק אובמה .  לכאורה ,  אמורים היו הרחובות להתפקע מפעילות פוליטית בעד ונגד .  בכיכרות צריכים להצטופף המאמינים בתהליך מול המתנגדים לו בתוקף .  אבל הישראלים אינם פראיירים .  חוש הריח שלהם ,  שהוא רגיש וחד לאחר שנים של קשקושי שלום וערימות גופות ,  יודע לזהות מצוין מתי מתרחש מהלך מדיני של ממש ומתי מדובר ביחסי ציבור של ראש ממשלה שמתחזה למדינאי ,  נשיא רשות מפוחד למוות ונשיא אמריקאי נחוש ותמים באותה מידה .
 שלום הוא אידיאל נכסף .  תהליך השלום ,  לעומת זאת ,  הוא רק אמצעי .  בישראל התרגלו לקדש את התהליך ולראות בו הישג לכל דבר .  כשבנימין נתניהו הצהיר בחצי פה על קבלת עיקרון שתי המדינות ,  באיחור אופנתי של 17 שנים ,  התייפחו מהתרגשות גורמים בשמאל ,  שהאמינו שהמשיח אוטוטו דופק בדלת .  רק שההצהרות הפציפיסטיות של נתניהו עטופות בשורה של תנאים שמטרפדים כל אופציה להתקדמות ונדמה שמאמציו הלא כנים נועדו רק לפייס את הזעם האמריקאי .  
לכן ,  כשמצהיר ממלא מקום ראש הממשלה בוגי יעלון שאין שר אחד בשביעייה שמאמין כי ניתן להגיע להסדר עם הפלסטינים בעתיד הקרוב ,  אין כל סיבה לפקפק באמינות דבריו .  יעלון אומר ברבים את מה שלשכת נתניהו מקפידה לקבור תחת שכבות של ניסוחים פתלתלים .  ראש הממשלה יכול להסתייג מדברי ליברמן באו"ם ,  יעלון ברדיו או אלי ישי על כל במה ,  אך זוהי ממשלתו ואלו שותפיו הטבעיים .  זוהי גם עמדת הבוחרים ,  שרצו ממשלת ימין שתגיד לא ברור לפלסטינים .  בחדרי חדרים ,  כשאף אחד לא מאזין ,  סביר להניח שזו גם עמדת נתניהו .
 מהצד הפלסטיני ההונאה זהה .  אבו מאזן אינו יכול להביא לשולחן המו"מ את רצועת עזה ,  וכך תקועה ישראל עם שתי מדינות פלסטיניות ,  האחת בה שולט חמאס בשליחות אירן והשנייה בה שולט אבו מאזן בחסות ישראל והמערב .  הדיווחים על שיתוף הפעולה המעולה בין זרועות הביטחון של ישראל והרשות הפלסטינית מסתירים מציאות עגומה מאוד .  בלי ישראל אין למנגנוני הביטחון של הרשות שום סיכוי מול חמאס .  למעשה ,  אבו מאזן חי על זמן שאול .  ישראל הסתבכה כבר עם מדינת חסות בלבנון וכולנו זוכרים איך זה הסתיים .  אסור לנסות זאת שוב .  מעמדו הרופף של מחמוד עבאס גם לא יאפשר לו להסכים לוויתור כלשהו ,  החל מזכות השיבה ,  דרך חילופי שטחים ועד השלמה הכרחית עם גושי ההתיישבות .  אם יעשה זאת ,  הוא יהמר על חייו .  
כולם כאחד משחקים בנדמה לי .  מבזבזים זמן על שיחות בין אלה שלא רוצים ואלה שלא יכולים .  את ההצגה הזו חייבים להפסיק .  אשליות הן דבר מסוכן ,  במיוחד במזרח התיכון .  תהליכי שלום מופרכים ,  דוגמת קמפ דייויד של ברק ,  הופכים במהרה לדם ברחובות .  עדיף ראש ממשלה ימני ואמין כמו שמיר ,  מאחד שמשחק פוקר עם חצי עולם ומשוכנע שמישהו בסוף יקנה את הבלוף שלו ויקפל את הקלפים .  אפשר להסתייג מדעותיהם של ליברמן ויעלון ,  אבל כדאי מאוד להתחיל להקשיב להם .  בניגוד לראש הממשלה שלהם ,  הם אומרים את האמת .
 
להפסיק את תהליך השלום
אפשר להתווכח עם יעלון וליברמן ,  אבל כדאי להקשיב להם .  נתניהו לא רוצה ,  אבו מאזן לא יכול וגם השמאל יודע שלא יהיה כאן שלום בשנים הקרובות .  הגיע הזמן להסיר את המסכות

