דרישה - לא אולטימטום :  החרדים יבקשו לקדם את חוק לימוד התורה
מועצת גדולי התורה של אגודת ישראל הורתה לח"כים מטעמה לדרוש מראש הממשלה לקדם את תשובתם לחוק הגיוס - חוק המכיר בלימוד תורה במדינת ישראל כערך יסוד .  ההערכה היא כי אם יסרב ,  לא יחוללו משבר קואליציוני מחשש מהקדמת הבחירות
מועצת גדולי התורה של אגודת ישראל הורתה לחברי הכנסת מטעמה ,  ארבעה מתוך שבעת הח"כים של יהדות התורה ,  לדרוש מראש הממשלה בנימין נתניהו לקדם את חוק יסוד לימוד התורה כפתרון לחוק הגיוס בקריאה ראשונה קודם אישור התקציב בסוף המושב הנוכחי בעוד כחודש .  ההערכה היא כי אם נתניהו יסרב ,  החרדים לא יחוללו על כך משבר קואליציוני בשל חשש מהקדמת הבחירות .
 מטעם אגודת ישראל מכהנים בכנסת ארבעה נציגים חרדים - סגני השרים יעקב ליצמן ומאיר פרוש ,  והח"כים ישראל אייכלר ומנחם אליעזר מוזס .  האחרון אמר הערב כי  " אנחנו רוצים להתחיל להניע את חוק הגיוס החדש ",  אך ציין כי לא יציבו לנתניהו אולטימטום אם יסרב לבקשה .  
לפני שבוע מינה שר הביטחון אביגדור ליברמן צוות מקצועי במשרדו לגיבוש תזכיר חוק גיוס חרדים לצה"ל .  בראש הצוות עומד היועץ המשפטי למערכת הביטחון עו"ד איתי אופיר ,  וחברים בו נציגים מטעם אגף כוח אדם בצה"ל ,  הפרקליטות הצבאית ,  הרבנות הצבאית והאגף הביטחוני-חברתי במשרד הביטחון .  הצוות ישלים את עבודתו ויגיש הצעה לתיקוני חקיקה לאישור שר הביטחון .  
ליברמן אמר כי  " הגיוס לצה"ל הוא נושא יותר מדי חשוב מכדי להפוך אותו לכלי פוליטי לאיסוף קולות .  זו הסיבה שהחלטתי שאת החוק יגבשו אנשי המקצוע הבכירים ביותר בצה"ל ובמשרד הביטחון ".  החרדים דחו את ההחלטה הזו של ליברמן ורמזו בעדינות כי הוא לא חלק מהמהלך  - " חוק הגיוס הוא החלק המרכזי בהסכם הקואליציוני שלנו עם ראש הממשלה והליכוד ",  מסרו .  
כפי שנחשף לראשונה בוואלה !  NEWS ,  ההצעה שאותה דורשות ש"ס ויהדות התורה לקדם כפתרון לחוק הגיוס היא הצעת חוק יסוד לימוד תורה ,  שמטרתה להכיר בלימוד תורה במדינת ישראל כ"ערך יסוד ".  זאת ,  בתגובה לפסילת חוק הגיוס על ידי בג"ץ לפני כחמישה חודשים .  במפלגות החרדיות סבורים כי החוק יהווה תשובה לקביעת בית המשפט העליון שלפיה  " הסדר הגיוס החדש פוגע בשוויון ".  בנוסח הצעת החוק נכתב כי  " לימוד התורה הוא ערך יסוד במורשת העם היהודי "  ובנוסף כי  " מדינת ישראל כמדינה יהודית רואה חשיבות עליונה בעידוד לימוד התורה ולומדי התורה ".  
סעיף נוסף בטיוטה קובע כי בעקבות ההכרה בלימוד התורה כערך ,  יוכלו אלה שלומדים לתורה לדחות את גיוסם לצה"ל או לשירות לאומי . " יראו במי שקיבלו על עצמם להתמסר לתלמוד תורה למשך תקופה ארוכה כמי שמשרתים את העם היהודי ,  ותוכר זכותם לדחיית חובות אחרים ובהם שירות ביטחוני או לאומי .  הזכות תובטח בחוק או מכוחו ".  

דרישה - לא אולטימטום :  החרדים יבקשו לקדם את חוק לימוד התורה
מועצת גדולי התורה של אגודת ישראל הורתה לח"כים מטעמה לדרוש מראש הממשלה לקדם את תשובתם לחוק הגיוס - חוק המכיר בלימוד תורה במדינת ישראל כערך יסוד .  ההערכה היא כי אם יסרב ,  לא יחוללו משבר קואליציוני מחשש מהקדמת הבחירות

