שליח נתניהו נפגש עם בכירים בהנהגה הצבאית במצרים
לראשונה מאז עליית האחים המוסלמים לשלטון ,  נסע עו"ד יצחק מולכו לביקור בקהיר ,  והדגיש בפני ההנהגה את שאיפת נתניהו לשיתוף פעולה עם הממשלה החדשה ושמירה על הסכם השלום
במקביל לאגרות הברכה הפומביות ששיגרו ראש הממשלה ,  בנימין נתניהו והנשיא ,  שמעון פרס ,  לנשיא מצרים הנבחר ,  מוחמד מורסי ,  ביקר בשבוע שעבר השליח המיוחד של ראש הממשלה ,  עו"ד יצחק מולכו ,  במדינה ונפגש עם בכירים בהנהגה הצבאית ,  לראשונה מאז חילופי השלטון .  בפגישות הדגיש מולכו כי ראש הממשלה רואה חשיבות גדולה בשמירה על הסכם השלום עם מצרים ,  ואת שאיפתו לשתף פעולה עם הממשלה החדשה .
 בשבוע שעבר ,  לאחר ניצחונו של מורסי ,  שנבחר לנשיא כמועמד האחים המוסלמים ,  העבירו גורמים שונים בקהילה הבינלאומית מסרים לקהיר בדבר החשיבות בשמירה על הסכמי השלום עם ישראל ,  ונתניהו עצמו שיגר איגרת ברכה אישית למורסי ,  ובהמשך גם הנשיא פרס שיגר ברכה דומה .  במקביל ,  בירושלים התקבלו מסרים מקהיר ומגורמים שונים בקהילה הבינלאומית ,  כמו ארצות הברית וחלק ממדינות אירופה ,  לפיהם מורסי מתכוון לכבד את כל ההסכמים הבינלאומיים ,  ובכלל זה לשמור על הסכם השלום עם ישראל .  במסגרת חילופי המסרים ,  קיים גם עו"ד מולכו ביקור בקהיר ,  בו נידונו היבטים שונים של שיתוף הפעולה הביטחוני עם בכירים בצבא המצרי ,  ובין היתר גם עלתה בעיית השליטה המתרופפת בחצי האי סיני .  
בשנה האחרונה ,  ביקר מולכו מספר פעמים בקהיר ,  וקיים מגעים שוטפים עם בכירי הצבא והמודיעין המצרי ,  בין היתר לקראת שחרורו של העציר האמריקאי-יהודי אילן גרפל ,  שנאסר במצרים ושוחרר בשנה שעברה .  על פי ההערכה בקהילה הבינלאומית ,  מורסי והאחים המוסלמים יותירו את השליטה ואת האחריות על היחסים עם ישראל בידי הדרג הצבאי ,  ולא ימהרו להיכנס למאבקי כוח עם המועצה הצבאית העליונה בנושאי מדיניות חוץ וביטחון . 
" היחסים עם ישראל ימשיכו להיות מנוהלים על ידי הצבא ",  אמר גורם דיפלומטי בכיר השבוע ,  והעריך כי  " האחים המוסלמים לא ימהרו לזעזע את מדיניות החוץ ".  סגן שר החוץ ,  דני אילון ,  אמר בשבוע שעבר כי המסרים מקהיר מעודדים . " לפי שעה ,  אין מקום לדאגה לגבי יחסי שתי המדינות ושמירה מלאה של הסכם השלום בין ישראל למצרים ",  ציין .  מורסי עצמו אמר בנאום ההשבעה שלו בסוף השבוע : " אנו מכבדים את התחייבויות המדינה המצרית כלפי העולם ".  
עוד באותו נושא:גם פרס בירך את מורסי : " חובתנו לשמור על השלום"נתניהו כתב למורסי :  יש לשמור על הסכם השלוםנשיא מצרים מוחמד מורסי הושבע לתפקידו בטקס צנוע
לפניות לכתבת :  tal_sh@walla.net.il 

שליח נתניהו נפגש עם בכירים בהנהגה הצבאית במצרים
לראשונה מאז עליית האחים המוסלמים לשלטון ,  נסע עו"ד יצחק מולכו לביקור בקהיר ,  והדגיש בפני ההנהגה את שאיפת נתניהו לשיתוף פעולה עם הממשלה החדשה ושמירה על הסכם השלום

