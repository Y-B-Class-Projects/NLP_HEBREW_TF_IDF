קדימה לרה"מ : " תתקפל ובטל את היטל הבצורת "
 פעילי קדימה הכינו לנתניהו קבלת פנים צוננת עם שובו לארץ הלילה מצרפת ,  ומילאו את כביש 1 בשלטים נגד היטל הבצורת . " המים אינם מצרך לעשירים בלבד "
 עשרות שלטי מחאה נגד היטל הבצורת ליוו את ראש הממשלה בנימין נתניהו עם שובו לישראל הלילה  ( חמישי )  ,  בדרכו משדה התעופה בן גוריון ועד בית ראש הממשלה בירושלים .  השלטים הם חלק מפעולות המחאה החוץ-פרלמנטריות של קדימה נגד ההיטל .  השלטים נשאו את הסיסמה  " ביבי תתקפל !  תבטל את ההיטל ". 
קדימה הודיעה כי היא מתכוונת להמשיך את פעילות המחאה מחר ,  עם הצבת דוכני הסברה בתל אביב ובירושלים שבהם ייאספו חתימות על עצומה נגד ההיטל ויחולקו דפי הסברה וסטיקרים .  כחלק מהפעולות ,  קדימה פתחה דף ברשתות החברתיות  " פייסבוק "  ו"טוויטר "  עם אפשרות לחתום על העצומה .  מקדימה נמסר ,  כי עם סיום שלב אסיפת החתימות ,  הן יועברו לראש הממשלה .
 הפעילויות הללו מצטרפות לפעילות פרלמנטרית שהחלה בכינוס שקדימה ארגנה בשבוע שעבר במשכן הכנסת .  בהמשך לכך ,  יו"ר סיעת קדימה ,  ח"כ דליה איציק ,  וחברי כנסת נוספים הגישו הצעות חוק לביטול ההיטל ,  שחלקן יובאו להצבעה במליאת הכנסת בשבוע הבא .  אם כי ,  בעקבות התנגדות הממשלה ,  הן לא צפויות לעבור .  הצעת חוק נוספת של ח"כ רונית תירוש מבקשת לקבוע שההכנסות מההיטל יופנו לצרכי משק המים .
 יו"ר האופוזיציה ציפי לבני התייחסה הלילה לפעילות ואמרה כי , " מים אינם מוצר מותרות במדינת ישראל ואינם מצרך לעשירים בלבד .  המס הזה לא מתיימר לטפל בבעיית חוסר המים במדינת ישראל ,  הוא מטיל נטל בדבר הבסיסי ביותר  היכולת של כל אזרח להשתמש במצרך החיים ,  מים .  ברגע שמתקיים מאבק על מה שנכון וצודק ,  הממשלה הזו מתקפלת .  נמשיך להיאבק כפי שעשינו גם בעבר .  נמשיך להיאבק בכנסת אך לא רק .  הציבור צריך לדעת ששומעים את דבריו ועליו לומר את דברו .  המס הזה צריך להתבטל והוא יתבטל ". 
ואילו ח"כ דליה איציק אמרה כי  " מדובר במסר חשוב לממשלה ולעומד בראשה .  החוק האלים והאנטי חברתי הזה יעבור מן העולם כי הציבור לא יכול לעמוד בו .  לא ניתן לביבי לגזול את כספי אזרחי המדינה לצורך מימון לשכותיהם של 39 השרים וסגני השרים לשום דבר ובכוונתנו להמשיך עד להתקפלותו הסופית של נתניהו מהמס ". 
אתמול התייחס שר האוצר יובל שטייניץ לחשיבות שהוא רואה בהיטל הבצורת ,  במהלך סקירה בוועדת הכספים של הכנסת . " למרות שהמס כואב ומטיל נטל לא קל על אזרחי ישראל ,  זה הולם את מצב החירום שאנחנו נמצאים בו ",  הוא אמר . " אנחנו לא רוצים להגיע למצב כמו קפריסין שלא עשו היטלים והיום בחלק גדול יש מים יום כן יום לא .  ההיטל הזה יחד עם מסע ההסברה ,  כמה שהוא לא נעים ,  הוביל לירידה בצריכה .  סופסוף עושים משהו אמיתי לבעיות במשק המים .  אני מציע ששיקולים של פופולאריות יישארו מחוץ לדיון ". 
לקמפיין של קדימה נגד היטל הבצורת הצטרפה בשבועות האחרונים גם תנועת עמ"י  ( עתיד מדינת ישראל )  .  היום הפיצה התנועה חומרי הסברה עם מספרי הניידים של שר האוצר ויו"ר רשות המים .  התנועה מבקשת מאזרחים לשלוח להם אס אמ אס עם השאלה  " סליחה ,  האם אפשר להתקלח אצלך ?  ".  גד הרן ,  יו"ר תנועת עמ"י ,  הסביר את הפעילות :"  שמענו אתמול את שר האוצר שטייניץ מסביר כי מס הבצורת הוא לא מה שהציבור רוצה  אלא מה שהציבור צריך .  
האמירה האכזרית הזאת המתייחסת למס שאינו מועבר כלל לפתרון משבר המים חמורה ביותר בעינינו .  לכן ,  אנו פונים למי שקשה לו  שיפנה באופן דמוקרטי לאנשים שאחראים על המצב ויבקש מהם עזרה .  מי שמעניש הוא זה שיפתור את מצוקת המוענשים ".  בתוך כך ,  בימים הקרובים תצא התנועה בפרויקט חלוקה של תפילות נגד מס הבצורת בבתי כנסת ובמרכזים מסחריים ברחבי הארץ .
 
קדימה לרה"מ : " תתקפל ובטל את היטל הבצורת "
 פעילי קדימה הכינו לנתניהו קבלת פנים צוננת עם שובו לארץ הלילה מצרפת ,  ומילאו את כביש 1 בשלטים נגד היטל הבצורת . " המים אינם מצרך לעשירים בלבד "
 
