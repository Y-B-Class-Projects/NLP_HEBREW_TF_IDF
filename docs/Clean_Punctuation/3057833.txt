בממשלת נתניהו ,  בכל סוף רפורמה מסתתר לו קרב על הקרדיט
התכנית הכלכלית של שר האוצר כחלון ,  שנולדה במעטה חשאיות ומבלי שרה"מ עודכן בה ,  היא האחרונה בשרשרת המלחמות הקואליציוניות על רווח פוליטי .  מהסכם שמים פתוחים ועד רכבת העמק  השרים מרגישים שנתניהו מנסה לתפוס עליהם טרמפ שוב ושוב ,  והאווירה העכורה עולה פעם אחר פעם 
" נטו משפחה "  היא שם התכנית הכלכלית-חברתית החדשה שהציג אתמול  ( שלישי )  שר האוצר משה כחלון .  ואולם באותה מידה אפשר לכנות את היוזמה  " נטו כחלון ":  מסיבת העיתונאים שבה הוצגה התכנית ,  שכוללת סבסוד צהרונים והטבות מס למשפחות עובדות ,  זומנה בהתראה קצרה ותחת מעטה חשאיות נרחב ,  מחשש שידלוף .  לא רק התקשורת הייתה תחת איפול :  שר האוצר הגיע מלווה במשלחת מכובדת של בכירי משרדו ,  אך את ראש הממשלה בנימין נתניהו  הוא לא טרח לעדכן מראש . 
" אין פה שום דבר שצריך לעדכן ",  כחלון אמר במעטה של תמימות ,  למרות שרגע קודם לכן הדגיש שמדובר ב"תיקון עוול היסטורי ".  מקורביו הדגישו באותה נימה של תמימות כי מדובר במהלכים שהם בסמכותו של שר האוצר ,  אבל האמת היא שהוא פשוט רצה כנראה להיות חתום לבד על התכנית ,  שעשויה להביא מהפכה למעמד הביניים ושכל משפחה עובדת צפויה להרגיש בכיסה .  למה להתחלק בז'יטונים הפוליטיים העתידים לבוא .  
לקריאה נוספת:כמה תשלמו לצהרונים ואילו הטבות מס מגיעות לכם :  המדריך לרפורמה הכלכליתתמריצי עבודה וביטול פטור ממס :  התכנית המלאה להעלאת קצבאות הנכות 
העצמאות המופגנת של כחלון מנתניהו הולכת ונבנית בשבועות האחרונים בהדרגה ,  על רקע משבר התאגיד .  המתיחות ביניהם עוד תעסיק ככל הנראה את מיטב המוחות הפוליטיים בעתיד הקרוב .  חלק מראשי הקואליציה זעמו על המהלך של כחלון שלא תואם איתם ,  ואף שקלו להוציא הצהרה משותפת בנושא ,  אבל גם הם יודעים שמילת המפתח היא קרדיט - וזו מילה שמככבת בקואליציה של נתניהו .  קצבאות הנכים ,  הסכם שמים פתוחים או מחירי הדיור :  כמעט בכל נושא שתזרקו לחלל העולם ,  כנראה בממשלה מתנהל לגביו קרב גרסאות בשאלות שונות - מי היה הראשון שזיהה ,  מי יזם והוציא לפועל ,  ומי בסופו של דבר זוקף את הרווח הפוליטי והציבורי שבהישג .  
כחלון ונתניהו הם השחקנים הראשיים בזירה המרכזית של קרבות הקרדיט ,  כשכל צד מאשים את האחר בקמצנות ובילדותיות .  כחלון מרגיש שנתניהו עושה עליו סיבוב ולוקח טרמפ על העבודה הקשה שלו במשרד האוצר .  ראש הממשלה ,  מצדו ,  סבור בצדק כי כל ההישגים של שרי ממשלתו יכולים להיזקף לזכותו .  זה התחיל כשנתניהו פרסם פוסטים בפייסבוק ובהם התגאה בהישגים כלכליים או נתונים חיוביים ,  מבלי להזכיר את שר האוצר או להודות לו על עבודתו . " תודה רבה על הפרגון ",  כחלון עקץ בחזרה בנובמבר האחרון ,  אחרי שנתניהו התגאה בשיעור אבטלה נמוך .  אחר כך ,  לשכת נתניהו החלה להעביר ללשכת כחלון בקשות להצטרף לאירועים שונים של כחלון ברחבי הארץ ,  בהם נחתמו הסכמי גג לדיור ונחנכו תכניות מחיר למשתכן .  
כחלון לא מסתיר את המיאוס שלו מהמלווה הצמוד שלו נתניהו .  הוא אמר את זה בחדרים סגורים ,  אך גם בפומבי . " כשיש הישגים אתה תמיד מופיע ,  אבל כשיש קשיים אתה נעלם ",  אמר לו באחרונה ,  על רקע החרפת הטונים בין השניים על סאגת התאגיד .  מסיבה זו ,  בחר שר האוצר שלא להצטרף לנסיעת ראש הממשלה לסין בחודש שעבר ,  למרות שהוביל את אחד ההסכמים המרכזיים שנחתמו בביקור - הבאת אלפי עובדי בנייה סינים לישראל  במסגרת ניסיונו להגדיל את היצע הדירות .  
הנושא האחרון לעימות כחלון-נתניהו היא התכנית להורדת קצבאות הנכים ,  שגובשה בשבועות האחרונים במשרד האוצר וצפויה להיות מוצגת בקרוב .  כחלון ונתניהו מתחרים ביניהם בפיזור הצהרות על יישום התכנית ,  ובכירי הליכוד ,  שהגיבו היום למחטף הצהרונים של כחלון ,  מיהרו לנכס לעצמם את הדאגה למצוקת הנכים כשאיימו לא לתמוך בה כל עוד לא תיפתר בעיית הנכים .  
ואולם נתניהו עצמו נראה כמי שמשתדל דווקא לפייס את שר האוצר .  הוא מקפיד לפרגן לכחלון בהופעות המשותפות האחרונות ,  והיום ,  למרות שהודר ,  מסר שההצעות של כחלון  " הן בכיוון הנכון וייבחנו בגישה חיובית ".  עם זאת ,  באותה שעה שראש הממשלה עטה על עצמו את אותה ארשת תמימות של שר האוצר ,  הוא שיגר את אנשי אמונו בליכוד  הח"כים דוד ביטן ,  יואב קיש ונאווה בוקר - לתקוף את כחלון ולפזר איומים .  
אבל לא רק כחלון משחק עם נתניהו במשחק הקרדיטים .  ערב החג ,  שעה קלה אחרי שפורסם כי שר התחבורה ישראל כץ הורה לסגור את מעבר טאבה בפני ישראלים הנוסעים לחצי האי סיני ,  מקורבים לנתניהו הבהירו כי מי שקיבל את ההחלטה הוא ראש הממשלה ,  ושכץ רק  " הורה לרשות שדות התעופה "  על סגירת המעבר .  יום קודם לכן ,  בישיבת הממשלה ,  כץ התעמת עם נתניהו כאשר ראש הממשלה ניסה לתווך בוויכוח קולני שפרץ בין שר התחבורה ושר התיירות ,  יריב לוין ,  על רפורמת שמים הפתוחים .  מדובר בקרב שנמשך שבועות בין משרד התחבורה והתיירות על הפעילות מול חברות התעופה הזרות ,  והוא פרץ ביתר שאת בישיבת הממשלה ,  כששני השרים  לוין וכץ  הטיחו אחד בשני ביקורת קשה על התנהלותם .  כץ דחה בתוקף את ניסיונות התיווך של נתניהו ואמר  " שכל אחד יתעסק בענייניו שלו ".  
כמו כחלון ,  גם כץ סבור שנתניהו מנסה לקחת קרדיט בהישגי שמים הפתוחים עם התערבותו .  לדברי מקורביו , " הוא מנסה באופן תמידי לדחוף את לוין לנושא כדי ליטול ממנו את הקרדיט ".  בעבר הלא רחוק ,  באוגוסט האחרון ,  נתניהו וכץ ניהלו קרב קרדיטים גם על רכבת העמק ,  כשראש הממשלה  " שכח "  להזכיר את כץ כשהעלה פוסט בפייסבוק ,  ובו בירך על חידוש פעולת קו הרכבת - אבל הזכיר שהוא עצמו זה שהוביל את ההחלטה על חידוש התוואי של קו הרכבת ההיסטורי .  
גם יו"ר ש"ס ,  אריה דרעי ,  נוהג מעת לעת למחות על כך שנתניהו אינו נותן לו קרדיט .  בחודש שעבר ,  באותה משלחת של נתניהו לסין שכחלון בחר להחרים ,  נפגע דרעי על כך שלא הוזמן להצטרף לנסיעה היוקרתית ,  למרות שבביקור נחתם הסכם ויזות נרחב שגובש במשרד הפנים .  לשכת ראש הממשלה הזמינה אותו ,  אבל כלאחר יד ,  והוא ויתר על העונג .  בפברואר אשתקד ,  זעם דרעי כשנתניהו הודיע על הורדת מחירי התחבורה הציבורית ,  אבל שכח להזכיר את דרעי ,  שיזם את הרעיונות ביושבו כשר הכלכלה .  דווקא יו"ר הבית היהודי ,  נפתלי בנט ,  נוהג להימנע מהיקלעות לקרבות הקרדיט האלה - אבל גם הוא הושמט מהתמונות שהעלה ראש הממשלה בפתיחת שנת הלימודים הקודמת .  
בסביבת נתניהו נוהגים לנפנף את תלונות הקרדיטים של השרים כקטנוניים ולא מהותיים ,  ומעלים על נס את מושג  " האחריות הקולקטיבית ".  להצלחה אבות רבים אבל הכישלון הוא יתום ,  קובע הפתגם העממי ,  או בגרסת נתניהו ,  שאותה הוא נוהג להגיד למקורביו : " לא מבין את הנוהג שלפיו מה שהשר עשה טוב  כל הכבוד לשר ,  מה שהשר רע  ראש הממשלה אשם ".  
אבל האמת היא שגם לו יש רגישות לנושא .  בחודש מאי האחרון ,  כשהממשלה אישרה את מתווה הגז ,  העיר נתניהו לשר האנרגיה יובל שטייניץ ,  שהודה לכל העוסקים במלאכה  מלבד ראש הממשלה . " אולי יש עוד מישהו שתרם ?  ",  שאל ,  ושטייניץ השיב מבלי להבין : " היו הרבה ".  נתניהו הוסיף אז בעקשנות : " אולי יש עוד אחד ?  "
 קרבות קרדיטים הם חלק בלתי נפרד מהמשחק הפוליטי ,  והאמת מסתמנת ככל הנראה איפשהו בין שני הצדדים של המטבע :  נתניהו יכול להיות נדיב יותר כלפי שריו ,  וגם הם יכולים לעשות כן ולהתחלק איתו בשלל .  בממשלה יש גם לא מעט שיתופי פעולה פוריים חוצי מפלגות ,  וההתקוטטויות על ההובלה או היוזמה של מהלך מסוים הן לכאורה עיסוק בזוטי זוטות .  הן בעיקר מעידות על האווירה העכורה בין נתניהו וחלק משותפיו לקואליציה ,  ובטח לא מסייעות לפתור משברים .
  ( עדכון ראשון :  22:30 )  

בממשלת נתניהו ,  בכל סוף רפורמה מסתתר לו קרב על הקרדיט
התכנית הכלכלית של שר האוצר כחלון ,  שנולדה במעטה חשאיות ומבלי שרה"מ עודכן בה ,  היא האחרונה בשרשרת המלחמות הקואליציוניות על רווח פוליטי .  מהסכם שמים פתוחים ועד רכבת העמק  השרים מרגישים שנתניהו מנסה לתפוס עליהם טרמפ שוב ושוב ,  והאווירה העכורה עולה פעם אחר פעם

