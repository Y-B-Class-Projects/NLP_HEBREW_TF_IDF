לא מחכים לאסון :  תרגיל להתמודדות עם רעידת אדמה
פיקוד העורף ,  המשטרה וצוותים מיוחדים יקיימו את התרגיל בעוד כשבועיים בראשון לציון ובאשדוד ,  וייקחו בו חלק מומחים מחו"ל .  ההחלטה לקיימו התקבלה לפני רצף הרעידות הנוכחי
הרשויות לא מחכות לאסון :  אחרי רצף רעידות האדמה בצפון בימים האחרונים ,  שהגביר את החשש מפני רעידה גדולה ,  הוחלט במשרד להגנת העורף להגביר את ההיערכות לרעש מסיבי .  כחלק מכך יתקיים בקרוב תרגיל כוננות רחב היקף עם משטרת ישראל וכוחות ההצלה ,  בנוכחותם של ראש הממשלה בנימין נתניהו ושר הביטחון משה  ( בוגי )  יעלון .  בשונה מהתרגילים שבוצעו עד כה ,  בתרגיל ייקחו חלק בפעם הראשונה גם כוחות הצלה בינלאומיים מיוחדים ,  שיגיעו על מנת להעביר את הידע הנרכש באשר לטיפול בתוצאותיה של רעידת אדמה קשה .
 התרגיל ,  שצפוי להיערך בתחילת החודש הבא ,  יתחיל בשלב הראשון בראשון לציון ויימשך גם לעיר אשדוד ,  ובמסגרתו ידמו המשתתפים תרחיש של אסון רב נפגעים .  בתרגיל ישתתפו יחידות של פיקוד העורף ,  מד"א ,  יחידות מל"ח  ( משק לחירום )  ופס"ח  ( פינוי סעד חללים )  .  באשדוד יתורגל נושא הפינוי הימי של נפגעים ,  זאת באמצעות הנמל העירוני . 
" לאחרונה התברר לנו שהמשרד להגנת העורף מתעתד לקיים תרגיל ארצי ",  סיפר מנכ"ל החברה העירונית לסדר הציבורי בראשון לציון ,  תת ניצב בדימוס מוטי נחמני . " אנשי המשרד ביקשו מאתנו להשתלב בתרגיל ,  ואנחנו נעתרנו .  בעצה אחת עם ראש העירייה ,  דב צור ,  הוחלט לקיים את התרגיל בצורה רחבה ".  לדבריו ,  הכוחות המקומיים יחברו לאלו שיגיעו מחו"ל ,  ויחד יפעלו בהתאם .  הוא הוסיף כי העירייה איתרה כבר מבנים בסיכון לקריסה ברעידה ,  וכי היא  " מפנה משאבים בהתאם ".  
אתמול ,  אחרי שתי רעידות באזור הצפון ,  ובהתאם להנחיית השר גלעד ארדן ,  כונסה ישיבת הערכת מצב במשרד להגנת העורף .  בישיבה נכחו כלל הגורמים הרלבנטיים להכנת העורף לשעת חירום העלולה להיגרם עקב רעידת אדמה .  הדיון נועד כדי לבחון את מוכנות הגופים לטיפול ברעידת אדמה ואת דרכי ההתמודדות לטיפול במצבי חירום .  במהלך הישיבה הוצגו סקירות שונות בעניין מוכנות גופי ההצלה ,  רשויות החירום ומשרדי הממשלה השונים .  הנחת העבודה היא כי יש להמשיך לעקוב אחר ההתפתחויות בהתאם לעדכונים המועברים מאנשי המקצוע ולקדם את מוכנות העורף לתרחישים השונים .
 עם זאת ,  וחרף העלאת המוכנות - נדמה שהרשויות  " מתעלמות "  מדוח המבקר שהוגש לפני כשנתיים וחצי ואשר מצא כשלים בהיערכות לרעידה גדולה .  בדוח מתח המבקר ביקורת על מוכנות הרשויות בצפון ועל המענה הלקוי של המדינה לתחזוקת מבני הציבור ובתי החולים בזמן רעידת אדמה .  על פי נתוני משרד הבינוי והשיכון ,  שנמסרו למבקר עד מרץ 2011 ,  2,110 דירות שנבנו בקריית שמונה ו-2,420 דירות שנבנו בטבריה ,  צפת ובית שאן ,  לא יעמדו בפני רעידת אדמה .  עוד חשף המבקר כי במרבית בתי החולים בצפון רק חדרי המיון שנבנו בעקבות מלחמת לבנון השנייה יעמדו ברעידת אדמה .  מרבית האגפים בבתי החולים ,  לעומת זאת ,  עלולים לקרוס ,  ונזקים ייגרמו לצוותים הרפואיים ולתשתיות החיוניות .  
רצף רעידות האדמה ,  החריג במיוחד ,  גרם לבהלה בקרב תושבי אזור הצפון  בייחוד אלה המתגוררים בסמיכות לשבר הסורי-אפריקני - ולחשש באשר לאפשרות של רעשים בעוצמה חזקה יותר .  מנכ"ל המכון הגיאופיסי אורי פריזלנדר ביקש להרגיע את האזרחים המבוהלים ואמר : " רצף הרעידות לא אומר שום דבר לגבי העתיד ,  בימים האחרונים ההעתק  ( מפגש הלוחות הטקטוניים )  הפעיל מייצר רעידות קצת יותר חזקות ולכן הציבור מרגיש אותן ".  בשיחה עם וואלה !  חדשות ,  הוא הוסיף : " אנחנו לא יכולים לשלול את האפשרות לרעידת אדמה חזקה בהמשך .  יחד עם זאת ,  ייתכן שלא תהיה רעידה כלל ".  לדבריו , " אין דפוס התנהגות .  סטטיסטית ,  יש רעידה חזקה פעם במאה שנים .  רצף רעידות חלשות לא בהכרח מעיד שתבוא רעידה גדולה ". 
לקריאה נוספת : לא יכולים לשלול את האפשרות לרעידת אדמה חזקהרעידת אדמה בעוצמה 3.6 הורגשה בצפון ;  אין נפגעים 

לא מחכים לאסון :  תרגיל להתמודדות עם רעידת אדמה
פיקוד העורף ,  המשטרה וצוותים מיוחדים יקיימו את התרגיל בעוד כשבועיים בראשון לציון ובאשדוד ,  וייקחו בו חלק מומחים מחו"ל .  ההחלטה לקיימו התקבלה לפני רצף הרעידות הנוכחי

