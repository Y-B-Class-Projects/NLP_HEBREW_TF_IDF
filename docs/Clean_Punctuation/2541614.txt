במבחן התוצאה : " נכשל "  לממשלת נתניהו
ראש הממשלה טוען כי אזרחי ישראל בטוחים ,  שר האוצר קורא לאזרחים המוחים פופוליסטיים ואורן פסטרנק מזכיר להם כי במבחן התוצאה הביטחון החברתי של אזרחי ישראל רק מתדרדר 
" במבחן התוצאה האזרחים בטוחים ",  אמר ראש הממשלה .  הדברים נאמרו אמנם בהקשר ניהול משבר המשט הטורקי ,  אך חוששני שזו גישת חייו של ראש ממשלתנו ,  לכל תחומי החיים שלנו - והביטחון החברתי בפרט .
 אמור נא לי ,  אדוני ראש הממשלה ,  לקיחת אחריות על טעויות היא לא חלק מ"מבחן התוצאה "?  אז בואו נקיים בוחן-פתע לממשלת  " מבחן התוצאה "  שלנו :  אסון הכרמל  ( שקשור בקשר ישיר להפרטת השירותים הציבוריים )  ,  ניהול משבר המשט ,  קיצוצים בחינוך ,  ברווחה ,  בבריאות ,  אי-טיפול בבעיות הדיור ,  בידוד בינלאומי ,  ריכוזיות שאין כדוגמתה בכלכלה הישראלית ,  תהליך מדיני תקוע ,  פערים חברתיים הולכים וגדלים ,  ניתוק בין המרכז לפריפריה ,  חקיקה אנטי-דמוקרטית וחקירת פעילי מחאה .  האם באמת במבחן התוצאה האזרחים בטוחים ?  אולי פעם אחת בקדנציה שלך ,  תגיד :  טעיתי !  
נכון ,  הסקרים לטובתך .  אז מה ?  מדינת ישראל היא לא קונגרס אמריקאי ותחרות מחיאת כפיים .  אזרחים אינם תחרות דיבייט .  המדינה שלנו איננה משחק כדורגל לקידום התיירות ,  בוודאי שלא המדינה שלנו במצבה הנוכחי .  הגיע השעה להתעורר .
 בימים האחרונים אנחנו עדים לריטואל הקבוע של  " איומי יוני "   האיומים על הקיצוצים בתקציב המדינה לשנת 2013 .  אנחנו שומעים אמירות כמו : " הקופה ריקה ",   " צריך לחתוך בבשר החי ",  ועוד שלל ספינים כאלה ואחרים .  ועל חשבון מה ?  על חשבוננו ,  כמובן .  על חשבון החינוך שלנו ,  הדיור ,  השירותים הציבוריים ושירותי הרווחה  ( ששר הרווחה שכח שהוא אמור לדאוג להם )  ומערכת הבריאות הציבורית .  כל זאת כאשר אנחנו עדים לפערים חברתיים הולכים וגדלים ויחס השכר בין עובד זוטר בחברה לבין המנכ"ל הוא פי 600 .  כל זאת כאשר אנחנו יודעים ואומרים שיש להגדיל את התקציב ולהרחיב את השירותים הציבוריים ,  והכסף קיים .  
במקום זאת אנחנו שומעים שר אוצר שבוחר להיות ז'אן דארק של הטייקונים ,  ולהחליט שמנהיגות נוסח 2012 זה להגיד שהמחאה החברתית  ( שמזמן איננה מחאה ,  אלא מאבק על סדר העדיפויות במדינת ישראל )  היא פופוליסטית וצריך לתקוף אותה .  כבר היינו בסרט הזה שנה שעברה ,  לא ?  כבר אמרו לנו גם ללכת לפריפריה וללכת לעבוד ,  למרות שרובנו ,  פעילי המאבק ,  עובדים  ,  לומדים ,  משלמים מסים והולכים למילואים .
 נתניהו ,  בטל את הפגרה המתקרבת ,  כנס את הממשלה והכנסת עד שיצא עשן לבן ,  אל תקים לנו עוד וועדה ,  ותתחיל לחפש פיתרונות אמיתיים .  אתה  " הבעלים "  של קואליציה רחבה בת 94 ח"כים ,  הגדולה בתולדות מדינת ישראל ,  ואתה בוחר עדיין לא להחליט .  
הנה עצה נוספת :  לא הצהרות ומסיבות עיתונאים - מ-ע-ש-י-ם !  ותעשה לכולנו טובה ,  אל תיזכר בבעיית הפליטים פתאום ,  כאילו היא נולדה אתמול .  בתקופת הממשלה שלך הבעיה הזו רק גדלה וגדלה ,  ובמקום לטפל בה אתה מכריז על מבצע  " חוזרים הביתה "?  הרי גבול פרוץ הוא גם חלק מסוגיית התנתקות המדינה מאחריות לאזרחיה ,  כמו בכל תחומי המאבק שלנו .  האם כמה מאות פליטים מגורשים - זה מה שירצה את הציבור ?  הגיע השעה להפסיק לזלזל באינטליגנציה שלנו - יש כאן בעיות אמיתיות ,  שדורשות מנהיגות - לא פופוליזם וצילומים .  צריך לקבל החלטות קשות שאולי אתה לא מסוגל לקבל אותן .  בהזדמנות זו ,  אולי כדאי להכריז על מבצע  " חוזרים הביתה ":  40 מסתננים ,  לבושי חליפות והעונים לתואר  " שרים "  ו"סגני שרים ",  חוזרים הביתה .  משטרת החברה האזרחית התחילה לפעול ,  אם לא שמת לב ,  ב-14 ביולי 2011 .  את מבחן התוצאה אנחנו ,  האזרחים ,  נבדוק ,  ולממשלה הזו השנה לא ניתן הקלות .  בשבועות הקרובים נמשיך לצאת לרחובות ,  כמו שיצאנו ב-2 ביוני ,  וגם בשבת הקרובה בנגב  בבאר שבע .  כי מעולם לא הפסקנו לדרוש ולעשות צדק חברתי .  במיוחד בפריפריה .  התעוררנו ,  ואנחנו לא מתכוונים לחזור לישון .  הכותב הוא ממארגני ההפגנות ב-2.6 ובקיץ האחרון ,  ממקימי תנועת  " מעמד האוהלים הישראלי ".  

במבחן התוצאה : " נכשל "  לממשלת נתניהו
ראש הממשלה טוען כי אזרחי ישראל בטוחים ,  שר האוצר קורא לאזרחים המוחים פופוליסטיים ואורן פסטרנק מזכיר להם כי במבחן התוצאה הביטחון החברתי של אזרחי ישראל רק מתדרדר

