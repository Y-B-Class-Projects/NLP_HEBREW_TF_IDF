כשהמזרח התיכון בוער ,  הסכסוך בין ישראל לפלסטינים נדחק לשוליים
ג'ון קרי התכוון לעסוק בביקורו בגל הטרור ,  אך הפלת מטוס הקרב הרוסי טרפה את הקלפים .  כשהזירה הסורית ממשיכה להיות החשובה מכולן ,  בירושלים וברמאללה יצטרכו להראות נכונות ליוזמה כדי שבארה"ב ימשיכו להתעניין בנו
אחת הקלישאות הידועות ביותר בקמפיינים פוליטיים היא  " הטלפון האדום בשלוש בבוקר ".  הילרי קלינטון השתמשה בדימוי הזה נגד ברק אובמה כאשר התמודדה מולו ב-2008 על הנהגת המפלגה הדמוקרטית .  הקמפיין שלה הפיץ אז סרטון של טלפון מצלצל באמצע הלילה ,  עם קריין השואל ברקע - מי הייתם רוצים שיענה לשיחת הטלפון הזו ,  בזמן שהילדים שלכם ישנים בבטחה ?  
היום  ( שלישי )  בבוקר ,  הקלישאה התגשמה ,  כאשר הטלפון של ברק אובמה צלצל סמוך לשעה 3:00 אחרי חצות ,  שעון וושינגטון .  זה קרה בעקבות הפלת המטוס הרוסי בטורקיה ,  שהתרחשה סמוך לשעה 10:00 בבוקר ,  שעוננו .  אובמה נאלץ להתמודד עם הסכנה של תגובה רוסית נגד טורקיה ,  שותפה בברית נאט"ו .  אירוע שיכול להוביל ,  בתסריטים הגרועים ביותר ,  לעימות ישיר בין המעצמות .  רוב הפרשנים מעריכים שהסיכוי לכך נמוך ,  אבל מבחינת הבית הלבן ,  גם סיכוי של אחוז אחד הוא גבוה מדי .  
עוד ידיעות בנושא בוואלה !  NEWSקרי בישראל : " מעשי הטרור ראויים לכל גינוי"האם קרי יצליח לשחזר את ההישג מגל הטרור הקודם ? פוטין על הפלת מטוס הקרב הרוסי : " טורקיה תקעה סכין בגבנו "
 אחד האנשים החשובים ביותר בממשל אובמה ,  שר החוץ ג'ון קרי ,  שהה בזמן האירוע בלשכת ראש הממשלה בירושלים .  קרי נחת הבוקר בישראל כדי להיפגש עם ראש הממשלה בנימין נתניהו ועם יו"ר הרשות הפלסטינית ,  אבו מאזן .  בדרכו לארץ ,  הנושא המרכזי על סדר היום שלו הייתה ההסלמה הביטחונית בין ישראל לפלסטינים ,  שנראית בימים האחרונים כאירוע שיצא לחלוטין משליטה .  קרי קיווה להצליח לפשר בין הצדדים ,  אבל בשעה שהוא ישב עם נתניהו ,  הופל מטוס הסוחוי הרוסי ,  וסדר היום השתנה לחלוטין .  
קרי ונתניהו ישבו בתחילת הפגישה עם כמה עוזרים בכירים מכל צד ,  ובהמשך עברו לשיחה אישית יותר בבית ראש הממשלה .  גורם מדיני ישראלי סיפר כי עיקר השיחה התמקדה בהתרחשויות האחרונות בסוריה - החל מהתחזקות דאעש ,  כפי שבאה לידי ביטוי בפיגועים בפריז ,  ועד להיתקלות הרוסית-טורקית של הבוקר .  הם שוחחו בהרחבה גם על הוצאתן לפועל של ההסכמות שהושגו לפני כשבועיים בין נתניהו לנשיא אובמה ,  לגבי הגדלה משמעותית של הסיוע הביטחוני האמריקני לישראל .  
בהקשר הפלסטיני ,  שנדחק מעט בשל ההתפתחות הלא-צפויה בטורקיה ,  אמר נתניהו כי ישראל מוכנה לשקול יוזמות כלכליות שונות לטובת האוכלוסיה הפלסטינית בשטחים  ( בשבוע שעבר אישרה ישראל התקנת רשת סלולרית דור שלישי ,  למשל )  ,  מתוך תקווה שהדבר יוביל לירידת מפלס האלימות .  אלא שלדברי גורם מדיני ישראלי ,  נתניהו הבהיר כי יוזמות כאלה יוכלו לצאת לפועל רק לאחר שאכן תחול רגיעה ביטחונית והשקט יחזור על כנו לשטחים .  
בנושא הבנייה בהתנחלויות ,  נתניהו - כך על פי גורם מדיני ישראלי - אמר לקרי ש"אם הקהילה הבינלאומית מצפה לאישורי בנייה לפלסטינים ,  ישראל מצפה להכרה בבנייה בגושי ההתנחלויות ".  זו לא הפעם הראשונה ,  ובוודאי לא האחרונה ,  שגורמים בסביבת נתניהו מדברים על  " בנייה בגושים ".  בצד האמריקני מדגישים תמיד כי הבעיה העיקרית היא שנתניהו עצמו מסרב בתוקף להגדיר מהם בעצם  " גושי ההתיישבות "  - מה נכלל בתוכם ,  וחשוב יותר ,  מה לא נכלל בתוכם .  
אלא אם נתניהו יסכים למהלך מול ארצות הברית של הגדרת גושי ההתיישבות - מהלך שיהיו לו השלכות מדיניות משמעותיות לעתיד - קשה לראות את הקהילה הבינלאומית מקבלת את בקשתו .  כמובן ,  אם נתניהו יסכים למהלך של הגדרת גושי ההתיישבות ,  הדבר עשוי ליצור משבר בינו לבין סיעת  " הבית היהודי "  ולסכן את הקואליציה שלו .  

קרי נשלח לאזורנו אחרי שבפגישה בין הנשיא אובמה לנתניהו לפני כשבועיים ,  הנושאים הטכניים והפרטניים הללו - יוזמות כלכליות לטובת הפלסטינים ,  הבנייה בגושי ההתנחלויות ועוד - קיבלו מקום שולי יחסית .  לנשיא יש כרגע צרות גדולות הרבה יותר על ראשו מאשר סוגיות כמו סלילת כבישים חדשים בגדה המערבית .  גם היכולת של קרי להמשיך לעסוק בנושא שלנו מוגבלת מאוד לאור אירועים כמו זה שהתרחש הבוקר בטורקיה ,  וזאת למרות ששר החוץ האמריקני מרגיש מחויבות עמוקה לסוגיה הישראלית-פלסטינית .  
כאשר הממשל האמריקני עסוק ב"טלפונים בשלוש לפנות בוקר "  בזירות סוערות כמו סוריה ,  דרושה נכונות אמיתית מצד המנהיגות הישראלית והפלסטינית כדי שלאמריקנים יהיה אינטרס להשקיע מאמצים באזורנו .  בהיעדר יוזמה שתבוא מישראל והפלסטינים ,  גם קרי יישאב להתפתחויות החשובות יותר סביבנו .  הביקור של קרי היום היה הראשון מזה כשנה וחצי  ( מאז  " צוק איתן ")  ,  וגם אם האלימות תסלים ,  בהיעדר התקדמות מדינית עצמאית של ישראל והפלסטינים ,  לא בטוח שנשוב לראות אותו כאן בזמן הקרוב .  

כשהמזרח התיכון בוער ,  הסכסוך בין ישראל לפלסטינים נדחק לשוליים
ג'ון קרי התכוון לעסוק בביקורו בגל הטרור ,  אך הפלת מטוס הקרב הרוסי טרפה את הקלפים .  כשהזירה הסורית ממשיכה להיות החשובה מכולן ,  בירושלים וברמאללה יצטרכו להראות נכונות ליוזמה כדי שבארה"ב ימשיכו להתעניין בנו

