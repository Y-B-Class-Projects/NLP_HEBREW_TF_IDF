 " רצח אופי "  עם סכיני גילוח :  נתניהו נוהג כמורם מעם בתפקיד שר ההיסטוריה
כשהוא מתנער מהדיווחים ומנסה להכשיר את חסינותו ,  נוהג ראש הממשלה כאילו היה מושיע המדינה שבו תלויה התקווה בת שנות אלפיים .  הוא בונה על כך שאנשים שנאבקו בשחיתות ישתקו אל מול שחיתות גדולה יותר ,  אך ההיסטוריה תריע למי שיהיו אמיצים דיים לצאת נגדו עכשיו 
" אתמול ",  צייץ אתמול בנימין נתניהו . " פרסם אמנון אברמוביץ' כתבה מגמתית מתוך הדלפות פליליות ,  מסולפות ורצופות שקרים ,  שכל מטרתה להמשיך ברצח האופי שלי ושל משפחתי ".  אולי הרצח הראשון - מחוץ לבתי הכלא ,  שם זה נפוץ - המבוצע באמצעות סכיני גילוח ,  שהקורבן המיועד הזמין אך סירב לרכוש מכספו .  יש הקונה את עולמו בשעה אחת ויש שגם בשעה אחת אחר חצות מטיס את הזולת במהירות מאך 3 כדי שלא לקנות בשקל מכספו .  ליל הסכינים הקצרות .
 נתניהו מתיימר לדעת מאין מגיע חומר משובח לידי עיתונאים וטוען ,  במקרה זה ,  שהמקורות נמצאים במערכת אכיפת החוק .  זאת הטעייה שקופה ,  עם כוונה בצידה - לטעון בשימוע או בבית המשפט להגנה מהצדק .  מילא ,  תכסיס מקובל של נאשמים ,  כי העיתונאי תמיד מנוע מכל תגובה העלולה להפנות זרקור ,  אבל אם באופן כזה מקבל נתניהו החלטות על מבצעים צבאיים ,  בהסתמך על ניחוש פרוע ולא על מודיעין מוצק ,  המצב עוד חמור מכפי שהוא נראה .  בהנחה שאינו מפעיל את השב"כ או חוקרים פרטיים למעקב אחר עיתונאים או מקורות בכוח ,  הוא רק משווק תעמולה חסרת כל בסיס .  מומחיות בהדלפות פליליות אין לו ,  כי מעולם לא הדליף .  לכל היותר ,  תידרך .  עד היום ,  כמעט חמש שנים לאחר  " צוק איתן ",  אין לו מושג מי הדליף את מצגת כיבוש עזה .  מי לעזאזל היה מצויד אז גם ברצון וגם ביכולת לעשות זאת ?  אפשר עדיין לחקור ולהשביע את סקרנותו של נתניהו .
 עוד בוואלה !  NEWS:טראמפ בעד חוקי ההפלות : " אני תומך גדול בזכות לחיים"דיווח במצרים :  לפחות 17 נפגעים בפיצוץ בסמוך לאוטובוס תיירים בגיזהכשל טכני או טעות אנוש ?  חקירת אסון קריסת המנוף ביבנה 

כשמתבכיינים על רצח אופי ,  חלק אחד הוא הרצח ,  אבל החלק המחולל אותו הוא האופי .  שלו ושלה ,  ביחד ולחוד .  זה עניין למחקר מקצועי ,  לדוקטורט כפול במדעי הנפש .  לא כל העובדות מופיעות בקורות החיים :  חל עליהן חסיון רפואי .  ספרו של דורון נויברגר ,  בעלה הראשון של שרה בן-ארצי ,  גנוז בכספת ואסור בקריאה כמו  " מאהבה של ליידי צ'טרלי "  בבוסטון הפוריטנית .
 כל השאר כבר ידוע ,  מתלונות העובדות במשק הבית של הזוג הקיסרי ,  מדוח מבקר המדינה ,  מהעדויות ששכנעו את בית הדין לעבודה להעדיף את סיפורי מני נפתלי וגיא אליהו על הכחשות שרה ,  מהחקירות השונות ב-20 שנות תיקים ,  מאבנר עמדי עד ארנון מילצ'ן ,  ג'יימס פאקר - אזרח זר עם גישה חופשית לראש הממשלה - ושאול אלוביץ' .  הדמוקרטיה הישראלית במיטבה ,  עם הפרדת רשויות :  בראש הרשות המבצעת עומד ראש הממשלה ,  ובראש ראש הממשלה עומדים רעייתו ואחד מבניו .  הם אילפו אותו כדי כך שהבעת אי-נחת מצדם ,  לרוב לא בנימה חרישית ,  מקפלת אותו ומסחררת מהלך מדיני או ביטחוני .  אם הרמטכ"ל ישיק או יבטל מבצע רק כדי שרעייתו לא תצעק עליו ,  או אם שופט יזכה או ירשיע מחשש שבנו - של השופט ,  לא של הנאשם - יגיב בשביתת רעב ,  תפרוץ שערורייה מבישה והמחליט הצבאי או המשפטי יתפטר .  רק בדרג הממלכתי הבכיר מתקבלת מציאות כזאת כפולקלור .  
השחיתות ביחסי משפחת נתניהו עם מיטיביה ,  ספקי הסיגרים והשמפניה ,  הסכינים והג'ל  ( לא זה של גלעד ארדן )  והיאכטות והסיקור המתחנף - המשתתפים במשחק קצת מתוך כדאיות וקצת כי כבר אסור להפסיק ולהסתכן בתגובה נקמנית ;  הגמילה מההתמכרות קשה לדוחפים לא פחות מאשר למושכים - חמורה במיוחד בגלל משאב נדיר :  זמנו של ראש ממשלה .  הידיעה שאדם עשיר כלשהו מסוגל לדלג מעל לכל המחסומים ולהיפגש עם ראש הממשלה בכל עת משדרת לסביבה מידה מירבית של קירבה ונגישות .  מי שיכול להזדמן סתם כך ,  בג'ינס ובסניקרס ,  למטבח הבית בקיסריה ,  הוא בוודאי שותף סוד למידע פנימי ,  גם שומע וגם משמיע .  באדם כזה מועיל להשקיע ;  אולי עוד תצא מכך ראשות המוסד .  ואין לזלזל בעצם האישור להיכנס למקדש המבהיק בניקיונו :  השתתפות המדינה בהוצאות הבית הפרטי ,  המתקרא  " מעון "  לתפארת המליצה ,  נגזרת מהציפייה שבסופי שבוע ישמש לדיונים בהולים ,  לעבודת הממלכה שאין לדחותה ,  אבל ברגיל נאסר על השרים ,  הפקידים והקצינים לפלוש בהמוניהם לבית והדיונים הוסטו ,  בתשלום נכבד ,  לאולמות שנשכרו ב"דן קיסריה ".  
כחובב פוליטיקה אמריקנית ,  בקיא נתניה ובסיפורו של שרמן אדמס ,  הפקיד החזק ביותר בוושינגטון של שנות ה-50 ,  ראש מטה הבית הלבן בשש שנותיה הראשונות של נשיאות דוייט אייזנהואר .  אדמס ,  לשעבר חבר קונגרס ומושל רפובליקני בניו המפשייר ,  נפל ממרומי גדולתו כי קיבל מהמיליונר ברנרד גולדפיין ,  לא חשוב מאיזו עדה ,  מעיל ומרבד .  רק מעיל צמר ,  אמנם לא מתוצרת  " קולומביה "  אלא רק תרומת בהמה דקה משבט הלאמה והאלפקה ,  ושטיח מזרחי - ותם הטקס לאדמס .  במשפחת נתניהו ,  ללא קשר למשפחת אדמס מהסרט המשעשע ,  הזמנת המתנות ,  קטנות כגדולות ,  הייתה לדבר שבשגרה .
 בניתוח כלכלי אפשר לראות שינוי חשוב במנהגי הטפילות של הזוג ,  במעבר משנות ה-90 לעשור האחרון .  במילה אחת :  הפרטה .  המעורבות הממשלתית נכשלה ,  הנטל חזר לאזרח ,  ולכן הבוז למנגנון הפקידותי  ( לא לגמרי ,  עדיין יש  " ועדת שלושה "  המאשרת מימון הוצאות בנכס הפרטי )  ,  הידד לתורמים מכיסם ,  עם צדק חלוקתי - הקצף של מילצ'ן ,  המים הסוערים של פאקר .
 ב-29 ביוני 1997 ביקש חשב משרד ראש הממשלה ,  עמי טלמור ,  במסמך  " אישי למכותב בלבד ",  שמנכ"ל המשרד ינכה ממשכורתו של כבוד נתניהו 4,000 דולר ועוד 1967 פרנקים שוויצרים ,  בהמרה לשקלים לפי השער היציג ובשישה תשלומים - החזר הוצאות פרטיות בחו"ל ,  שנתניהו ניסה לגלגל על המדינה .  ספר ב-240 דולר ,  עוד ספר ב-300 ,  ב-550 ,  ב-600 ,  ב-875 - לא נורא ,  מדובר בנציג עם הספר ובאשתו ,  כנראה אלה ספרים נדירים הנחוצים למדינאי - עד שמתגנב חשש שנחוץ שם ניקוד וכי מדובר בעיצוב תסרוקת ,  בחיתוך קווצות ואולי פה ושם גם בצביעת עטרה ליושנה .  
דאבוס ,  מסתבר ,  אינה רק פסגה כלכלית ,  אלא גם חופשה משפחתית על חשבון האוצר ,  כולל שכירת ציוד סקי ומורה נבוכים בגלישה . " אנו מנסים לברר ",  הבטיח טלמור ,  כמקור אפשרי לחיסכון . " האם ציוד הסקי ניתן רק לראש הממשלה ולרעייתו ,  או גם למאבטחים ".  יפה שהתחבולה התגלתה ,  אך באיזה מוח צצה מלכתחילה המחשבה שלימודי סקי לפסיכולוגית חינוכית B.A .  M.A לא ימומנו מהכיס הפרטי ,  בהנחה שחייטי נתניהו זכרו לתפור בבגדיו כיסים ,  אם גם לא לשימוש תכוף ? 
עד כאן הוצאות בחו"ל ו-29 ביוני .  למחרת ,  ב-30 ביוני ,  מי יודע כמה עוד צמדי ימים כאלה היו שם ,  יירד החשב טלמור דרג אחד וכתב למשנה למנכ"ל המשרד ,  שהיה גם מנהל לשכתו .  זאת תזכורת מהחודש הקודם :  נתניהו התבקש לפרוע חוב בסך 6,263.38 שקלים ,  אך לאחר חמישה שבועות שילם רק 5,100 ,  ובינתיים נמצאו קבלות נוספות ,  ישנות וחדשות ,  והחוב שב ותפח ל-2,002 שקלים .  טלמור היה נביא :  כבר לפני 22 שנה ידע שסכיני גילוח וג'ל הם פריטים שהזוג נתניהו אוהב ,  אבל לא אוהב לממן .  גם טמפונים ,  לא נאמר למי מבני הזוג ,  ניקנו מקופת המדינה ,  וכך גם מסרקים  ( שניים בתוך חודשיים )  וכרטיסים לקולנוע ,  ויטמינים ושמנים ומשחות .
 המנכ"ל ,  נמען מכתבו הראשון של טלמור ,  היה אביגדור ליברמן .  המשנה/רל"ש ,  במכתב השני ,  משה ליאון .  הימים חולפים ,  שנה עוברת ,  ושותפיו של נתניהו פורחים בפוליטיקה ,  הארצית והמקומית .  
אם כל כך קשה לבני הזוג נתניהו ,  בהיעדר כרטיס אשראי  ( תמיד טוב לעבוד במזומנים ,  שאינם משאירים נתיב לחוקרים )  ,  לשלוף שטרות או מעות  ( כי עוד יותר טוב לעבוד בלי מזומנים )  לקניית סכין וטמפון ,  ברור שאין לצפות מהם לקחת משכנתא על דירתם ברחוב עזה 35 בירושלים או על אחוזת קיסריה ,  כדי לממן את ההוצאות המשפטיות .  והצדק התועלתני איתם :  במלחמת ההתשה נגד שלטונות החוק ,  היועץ המשפטי והפרקליטות מתמסרים ,  להוטים להיכנע .  כשהמדינה חויבה לשלם מאות אלפי שקלים לעובדי המעונות ,  בגלל התעמרות שרה ,  הוחלט בפרקליטות לחייב שמונה מיליון אזרחים שידם לא הייתה במעל ;  ואם למרות הסתייגות פרקליטות מחוז ירושלים ,  בראשות דני ויטמן וארז פדן ,  יסתפקו היועמ"ש ופרקליט המדינה ברבבות שקלים מתוך מאות אלפים שבוזבזו במרמת הארוחות במעונות ,  הנזק המצטבר יעבור את קו חצי המיליון .  

בנאומו בשבוע שעבר ,  באזכרה לראש מחתרת ניל"י ,  אהרן אהרנסון ,  ניכר בנתניהו - ברוח דברים ששמעו ממנו מכריו לאחרונה - שהוא מאמין רק בהכרעת דין של שופטת אחת :  ההיסטוריה .  לולא ניספה אהרנסון לפני מאה שנה ,  אפשר שהיה בכוחו להביא להקמת מדינת ישראל לפני מלחמת העולם השנייה ובכך לשנות את תולדות העם היהודי ,  הפליג נתניהו בדמיונו .  הנושא האמיתי לא היה אהרנסון ,  אלא מקומו של היחיד בהיסטוריה .  נתניהו נוהג כאילו הוא היחיד הנבחר ,  המורם מעם ,  האדם העליון ,  מושיע המדינה .  מה לו ולקניית ג'ל וסכינים ;  כשבאיש אחד ומיוחד תלויה התקווה בת שנות אלפיים ,  למי אכפת מתיק 2000 .
 לנתניהו לא אכפת שדימוי נשגב זה סותר את קו הטיעון שלו ,  באומרו שהמצביעים ,  מיעוט של שלושה מעשרה ,  בחרו בו אף שידעו את מצבו המשפטי ולפיכך נתנו הכשר להתעקשותו למשול עכשיו ולהישפט רק אחר כך ,  פעם ,  מתישהו ,  בעולם הבא .  אם יימצאו בוחרים שיתלוננו במשטרה על שקולם בעד הליכוד הוצא במרמה ,  כי האמינו לתומם לנתניהו שאינו  - " מה פתאום "  - מעוניין בחסינות מהעמדה לדין ,  יהיה על היועץ המשפטי להמציא אמתלה יצירתית במיוחד לסירובו להטיל על המשטרה לחקור חשד לפלילים .  לא הרי סתם הבטחת בחירות  ( "לא אעלה מסים ",   " דין נצרים כדין תל אביב ")  שהשתמטות מקיומה מתורצת בנסיבות חדשות ,  בשיקול דעת ,  בכורח לתעדף ,  כהרי שקר לתכלית אישית .  ואולי בדברו על ידיעת מצבו מתכוון נתניהו לומר שהבוחרים לא רומו ,  כי מלכתחילה הכירו את יחסיו המורכבים עם האמת ולא האמינו להכחשותיו המיתממות .  
בממשלה שנתניהו מנסה להקים ,  הוא ישמור לעצמו את תפקיד שר ההיסטוריה ;  והוא בונה על כך שאנשים שנאבקו לפנים בשחיתות ישתקו עכשיו ויתמכו בשחיתות גדולה עוד יותר .  המקרה המביך ביותר הוא של עוזי דיין ,  ח"כ טרי מירכתי הרשימה בליכוד .  דיין היה מהאלופים הבולטים ביותר במטכ"ל בתקופות אהוד ברק ,  אמנון ליפקין-שחק ושאול מופז .  לטעמו של מופז ,  בולט מדי ,  כסגנו וכיורשו המיועד .  לולא הפסיד ברק את ראשות הממשלה לאריאל שרון ,  היה דיין מתמנה ב-2001 לרמטכ"ל .  כראש המועצה לביטחון לאומי ביקש דיין מראש אגף החקירות במשטרה ,  ניצב משה מזרחי ,  לצרף למסמך תפיסת הביטחון פרק על השחיתות הממשלתית והציבורית ,  לצד העבריינות הקשה והמאורגנת ,  כאיום על ביטחון הפנים ויציבות החברה .  מזרחי נרתם למשימה בהתלהבות .  התוצאה :  בניצוחו של שרון ,  שנחקר באותה עת בתיקי דוד אפל ,  הוזזו דיין ומזרחי מתפקידיהם .
 זה היה דיין הישן .  דיין החדש שש לשרת תחת ראש ממשלה עם כתב חשדות תלת-תיקי והתנהגות אישית מביכה גם כשאינה פלילית .  הוא ישמח לכהן ,  כמו דודו משה בממשלת בן-גוריון ,  בתפקיד שר החקלאות .  אם משום מה לא יימצא לו מקום בין עשרות השרים ,  גם סגנות שר הביטחון מתאימה למידותיו ,  כל עוד תיק הביטחון נשאר בידי נתניהו - דגם שמעון פרס ,  סגנו של שר הביטחון בן-גוריון כשדיין היה שר החקלאות .  ואם שתי חלופות אלה נסגרות ,  יו"ר ועדת החוץ והביטחון .  אין חולק על כישוריו שם ,  כמו במשרד הביטחון ,  להועיל לפיקוח נבון ומנוסה על מערכת הביטחון .
 רק שבדרך מוכן דיין ,  אם לפרש לרעה את שתיקתו ,  לזנוח את הדגלים הערכיים שהניף ;  יתכן שהפקיד אותם אצל הזקיף כבר בהיכנסו למפעל הפיס .  הרי אם יודיע שבכוונתו להצביע נגד תעלולי נתניהו - יותר מכך ,  אם ינאם נגד השחיתות בהפגנה בכיכר רבין במוצאי שבת - ישיג בתחילת כהונתו בכנסת מה שמאות מהנבחרים שם לא השיגו בשנים ארוכות בספסלי המליאה ,  בוועדות ובממשלה .  זה גורלי יותר למדינת ישראל מהשפעתו המסוימת ,  הרחוקה ממכרעת ,  של סגן שר או יו"ר ועדה .  
משה דיין לא היה מופת לטוהר מידות .  הוא גם ערק ממפלגתו לממשלת מנחם בגין ,  אך שם ניסה לכפר על שגיאותיו בתרומה חיונית לשלום עם מצרים ,  המהלך המדיני החשוב ביותר בתולדות המדינה .  כשאבחן מאמץ של בגין לבלום את התקדמות השלום לגזרה הירדנית-פלסטינית ,  התפטר .
 אחיינו ,  עוזי ,  צנוע ממנו באורחותיו האישיות וספוג כמעט כמותו ברצון לשים את משקלו על כפות המאזניים .  סיכוייו לחזור לכנסת בשנית בבחירות הבאות אינם גבוהים בלאו הכי .  אם הוא ועוד שלושה-ארבעה מעמיתיו יהיו אמיצים ומוסריים דיים לצאת נגד נתניהו עכשיו ,  במקום להתבייש אחר כך ,  לא מפלגתם תריע להם ;  רק - בניגוד להערכתו העצמית של נתניהו - ההיסטוריה . 

" רצח אופי "  עם סכיני גילוח :  נתניהו נוהג כמורם מעם בתפקיד שר ההיסטוריה
כשהוא מתנער מהדיווחים ומנסה להכשיר את חסינותו ,  נוהג ראש הממשלה כאילו היה מושיע המדינה שבו תלויה התקווה בת שנות אלפיים .  הוא בונה על כך שאנשים שנאבקו בשחיתות ישתקו אל מול שחיתות גדולה יותר ,  אך ההיסטוריה תריע למי שיהיו אמיצים דיים לצאת נגדו עכשיו

