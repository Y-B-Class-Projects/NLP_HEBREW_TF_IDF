וושינגטון :  מלחמה מפריעה לבחירות 
" זה היה נאום בחירות ",  היו שאמרו אחרי דברי אובאמה בוועידת איפא"ק .  נו ,  אז מה ?  גם כשטרומן הכיר במדינת ישראל ,  הוא שעה לעצת עוזרו-יועצו קלרק קליפורד בין השאר מפני ש-1948 היתה שנת בחירות .  אמנם נאומו של אובאמה כלל נקודות חשובות ,  ולפחות להלכה ,  מחייבות בנושא האיראני - אך לא בכך נדון היום ,  אלא בהשלכות הפנים-פוליטיות .  גם על נאומו של נתניהו לא נתעכב כאן ,  פרט לדבריו בעניין אושוויץ  ( גם אבא אבן ,  כזכור ,  הזכיר את אושוויץ כדי להמחיש את הסכנה שבחזרה לקווי 67' )  .  
נתניהו ספג גל של ביקורת על הדוגמה שנתן ,  אך הדגש שלו לא היה על ההשוואה בין אושוויץ לגרעין האיראני .  הוא דיבר על התגובה של ממשל רוזוולט ,  שסירב להיעתר לדרישת הקונגרס היהודי העולמי שחיל האוויר האמריקני יפציץ את מחנה ההשמדה ואת הדרכים המובילות אליו בנימוק ש"זה יקצין את הגרמנים עוד יותר ".  מובן שמאז השתנו דברים רבים :  ישראל אינה הקונגרס היהודי העולמי  ( וכפי שהיה אפשר להיווכח מתגובותיהם של 14 אלף הנציגים באולם הוועידה ,  אין דומים יהודי אמריקה של אז ליהדות אמריקה של היום - ואף פוליטיקאי אמריקני לא יתעלם מכך )  .
 אובאמה אינו רוצה מלחמה ,  נקודה .  הוא אפילו אינו רוצה להגיע למצב שיצטרך להכריע בדבר .  מבחינתו ,  עדיף כמעט כל תסריט שיש בו כדי לשכנע ,  כולל את עצמו ,  שאפשר להגיע לעצירת השעטה האיראנית לגרעין בדרכים דיפלומטיות או כלכליות - הגם ,  כפי שאפשר להניח ,  שהוא ער לעובדה שטהרן עלולה לנצל את ההפוגה הדיפלומטית להמשך מאמציה הגרעיניים .  
יש לשער שהוא אינו מתעלם מכך שפרק הזמן של השיחות עלול לבטל בפועל את האפשרות לפעול צבאית ,  בין שארה"ב היא שתצא לפעולה ובין שתהא זו ישראל .  בינתיים אנשיו ממשיכים לצאת בהצהרות ,  לעיתים סותרות :  פעם בכיוון של נחרצות מלחמתית ופעם בנימה של שלום עלי אדמות .  הדברים מופנים לא רק לאיראנים  ( ולישראלים )  ,  אלא לציבור האמריקני וליריביו הרפובליקנים .  אך מסתבר שרוב הציבור האמריקני אינו מרוצה מטיפולו של אובאמה באיום בגרעין האיראני . 
" התבונה המקובלת "  בעולם הפוליטי האמריקני היא ,  כידוע ,  שמה שיקבע את תוצאות הבחירות טמון בכלכלה ,  ומבחינה זו ,  אף שהשיפור הוא מזערי - העקומה בגרף נוטה כלפי מעלה .  ברם ,  בסקר חדש 59 אחוזים מהציבור נתנו לאובאמה ציון שלילי ,  וגם בנושא הכלכלי הוא נמצא בנחיתות מול רומני  ( בהפרש של שני אחוזים )  .
 נוסף על כך ,  ההנחה ולפיה הכל תלוי בכלכלה ,  עלולה להתערער אם בשמונת החודשים שנותרו עד הבחירות יתרחש אירוע או תהיה התפתחות שלילית בתחום מדיניות החוץ ,  למשל בעניין איראן ובעניין אפגניסטן .  מבחינה זאת עומד הנשיא בפני דילמה :  אם יתמיד במתווה ההידברות עם טהרן וישיג את מטרתו ,  הדבר יעניק לו יתרון על יריביו בבחירות .  אך הוא מבין שאם יתברר שהאיראנים שיטו בו ועברו את הדרך לפצצה במסווה של  " הידברות ",  הכישלון יירשם לחובתו .  את החשבון יגבו הרפובליקנים .  
כל זאת ,  כשהציבור האמריקני ממילא חצוי בין התומכים בפעולה צבאית בתנאים מסוימים ובין המתנגדים לה יהיה אשר יהיה .  לזאת יש להוסיף את הההשפעה שיש למשבר עם איראן על מחירי הדלק ,  גורם מרכזי בכל מערכת בחירות ;  האם הבוחר יעשה את חשבון הכיס המיידי או את השיקול לטווח ארוך ,  כלומר שדווקא חיסול האיום האיראני עשוי להביא להספקה קבועה וממושכת של נפט במחירים סבירים ?  בכל העניינים האלה עומד הנשיא לפני ברירות לא פשוטות .  אפילו האופציה המועדפת מבחינתו של סנקציות  " חונקות ",  כולל אמברגו של ממש על כל תנועה אפשרית של סחורות ושל אנשים ,  כפי שמציע הסנטור קרל לוין ,  יו"ר ועדת הסנאט לשירותים המזוינים ,  אינה פשוטה מבחינת השלכותיה הפוליטיות .  האם יקבל החלטות נחרצות או שמא יעדיף ללכת בין הטיפות עד לבחירות ?  

וושינגטון :  מלחמה מפריעה לבחירות
nan
