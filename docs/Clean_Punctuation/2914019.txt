לאחר סערת האמירות הגזעניות :  נתניהו וטראמפ ייפגשו בישראל
ראש הממשלה ייפגש עם המועמד לראשות המפלגה הרפובליקנית ,  ברקע הקריאה שלו שלא לאשר כניסת מוסלמים לארצות הברית .  גלאון : " נתניהו גזען וחסר אחריות ".  טיבי דרש מאדלשטיין  " למנוע את כניסת הניאו-נאצי טראמפ לכנסת "
 ראש הממשלה בנימין נתניהו יפגוש את המועמד לראשות המפלגה הרפובליקנית ,  דונלד טראמפ ,  ב-28 בדצמבר בישראל .  המועמד האמריקני עורר סערה בימים האחרונים ,  לאחר שקרא לעצור את כניסתם של מוסלמים לארצות הברית .  עם זאת ,  הפגישה בין השניים נקבעה לפני שבועיים במסגרת מדיניותו של נתניהו להיפגש עם כל מועמד שיבקש זאת .  גורמים בסביבתו הבהירו כי  " נתניהו לא מסכים עם כל אמירה של כל מועמד ". 
יו"ר מרצ ,  ח"כ זהבה גלאון ,  התייחס לפגישה המתוכננת ואמרה כי  " בושה שראש הממשלה מוכן לתת לגיטימציה לטראמפ ולסמן אותו כמועמד סביר ,  שראוי להיפגש עם ראש מדינה .  נכונותו של נתניהו להיפגש עם טראמפ למרות אמירותיו הגזעניות החמורות מאשרת את מה שהתבטאויותיו של ראש הממשלה מעידות עליו כבר מזמן ;  שמעולם לא היה פה ראש ממשלה כה גזען וחסר אחריות ,  שלא בוחל באמצעים ומוכן להעמיק את הקרע כדי להרוויח עוד כמה קולות או חיבוק מביך ממועמד הזוי ,  שאיש מלבדו לא מוכן לקבל ". 
היא הוסיפה : " זו סטירה בפרצוף לאזרחי ישראל המוסלמים ,  שדונאלד טראמפ הציע למנוע מהם להיכנס לארצות הברית ומעוניין לסמן אותם כחשודים ללא כל הצדקה ".  
ח"כ מיכל רוזין  ( מרצ )  החלה להחתים את חבריה למשכן על מכתב ובו דרישה מנתניהו לבטל את הפגישה המתוכננת ולגנות בפומבי את אמירותיו של טראמפ . " בעוד ברחבי העולם מנהיגים מגנים את דבריו הגזעניים והמקוממים של המועמד הרפובליקני לנשיאות ,  נתניהו מעניק לו חיבוק חם ",  אמרה רוזין . " פגישתם בסוף החודש נותנת גיבוי לאמירותיו הגזעניות ,  ובכך ביזוי אופייה הדמוקרטי של מדינת ישראל וכן פגיעה באזרחיה המוסלמים ". 
מוקדם יותר היום כתב ח"כ אחמד טיבי  ( הרשימה המשותפת )  בחשבון הטוויטר שלו כי דרש מיו"ר הכנסת יולי אדלשטיין שלא לאפשר לטראמפ להיכנס לכנסת . " ביקשתי מיו"ר הכנסת למנוע את כניסתו של הניאו-נאצי טראמפ לכנסת 'עד שנבין ממש מה הסכנה של כל הטראמפים' ".  טיבי הוסיף : " למרות שהדברים שאמר לא זרים לאחדים כאן בכנסת ".  
מוקדם יותר התייחס לנושא גם ח"כ עמר בר-לב  ( המחנה הציוני )  . " ככל שזה תלוי בי ,  דולנד טראמפ הגזען לא אמור להיות רצוי בכנסת ",  כתב בר-לב בחשבון הטוויטר שלו .
 במהלך הלילה ,  הזים טראמפ את השמועות על כוונתו לבקר בירדן בסוף החודש ,  כפי שדווח ביממה האחרונה .  הוא כתב : " למרות הכבוד שאני רוחש למלך עבדאללה השני ,  לא אבקר בירדן בקרוב ".  עם זאת ,  הודיע כי בכוונתו לבקר בישראל עד סוף חודש דצמבר ,  והוסיף : " אני מצפה לכך בקוצר רוח ".  
טראמפ אמר בהצהרתו מיום שני : " אפילו מבלי לבחון את הנתונים ,  ברור לכולם כי השנאה היא מעבר להבנתנו ".  לדבריו , " מקורה של השנאה הזאת והסיבה לה ,  את אלה נצטרך לבחון .  עד שנצליח לעשות זאת ,  ולהבין את הבעיה ואת האיום המסוכן שהיא מציבה בפנינו ,  מדינתנו לא יכולה להיות הקורבן למתקפות מזוויעות של אנשים שמאמינים רק בג'יהאד ,  ושאין להם כל היגיון או כבוד לחיי אדם ". 
המועמד ידוע באמירותיו השנויות במחלוקת במהלך קמפיין הבחירות האחרון ,  שכוונו בין היתר נגד עניים ,  יהודים ,  מוסלמים ,  מהגרים  ויריביו מכל קצוות הקשת הפוליטית .  בין היתר ,  קרא טראמפ לספק  " תגי זיהוי "  לאזרחים מוסלמים ולסגור מסגדים ,  וטען פעמים רבות כי המוסלמים במדינה חגגו לאחר פיגועי ה-11 בספטמבר  למרות שכלי תקשורת אמריקניים העמידו אותו על טעותו .  למרות זאת ,  טראמפ ממשיך להוביל בסקרים בקרב המצביעים הרפובליקנים .  

לאחר סערת האמירות הגזעניות :  נתניהו וטראמפ ייפגשו בישראל
ראש הממשלה ייפגש עם המועמד לראשות המפלגה הרפובליקנית ,  ברקע הקריאה שלו שלא לאשר כניסת מוסלמים לארצות הברית .  גלאון : " נתניהו גזען וחסר אחריות ".  טיבי דרש מאדלשטיין  " למנוע את כניסת הניאו-נאצי טראמפ לכנסת "
 
