לבקש גט מהמדינה
שר המשפטים רוצה לאפשר לרבנים לפסוק גם בנושאים הכספיים הנלווים לגירושים .  למיתר שליידר זה עושה חשק להתגרש .  מישראל
שר המשפטים החדש יעקב נאמן וראש הממשלה בנימין נתניהו ,  כנראה לא יודעים חשבון .  זו המסקנה לאור פרסומה של הצעת החוק החדשה שאותה מקדם נאמן ,  כתשורה לש"ס ובהתאם להבטחה שנתן נתניהו למפלגה תמורת ישיבתה בקואליציה שלו ,  ולפיה סמכויות בתי הדין הרבניים יורחבו גם לנושאים אזרחיים .  המסקנה מתבקשת לאור המצב בו נתניהו ושר המשפטים שלו רואים לנכון לתגמל מפלגה מגזרית על גבו של ציבור גדול הרבה יותר ,  ציבור הנשים בישראל .
 המצב המשפטי היום בישראל מכתיב ממילא לכל זוג שרוצה להינשא בארץ באופן רשמי ומוכר על ידי המדינה ,  לעשות זאת באמצעות הרבנות ,  גם אם דרכו ורוחו של מוסד זה אינן עולות בקנה אחד עם תפיסתו של הזוג .  מי שלא מוכן להתפשר על עקרונותיו ,  נגזר עליו לצאת את גבולות המדינה ולערוך את נישואיו בקפריסין ,  למשל .  אבל לא בזכות להינשא בארצנו עסקינן ,  על אף שמדובר בנושא חשוב מאין כמותו .  שהרי ,  בסופו של דבר מדובר בזכות עתידית .  כזו שעוד לא קיימת בישראל ,  והנה באים שר המשפטים ,  רה"מ וש"ס ומטילים צל כבד על זכות שכבר ניתנה לנו .
 ענייני גירושין נמצאים בסמכותם הבלעדית של בתי הדין הרבניים ומהתענוג שבמגעים עמם לא יכול אף זוג ישראלי שנישואיו עלו על שרטון להימנע .  אל מוסד הנישואין אתם יכולים להיכנס מאיזו דלת שתחפצו :  בקפריסין ,  באולם אירועים בפתח תקווה או בחתונה במדבר בלי רב ובלי בופה .  אבל בדרך החוצה ,  כולם עוברים דרך הרבנות .  נכון לעכשיו ,  אתם יכולים לבחור שענייני הממון הקשורים לפירוק הנישואים שלכם  ( הסכם המזונות ,  חלוקת הרכוש ועוד )  ידונו בבית דין אזרחי .  שר המשפטים מבקש כעת ,  בהצעת החוק הממשלתית שאותה הוא מקדם ,  לשים לזה סוף .  כל הנושאים האזרחיים הקשורים בגירושין יהיו בסמכותו הבלעדית של בית הדין הרבני .
 אחת ההשלכות הקשות ביותר של ההצעה הזו תהיה חסימת דרכן של מסורבות גט לפעול נגד בעליהן הסרבניים באמצעות בתי הדין האזרחיים .  אלה נוטים לפסוק פיצויים כבדים במיוחד לנשים מסורבות הגט ופעמים רבות מצליחים כך לשכנע את הבעל הסרבן להעניק לאישתו את השחרור המיוחל מנישואיה .  אבל גם ענייני הגירושין היומיומיים - קביעת גובה הסכם המזונות ,  חלוקת הרכוש ,  הסכמי משמורת ועוד - נראים אחרת פעמים רבות כשדנים בהם בבית דין רבני או אזרחי .  אמות המידה של בית הדין הרבני בנושאים כלכליים נמוכות מהממוצע ומהמקובל במציאות החיים החילונית .
 סמכויותיו של בית הדין הרבני היו בעבר רחבות יותר וכללו חלק מהנושאים שהצעת החוק החדשה מבקשת לכלול .  אלא שהסמכויות הללו צומצמו על ידי בית המשפט העליון לאחר מקרים רבים שהגיעו לפתחו ,  שבהם פסק בית הדין הרבני באופן לא ענייני .  כך למשל נוהגים בתי הדין הרבניים לא אחת ,  להעדיף להעניק משמורת להורה שמתעקש על חינוך ילדיו במסגרות דתיות ,  גם אם שאר הנסיבות מצביעות על כך שטובת הילד היא להישאר עם ההורה האחר .  אין זה סוד שהסכמי המזונות ,  הפיצויים ושאר עניינים ממוניים נפסקים בשיעורים נמוכים יותר בערכאות הרבניות .  
בתי הדין הרבניים הם מוסדות שמפלים נשים באופן שיטתי וידוע לשמצה .  הרחבת סמכויותיהם תהיה טעות שהדעת לא תוכל לסבול .  בית המשפט העליון חשב כך ופעל בהתאם .  מדוע אם כן ,  מכל שלל ההבטחות שניתנו לש"ס תמורת ישיבתה בממשלה ,  בוחר נתניהו דווקא באחת המופרכות שבהן ,  כדי להוכיח שאיש מילה הוא ?  אנחנו עומדים בסיומו של העשור הראשון של המאה ה-21 .  היה אפשר לחשוב שכבר נהיה קרובים יותר להפקעת הסמכות הבלעדית של הרבנות על הנישואים .  במקום זה ,  אנחנו הולכים אחורה .  אפשר לומר שמבחינתי ,  זו עילה לבקש גט מהמדינה .  הסיבה :  פערים שאינם ניתנים לגישור .
 
לבקש גט מהמדינה
שר המשפטים רוצה לאפשר לרבנים לפסוק גם בנושאים הכספיים הנלווים לגירושים .  למיתר שליידר זה עושה חשק להתגרש .  מישראל

