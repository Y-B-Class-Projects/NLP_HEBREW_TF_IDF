א' זה אלשיך ,  מ' זה מוזס :  תיקי 1000 ו-2000 - המילון השלם
מה בדיוק כללה כל פרשה ,  באילו מדינות ברחבי הגלובוס בוצעו חיקורי דין ומי החוקרת במשטרה שכתבה את סיכומי החקירה שהועברו לפרקליטות ?  כל מה שצריך לדעת על החקירות נגד ראש הממשלה .  מורה נבוכים
א'
אלף :  תיק החקירה שמספרו האמיתי במשטרה הוא 276069/16 .  התיק עוסק בפרשת המתנות האסורות לכאורה שקיבלו ראש הממשלה בנימין נתניהו ואשתו שרה נתניהו מאנשי עסקים ,  בהם ארנון מילצ'ן וג'יימס פאקר .
 אלפיים :  תיק החקירה 276070/16 שמתנהל ביחידה הארצית לחקירות הונאה  ( יאח"ה )  נגד שני חשודים - ראש הממשלה בנימין נתניהו והמו"ל של  " ידיעות אחרונות "  ארנון  ( נוני )  מוזס .  התיק עוסק במגעים שניהלו השניים ערב הבחירות האחרונות סביב סוגיית שינוי הסיקור השלילי של ראש הממשלה בקבוצת  " ידיעות אחרונות "  לצד שינוי התפוצה של עיתון  " ישראל היום ".  במרכז החקירה קלטות שהעביר לחוקרים ראש הסגל לשעבר במשרד ראש הממשלה ,  ארי הרו ,  ובהם עיקרי השיחות בין מוזס לנתניהו .
 אדלסון שלדון :  איש עסקים יהודי-אמריקני .  נחשב לאחד מעשירי תבל ומפטרוניו הבולטים של בנימין נתניהו לאורך השנים .  אדלסון הוא המוציא לאור של ישראל היום .  אדלסון נדרש למסור עדות בפרשת 2000 .
 אלשיך רוני :  מפכ"ל המשטרה .  מונה לתפקיד על ידי בנימין נתניהו ,  אך לא עושה לו הנחות .  הוא נחשב למפכ"ל אקטיבי מאוד בחקירות ראש הממשלה ואף מייעץ בצורה קרובה מאוד לצוות החקירה .  מעורבותו הרבה בחקירות הובילה למתיחות גדולה בין ראש הממשלה לבינו .  
ב'
ביטן דוד :  חבר כנסת מהליכוד .  בשבתו כיו"ר הקואליציה הוביל שורת חוקים שנויים במחלוקת ,  כדוגמת  " החוק הצרפתי "  ו"חוק ההמלצות ".  מבקריו האשימו אותו בכך שהוא עושה זאת על מנת להיטיב עם ראש הממשלה נתניהו .  ביטן עצמו חשוד בפרשת שחיתות רחבת היקף אחרת .
 בן ארי ליאת :  פרקליטת מחוז תל אביב מיסוי וכלכלה .  הפרקליטה המלווה את תיקי נתניהו - 1000 ו-2000 .  היא הגורם שליווה והנחה מעשית את החוקרים בפעילות החקירה והאיסוף .
 ברנור כורש :  קצין משטרה בדרגת תת-ניצב ,  מפקד היחידה הארצית לחקירות הונאה  ( יאח"ה )  .  ברנור הוא המפקד של כלל חקירות ראש הממשלה והוא זה שמנהל את תשאולו יחד עם צוות החוקרים ,  בהם סגן-ניצב מומי אבן צור ורב-פקד דני יופה .  ברנור ,  ממוצא פרסי ,  זכה כבר במשטרה ומחוצה לה לתואר : " האיום האיראני של נתניהו ".  
ה'
המלצות :  המשטרה בתום החקירה מעבירה סיכומי חקירה לידי הפרקליטות .  המשטרה מציינת אם נמצאה תשתית ראייתית לביצוע העבירות המיוחסות לחשודים .  ח"כ דוד אמסלם מהליכוד הוביל בכנסת שינוי חקיקה האוסר על המשטרה למסור סיכום חקירה והמלצות בתום חקירה .  
הרו ארי :  ראש הסגל לשעבר של ראש הממשלה בנימין נתניהו ואחד האנשים הקרובים ביותר אליו עד לחקירות .  במהלך השנה החולפת חתם הרו עם המשטרה על הסכם עד המדינה ,  שבמסגרתו מסר חומרים מפלילים נגד נתניהו בחקירות 1000 ו-2000 .  בתמורה ,  התחייבה הפרקליטות להקל בעונשו של הרו ,  שנחשד בביצוע עבירות של מרמה והפרת אמונים .  לפי החשד ,  הוא ניהל חברה במקביל לתפקידו הציבורי ,  ואף קידם את החברה על בסיס תפקידו במשרד ראש הממשלה .  לפי ההסכם ,  הרו יורשע ויגזרו עליו עבודות שירות וקנס בגובה 700 אלף שקל .
 ו'
וינרוט יעקב :  מבכירי עורכי הדין בישראל .  ייצג את ראש הממשלה בחקירות 1000 ו-2000 .  
ח'
חפץ ניר :  שימש במהלך רוב תקופת החקירה דוברם האישי של בני הזוג נתניהו .  הגיב בשמם על פרסומי החקירות והרבה להשתמש במשפט : " אין כלום כי לא היה כלום ". 
חיקור דין :  פעולת חקירה שאותה מבקשים לבצע חוקרי המשטרה מחוץ לגבולות מדינת ישראל ,  כמו למשל חקירת חשודים ,  עדים ואף איסוף מסמכים .  חיקור דין יכול להעשות רק לאחר קבלת אישור מהמדינה שבשטחה אמורה להתבצע פעולת החקירה .  בתיק 1000 ,  למשל ,  הגיעו החוקרים ללוס אנג'לס כדי לגבות עדות מארנון מילצ'ן ולאוסטרליה כדי לגבות עדות מג'יימס פאקר .
 ט'
טייבר לילית :  סגן ניצב ביאח"ה .  ניהלה את תיקי החקירה 1000 ו-2000 והייתה אחראית לכתוב את סיכומי החקירה שהועברו לפרקליטות המדינה .  
י'
יאח"ה :  היחידה הארצית לחקירות הונאה .  מדובר ביחידת עילית של המשטרה .  הוקמה בשנות ה-70' על ידי תת-ניצב יעקב זיגל ,  והייתה אחראית לאורך השנים לאלפי חקירות שהובילו למאסרם של ראשי ממשלה ,  שרים ,  חברי כנסת ,  ראשי רשויות ואנשי עסקים .
 יאל"כ :  היחידה הארצית למלחמה בפשיעה כלכלית .  יחידת אחות ליאח"ה ,  הפועלת בתוך להב 433 .  בראשה עומד תת-ניצב מוטי לוי .  
יצחקי מני :  קצין במשטרת ישראל בדרגת ניצב .  שימש במהלך רובה המכריע של תקופת חקירות נתניהו כראש אגף החקירות והמודיעין .  וריכז את כל פעולות החקירה .  לאחרונה פרש מהמשטרה .  
יפה דני :  רב-פקד המשרת ביאח"ה .  נחשב אחד מבכירי החוקרים שניהלו את תיקי החקירות 1000 ו-2000 .
 כ'
כבל איתן :  חבר כנסת מהמחנה הציוני .  נחקר באזהרה בפרשת 2000 .  על פי החשד הוא קידם את חוק ישראל היום במטרה להיטיב עם מו"ל ידיעות אחרונות ארנון מוזס בתמורה לקבלת טובות הנאה בצורת כתבות מפרגנות בידיעות אחרונות .  
ל'
להב 433 :  שמה של יחידת העילית של המשטרה .  היחידה מונה כאלף שוטרים וקצינים ובה חמש יחידות :  יאח"ה ,  יאל"כ ,  יאחב"ל ,  אתגר והגדעונים 33 .  בראש להב מכהן ניצב רוני ריטמן .  מטה היחידה נמצא בלוד והיא כפופה לראש אגף החקירות והמודיעין ,  ניצב מני יצחקי .
 לונדון :  חוקרי יאח"ה הגיעו לעיר וביצעו חיקור דין משמעותי לארנון מילצ'ן .
 לפיד יאיר :  עד המפתח בפרשת 1000 .  על פי החשד בפרשה ,  נתניהו פנה לגורמי משרד האוצר בזמן שלפיד כיהן כשר ,  ופעם כדי לקדם הארכת פטור ממס לתושב חוזר - הטבה שיש לה ערך כלכלי רב עבור מילצ'ן .
 לפידות מירב :  ניצב-משנה ,  דוברת המשטרה .  אחראית על דברור חקירות ראש הממשלה השונות .
 מ'
מוזס ארנון  ( נוני )  :  המוציא לאור של העיתון  " ידיעות אחרונות ".  נחשד כי הציע שוחד לראש הממשלה בתיק 2000 .  המשטרה ממליצה להעמידו לדין .
 מילצ'ן ארנון :  מפיק הוליוודי ואיש עסקים .  העיד כי העניק לראש הממשלה מתנות יקרות ערך ואף סיפק לו באופן קבוע סיגרים בשווי עשרות אלפי דולרים ולאשתו בקבוקי שמפניה ורודה .  המשטרה ממליצה להעמידו לדין .
 מנדלבליט אביחי :  היועץ המשפטי לממשלה .  ראש התביעה והאיש שמנחה את תיקי החקירה בפרשות השונות.בטרם מונה לתפקיד שימש מזכיר הממשלה של ראש הממשלה נתניהו .  
מנצור מומי :  סגן-ניצב .  ראש צוות החקירה בתיקי 1000 ו-2000 .  משרת ביאח"ה .
 נ'
נתניהו בנימין :  ראש הממשלה .  חשוד בקבלת שוחד ובהפרת אמונים בתיקי החקירה 1000 ו-2000 .  
נתניהו שרה :  אשתו של ראש הממשלה .  מסרה עדות בתיק 1000 ,  שבמרכזו החשד שראש הממשלה קיבל מתנות מאנשי עסקים .
 נתניהו יאיר :  בנם הגדול של שרה ובנימין נתניהו .  מסר גרסה בתיק 1000 ונשאל על קשריו עם איש העסקים ג'יימס פאקר .
 ניצן שי :  פרקליט המדינה .  אחראי לעבור על המלצות המשטרה ולהעביר ליועץ המשפטי לממשלה את עמדת הפרקליטות בנוגע להעמדה לדין של המעורבים בפרשות .  
ס'
סיגרים :  לפי המשטרה קיבל ראש הממשלה בנימין נתניהו באופן שוטף סיגרים בשווי של עשרות אלפי דולרים מאנשי העסקים ג'יימס פאקר וארנון מילצ'ן .
 סיסו גדי :  ניצב ,  ראש אגף החקירות החדש .  החליף בתפקיד את מני יצחקי .  במסגרת תפקידו פיקד על חקירות נתניהו .
 ע'
עד מדינה :  עבריין שגויס על ידי הפרקליטות כדי להפליל את חבריו לביצוע הפשע ואיסוף ראיות בתמורה ממשית בענישה .  בתיקי 1000 ו-2000 גויס ארי הרו .
 עדות ניקיון :  העדות שמוסר עד המדינה לאחר חתימת ההסכם איתו .  בעדות מתחייב העד למסור את כלל המידע בפרטי פרטים .
 עדות ראשי פרקים :  עדות שנמסרת במהלך חתימת זיכרון דברים והיא הבסיס לחתימה על הסכם עד מדינה .  העדות מאפשרת לבדוק את אמינות העד לאיכות המידע .  בעדות לא ניתן לעשות שימוש אם לא נחתם הסכם עד מדינה .  
פ'
פאקר ג'יימס :  איש עסקים אוסטרלי שרכש בשנים האחרונות דירות בישראל ואף ביקש אזרחות ישראלית .  לפי החשד ,  פאקר העניק מתנות בהיקפים של מאות אלפי דולרים לבני משפחת נתניהו ,  בין היתר סיגרים ואירוח בבתי מלון .  פאקר טרם נחקר בשל בעיות רפואיות .
 הפרקליטות :  גוף התביעה בישראל ,  שבראשו עומד שי ניצן .  בחקירות ראש הממשלה הפרקליטות ליוותה על בסיס יום יומי את החקירות והיא זו שחתמה על הסכמי עד המדינה .  משהועברו אליה ההמלצות ,  עליה להחליט האם התשתית הראייתית שגיבשה המשטרה מצדיקה העמדה לדין .
 צ'
צור רונן :  איש יחסי הציבור ודוברו בישראל של ארנון מילצ'ן בחקירת תיק 1000 .  
ק'
קליין הדס :  העוזרת האישית של ארנון מילצ'ן בישראל .  מסרה עדות במשטרה שאפשרה את פתיחת תיק 1000 .  במסגרת עדותה ,  פירטה כיצד נרכשו והועברו הסיגרים והמתנות לבית ראש הממשלה .
 ר'
ריטמן רוני :  ניצב ,  מפקד להב 433 .  עמד במרכז פרשה של טענה של קצינה כי הטריד אותה מינית .  התיק בענינו נסגר ,  אך בג"ץ קבע כי המפכ"ל חייב לנקוט נגדו בהליך משמעתי .  ראש הממשלה בנימין נתניהו טען כי ריטמן היה חייב להשעות עצמו מחקירת ראש הממשלה בשל התלונה נגדו .
 רגב עמוס :  העורך הראשי לשעבר של  " ישראל היום ".  מסר עדות בפרשת 2000 .
 ש'
שפר גיל :  ראש הסגל לשעבר של ראש הממשלה בנימין נתניהו .  נחקר בחשד לביצוע עבירות מין .  המשטרה ניסתה ללא הצלחה לחלץ ממנו עדות מפלילה נגד נתניהו בפרשות השונות .
 ת'
תיק חקירה :  שם שניתן לכל הליך חקירה שמבצעת משטרת ישראל .  תיק חקירה מקוטלג במספרים .  בעבר נקראו התיקים על פי שמות ,  אולם נוהג זה הוסר בהנחיית ראש אגף החקירות .  

א' זה אלשיך ,  מ' זה מוזס :  תיקי 1000 ו-2000 - המילון השלם
מה בדיוק כללה כל פרשה ,  באילו מדינות ברחבי הגלובוס בוצעו חיקורי דין ומי החוקרת במשטרה שכתבה את סיכומי החקירה שהועברו לפרקליטות ?  כל מה שצריך לדעת על החקירות נגד ראש הממשלה .  מורה נבוכים

