הקואליציה סופגת מהלומות ראשונות וליברמן נהנה מכל רגע
יו"ר ישראל ביתנו לא הסתיר את שביעות רצונו מביקורת בג"ץ על התיקים של נתניהו ומהכוח שיש בידיו להבטיח או למנוע רוב לקואליציה .  וגם :  מי מנכס לעצמו את הישגי האופוזיציה ,  ושקד לא נותנת לכחלון לעצור אותה
 ( חוק ההוצאה לפועל אושר במליאה בקריאה טרומית ,  יום רביעי )  
יום שלישי השבוע ,  שעות הצהריים .  יו"ר ישראל ביתנו אביגדור ליברמן ישב בלשכתו בכנסת ,  נטל בידו סכין ,  וקילף לעצמו תפוח .  ברקע שודרה מהדורת הרדיו של רשת ב' .  כשהקריין הגיע לדיווח על הביקורת שמתח בג"ץ בנוגע לכהונתו של ראש הממשלה בנימין נתניהו כשר הממונה על ארבעה משרדים במקביל לתפקידו כראש ממשלה ,  הוא הפסיק לרגע את מלאכת הקילוף והאזין בקשב רב .  ניכר היה שהוא לא מאוכזב מהחדשות בלשון המעטה .  
בליכוד אמנם מיהרו לתדרך השבוע ,  מיד אחרי שהפסידו לראשונה בכנסת ה-20 בהצבעה על הצעת חוק ,  כי הדיל שנרקם עם ליברמן  ,  שלפיו יו"ר סיעת ישראל ביתנו בכנסת ,  רוברט אילטוב ,  יכהן כנציג בוועדה למינוי שופטים ,  הוא  " רמז לבאות ",  אבל מי ששוחח השבוע עם יו"ר ישראל ביתנו קיבל את הרושם ההפוך .  לא רק שהוא לא רואה בסיס ,  בעיקר בתחומי דת ומדינה ,  להצטרף לקואליציה שמתכוונת לבטל את רפורמת הגיור ואת חוק השוויון בנטל ,  והעבירה השבוע את בתי הדין הרבניים לידי ש"ס ,  אלא שלראשונה מאז הבחירות ניכר שהוא גם נהנה . " הכול גן עדן ",  הוא חוזר ואומר ,  ובניגוד לימים שלאחר הבחירות ,  אז נראה היה כי הוא אומר זאת מתוך דיכאון קיומי ,  כעת הוא ככל הנראה גם מתכוון לזה .  
אחרי הכול ,  בידיו של ליברמן הכוח להחליט בכל הצבעה אם הקואליציה תבטיח רוב מוצק או שמא לאופוזיציה תהיה יכולת לגנוב ניצחון .  מהעמדה הזו הוא מצליח לרקום דילים כמו זה שהשיג השבוע עם נתניהו .  אבל מי שמנסה לגזור מכך רמז לבאות ,  מוטב שישים לב לנקודה חשובה :  בשבוע שעבר דווח בוואלה ! NEWS כי ישראל ביתנו ומשרד האוצר כוננו צוות משא ומתן כדי לבדוק אם מתן תקציבים לציבור העולים יאפשר לליברמן לתמוך בתקציב המדינה .  השבוע החליט ליברמן להקפיא את המגעים האלה . " אני לא ממהר ",  הוא אמר בשיחות סגורות וחייך לעצמו . " עד נובמבר יש עוד הרבה זמן ".  ככל שהזמן עובר ,  הוא יודע שהמחירים שיוכל לדרוש עבור תמיכתו בתקציב רק יאמירו .  
בכלל ,  זה לא היה השבוע של ראש הממשלה וגם לא של יו"ר האופוזיציה יצחק הרצוג .  נתניהו הספיק להפסיד בהצבעה הראשונה בקדנציה ביום רביעי וניצל מהפסד משמעותי יותר בהצבעה על מתווה התקציב הדו-שנתי ביום שני ,  באותו ליל פיג'מות מפורסם שבו שר התשתיות הלאומיות ,  האנרגיה והמים ,יובל שטייניץ ,  הגיע לאולם המליאה בדקה ה-90 .  בין לבין ,  הוא נאלץ להתמודד עם הביקורת של שופטי בג"ץ על כך שאינו ממנה את סגן שר הבריאות יעקב ליצמן לשר .
 הצוות המקצועי במפלגת יש עתיד התנגד להגשת העתירה מתוך הנחה שסיכויה להתקבל יהיה נמוך ,  אך לפיד התעקש והניח כי הדבר עלול לעורר מבוכה לנתניהו .  אפילו הוא לא שיער עד כמה :  ההערה של השופט חנן מלצר ,  שלפיה לא תקין שנתניהו מחזיק בכמה משרדים במקביל ,  הייתה הצלחה מעל ומעבר למה שדמיין .  יום למחרת הייתה זו סיעת יש עתיד שרקחה את התרגיל הילדותי למדי ,  שבמסגרתו התחבאו כמה חברי אופוזיציה מחוץ לאולם המליאה ברגעים הראשונים של הצבעה על חוק ההוצאה לפועל של חברת סיעתם קארין אלהרר ,  מה שהביא לניצחון בהצבעה .  לכאורה ,  זה היה ניצחון חסר כל משמעות .  אך עבור הקואליציה ,  שבמשך שש שנים הפסידה בקושי פעם אחת ,  מדובר בחתיכת תמרור אזהרה .  
ראש אופוזיציה מיומן היה יודע לעשות מטעמים משבוע קשה כל כך שעבר על הקואליציה .  ואולם ,  על רקע המצוקה שאליה נקלע נתניהו בלטה התגובה האנמית של הרצוג ,  שנראה כמו מי שמחפש דגל משלו . " יאיר לפיד הוביל את העתירה הזו ,  יחימוביץ' מובילה את הגז ,  זה נראה שלא אתה מוביל את האופוזיציה ",  הקשה העיתונאי אסף ליברמן על הרצוג בריאיון בגלי צה"ל . " אני זה שמנצח על התזמורת ",  השיב הרצוג .  באופוזיציה יש יותר מראש מפלגה אחד שלא היה חותם על הדברים האלה .  
עם כל הכבוד להפסד של הקואליציה ,  המבחן המשמעותי הראשון שבפניו יעמוד נתניהו יהיה אישור התקציב ,  והדרך לשם נראית ארוכה מאוד .  ביום רביעי כינס ראש הממשלה דיון עם כל ראשי מפלגות הקואליציה וביקש מהם להסכים לקצץ בדרישות התקציביות שעליהן הוחלט בהסכמים הקואליציוניים .  לפי הערכות האוצר ,  הסכמים אלה נאמדים בכשמונה מיליארד שקלים .  בקשתו של נתניהו הייתה לקחת מחצית מהסכום ,  כארבעה מיליארד שקלים ,  ולבקש מהסיעות החרדיות ומהבית היהודי לצמצם חלק מהסכום ולפרוס את היתרה לתשלומים ,  כך שהכספים יגיעו בעתיד .  שותפיו הבהירו לו שהוא יכול לשכוח מזה .  
אתמול בבוקר התכנס דיון המשך במשרד הממשלה בתל אביב ,  שהסתיים גם הוא ללא תוצאות .  בעקבותיו החליט שר האוצר משה כחלון להסיר מסדר היום של ישיבת הממשלה ביום ראשון הקרוב את הדיון על הוצאות המדינה בשנים 2015-2016 ,  ודחה את הנושא בשבוע אחד לפחות .  זאת כדי לנסות לגבש הסכמות ,  דבר שנראה כמשימה מורכבת למדי לנוכח עמדת הסיעות החרדיות .  
זה לא העימות היחיד שצפוי לכחלון עם החרדים בעתיד הנראה לעין .  בחודש שעבר דווח על דרישת יהדות התורה להחיל את  " החוק הנורבגי ",  שיאפשר לשר מכל סיעה להתפטר מהכנסת ולהכניס למשכן את הבא בתור ברשימה גם על סגני שרים ,  על מנת שיוכל להכניס פנימה את חבר הכנסת לשעבר יעקב אשר .  כחלון הבהיר כי הוא מתנגד למהלך חד-משמעית ,  משום שהמשמעויות הציבוריות והתקציביות שיש להרחבת החוק ,  שצפוי להכניס לכנסת הנוכחית לפחות שלושה חברי כנסת נוספים ,  לא כולל עוזרים ולשכות .  אלא שאתמול סיפרו גורמים שעודכנו בהצעה המתגבשת ,  כי ביום שני הקרוב תפיץ שרת המשפטים איילת שקד את ההצעה ,  חרף התנגדותו המפורשת של שר האוצר .  
מוקש אחר ,  שהטיפול בו נדחה בפעם השנייה ברציפות בגלל חוסר הסכמות בקואליציה ,  הוא חוק הכשרות של ש"ס ויהדות התורה ,  שהוסר גם השבוע מסדר היום של ועדת השרים לחקיקה ,  וככל הנראה לא יעלה גם מחרתיים .  כעת העלילה מסתעפת :  משה גפני מיהדות התורה לוחץ להעלות את ההצעה בכל מקרה ביום ראשון הקרוב ,  ואילו יו"ר ש"ס אריה דרעי מתנגד .  השניים אמורים לדון בכך היום .  
בין לבין ,  ח"כ רחל עזריה  ( כולנו )  הניחה בחשאי על שולחן הכנסת הצעת חוק משלה ,  המתפרסמת כאן לראשונה ,  ומבקשת לעגן חלוקת רישיונות לתאגידים שינפיקו תעודת כשרות במקביל לרבנות .  בדברי ההסבר להצעה נכתב : " הסדרת תחום הכשרות תתבצע על ידי מינוי ממונה על הכשרות שיפקח וירכז את נושא הכשרות ,  באמצעות מתן רישיונות לתאגידים להנפיק תעודות הכשר ולפקח על בשר ומוצריו המיובאים מחו"ל .  אלו יקבלו רישיון להנפיק תעודת הכשר לאחר שיעמדו בתנאי סף וכשירויות ויהיו כפופים לפיקוח מתמיד באשר להחלטותיהם ולפעולותיהם ". 
גורמים בכולנו הבהירו כי הם מחפשים פשרה עם החרדים ,  וכי ההצעה הוגשה בטרם החלו המגעים לגיבוש נוסח מוסכם .  עם זאת ,  לא הוציאו מכלל אפשרות כי היעדר הסכמות יביא לקידום החוק בקרוב .  
ביום שני השבוע ,  מיד כשנגמר ליל הפיג'מות והקואליציה צלחה את ההצבעה על מתווה התקציב ,  עברה המליאה לשורה של הצעות חוק פחות מורכבות ,  והאס"ק ניכר היטב באוויר .  ח"כ בצלאל סמוטריץ'  ( הבית היהודי )  ,  שניהל את הישיבה ,  הזמין את השר התורן גלעד ארדן לעלות לדוכן ,  ובהתאם לתקנון ,  לסכם בשם הממשלה את הדיון על החוק שעסק בייעול האכיפה ברשויות המקומיות .  ארדן עלה ,  ובמקום שלא השאיר ספק לגבי תחושת המיצוי שלו מהערב ,  הצהיר : " מבחינתי סיכמתי את החוק ".  

הקואליציה סופגת מהלומות ראשונות וליברמן נהנה מכל רגע
יו"ר ישראל ביתנו לא הסתיר את שביעות רצונו מביקורת בג"ץ על התיקים של נתניהו ומהכוח שיש בידיו להבטיח או למנוע רוב לקואליציה .  וגם :  מי מנכס לעצמו את הישגי האופוזיציה ,  ושקד לא נותנת לכחלון לעצור אותה

