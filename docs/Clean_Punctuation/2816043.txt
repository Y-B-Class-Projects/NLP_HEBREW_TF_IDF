הפילה עליו תיק :  נתניהו יעשה הכול כדי למנוע מרגב תפקיד בממשלה
הניצחון שרשמה האישה הראשונה בליכוד ,  אינו אלא רק חצי ניצחון  ראש הממשלה מעדיף את גמליאל בתור שרה .  וגם :  היכן עקפו יתר המפלגות את הליכוד ,  התזמון בפרישת עדי קול והפעם שבה לנדאו השתלח בליברמן
עם סגירתה של רשימת הליכוד לכנסת ה-20 ,  ניתן לומר כי היא לא הביאה עמה בשורות גדולות ומרעישות .  הפנים הן אותן פנים ,  והעובדה הזאת היא נקודת החוזק של הרשימה ,  אך גם נקודת התורפה שלה .  מצד אחד ,  העובדה שהפנים הן אותן הפנים מהכנסת ה-19 משדרת יציבות ואף התמתנות מסוימת ,  עם דחיקתם מהרשימה של חברי הכנסת פייגלין וחוטובלי לטובת אבי דיכטר .  גם חברי כנסת מתונים כמו שטייניץ ,  גמליאל ויעלון ,  שהיה חשש למעמדם ,  נכנסו לרשימה במקומות סבירים .
 מצד שני ,  אין ברשימה הזו בשורה גדולה וגם לא חידוש  ודאי לא בתחום החברתי שמהווה את הבטן הרכה של מפלגת השלטון .  הליכוד ,  כך נראה ,  קפא על שמריו .  בעוד המפלגות האחרות מגייסות שמות חדשים ומרעננים לרשימות שלהן ,  הרשימה של הליכוד נותרת כמעט זהה בשנתיים האחרונות .  הבית היהודי ,  מצדו ,  הציג רשימת כוכבים הגיעו מהליכוד  ( דני דיין )  ,  מישראל ביתנו  ( רונן שובל )  ואף מהתקשורת  ( ינון מגל ,  שהיה עד לתחילת השבוע העורך הראשי של וואלה !  )  .  כמו כן ,  ברשימה המשותפת של העבודה והתנועה הודיעו השבוע על הצטרפותו של פרופסור מנואל טרכטנברג ועל שמות מסקרנים כמו אלדד יניב ויוסי יונה ,  שנכשל בהתמודדות הקודמת למפלגה .  גם כחלון צירף שמות סבירים ואפילו לפיד צירף אליו את חיים ילין ,  ראש המועצה האזורית אשכול .  למעט אבי דיכטר שגבר על חוטובלי והתברג למקום ה-20 ברשימה ,  אותם השמות שהיו בפעם הקודמת ברשימת הליכוד הם גם שיהיו בפעם הבאה ,  גם אם בסדר מעט שונה .  
הניצחון שרשמה חברת הכנסת מירי רגב עם התברגותה למקום הרביעי והמרשים ,  אינו אלא רק חצי ניצחון .  ראש הממשלה בנימין נתניהו ,  יעשה הכול כדי למנוע מרגב להיות שרה בממשלתו וודאי היה מעדיף להעניק את התפקיד לגילה גמליאל .  גם אם לא היה בטוח בכך ,  האמירה של רגב בריאיון לערוץ 2 כי תעשה לראש הממשלה  " הפיכה "  אם לא ימנה אותה לשרה ,  הטתה את הכף .  יו"ר הכנסת יולי אדלשטיין ,  מאידך ,  הבטיח שאם הליכוד ירכיב את הממשלה הבאה הוא יקבל תיק מפתח או שימשיך בכהונתו כיו"ר הכנסת  מה שעשוי להוות מקפצה משמעותית עבורו על מנת להתמודד בעתיד על תפקיד נשיא המדינה .
 המנצח הגדול שהתברג למקום הראשון ברשימה אחרי ראש הממשלה ,  גלעד ארדן ,  יכול בהחלט לנשום לרווחה ולהיות מרוצה .  הניצחון על שר התחבורה ישראל כץ ,  שהגיע למקום השלישי ברשימה ,  ישמש בידיו של ארדן מנוף לחץ משמעותי על נתניהו כשהאחרון יחלק את התיקים בקדנציה הבאה .  כץ ,  שהפך בחודשים האחרונים למוציא והמביא עבור נתניהו ,  כבר סימן את עצמו כממלא מקום שר האוצר עד לבחירות  מינוי לא מופרך שהוא אכן עשוי לקבל .  עם זאת ,  חלוקת תיקים אחרי הבחירות היא כבר סיפור אחר .  
ניתן לשים לב ברשימה החדש גם להיחלשות ההשפעה של הפוקדים הגדולים .  חברי כנסת היו  " עולים לרגל "  אל משה פייגלין וחיים כץ על מנת לבקש את תמיכתם ,  מתוך הנחה שהדבר ישדרג את מעמדם באופן אוטומטי .  הראשון חטף מקלחת קרה מהמצביעים ,  והשני התברג בקושי בחמישייה השלישית ,  רגע לפני המקומות הלא ריאליים .  
בקמפיין בחירות ,  המומנטום הוא בעל משקל רב ויש לו חשיבות גדולה .  תזמון של מהלכים רבים נקבע על פי השעות של מהדורות החדשות ,  או לפי השעה שבה מהלך מסוים יקבל את התהודה הרחבה ביותר .  ביש עתיד ,  ניצלו את חשיבות המומנטום דווקא לצד השני ופרסמו את דבר פרישתה של חברת הכנסת עדי קול מהחיים הפוליטיים בתום נאומו של יו"ר ישראל ביתנו ,  אביגדור ליברמן ,  נגד יחידת להב 433 של המשטרה ובעוד עיני המערכת הפוליטית כולה ,  נשואות אל על עבר הפריימריז בליכוד .
 זו הייתה הפרישה הראשונה של חבר ממפלגתו של לפיד .  קול ,  משפטנית חריפה ובעלת תודעה חברתית מפותחת אשר עמדה בראש הוועדה לפניות הציבור ,  תיזכר למרבה הצער בעיקר בהקשר של ההשפלה הפומבית שספגה מלפיד כשנמנעה בהצבעה על חוק המשילות .  לפיד אז הגיב בחוסר פרופורציה ואילץ את קול להתנצל ,  השעה אותה מפעילות פרלמנטרית ואף כתב פוסט מעליב בפייסבוק שנחתם במילים  " עדי מוסרת ד"ש ".  מדובר היה בקו השבר ,  שממנו ואילך היה ברור כי זמנה במפלגה קצוב .  הבוקר ,  התראיין לפיד ברדיו ועקץ את המפלגות שעורכות בחירות מקדימות משום שלדבריו , " צריך להתחנף לפעילים "  במפלגות מהסוג הזה .  לא ברור כיצד עדיפה השיטה לפיה צריך להתחנף רק לאיש אחד  לראש המפלגה שמרכיב את הרשימה .  
ברשימה המשותפת של הרצוג ולבני ,  ניסו דווקא לייצר מומנטום שיהווה משקל נגד אל מול הפריימריז בליכוד ,  ובחרו להציג את הצטרפותו של פרופסור מנואל טרכטנברג בעיצומן של הבחירות המקדימות במפלגה . " בזמן שהם מציגים בראש את מירי רגב ,  אנחנו נציג את טרכטנברג ",  הייתה המחשבה בתוך המטה .  ואכן ,  הצגתו של טרכטנברג גנבה את אור הזרקורים לכמה שעות  אבל לא ליותר מזה .  הצטרפותו של שחקן הרכש המשמעותי ביותר עד כה של המפלגה ולא עוררה בסופו של דבר עניין גדול .  
קיימת בעיה מובנית בקמפיין של הרצוג ולבני .  השניים מנסים בכל כוחם לגרור את נתניהו לקמפיין חברתי ,  תחום שבו נתניהו חלש וידם על העליונה .  עם זאת ,  גם ציפי לבני היא לא בדיוק לוחמת חברתית דגולה . " צדק חברתי זו לא סיסמה ",  אמרה לבני כשהציגה את טרכטנברג ,  וקשה היה להתעלם מכך שצדק חברתי דווקא נשמע כמו סיסמה ותו לא כשהוא מגיע מפיה של מי שהעלימה לחלוטין את הנושא החברתי מכל התמודדות שלה בעבר .  בנוסף ,  לא ברור למה מפלגה שמתהדרת בכמה ח"כים חברתיים ממעלה ראשונה כמו עמיר פרץ ,  שלי יחימוביץ' ,  איתן כבל וסתיו שפיר ,  צריכה לגייס דווקא מבחוץ  " כוכב "  משוריין שיקבל הבטחה לתיק האוצר .  
שר התיירות עוזי לנדאו פרש השבוע מהפוליטיקה לאחר שהבין כי סיכויו להתברג ברשימת ישראל ביתנו נמוכים ביותר .  נבירה בארכיון  ( ותודה לאוריה כנף )  ,  העלתה את הקטע המרתק הבא ,  כאשר ליברמן החליט בבחירות 1999 לפרוש מהליכוד ולהקים את ישראל ביתנו .  לנדאו ,  שהיה אז חבר הליכוד ,  נשלח לאולפן  " פוליטיקה "  בערוץ הראשון להתעמת עם ליברמן .  בשיא הוויכוח אמר לו שר החוץ : " אל תתפרץ ,  תלמד מה זה הדר בית"רי ".  לנדאו לא נשאר חייב והשיב : " לא אלמד על הדר בית"רי ממי שמתבטא כלפי בית המשפט באופן הגס והגורף שלך ".  
אם הזכרנו את לבני ואת פרץ ,  שווה להתעכב גם על כך שארבעה מחברי התנועה עזבו לאחר שהבינו כי לא יקבלו מלבני מקום מובטח בכנסת הבאה .  השבוע ,  בזמן כינוס פגרה ,  תפס פרץ את רונן הופמן מיש עתיד וביקש ממנו שיצלם אותו למזכרת יחד עם הפורשים :  אלעזר שטרן ,  דוד צור ומאיר שטרית .  מדובר היה ברגע עגום ,  שהמחיש עד כמה הכול זמני בפוליטיקה  רגע אחד אתה רכש חדש ומבטיח ,  כפי שהיו צור ושטרן ,  או מועמד ריאלי לנשיאות ,  כפי שהיה שטרית ,  וברגע שלאחר מכן מסתבר שאין בך צורך ,  ואפשר להיפרד לשלום .  
עמיר פרץ מבקש מרונן הופמן שיצלם אותו למזכרת עם שלושת חברי הסיעה הפורשים pic.twitter.com/Hxo5eyixnb
בהצלחה ,  ינון .
 לפניות לכתב עמרי נחמיאס :  omri_n@walla.net.il 

הפילה עליו תיק :  נתניהו יעשה הכול כדי למנוע מרגב תפקיד בממשלה
הניצחון שרשמה האישה הראשונה בליכוד ,  אינו אלא רק חצי ניצחון  ראש הממשלה מעדיף את גמליאל בתור שרה .  וגם :  היכן עקפו יתר המפלגות את הליכוד ,  התזמון בפרישת עדי קול והפעם שבה לנדאו השתלח בליברמן

