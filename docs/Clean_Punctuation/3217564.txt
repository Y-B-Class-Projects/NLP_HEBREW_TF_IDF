המעונים ,  המחוסלים ,  הסוחפים והמזנקים :  הליכוד הוכיח שהוא לא רק ביבי
הנקמה הכפולה של אדלשטיין והגול העצמי של ראש הממשלה ,  היום הגדול של הליכודניקים החדשים ותרחיש הבלהות שהפך למציאות :  סיכום יום פריימריז דרמטי במפלגת השלטון
לא מעט ליכודניקים פתחו הבוקר שמפניות ,  אחרים התעוררו דווקא עם תחושת חמיצות ,  אבל לפני שנגיע למנצחים ולמפסידים האישיים - הווינרית הגדולה של פריימריז 2019 היא מפלגת הליכוד עצמה .  במחזה שהולך ונהיה נדיר במחוזותינו ,  הבחירות המקדימות היו מפגן של דמוקרטיה ,  וזו לא קלישאה .  תשומת הלב התקשורתית הייתה נתונה מטבע הדברים בעיקר לדילים ולרשימות החיסול ,  אך הנבחרת הסופית שהגיעה לצמרת מגלה כי השפעתם מוגבלת ,  וכי הליכודניקים אינם עדר שמצביע לפי הנחיות וצווים מוכתבים מלמעלה ,  וגם לא נוהר אחרי הלייקים של מירי רגב ואורן חזן .  
ההיפך הוא הנכון .  העשירייה הראשונה שתוצב אחרי נתניהו מציגה נבחרת שמעדיפה חריצות ורצינות על פני סיסמאות וצעקות פופוליסטיות ,  ובסוף ,  ההיגיון הקולקטיבי הוא שעיצב את פני הרשימה .  עם הנבחרת הזו ,  הליכוד יוצאת מחוזקת לקמפיין בחירות ,  שעלול להפוך - בצל חקירות ראש הממשלה - למאבק ממשי על השלטון .  חברי הרביעייה הפותחת - יולי אדלשטיין ,  ישראל כץ ,  גלעד ארדן וכמובן גדעון סער - ידעו כולם בקדנציה האחרונה עימותים ומתיחויות קשים עם יו"ר התנועה ,  ודווקא מירי רגב ,  שהייתה הנאמנה לו ביותר ,  נדחקה לאחור ;  שטף ההערצה ,  הנאמנות והגיבוי למנהיג צבעו בשנים האחרונות את הליכוד בגוון מאוד ביביסטי ,  אבל הפריימריז מוכיחים שמפלגת השלטון היא הרבה יותר מרק נתניהו .  
בחירות 2019 - סיקור מיוחד בוואלה !  NEWSאדלשטיין ראשון ,  חזן בחוץ :  רשימת הליכוד לכנסתנרגשים ,  מצטנעים ,  עייפים :  תגובות בכירי הליכוד 
יו"ר הכנסת הוא הזוכה הגדול של פריימריז 2019 ,  וזה ניצחון משולש .  בקודקוד ,  מן הסתם ,  הזכייה במקום הראשון וההכתרה כמלך הפופולריות החדש של הליכוד .  אבל אדלשטיין לא רק זכה בבכורה אלא גם סגר חשבונות היסטוריים עם שני יריבים קשים שמיררו לו את החיים במהלך הקדנציה האחרונה .  רגב ,  שהובילה קרב אימים מול אדלשטיין בטקס הדלקת המשואות בשנה שעברה ,  שאפה לכבוש את המקום הראשון ,  אך נחלשה משמעותית עד המקום האחרון בחמישייה הפותחת ,  ואילו אורן חזן ,  שהטריל וגידף וטינף נגדו ללא הפסקה ,  נשלח הביתה .  זהו הישג ממשי לשלטון הממלכתי והמכבד שאדלשטיין ניסה להוביל מול הרעש הפרובוקטיבי הגדול של רגב וחזן ,  ותעודת כבוד ממתפקדי הליכוד ,  שבחרו בו למרות ,  ואולי בגלל ,  ש"העז "  להגן על כבוד הכנסת ולהתנגד לנאום ראש הממשלה ביום העצמאות ה-70 .  התקרית האמורה זיכתה את אדלשטיין במנת מרור גם מנתניהו ,  אבל מתפקדי הליכוד חיבקו אותו חיבוק גדול .  ישראל כץ ,  שלפני שנתיים וחצי ספג מנתניהו איום פיטורים חריג סביב משבר עבודות הרכבת בשבת ,  כבש את המקום השני והפגין שהוא לא הצליח לקצץ לו את השפתיים .  
גם כץ ,  ארדן וסער ,  השלישייה בצמרת אחרי אדלשטיין ,  אכלה הרבה קש מנתניהו ונאמניו בשנים האחרונות ,  אך שמרה על פופולריות כנגד כל הסיכויים .  כל אחד מהם הוא מנצח בפני עצמו :  ארדן אמנם איבד את המקום הראשון מפריימריז 2015 ,  אך אחרי קדנציה מורכבת ורגישה במשרד לביטחון פנים ,  שבמהלכה נפתחו החקירות נגד ראש הממשלה ובכירים אחרים בליכוד ,  נחשב המקום השלישי להישג מכובד ונאה .  בנסיבות אחרות ,  שיפורטו בהמשך ,  ייתכן והוא אפילו היה שומר על המקום הראשון .  
הניצחון המרתק של סער הושג ,  בין היתר ,  בזכות גול עצמי מפואר של נתניהו ,  שכשל בניסיון חיסולו .  במשך חודשים ניסה נתניהו להכפיש את סער ולסמן אותו כאויב מבית שמנסה לחתור תחתיו ולהחליף אותו בשלטון .  מתפקדי הליכוד דחו את התיאוריה וקיבלו בחזרה בזרועות פתוחות את סער ,  שחתם קאמבק פוליטי מפואר למקומו הטבעי בצמרת הרשימה .  הכותרות המפחידות של נתניהו על פוטש ומלחמות המשפחות המכוערת שהוביל בנו יאיר בניסיון להכפיש את שמו של סער ולתייג אותו כשמאלן לא רק שלא הזיקו לו ,  אלא להיפך .  נתניהו בא לקלל אך למעשה יצא מברך :  המתקפות בימים האחרונים הביאו את סער לפתוח את כותרות המהדורות בערב שלפני הפריימריז ,  דחיפה קדימה שעמיתיו היו יכולים רק לחלום עליה ,  ואשר הרימה אותו עוד יותר .  מקורבי נתניהו טוענים שהמטרה שלו הייתה רק למנוע מסער את המקום הראשון ,  שממנו יכול היה לכאורה להשיק את מזימת המאה ,  אבל ההצלחה של סער היא בהכרח הכישלון הישיר של היו"ר - וזה מתבהר עוד יותר כשבוחנים את תמונות המנצחים במחוזות .
 למרות ניסיונות הבלימה של נתניהו ,  המועמדים שבהם תמך סער ובן בריתו הפוליטי השר חיים כץ ,  שמחזיק גם בכסא היוקרתי של יו"ר המרכז ,  הביסו את כל המועמדים שאותם ראש הממשלה .  זהו יום ניצחון לכץ גם כן ,  שהצליח אפילו לשפר את מעמדו ברשימה לעומת פריימריז 2015 ,  למרות החקירות בתעשייה האווירית שהיו יכולות לפגוע לו בבסיס הכוח .  כץ ספג מסע נגטיבי דומה לזה של סער וצפה בנתניהו הולך לו על הראש ,  אבל כל מנצחי המחוזות נכנסו בסופו של דבר בזכותו ,  ו"חייבים "  לו כעת את מקומם בכנסת .  מיכל שיר ,  שמקורבת לסער ,  ניצחה במחוז תל אביב את המועמד שזכה לחיבוק פומבי חם מנתניהו - ראש המטה שלו לשעבר דוד שרן ,  החשוד בפרשת הצוללות .  מקורבי כץ מחייכים אף הם :  פנחס עידן ,  יו"ר ועד רשות שדות התעופה ,  שזכה במחוז שפלה ,  יתברג במקום ה-19 ,  וראשת הלשכה שלו לשעבר אתי עטיה ,  שגברה על המועמד של נתניהו אביהו סופר במחוז שפלה ,  תוצב במקום ה-23 .  כץ תמך גם באופיר כץ ,  שזכה במחוז גליל  ( 22 )  ובמנצח הדרומי שלמה קרעי במחוז הנגב  ( 27 )  .  
נתניהו ניסה לסגור את הדלת על כץ ,  אבל הוא הגיח מהחלון .  אחד מתרחישי הבלהות שמקורבי נתניהו הריצו בחודשים האחרונים במסגרת מסע הפאניקה מפני שובו של סער כלל הקמה של  " סיעת בת "  של ח"כים הנאמנים לסער וכץ בכנסת ,  שאיתה יצליחו לקרוא תיגר על נתניהו .  ובכן ,  התשתיות לתרחיש הזה למעשה הונחו .  
העשירייה הראשונה של הליכוד היא בדרך כלל מועדון די סגור ,  וח"כים ושרים יכולים לעבוד במשך שנים כדי להיכנס אליו .  יריב לוין ,  שסוגר 10 שנים חרוצות בליכוד ,  שיפר את מקומו הקודם  ( 9 )  ונכנס לשביעייה הפותחת ,  ואילו גילה גמליאל ,  לאחר 16 שנה במפלגה ,  רשמה כניסת בכורה לעשירייה הראשונה .  לעומתם ,  שני כוכבים חדשים - יואב גלנט וניר ברקת - קיבלו גישה לנתיב המהיר לצמרת ,  ורשמו הצלחה מסחררת .  גלנט ,  שהגיע מ"כולנו ",  רכב על גבי אפקט גנץ והפחד שמפלגת הגנרלים מעוררת בליכוד אל תואר הביטחוניסט הבכיר ,  וגם סגר לא מעט דילים חכמים עם ראשי הערים החזקים במפלגה ,  שהביאו לו אלפי מתפקדים והישג מטורף בדמות המקום השישי .  כמו גלנט ,  גם ברקת ,  עם טון ממלכתי וניסיון הייטק מנצנץ ,  עשה בשנים האחרונות ימים כלילות בעבודת שטח ,  שתובלה בהמון כסף ,  כדי לעשות קפיצה גדולה מכיכר ספרא היישר למשרד ממשלתי פוטנציאלי ברחוב קפלן בירושלים .  אבי דיכטר ,  שסוגר את העשירייה הראשונה ,  נהנה גם הוא מאפקט גנץ ורושם קפיצה מרשימה לעומת הפריימריז הקודמים ,  שבהם השתחל בקושי ברשימה ,  בעזרת עתירות בבית המשפט .  
אך עם כל הכבוד לרוח החדשה של גלנט וברקת ,  המרעננים הגדולים באמת של הליכוד בפריימריז האלה הם הליכודניקים החדשים .  עד היום ,  הם היו בעיקר בלון תקשורתי גדול שהכניס לחרדה גדולה את בכירי המפלגה ,  אך מהבוקר התברר עד כמה הייתה למהלך ההתפקדות ההמוני השפעה אדירה ,  וכמה ממושמעות היו הצבעות אנשיו .  שמונה שנים לאחר מחאת רוטשילד שעוררה את קבוצת המתפקדים התל-אביבית לנהור לליכוד כדי  " להשפיע מבפנים ",  הם הצליחו לעשות את זה - ובענק .  
הליכוד לא עשה להם חיים קלים בכלל ,  והם נלחמו על זכותם הדמוקרטית להתפקד ולהשפיע מול חזית נוקשה של הליכים משפטיים ומפלגתיים ,  שנועדו לפסול את ההתפקדויות וההתמודדויות שלהם ולהוציא אותם מהשורות .  הם הוחרמו על ידי מרבית השרים שרואים בהם  " שתולים של השמאל ",  וספגו אינספור קללות ,  נאצות וגידופים .  הגדילה לעשות ,  כמובן ,  מירי רגב ,  שביום הפריימריז השוותה אותם לסודנים שכובשים את דרום תל אביב .  ביום הבחירות ,  כשהחלו להגיע הדיווחים מהקלפיות בעיר ,  תפסו שרים בכירים את ראשם ותהו שמא עשו טעות .  קרוב ל-9,000 מתפקדים הצביעו עבור ניר הירשמן ,  המועמד של הליכודניקים החדשים .  חלקם תוצר של דילים פוליטיים מתוחכמים ,  אבל רוב הקולות הגיעו מליכודניקים שהצביעו כמו חיילים עבור רשימת המומלצים שהקבוצה הפיצה לפני הפריימריז כמו שאר קבוצות הכוח .  
זה לא הספיק בשביל להכניס את הירשמן לכנסת ,  אבל אלה הקולות שסייעו להקפיץ את ישראל כץ ויולי אדלשטיין בפער גדול לצמרת הרשימה ,  וגם הבטיחו את מקומם של ברקת וגמליאל בעשיריה הפותחת .  אלה גם הקולות שנתנו ליובל שטייניץ וצחי הנגבי מקום בעשירייה השנייה ומנעו מהם ללכת הביתה .  ח"כים מומלצים אחרים ,  כמו שרן השכל ,  יהודה גליק ונורית קורן אמנם לא הגיעו למקומות ריאליים ,  אבל בכל זאת עקפו מתמודדים כמו ירון מזוז ,  נורית קורן ונאוה בוקר ,  ואת הנשים החדשות ,  קרן ברק וקטי שטרית ,  הם הביאו לעמדת הובלה על משבצת האישה החדשה .  
בכירים בליכוד אומרים שהקבוצה באה לנצח ,  שאלפי המתפקדים שלה הגיעו לקלפי נחושים להצביע בדיוק כפי שהורו להם ,  ולכן ניתן לחשב איך הייתה נראית צמרת הרשימה בלעדיהם .  אדלשטיין וכץ ,  לדוגמא ,  לא היו שני הליכודניקים הבכירים ,  אלא דווקא סער וארדן .  בעקבות ההישגים בפריימריז ,  הליכודניקים החדשים כבר החלו במהלך התפקדות המוני לגיוס קולות חדשים ,  במה שמסתמן כאחד מהסיפורים הגדולים של הקדנציה הבאה .  יהיה מעניין לבדוק כיצד יעמוד המהלך החילוני-ליברלי מול המפקד הגדול ביהודה ושומרון ,  שהכתיב עד היום את הכיוון המדיני-ימני של רוב בכירי הליכוד .
 מקורבי נתניהו תידרכו בסוף היום שהוא  " מרוצה מאוד "  מתוצאות הפריימריז ,  אבל האמת היא שאין לו כמעט אף סיבה לחגוג ,  פרט אולי לדחיקתו של איוב קרא מחוץ למקומות הריאליים .  נאמניו של נתניהו - ביטן ,  אמסלם ומיקי זוהר ,  כמו גם אמיר אוחנה ויואב קיש ,  הצליחו לעבור בהצלחה את המשוכה בהתמודדות הארצית ,  אבל קשה לומר שהם התברגו בצמרת הרשימה .  עד עכשיו מנהל יו"ר המפלגה קמפיין בחירות של איש אחד ,  ולא ברור אם יש בכוונתו לשנות את זה ,  אבל הנבחרת הנוכחית של הליכוד יכולה דווקא לעזור לו לתת פייט לחקירות ולהמלצות .  השאלה אם הוא ישכיל לשלב איתה ידיים או ימשיך בניסיונות לקפד את ראשם ,  וכמה הם כבר מריחים את היום שאחריו .  

המעונים ,  המחוסלים ,  הסוחפים והמזנקים :  הליכוד הוכיח שהוא לא רק ביבי
הנקמה הכפולה של אדלשטיין והגול העצמי של ראש הממשלה ,  היום הגדול של הליכודניקים החדשים ותרחיש הבלהות שהפך למציאות :  סיכום יום פריימריז דרמטי במפלגת השלטון

