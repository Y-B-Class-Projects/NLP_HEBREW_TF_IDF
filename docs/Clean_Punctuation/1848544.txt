מסר למפגינים :  לא רק ביבי אשם
המחאה החברתית הפנתה את האש בעיקר כלפי ממשלת נתניהו .  יוסי מערבי סבור שחיים בדמוקרטיה אינם נותנים זכות אוטומטית לאזרחים להאשים את השלטון במצבם הכלכלי הירוד ,  וכי גם הם עצמם נושאים באחריות
נתניהו אינו שליט אטום ואכזר שמחזיק את אזרחי המדינה כבני ערובה ומנצלם לטובת עושרם של מקורביו ומשפחתו .  ראש הממשלה הוא אזרח עם השקפת עולם כלכלית ליברלית - ולזכותו יאמר שגם מוצהרת וגלויה - המבקש את אמון הציבור כדי להגיע לעמדה שתאפשר ליישם את השקפתו .  
אם נתניהו אינו אשם בשלל הבעיות הסוציו-אקונומיות האמיתיות במדינת ישראל - החל ממצוקת הדיור ,  דרך המשבר ברפואה הציבורית ועד יוקר המחייה - מי אשם בהן ?  התשובה מסתתרת בפירוש המלה דמוקרטיה  שלטון העם .  מכיוון שבדמוקרטיה העם הוא השליט ,  העם הוא גם האשם במצב .  במה העם אשם ?  
אדישות:רק 65% מבעלי זכות הבחירה בישראל מימשו את זכותם בבחירות האחרונות לכנסת . " מי שמצביע משפיע "  היא לא רק סיסמה .  בדמוקרטיה זו המציאות .  אזרח שאינו מעוניין במדינה עם כלכלה ליברלית ,  חייב לבחור מפלגה שמייצגת השקפה אחרת .  הימנעות מבחירה אינה עושה את אותו אפקט .  במידה רבה היא עשויה לחזק מפלגות עם השקפות הפוכות רק בגלל שציבור בוחריהן מצביע בשיעורים גבוהים יותר .  
גועל מהעיסוק הפוליטי:אחד הנימוקים המקובלים של ישראלים שאינם טורחים להצביע הוא  " כל הפוליטיקאים אותו דבר ,  אין במי לבחור ..  ."  .  למרבה הצער ,  בישראל 2011 פוליטיקה הפכה למלה גסה .  את המוכשרים שבבנינו ובנותינו אנו מייעדים להיי-טק ,  לניהול או לסתם  " סלביות ".  אם הפוליטיקאים שלנו בינוניים ,  זו אינה אשמתם .  זו אשמת המצוינים ,  שאינם בוחרים בקריירה פוליטית ,  ואשמת החברה שאינה דוחפת אותם לכך .
 היעדר מעורבות:על רקע הסערה הנוכחית - ההפגנות ,  המאהלים ,  השיח ברשת - מודגש עוד יותר השקט שקדם לה בעשורים האחרונים .  דמוקרטיה מתקיימת בעיקר בשנים שבין מערכת בחירות אחת לאחרת .  בשנים האלה יכולים וצריכים האזרחים במדינה דמוקרטית להשמיע את קולם ולהשפיע על ההתנהלות השוטפת של נבחרי הציבור .  המחאות הנוכחיות מדגימות את כוחה של המעורבות בדמוקרטיה ,  גם ממחישות לנו כמה שתקנו עד כה .
 סקטוריאליות:המורים הפגינו בהפגנות המורים ,  הרופאים מפגינים בהפגנות הרופאים ,  העובדים הסוציאליים הפגינו בהפגנות העובדים הסוציאליים .  אבל יש יותר הורים של תלמידים ממורים ,  יש יותר חולים מרופאים ,  ויש יותר נזקקים לשירותי הרווחה מעובדים סוציאליים .  היכן היינו כאשר המגזרים הללו נאבקו על זכויותיהם ולמעשה על זכויותינו לקבל עובדי מדינה שבעים ושבעי רצון ?  נעלמנו .  
תרבות של שליפה :   ( בנוסח נתניהו ) בתחילת המחאה נתניהו הבטיח שיציג פתרון כולל תוך 72 שעות .  בכך נתניהו הוא דוגמה לתרבות השליפה הישראלית :  תרבות של פתרונות מהירים ,  חוסר סבלנות ,  של חוסר העמקה .  נתניהו לא המציא את התרבות הזו או כפה אותה על אזרחי ישראל .  הוא חלק ממנה ממש כשם שכולנו - גם המוחים המנסים להציג תוך יומיים-שלושה רשימת דרישות שתפתור בעיות של שלושה עשורים הם חלק מתרבות זו .
 כבוד לכלל ולשונה:כל ממשלות ישראל לדורותיהן לא עשו מספיק כדי לשלב את החרדים והערבים במעגלי החברה ,  ההשכלה והעבודה .  אך הטלת האשמה על ממשלות ישראל היא רק חלק מהתמונה .  חלק התמונה היא אנחנו .  מתי לאחרונה ניסיתם לעזור לחברים הערבים שלכם למצוא עבודה ?  מתי לאחרונה הסברתם לחברים החרדים שלכם מדוע חשוב לקחת חלק בכלכלה או ללמוד מתמטיקה ואזרחות ?  אין לכם חברים ערבים או חרדים ?  גם לי אין .  זאת בדיוק הבעיה שלנו .  
כניעה לכוחניות:מבט על טבלאות השכר במגזר הציבורי מגלה כי קיימים גם עובדי מדינה המרוצים מאד בחלקם .  בחברת החשמל ובמקורות ,  לדוגמה ,  יש כ- 14,000 עובדים המרוויחים משכורת ממוצעת של כ- 25,000 שקל בחודש .  שכר דומה משלמת המדינה גם לעובדי הנמלים .  אך מדוע עובדי מדינה מסוימים זוכים לשכר גבוה מאחרים ?  מה הקריטריון לכך ?  בוודאי שלא חשיבות או נחיצות המקצוע .  הסיבה לכך נעוצה בכוח של סקטורים מסוימים לעומת אחרים .  נתניהו נכנע לועדים הכוחניים הללו ,  אך גם ממשלות קדימה והעבודה אשמות בכך .  גם ראשי המחאה אינם יוצאים כעת נגדם .  ההסתדרות ועופר עיני מגנים עליהם וחשוב מכך - אנחנו אשמים בכך ,  שכן תגובה טיפוסית של ישראלי ששומע על התנאים של עובדי חברת החשמל אף פעם לא הייתה  " בוא נצא להפגין בנושא "  אלא  " איך מתקבלים לשם ?  "
" הברזה "  משיעורי אזרחות:שיטת הממשל הבעייתית בישראל מסייעת לתלות החרדים ,  פוגמת ביציבות השלטונית ומביאה להוצאות של מיליארדים .  אפשר להאשים את נתניהו והליכוד בחבירה לש"ס או ב"ניפוח "  הממשלה ,  אי אפשר להאשימם בהמצאת השיטה .  ומלבד ממשלות ישראל לדורותיהן ,  גם אנו אשמים בכך .  150 אלף מפגינים יצאו לרחובות בדרישה לדיור זול או חינוך חינם .  אך בעוד שהללו הם רק סימפטומים ,  שיטת הממשל בישראל היא אחת מהמחלות של המדינה .  למרות זאת ,  היא לא הוציאה אותנו בעבר לרחובות ,  וגם עתה אינה במוקד שיח המחאה .  
חיים בדמוקרטיה נותנים הרבה לאדם .  מחקרים בפסיכולוגיה הראו שאזרחים של מדינות דמוקרטיות מאושרים יותר מאזרחים של מדינות שאינן כאלה .  אבל יש גם דברים שחיים בדמוקרטיה לוקחים מהאזרחים .  אחד מהם הוא הזכות להאשים את השלטון ברוע מצבם .  
 * ד"ר יוסי מערבי ,  מרצה בכיר במרכז ללימודים אקדמיים אור יהודה

מסר למפגינים :  לא רק ביבי אשם
המחאה החברתית הפנתה את האש בעיקר כלפי ממשלת נתניהו .  יוסי מערבי סבור שחיים בדמוקרטיה אינם נותנים זכות אוטומטית לאזרחים להאשים את השלטון במצבם הכלכלי הירוד ,  וכי גם הם עצמם נושאים באחריות

