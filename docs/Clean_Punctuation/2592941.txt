ארה"ב לישראל :  חזרו בכם מההחלטה לבנות ב-E1
הבית הלבן הבהיר כי החלטת ישראל לבנות בשטח השנוי במחלוקת  " מזיקה לאפשרות להשיג פתרון של שתי מדינות ".  הוועדה המחוזית בירושלים תדון בהקמת 1,700 יחידות דיור ברמת שלמה
ארצות הברית הצטרפה הערב  ( שני )  למדינות אירופה שגינו את החלטת ממשלת ישראל לבנות כ-3,000 יחידות דיור בשטח E1 המחבר בין ירושלים למעלה אדומים .  דובר הבית הלבן ,  ג'יי קרני ,  התייחס לבנייה הישראלית ואמר כי  " ארה"ב מפצירה בישראל לחזור בה מההחלטה שמזיקה לניסיון להאיץ את המגעים עם הפלסטינים ".  
גם דובר מחלקת המדינה האמריקאית ,  מרק טונר ,  הצטרף לגינוי . " הבהרנו לישראל שהבנייה ב-E1 רגישה במיוחד ,  מזיקה במיוחד לאפשרות להשיג פתרון של שתי מדינות ומנוגדת למדיניות ארה"ב ",  אמר . " הבהרנו לממשלת ישראל שפעולה כזו מנוגדת למדיניות האמריקאית .  ארה"ב והקהילה הבינלאומית מצפות שהצדדים ימשיכו למלא תפקיד חיובי במאמצים להשגת שלום ,  ואנו קוראים לצדדים להפסיק עם הפעולות החד-צדדיות ולנקוט בצעדים ממשיים כדי לשוב לשיחות ישירות ". 
זוהי אינה התגובה הראשונה מצד ארה"ב להחלטה השנויה במחלוקת של ישראל .  ביום שבת אמרה מזכירת המדינה האמריקנית ,  הילרי קלינטון ,  כי  " הממשל הזה  בדומה לממשלים קודמים  הבהיר לישראל שהפעולות הללו מעכבות את שיחות השלום ".  בדברים שנשאה בפורום סבן בוושינגטון ,  הדגישה קלינטון כי ארה"ב תסייע מתי שתידרש בשיחות שלום ישירות בין ישראל לפלסטינים . " אם וכשהצדדים יהיו מוכנים להיכנס למשא ומתן ישיר כדי לפתור את הקונפליקט ,  הנשיא אובמה יהיה שותף מלא לשניהם ",  אמרה .  
בתוך כך ,  גורמים בוועדה המחוזית בירושלים אישרו כי הוועדה תדון בתוך שבועיים בתכנית להקמת כ-1,700 יחידות דיור בשכונת רמת שלמה שממזרח לקו הירוק .  מדובר בתכנית שאושרה כבר בשנה שעברה ,  אך הוקפאה בעקבות ביקורו של סגן נשיא ארה"ב ,  ג'ו ביידן ,  בישראל .  
מוקדם יותר הערב ,  בתגובה לשיחות הנזיפה אליהן זומנו שגרירי ישראל במספר מדינות באירופה ,  הבהירו בלשכת ראש הממשלה כי  " לא יהיה כל שינוי בהחלטה שהתקבלה ".  גורם בלשכת נתניהו דחה את הביקורת הבינלאומית החריפה על ההחלטה הישראלית להרחיב הבנייה בהתנחלויות ואמר כי  " ישראל תמשיך לעמוד על האינטרסים החיוניים שלה - גם מול לחצים בינלאומיים ".  
בקהילה הבינלאומית זועמים בפרט על כוונת ישראל לקדם את הבנייה באזור E1 ,  עליו ישראל מתכננת כבר למעלה מ-15 שנה לבנות את שכונת  " מבשרת אדומים ".  התוכנית ,  הכוללת למעלה מ-3,000 יחידות דיור וכן את מפקדת מחוז ש"י של המשטרה ,  נועדה ליצור רצף טריטוריאלי יהודי בין ירושלים ומעלה אדומים ולחזק את האחיזה היהודית במזרח העיר .  כך ,  היא קוטעת את הרצף הטריטוריאלי בין צפון הגדה ודרומה ,  ומעוררות כבר שנים את התנגדות הקהילה הבינלאומית ,  שרואה בבנייה באזור  " קו אדום "  מחשש שתמנע אפשרות להקים מדינה פלסטינית רציפה בעתיד .  
לנוכח הביקורת הבינלאומית ,  ממשלות שרון ואולמרט עיכבו במשך שנים את קידום התוכנית .  נתניהו אמנם התחייב מפורשות לבנות בשכונה לפני בחירות 2009 ,  אך שמר על ההבנות עם ארה"ב בנושא עד כה .  בשנה שעברה פורסמו ברשת אל ג'זירה מסמכי מחלקת המו"מ הפלסטינית ,  לפיהם אף התחייב נתניהו בפני אובמה לא לבנות באזור ,  בפגישתם הראשונה בבית הלבן במאי 2009 .  עם זאת ,  לשכת נתניהו הכחישה אז בתוקף כי ראש הממשלה נתן כל התחייבות בנושא .  
ביום רביעי צפוי לצאת נתניהו בליווי משלחת שרים בכירה - בהם שר החוץ ושר הביטחון - לביקור מדיני בגרמניה ,  במהלכו יקיימו שתי הממשלות ישיבות ודיונים על היחסים הבילטרליים בין המדינות .  נתניהו צפוי להיפגש עם הקנצלרית אנגלה מרקל ,  על רקע מורת הרוח בישראל מאופן הצבעתה של גרמניה בעצרת הכללית והחלטתה להימנע ולא להתנגד .  החלטת נתניהו על אישור יחידות הבנייה צפויה להעיב גם כן על הפגישה עם מרקל ,  שבשנתיים האחרונות הביעה זעם על מדיניותו של נתניהו בנוגע לתהליך השלום ,  ובמיוחד קוראת להפסקת הבנייה בהתנחלויות .  
בהכנת הידיעה השתתף יאיר אלטמן 
עוד על הבנייה בשטח השנוי במחלוקתבירושלים מבהירים :  לא נשנה ההחלטה לבנות ב-E1צרפת :  לא נטיל סנקציות בעקבות הבנייה בשטחי E1שגרירי ישראל בצרפת ,  בריטניה ושבדיה זומנו לשיחות נזיפה
לפניות לכתבת :  tal_sh@walla.net.il 

ארה"ב לישראל :  חזרו בכם מההחלטה לבנות ב-E1
הבית הלבן הבהיר כי החלטת ישראל לבנות בשטח השנוי במחלוקת  " מזיקה לאפשרות להשיג פתרון של שתי מדינות ".  הוועדה המחוזית בירושלים תדון בהקמת 1,700 יחידות דיור ברמת שלמה

