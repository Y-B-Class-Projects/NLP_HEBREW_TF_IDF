הממשלה צפויה לאשר את ועדת הבדיקה למשט
השרים צפויים לאשר היום את הקמת הוועדה בראשות השופט בדימוס יעקב טירקל לבדיקת אירועי המשט לעזה .  בין השאר ייכללו בה שני משקיפים זרים :  חתן פרס נובל לשלום דייוויד טרימבל מאירלנד והמשפטן הקנדי קן ווטקין
לשכת ראש הממשלה בנימין נתניהו פרסמה אמש  ( ראשון )  את הרכבה המלא של הוועדה לבדיקת אירועי המשט לעזה ,  הכוללת שלושה חברים ישראלים ושני משקיפים זרים .  בהודעת רה"מ נמסר כי המשקיפים הזרים יהיו הלורד ויליאם דייוויד טרימבל מאירלנד ,  חתן פרס נובל לשלום ולצדו המשפטן הבינלאומי קן ווטקין ,  לשעבר הפרקליט הצבאי הראשי של קנדה .  המשקיפים ייטלו חלק בדיונים ובהתייעצויות .  
לאחר ההחלטה לכנס את הממשלה היום להכרעה בנושא ועדת הבדיקה אמר ראש הממשלה כי , " שני עקרונות מרכזיים עמדו לנגד עיניי בהחלטה זו .  קודם כל לשמור על חופש הפעולה של חיילי צה"ל ולהגן על עצמאות ואמינות מוסד התחקור הצבאי של צה"ל .  דבר שני ,  לתת מענה אמין ,  שקוף ובלתי תלוי לשאלות שהעלו המדינות האחראיות בקהילה הבינלאומית לגבי האירוע הימי ומידת התאמתו לכללי המשפט הבינלאומי ". 
מלשכת ראש הממשלה נמסר עוד כי נתניהו הנחה את מזכיר הממשלה צבי האוזר להביא לאישור הממשלה הבוקר את ההצעה למינוי הוועדה .  ראש הממשלה אישר את השתתפותו של שופט בית המשפט העליון בדימוס ,  יעקב טירקל ,  שייכהן כראש הוועדה .  חברי הוועדה הנוספים יהיו הפרופסור למשפט בינלאומי וחתן פרס ישראל למדעי המשפט שבתאי רוזן ולצדו חתן פרס האג למשפט בינלאומי והאלוף במיל' עמוס חורב ,  לשעבר נשיא הטכניון .  
את ועדת טירקל ,  המוגדרת כ"וועדת בירור ",  ינחה בין היתר העיקרון שחיילי צה"ל לא ייחקרו .  הוועדה תוכל להסתייע בחומר מוועדת איילנד ,  שבודקת את ההיבטים הצבאיים של המבצע ומסיכומי התחקירים הצבאיים .  היא תוכל גם לתחקר את ראש הממשלה ,  את שר הביטחון ,  את יתר השרים ואת הרמטכ"ל ,  אולם קצינים וחיילים לא ייחקרו בפניה .
 החלטת ראש הממשלה ,  שתובא כאמור היום לאישור הממשלה ,  קובעת עוד כי טירקל יהיה רשאי לקבוע שמסמכים או מידע שחשיפתם עלולים לגרום פגיעה למדינה לא ייחשפו בפני המשקיפים הזרים .  היועץ המשפטי לממשלה יהודה ויינשטיין הודיע כי רשויות אכיפת החוק לא יעשו שימוש בעדויות שימסרו בפני הוועדה .
 טרם ההחלטה על הקמת הוועדה ,  ראש הממשלה והשרים הרלוונטיים התייעצו עם גורמים בינלאומיים שונים ועמדתם נלקחה בחשבון לקראת גיבוש ההחלטה הסופית באשר לאופי הוועדה וסמכויותיה .  
זמן קצר לאחר פרסום הרכב חברי ועדת טירקל ,  בירך הבית הלבן על החלטת ישראל להקים ועדת בדיקה בהשתתפות המשקיפים הזרים .  בהודעה האמריקאית נמסר כי  " ישראל עשתה צעד חשוב עם גיבוש הרכב המשתתפים בוועדת הבדיקה של מאורעות המשט לעזה .  אנו מאמינים שישראל מסוגלת לנהל חקירה אמינה וחסרת פניות של האירועים .  אנו קוראים לישראל לפתוח בחקירה בהקדם האפשרי ולדאוג להצגתן של התוצאות בפומבי ". 
בהשתלטות ספינות חיל הים על המשט לעזה לפני כשבועיים נהרגו תשעה מפעילי האונייה הטורקית  " מרמרה ".  לאור ההתשלטות נמתחה על ישראל ביקורת בינלאומית חריפה ,  שהובילה את נתניהו למנות את המשקיפים הזרים .  הוועדה תגיש מסקנות בנוגע לפעולות שנקטה ישראל למניעת הגעת כלי השייט אל חוף עזה ותקבע אם פעולות אלה תאמו את כללי המשפט הבינלאומי .
 עדכון אחרון :  24:00

הממשלה צפויה לאשר את ועדת הבדיקה למשט
השרים צפויים לאשר היום את הקמת הוועדה בראשות השופט בדימוס יעקב טירקל לבדיקת אירועי המשט לעזה .  בין השאר ייכללו בה שני משקיפים זרים :  חתן פרס נובל לשלום דייוויד טרימבל מאירלנד והמשפטן הקנדי קן ווטקין

