בצל הפרשות :  נתניהו המריא לביקור מדיני בצרפת והונגריה
אחרי שדחה את נסיעתו ברקע מעצר קרוביו ,  המריא ראש הממשלה לפריז ומשם לבודפשט לפגישות עם מנהיגיהם .  עוד לפני המראתו סדר היום התקשורתי הוסט מפרשות השחיתות לפיגוע בהר הבית ,  ונתניהו ינסה להמשיך להשאיר את השיח הביטחוני בכותרות - הרחק מחדרי החקירות
אחרי שבוע עמוס בידיעות ודיווחים על חקירות וחשדות נגד מקורביו הנאמנים ביותר קיבל הלילה  ( שבת )  ראש הממשלה בנימין נתניהו קצת אוויר שחקים לנשימה כשהמריא לנסיעה מדינית של חמישה ימים לצרפת והונגריה .  בעוד שבארץ ימשיכו לעסוק בהתפתחויות בפרשת הצוללות ובזק ,  נתניהו ינסה להסב את תשומת הלב לכור מחצבתו  סדר יום מדיני .  
במוקד הביקור בפריז תעמוד פגישת העבודה הראשונה של נתניהו עם נשיא צרפת עמנואל מקרון .  בבודפשט ישתתף לראשונה ראש הממשלה בפסגה של מדינות מזרח אירופה ויפגוש את מקבילו ההונגרי ויקטור אורבן על רקע חשש גובר בקהילה היהודית במדינה מהתגברות האנטישמיות . 
" הערב אני יוצא לפריז ,  אפגש עם מקרון ואשתתף בטקס מרגש לציון גירוש יהודי צרפת ,  ומשם אצא לבודפשט ",  אמר הלילה נתניהו לפני שהמריא . " אנחנו מחזקים את הקשרים עם מדינות בחמש יבשות ,  אוסטרליה ,  אסיה ,  אפריקה ,  צפון ודרום אמריקה ,  אבל חשוב לנו להדק את הקשרים גם עם אירופה ". 
עוד בוואלה !  NEWS:אבו מאזן שוחח עם נתניהו : " מגנה את האלימות בהר הבית"לקראת חצות ,  אחרי כמעט שנה של שתיקה :  נתניהו התראיין לערוץ 20נתניהו במתקפה נוספת נגד כלי התקשורת : " שטיפת מוח ,  פייק ניוז "  
את המסע באירופה הקלאסית נתניהו היה אמור להתחיל בסוף שבוע פסטורלי בפריז ,  אך לנוכח ההתפתחויות הדרמטיות בשבוע החולף  מעצרם וחקירתם של עורך דינו ובן דודו דוד שמרון בפרשת הצוללות ושל נאמנו מנכ"ל משרד התקשורת שלמה פילבר בפרשת בזק  בלשכת ראש הממשלה החליטו שעדיף שהוא ישהה בארץ הקודש בסוף השבוע ודחו את היציאה מיום שישי למוצאי שבת .
 ההחלטה על הדחייה התקבלה ביום חמישי ,  שיירשם כאחד הימים הלחוצים ביותר שזכורים בסביבתו של נתניהו אי פעם .  בצוהריים זימן נתניהו אליו שרים וח"כים נאמנים מהליכוד לתדרוך ,  שבסופו שיגר אותם לאולפני הטלוויזיה מצוידים בדפי מסרים וציטוטים שמדגישים כי אין לו כל קשר לעננה המצחינה שמרחפת מעל ראשי מקורביו .
 ואולם למרות הופעות נלהבות של השרה מירי רגב יו"ר הקואליציה דוד ביטן וח"כ דודי אמסלם ,  ראש הממשלה כנראה חשב שהעבודה שלהם לא הייתה מספיק טובה .  בשעת לילה מאוחרת הפציע בריאיון טלוויזיוני נדיר בערוץ הבית ,  ערוץ 20 ,  כדי להשמיע את כתב ההגנה שלו בקולו .  הנאשמת העיקרית בסנגוריה של נתניהו היא כמובן התקשורת ,  שמפיצה  " פייק ניוז "  כדי להפיל אותו ואת הליכוד .  בשבוע הקרוב הוא בוודאי ימדוד וישווה בין היקף הסיקור שיוקדש לעשייתו המדינית אל מול דקות השידור שיוקדשו לצרות מבית .  
מבחינה מדינית לשכת ראש הממשלה מייחסת לנסיעה חשיבות גבוהה .  בתחנה הראשונה בביקור  פריז  נתניהו צפוי להיפגש לראשונה עם הנשיא מקרון ,  שגם הזמין אותו להשתתף בטקס לציון 75 שנה לגירוש יהודי צרפת .  נתניהו ומקרון כבר נפגשו בחטף לפני כשבועיים ,  בהלווייתו של קנלצר גרמניה לשעבר הלמוט קוהל בשטרסבורג ,  אך הפעם הזו תהיה הראשונה מאז היבחרו של לנשיאות צרפת שהם ישבו לדבר על מדיניות ואסטרטגיה .  מקרון ,  שיארח את נתניהו בארמון האליזה יומיים בלבד אחרי שאירח בו את נשיא ארצות הברית דונלד טראמפ ,  צפוי להעניק קבלת פנים ידידותית וחמה גם לראש ממשלת ישראל .  
בשונה מקודמו ,  פרנסואה הולנד ,  מקרון לא מגלה עד כה עניין רב בנושא הישראלי-פלסטיני .  מקרון אמנם פגש את יו"ר הרשות הפלסטינית אבו מאזן לפני כשבועיים והוא צפוי להביע את המחאה הצרפתית המסורתית על הקיפאון המדיני ועל המשך הבנייה בהתנחלויות ,  אבל אין הרבה סימנים שהוא מתכוון להכניס את הראש לתוך נבכי הסכסוך .  בראש סדר היום של מקרון במזרח התיכון ניצבת סוריה והמלחמה בדאעש ובטרור .  גם מבחינת נתניהו ,  הנושא הסורי הוא הנושא האסטרטגי הבוער ביותר  ובפרט ,  התבססותה של איראן במרחב והמשך התחמשותה של חיזבאללה בלבנון .  
אחרי יום אחד בלבד בפריז נתניהו ימריא להונגריה ויהיה לראש הממשלה הישראלי הראשון שמבקר רשמית במדינה .  במוקד הביקור  פסגה של מדינות הווישיגראד ,  גוש אירופי מתגבש שכולל את הונגריה ,  צ'כיה ,  פולין וסלובקיה ומייצג כ-65 מיליון איש באיחוד האירופי .  נתניהו צפוי להיפגש עם כולם ביחד וגם עם כל אחד מראשי הממשלה של המדינות הללו בנפרד .
 בראש סדר היום סוגיית התמיכה בארגונים הבינלאומיים כחלק מהמאמץ הישראלי לנסות להביא לשינוי בדפוסי ההצבעה באו"ם וגופים אחרים .  בלשכת ראש הממשלה שואפים להפוך את מדינות גוש הווישיגראד המתגבש לחוד החנית שימנע קבלת החלטות נגד ישראל באיחוד האירופי ,  שכן כדי לקבל החלטות מדיניות חוץ באיחוד נדרש קונצנזוס של כל החברות ,  ומספיק שאחת תתנגד כדי שהחלטה אנטי-ישראלית תסוכל .  
עוד לפני ועידת הווישיגראד נתניהו יתקבל על ידי מארחו ראש ממשלת הונגריה אורבן ביום של פגישות בילטרליות .  אך האווירה החיובית של הגעתו ההיסטורית של נתניהו להונגריה נעכרה בשבועות האחרונים על רקע חשש גובר של הקהילה היהודית במדינה  אחת הגדולות באירופה שמונה כמאה אלף איש  מהתגברות האנטישמיות תחת ממשלתו של אורבן ,  מנהיג ימני לאומני .  
בסוף החודש שעבר אורבן נשא נאום ובו שיבח את שליט הונגריה בזמן השואה מיקלוש הורטי ,  ששיתף פעולה עם הנאצים ,  אך משרד החוץ החליט לא לגנות את דבריו כדי לא לחבל בהצלחת הביקור .  
בשבוע שעבר פרצה סערה נוספת בעקבות קמפיין ממשלתי נגד איל ההון היהודי הונגרי גורג סורוס ,  שתומך  בניגוד מוחלט לעמדת אורבן  בהכנסת מיליון פליטים לגבולות המדינה .  הקהילה היהודית גינתה בתוקף את הקמפיין בטענה שהוא מלבה רגשות אנטישמיים ,  ושגריר ישראל בהונגריה יוסי עמרני אף פרסם הודעה חריפה בנושא .  ואולם כעבור כמה ימים נתניהו הורה למשרד החוץ לפרסם הבהרה שמדגישה כי אין לישראל כל ביקורת על אורבן ,  שוב ,  כדי לא לחבל בנסיעה .
 בשונה מהנסיעות האחרונות של ראש הממשלה ,  שבהם התלווה אליו רק מספר קטן יחסית של עיתונאים ,  הפעם הפמליה מלאה בנציגים של מרבית כלי התקשורת ,  כך שלנתניהו תהיה במה מכובדת לדבר על סוריה ,  איראן ,  האיחוד אירופי ,  שואה ואנטישמיות  הנושאים שבראש מעייניו .  
עוד לפני ההמראה סדר היום התקשורתי הוסט מהחקירות והפרשות לפיגוע החמור בהר הבית ולחשש מהתלקחות ביטחונית שבעקבותיו ,  ומבחינת נתניהו  האתגר הוא להמשיך את המומנטום ולהשאיר את השיח המדיני-ביטחוני בכותרות .  אבל פריז ובודפשט רחוקות מאוד מחדרי החקירות של להב 433 בלוד ושל הרשות לניירות ערך בתל אביב ,  ושם ,  ככל הנראה ,  ייקבעו הכותרות המסעירות באמת של השבוע .
  ( עדכון ראשון :  22:43 )  

בצל הפרשות :  נתניהו המריא לביקור מדיני בצרפת והונגריה
אחרי שדחה את נסיעתו ברקע מעצר קרוביו ,  המריא ראש הממשלה לפריז ומשם לבודפשט לפגישות עם מנהיגיהם .  עוד לפני המראתו סדר היום התקשורתי הוסט מפרשות השחיתות לפיגוע בהר הבית ,  ונתניהו ינסה להמשיך להשאיר את השיח הביטחוני בכותרות - הרחק מחדרי החקירות

