השליח ודבר העבירה :  הנגעים שנחשפו בהסתבכות של עו"ד מולכו
ניגוד העניינים - או בקיצור ,  הנג"ע - היה מובנה בהעסקתו של המתנדב מולכו ,  שנהנה בעסקיו הפרטיים מקרבתו למלכות .  בעוד שבסביבת נתניהו דאגו לתחזק את ההתגרות הביטנ-אמסלמית המזלזלת - פרקליטות המדינה ,  חיה דו ראשית עם אונות נפרדות ,  התנהלה בכישלון מהדהד
בית המשפט העליון שיחק ביום ראשון בנדמה לי .  כבוד השופטים יורם דנציגר ,  ניל הנדל ואורי שוהם נאלצו לדון במחצית המוארת של הירח כאילו אינם יודעים מה קורה במחצית המואפלת .  גרמה לכך ההתנהלות המשונה של פרקליטות המדינה ,  שאחת מידיה ליטפה את לחיו של עו"ד יצחק מולכו בעוד ידה האחרת סוטרת על הלחי השנייה של אלמוני שאסור לומר עליו דבר ,  למעט שותפותו עם עו"ד דוד שימרון ,  קרבתו לבנימין נתניהו ואולי גם היותו נשוי לרעייתו של עו"ד יצחק מולכו .
 העתירה נגד כהונת מולכו כשליח נתניהו ,  שנדונה בעצם שעות לאחר חקירתו ביחידה הארצית לחקירת פשיעה כלכלית ,  שיקפה שתי תופעות המאפיינות את תקופת נתניהו ;  ראשית ,  החיה הדו-ראשית המתקראת פרקליטות המדינה ,  שהצד הפלילי שלה מפקח על חקירות המשטרה - במקרה זה גם נגד מולכו - בעוד הצד האזרחי מקים סביבו חומת מגן .  שנית ,  התנהגותם של נתניהו וסביבתו ,  המחריפים את היחס כלפיו במקום לרכך אותו .  
בשבוע שעבר הסתפקה הפרקליטות בתפקיד בלדרו של נתניהו ,  בהודיעה לבג"ץ על החלטת מולכו לפרוש ממשימותיו - אבל לא בו ברגע ,  כדי לייתר לחלוטין את העתירה שדרשה זאת ממנו ,  אלא רק בפברואר 2018 .  באותה עת היתה הפרקליטות ,  או לפחות אונה אחרת באותו מוח ,  אמורה לדעת שהמשטרה על סף זימון מולכו לחקירה פלילית .  מידע כזה ממודר ומובן שאין להסגירו ולו ברמז ,  אך הפרקליטות ,  באמצעות היועץ המשפטי לממשלה ,  היתה יכולה לגבש עמדה שונה מזו של נתניהו ולהסכים לפרישה מיידית של מולכו ,  לפני ההתבזות .  
העותר המנצח ,  עו"ד שחר בן מאיר ,  מאפיין את הנוגדנים שגירתה התנהגות נתניהו בשנים האחרונות .  הזלזול ,  ההתנשאות ,  ה"אין-כלום-לא-יהיה-כלום ",  הביטנ-אמסלמיות ,  כל אלה - כהיפוך של ההשלמה המחויכת  ( כלפי חוץ ,  לצד הסתייעות במנופים פנימיים )  של אריאל שרון עם חקירותיו - הגבירו את נחישותם של מתנגדי נתניהו להשתמש בכלים המשפטיים והציבוריים הזמינים כדי לתבוע ממנו דין וחשבון .  
פעם היו אלה ארגונים כמו התנועה לאיכות השלטון ואומץ - המתחרים זו בזה על כתר הצדק והטוהר ,  כמו מד"א ואיחוד הצלה ,  המתקוטטים עד זוב דם בשם קדושת החיים ובכורת פינוי הפצועים .  כיום אלה בן מאיר - הדורש גם להשית מס על ההטבות שמקבל נתניהו בביתו הפרטי - ועו"ד אלעד מן .  ביוזמה עצמית ,  או כמייצגי אחרים ,  או גם וגם ,  הם נועצים את שיניהם בזוג נתניהו ואינם מרפים .  עיקשותם מורכבת ממנות שוות של יצירתיות והתמדה .  לא פלא שעו"ד בן מאיר התמחה בשנים האחרונות בתביעות ייצוגיות :  בפרשות נתניהו עתירותיו הן מעין תביעות ייצוגיות בשם הציבור הישראלי .
 טענת נתניהו והפרקליטות ,  שנדרשים ארבעה חודשים לחפיפה בין מולכו לבין השליח המלכותי הבא ,  אינה רצינית .  גם כשמתמנה רמטכ"ל או מפכ"ל לעמוד בראש ארגון מורכב כמו צה"ל או משטרת ישראל ,  נדרשת לו תקופה קצרה מזו .  היועץ המשפטי לממשלה ,  בכבודו ובעצמו ,  נזקק לחודשיים בלבד .  מולכו הוא מנגנון של איש אחד .  הכל במוחו ובמסמכיו .  מי שצריך להעביר את התפקיד לאיש הבא אינו השליח ,  אלא השולח ,  נתניהו .  כשליאור לוטן התפטר מתיאום על השבויים והנעדרים ,  פרישתו היתה מיידית ולא נודע על כל נזק ונפגעים . 
" פרק הזמן שנקבע ,  עד פברואר ,  הוא סביר ,  לאור מורכבות הדברים והצורך בהעברתם לבעל תפקיד אחר ",  אמרה ביום ראשון בבג"ץ נציגת הפרקליטות ,  עו"ד מיטל בוכמן-שינדל .  היא לא נשמעה משוכנעת לחלוטין בדבריה ;  את השופטים לא שכנעה .  אחר כך שברה את המחיצה השקופה בין שני המולכו ,  השליח והחשוד . " אעדכן ",  הוסיפה , " יש איסור לפרסם אדם שנעצר ל-48 שעות .  בהסכמת בא כוחו אני מפרסמת את שמו .  עו"ד מולכו נחקר .  הדברים גולמיים מאוד .  אם נשים בצד את ההתפתחות החדשה הזו ,  עו"ד מולכו במשך שנים רבות מילא תפקיד רגיש מאוד עבור מדינת ישראל .  היעלמו ביום אחד אינו משרת את האינטרס הציבורי ,  אלא אם כן ההתפתחויות החדשות יכתיבו סד זמנים אחר ".  
אפשר לחשוב שביבי ואיציק היו לבשר אחד ,  ביביציק ,  לבלי הפרד ,  וכי גורלה של ישראל תלוי באזרח פרטי שאינו מרוענן בתפקידו זה שמונה שנים - יותר מכל ראש מוסד ושב"כ ,  מפכ"ל ויועץ משפטי - ושהכוח שצבר יהווה נימוק להשארתו בתפקידו ,  במקום להחלפתו .
 שותפו של מולכו ,  עו"ד מיכאל ראבילו ,  שייצג את משרדם גם בעת שלקוחתם שרה נתניהו הופיעה - והחמירה את מצבה - בבית הדין לעבודה ,  סתר את דברי נציגת המדינה . " בניגוד לפרסומים ",  העיר , " אסור עדיין לפרסם את שמו ,  עוד 24 שעות ".  השופטים הסכימו איתו - רק בנקודה זו .  מה בדיוק נתנה למולכו אותה יממה נוספת של שמועות סוחפות ותמונות דלות טשטוש ,  קשה להבין .  
מולכו לא יכול להיות דיפלומט מהולל כל כך עם גורמי חוץ ,  כפי שחסידיו ניסו לתארו ,  אם הוא דורך ברגל כה גסה על אצבעותיהם של בעלי תפקידים ממלכתיים בארץ ,  כמו עוזי ארד בהיותו יועץ מדיני לנתניהו ואחר כך ראש המטה לביטחון לאומי ,  או ראשי המוסד ו"תבל ",  אגף קשריו ברחבי הקוסמוס .  ובכלל ,  המצב אינו טוב ,  לדברי נתניהו  ( תלוי באיזה יום ,  של זעקות שבר או של שבחים עצמיים )  .  האיראנים הנוראיים רק מתחזקים .  מה ,  אם כך ,  הועילו נתניהו ושליחו ? 
ההגנה סביב נתניהו מתקפדת בשלוש טבעות ,  במתכונת סדאם חוסיין - בחוץ משמר הרפובליקה ,  באמצע משמר הנשיאות ובפנים עודאי שמרון וקוסאי מולכו ,  הנאמנים מכולם ,  נכון לאתמול .  בתקופת הכהונה הראשונה שלו ,  אף שנבחר אישית לראשות הממשלה ,  חשש נתניהו שלא למסור תיקים חשובים לבכירים במפלגתו - דוד לוי ,  אריאל שרון ,  דן מרידור ,  יצחק מרדכי  ( ומשה ארנס ,  כשמרדכי התקומם ופוטר )  .  בממשלה הנוכחית אייש את תיקי הליכוד ,  כמעט ללא יוצא מהכלל ,  בשריסים - שרים שהם סריסים .  
ניגוד העניינים ,  או בקיצור נג"ע ,  היה מובנה בהעסקת מולכו כמתנדב .  זה הסיפור הישן ,  בדגם האמריקני ,  של יועץ חיצוני ,  לרוב עורך דין ,  המסייע לממשל בשכר של דולר לשנה - דולר השווה לעסקיו הפרטיים מיליון .  טובה כנגד טובה :  הוא מקריב את זמנו ומרצו ,  ומשרדו ממגנט אליו את המתרשמים מקרבתו למלכות .  אם מולכו הפר את תנאי הסכם הנג"ע שנוסח למענו ברשלנות בפרקליטות ,  ולא עדכן בכך את נתניהו ,  את היועץ המשפטי לממשלה ואת היועצת המישפטית של משרד ראש הממשלה ,  הוא הכשיל אותם במילוי תפקידם ,  וזאת עוד לפני שנבדק חשד לעבירה חמורה יותר ,  שהתהליך הפגום הוליד גם תוצאה פלילית .  כך או כך ,  האחריות המיניסטריאלית על מעשי מולכו תלויה בצווארו של נתניהו .  גם השב"כ חייב להודיע ,  אם הוא שולל ממולכו את הסיווג הביטחוני שהעניק לו ,  לדברי לשכת נתניהו ,  מרגע שהוכנס למרשם הפלילי כחשוד .  
במובן המשפטי הצר ,  המשמש בין השאר לציון שרשרת הזכאות להורשה ,  שמרון ומולכו אינם בני משפחתו של נתניהו ;  אין להם קרבה ישירה אליו .  כדודן וגיסו ,  כמוהם כחברים ,  והרי נתניהו כבר פסק שמותר לקבל מחברים מתנות .  דוברי נתניהו מסרו ,  לפני חודשים מעטים ,  כי משרד שמרון-מולכו  " משמש כמשרד עורכי הדין של משפחת נתניהו עוד מאמצע שנות ה-50' של המאה שעברה ,  בימי אבותיהם של בנימין נתניהו ושל דוד שמרון .  משפחת נתניהו שילמה לאורך השנים עבור השירותים המשפטיים שניתנו לה .  המדינה מעולם לא שילמה לעו"ד שימרון דבר בגין פעולותיו כעורך הדין האישי של רה"מ ובני משפחתו ובכלל זה ייצוגה של שרה נתניהו בהליכים שונים ".  
ולמי שתהה ,  אם אי פעם ,  כאשר נתניהו יזדכה על המדינה ,  יתברר שהוא ,  שמרון ומולכו אינם רק חברים ,  התשובה היא בהחלט לא ,  אם להאמין לנתניהו  ( כרגיל ,  על אחריותו של המאמין )  : " אין שותפות עסקית - קיימת או עתידית - בין ראש הממשלה לבין משרד עורכי הדין או השותפים בו ".  
חקירת מולכו היא מכה קשה נוספת לנתניהו .  כך ,  כמובן ,  גם ההמלצות לכתבי אישום בפרשת  " בזק ",  שכבדרך אגב הבליטו מה שיוזמי הצעת החוק נגד פרסום סיכומי חקירות שכחו :  לא רק המשטרה חוקרת ,  אלא גם רשות ניירות ערך ורשות המסים ומצ"ח .  כולן חוקרות ,  כולן מסכמות תשתית ראייתית ,  יש או אין ,  כולן ממליצות לפרקליטות  ( הצבאית ,  במקרה של מצ"ח )  אם להאשים או לגנוז .  מה יעשו עכשיו ביטן ואמסלם - יטליאו את ההצעה כדי להוכיח שלחנופה אין גבול ? 
 ( עדכון ראשון :  21:30 )  

השליח ודבר העבירה :  הנגעים שנחשפו בהסתבכות של עו"ד מולכו
ניגוד העניינים - או בקיצור ,  הנג"ע - היה מובנה בהעסקתו של המתנדב מולכו ,  שנהנה בעסקיו הפרטיים מקרבתו למלכות .  בעוד שבסביבת נתניהו דאגו לתחזק את ההתגרות הביטנ-אמסלמית המזלזלת - פרקליטות המדינה ,  חיה דו ראשית עם אונות נפרדות ,  התנהלה בכישלון מהדהד

