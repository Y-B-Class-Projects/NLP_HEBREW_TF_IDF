הממשלה קברה את הרפורמה ברפואת השיניים
להחלטה לאשר טיפולי שיניים בחינם לילדים הכניסה הממשלה מוקש :  התניית הרפורמה בהקמת קופות חולים ייעודיות - מהלך שנוי במחלוקת שצפוי להימשך זמן רב
השמחה על אישור הרפורמה ברפואת השיניים לילדים היתה מוקדמת :  החלטת הממשלה מיום ראשון לאשר את הרפורמה כוללת מוקש ,  המחסל למעשה את האפשרות כי הרפורמה תצא לדרך כמתוכנן ביולי השנה ,  ואף מעמיד בספק את עצם קיומה .  
בניגוד להצעה שהגיש משרד הבריאות לממשלה ,  בהחלטת הממשלה נקבע כי מתן טיפולי השיניים בחינם לילדים עד גיל 8 יותנה בכך שבנוסף לקופות החולים שייתנו את השירות ,  יוקמו גם קופות חולים ייעודיות לנושא השיניים שבהן יפעלו רופאי שיניים עצמאיים מהמגזר הפרטי .  הסעיף הוכנס בניגוד לעמדתו של סגן שר הבריאות ,  יעקב ליצמן ,  ובניגוד לעמדתם של רוב חברי מועצת הבריאות - שהודיעו לממשלה טרם הישיבה כי הם מתנגדים להקמת קופות חולים נוספות לנושא השיניים .  
את המהלך קידם ראש הממשלה עצמו ,  בנימין נתניהו ,  שמכהן גם כשר הבריאות .  לנתניהו הצטרף שר התמ"ת ,  בנימין בן-אליעזר ,  שפעל בנושא לשם קידום וסיוע לרופאי השיניים העצמאיים .  הקמתן של קופות ייעודיות לנושא השיניים צפויה לעכב את תחילת מתן טיפולי השיניים ,  שכן היא מחייבת שינוי בחוק ביטוח בריאות ממלכתי ,  מהלך שצפוי להימשך זמן רב ולהיתקל בהתנגדויות מצד גורמים במערכת הבריאות ובמערכת הפוליטית .  כתוצאה מהתהליך הסבוך שעוד צפוי בדרך להשקת הרפורמה ,  ספק אם היא תצא לדרך כבר ביולי השנה ,  כפי שתוכנן מראש .  
עם זאת ,  הממשלה השאירה בהחלטתה  " סולם "  לנתניהו שיאפשר לו לשנות את ההחלטה ולחזור למתכונת המקורית של הרפורמה :  בסעיף האחרון בהחלטה הממשלה מסמיכה אותו  " לעשות שינויים בהחלטה לפי הצורך - בתיאום עם שר האוצר ועם סגן שר הבריאות ". 
לדברי מזכיר הממשלה ,  עו"ד צבי האוזר ,  החלטת הממשלה נובעת מהרצון להבטיח פרישה רחבה ככל האפשר של רופאי שיניים שיעניקו את השירות לילדים ברחבי ישראל . " ראש הממשלה עמד על כך שההסדר יורחב מעבר לרופאי קופות החולים ,  כדי שהתחרות תיטיב עם הציבור ",  אמר האוזר .  
מדוע להתנות את קיום הרפורמה בהקמת הקופות ולא להתחיל בביצועה במסגרת הקופות הקיימות ורק בהמשך להרחיב את ההסדר ?   
" בשל החשש שבישראל כמו בישראל ,  אין קבוע כמו הזמני ,  אין סיבה להשיק את השירות כשהוא מוגבל ונטול תחרות אם אפשר לעשות זאת אחרת ".  האוזר הוסיף כי בכוונתו לכנס בימים הקרובים צוות שתפקידו יהיה לקדם את החקיקה בנושא .  
החלטת הממשלה מהווה מכה לליצמן ,  שפעל בחודשים האחרונים בכל הכוח לקידום הרפורמה בטיפולי השיניים ואף הצליח ,  לאחר מאבקים קשים ,  לגייס לשם כך תקציב מתוך התוספת לסל התרופות .  
המרוויחים מהמהלך הם רופאי השיניים הפרטיים ,  שהתנגדו באופן נחרץ לרפורמה בצורתה המקורית ,  שכללה קבלת טיפולים בקופות החולים הקיימות .  רופאי השיניים חששו לפגיעה בפרנסתם בעקבות נהירה של מאות אלפי ילדים למרפאות של הקופות לקבלת הטיפולים בחינם ,  ודרשו להיכלל בין נותני השירותים במסגרת החוק .  לצורך המאבק שכרו רופאי השיניים אנשי יחסי ציבור ,  משפטנים ומומחי בריאות .  אתמול הסתיים המאבק בניצחונם . 
" עם הכללת רופאי השיניים העצמאיים ברפורמת טיפולי השיניים לילדים ,  יוכל כלל הציבור ליהנות מהיצע רחב של טיפולי שיניים לילדים ",  אומר ד"ר יצחק חן ,  יו"ר ההסתדרות לרפואת שיניים בישראל . " הדבר יאפשר לשמור על בריאות ילדינו ,  תוך שמירה על חופש הבחירה של המטופל ".  
בהודעה לעיתונות שפירסמו הסתדרות רופאי השיניים ולשכת העצמאים בישראל  ( להב )  בעקבות החלטת הממשלה נכתב : " בישראל פועלות כיום כ-5,000 מרפאות שיניים פרטיות .  ההחלטה מהווה הישג של ממש הן עבור רופאי השיניים העצמאיים ,  שהיעדר הסדר עמם עלול היה לפגוע קשות במקור פרנסתם ,  והן עבור כלל הציבור ,  שייהנה מפרישה רחבה יותר של שירותי בריאות השיניים ומתחרות בשוק ".  
גם משרד האוצר ,  שדווקא תמך ברפורמה ללא ההתניה ,  עשוי לצאת נשכר מההחלטה ,  אם היא אכן תוביל להקמת קופות חולים נוספות למטרות רווח .  האוצר מנסה להוביל מהלך דומה כבר כמה שנים ,  אך ללא הצלחה .  לעומת זאת ,  המפסידים הגדולים מלבד ליצמן הם קופות החולים וכמובן הציבור - שככל הנראה לא יוכל להתחיל לקבל את השירות החשוב בקרוב .
 בכירים במערכת הבריאות ובסביבתו של סגן שר הבריאות ליצמן ,  שעמלו בחודשים האחרונים על העברת הרפורמה ,  זועמים .  לטענתם ,  מדובר במחטף של הרגע האחרון . 
" הרפורמה החשובה הזו נלקחה בשבי על ידי רופאי השיניים הפרטיים ,  שלא מעוניינים בה והצליחו להשיג את המקסימום שיכלו להעלות על דעתם ",  אומר בכיר במשרד הבריאות . " הממשלה ויתרה מרצון על המשילות שלה והעבירה את הנושא להחלטת הכנסת בגלל אינטרסים של קבוצות פרטיות .  זו בדיוק הדרך למסמס דברים ,  בניגוד לכוונה המקורית של משרד הבריאות לקדם את המהלך במהירות ".  
גם במועצת הבריאות ,  הגוף המייעץ המורכב מבכירי מערכת הבריאות ,  יש הזועמים על ההחלטה . " החלטת הממשלה עלולה לרוקן מתוכן את יישום הרפורמה ולהפוך אותה לעוד אחת מהרפורמות הרבות במערכת הבריאות שלא מיושמות ,  בדומה למה שקרה לרפורמה בבריאות הנפש ",  אומר חבר המועצה פרופ' גבי בן נון ,  מהמחלקה לניהול מערכות בריאות באוניברסיטת בן גוריון . " ההתניה ששמה במקשה אחת את הכללת טיפולי השיניים בסל הבריאות ,  דבר שיש עליו קונסנזוס ,  יחד עם הצעד השנוי במחלוקת של הקמת קופות חדשות ,  אינה עניינית ומריחה ריח של סחטנות מצד משרד האוצר ,  שזה שנים מנסה ללא הצלחה להקים קופה חמישית למטרות רווח ".  
החלטת הממשלה מעלה שאלה נוספת - מה יעלה בגורלם של 65 מיליון שקל שהועברו לטובת טיפולי השיניים מתקציב התוספת לסל הבריאות ל-2010 על חשבון תרופות אחרות ,  מתוך כוונה להתחיל לספק אותם כבר השנה .  לדברי בכיר במשרד הבריאות , " בסופו של דבר הציבור יצא קרח מכאן ומכאן - כאשר הכסף לא יופנה לתרופות ולא לטיפולי שיניים ".  
גם במערכת הפוליטית מתחילים להבין כי תחת הכותרת המשמחת של הרפורמה בבריאות השן ,  הכניסה הממשלה  " עז "  בדמות הקמת קופות חולים נוספות . " יש לראות בדאגה את הכוונה להכניס גורמים פרטיים כמו חברות הביטוח כנותני שירות לבריאות השן ,  זאת לאור הפוטנציאל הממשי להפיכתן ,  דרך הדלת האחורית ,  לקופת חולים חמישית פרטית ",  אומרת ח"כ ד"ר רחל אדטו  ( קדימה )  .  לדבריה ,  קיים חשש כי לאור היעדר מנגנוני פיקוח ובקרה מספקים על נותני השירותים , " תהפוך רפורמה זו במהרה לתוכנית ויסקונסין 2 ".  אדטו גם מותחת ביקורת על ליצמן : " הוא הוציא מסל התרופות 65 מיליון שקל בחיפזון ומבלי שהיתה לו תוכנית מגובשת ומסודרת - וכעת רואים את התוצאות ".  
מלשכת סגן השר ליצמן נמסר בתגובה : " מיד לאחר ישיבת הממשלה כינס סגן השר בלשכתו התייעצות דחופה עם לשכת היועצת המשפטית ,  שהשתתפה בה גם נציגת משרד המשפטים ,  כדי לדון בנוסח לתזכיר חוק .  סגן השר נחוש ובטוח שניתן להתחיל את הרפורמה ב-1 ביולי 2010 ,  וכי כל אלה שהשתתפו בדיונים בהצעת החוק לא יעכבו את טיפולי השיניים לילדים וידאגו לבריאותם ". 

הממשלה קברה את הרפורמה ברפואת השיניים
להחלטה לאשר טיפולי שיניים בחינם לילדים הכניסה הממשלה מוקש :  התניית הרפורמה בהקמת קופות חולים ייעודיות - מהלך שנוי במחלוקת שצפוי להימשך זמן רב

