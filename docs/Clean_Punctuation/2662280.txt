השקט בימין הופר : " קווי 67' מסכנים את ביטחון ישראל "
 לאחר ברכות על חידוש השיחות בקרב חברי מפלגות השמאל והמרכז ,  ודממה בקרב ח"כים בימין ,  ח"כ רגב הביעה התנגדותה לדיונים במתווה קרי : " מסכן את ההתיישבות ואת המתיישבים "
 שר החוץ של ארה"ב ,  ג'ון קרי ,  הודיע אתמול על חידוש שיחות השלום בין ישראל לרשות הפלסטינית ,  בהודעה שזכתה לברכות במפלגות השמאל והמרכז בישראל .  חברי כנסת ממפלגות הימין העדיפו בשלב זה שלא להגיב - בין אם מטעמים פוליטיים ובין אם בשל שמירת השבת - אולם ראשונה להתנגד לוויתורים אפשריים הייתה ח"כ מירי רגב  ( ליכוד )  ,  שאמרה היום  ( שבת )  כי  " מדובר בהחלטה שגויה שמסכנת ואינה משרתת את ביטחון מדינת ישראל ". 
דברי רגב מתייחסים לפרסומים שלפיהם ישראל הסכימה למתווה קרי ,  דהיינו משא ומתן על בסיס חזרה לגבולות 1967 .  לדבריה ,  מדובר בהחלטה אשר  " פוגעת בהתיישבות וגם במתיישבים ".   " אני קוראת לראש הממשלה לכנס את מוסדות הליכוד כדי לדון ולהציג את המתווה המתגבש ",  הוסיפה רגב .  עם זאת ,  ח"כ רגב ציינה כי  " בכל מקרה ישראל תחתור לשלום ",  תוך דרישה מההנהגה הפלסטינית להכיר במדינת ישראל כמדינה יהודית ולהפסיק את ההסתה והטרור נגד ישראל .  
חברה של רגב למפלגה ,  סגן שר הביטחון דני דנון ,  אמר כי הוא  " סומך על ראש הממשלה ,  שיודע כי לא ניתן לדבר על חזרה לגבולות 1967 .  לדברי דנון ,  אסור לחזור על העוול של ההתנתקות ולעקור אלפי יהודים מבתיהם ".  הוא התייחס לשחרור מחבלים ואמר : " חייבים ללמוד מטעויות העבר ולא לשחרר מחבלים עם דם על הידיים כמחווה או כפרס ".  מוקדם יותר היום אישר השר לעניינים אסטרטגיים יובל שטייניץ את הדיווח לפיו ישראל הסכימה לשחרר אסירים פלסטינים כמחווה במהלך המשא ומתן המדיני .  בין השאר אמר שטייניץ : " יהיה שחרור מסוים של אסירים .  אני לא רוצה לנקוב במספרים ,  אבל מדובר באסירים משמעותיים הכלואים עשרות שנים ".  
כאמור ,  ברחבי הקשת הפוליטית בירכו אמש על הכרזתו של שר החוץ האמריקני ג'ון קרי על חידוש המשא ומתן הישיר בין ישראל לפלסטינים ,  בתום כארבע שנים של קיפאון מדיני . " היו אלה חודשים ארוכים של ספקנות וציניות ",  כתבה שרת המשפטים ציפי לבני ,  הממונה על המשא ומתן מטעם הממשלה ,  בעמוד הפייסבוק שלה . " אבל עתה ,  ארבע שנים של קיפאון מדיני עומדות להסתיים .  בצד ההזדמנות ,  אני גם יודעת שברגע שיחל המשא ומתן הוא יהיה מורכב ולא קל .  אבל אני משוכנעת בכל לבי שזה הדבר הנכון לעתיד שלנו ,  לביטחון שלנו ,  לכלכלה ולערכים של ישראל ".  
" יש לי הערכה רבה לראש הממשלה על שקיבל החלטות שמייצגות את האינטרסים החשובים של ישראל ,  ולנחישות של מזכיר המדינה האמריקני ג'ון קרי ,  שהובילו לכך שניכנס ,  הפלסטינים ואנחנו ,  לחדר המשא ומתן ",  הוסיפה לבני . " בתוך חדר המשא ומתן ,  נשמור על האינטרסים הלאומיים והביטחוניים של מדינת ישראל כמדינה יהודית ודמוקרטית - ולכך אני מתחייבת ".  
יו"ר האופוזיציה ,  שלי יחימוביץ' ,  בירכה גם היא על הצעד החשוב ואמרה : " חידוש השיחות הוא פרי מאמץ אמריקני ,  אבל האינטרס הוא בראש ובראשונה שלנו .  נפתחת כאן הזדמנות חשובה להתקדם סוף סוף לקראת השגת הסכם בינינו לבין הפלסטינים .  אין להסתפק בחידוש המשא ומתן ,  אלא לעשות הכל כדי לחתור לקראת הסדר של ממש ".  יחימוביץ' הוסיפה כי היא  " מקווה שראש הממשלה נתניהו ,  שהכריז באופן צלול וברור שהוא תומך בפתרון שתי המדינות ,  יקבל את ההחלטות הדרושות להבטחת המשך הגשמתו של החזון הציוני של היותה של ישראל מדינה יהודית ודמוקרטית ". 
ח"כ עפר שלח  ( יש עתיד )  אמר כי הודעתו של קרי שמה קץ לתקופה ארוכה מדי של בזבוז זמן ,  שהזיק קשות לאינטרסים של ישראל . " ראש הממשלה בנימין נתניהו יודע היטב שיש בממשלה ,  בכנסת ובציבור רוב מוצק לפתרון של שתי מדינות לשני עמים ",  אמר . " קווי המתאר של ההסדר האפשרי ידועים זה זמן רב ,  ונדרשת מנהיגות נחושה שתוביל אליו בהקדם .  יש עתיד תעמוד לצדו של ראש הממשלה אם יתמיד במנהיגות כזו לא רק בכניסה למשא ומתן ,  אלא גם בחתירה נחושה להשגת הסדר ". 
הבוקר הביעה תמיכתה גם יו"ר מרצ ,  זהבה גלאון ,  שאמרה כי הצלחתו של שר החוץ האמריקני ג'ון קרי לחדש את המגעים בין ישראל לפלסטינים היא  " התפתחות אזורית חיובית ".  עוד אמרה גלאון : " אפשר להגיע להסכם עם הפלסטינים בתנאי שהוא יתבסס על קווי 1967 וחילופי שטחים מוסכמים .  הגיבוי של הליגה הערבית למשא ומתן מייצר הזדמנות חשובה שאסור לנו להחמיץ .  אם נתניהו ינהל משא ומתן על בסיס קווי המתאר הללו ,  שנכללים גם ביוזמת הליגה הערבית - שטחים תמורת שלום ונורמליזציה מלאה עם מדינות הליגה הערבית - ויביא לצעדים ממשיים שיקדמו את סיום הכיבוש ,  מרצ תיתן לו גיבוי פרלמנטרי ".  

השקט בימין הופר : " קווי 67' מסכנים את ביטחון ישראל "
 לאחר ברכות על חידוש השיחות בקרב חברי מפלגות השמאל והמרכז ,  ודממה בקרב ח"כים בימין ,  ח"כ רגב הביעה התנגדותה לדיונים במתווה קרי : " מסכן את ההתיישבות ואת המתיישבים "
 
