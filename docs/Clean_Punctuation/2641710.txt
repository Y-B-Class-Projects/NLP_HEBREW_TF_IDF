בכיר פלסטיני חושף :  נתניהו ניהל מו"מ חשאי עם הרשות ב-2011
בריאיון בלעדי לוואלה !  חדשות מגלה ראש הוועד הפועל של אש"ף יאסר עבד רבו ,  כי בסדרת פגישות עם הצוות הישראלי ,  בהם ראש הממשלה ,  הוסכם לחדש המו"מ בהתבסס על גבולות 67'
ישראל והרשות הפלסטינית ניסו לנהל  " ערוץ אחורי "  של משא ומתן או לפחות להתחילו ,  כבר בסוף שנת 2010 ותחילת 2011 ,  בשורה של מפגשים חשאיים שהתנהלו בין שליחו של ראש הממשלה עורך דין יצחק מולכו וראש הוועד הפועל של אש"ף יאסר עבד רבו  כך אמר בראיון שהעניק בשבוע שעבר ממקום מושבו ברמאללה לוואלה !  חדשות .  לטענתו ,  במהלך השיחות ,  שהסתיימו במפגש בינו לבין ראש הממשלה בנימין נתניהו בביתו של מולכו במרכז הארץ ,  הביע נתניהו נכונות לחדש את המו"מ לאחר הכרזה על מסגרת לשיחות  שתי מדינות בגבולות ארבעה ביוני 1967 אולם לאחר מכן הוא חזר בו והקשר נקטע .  
על אף שנדמה כי הקיפאון המדיני עם הפלסטינים נשבר רק בשיחות שהתקיימו בשנה שעברה בעמאן ,  כעת מתברר כי ראש הממשלה בעצמו היה מעורב בניסיון לנהל מגעים עם הפלסטינים בשנת 2011 . " הפגישה עם ראש הממשלה התקיימה באמצע פברואר ,  כמדומני ב-15 בחודש ",  סיפר עבד רבו . " היא התקיימה בביתו של מולכו בקיסריה .  נכחו בה ארבעה בלבד :  ביבי ,  אני מולכו ורעייתו .  אולם קדמו לה שורה של מפגשים ,  עשרה להערכתי ,  ביני לבין השליח מטעם ראש הממשלה .  הפגישות התנהלו בירושלים ,  שוב - בבית של מולכו .  דיברנו על כל הסוגיות .  אבל אני שבתי ודרשתי בפגישות האלה שישראל תציג את המפה שלה לרעיון שתי המדינות ותביע בפומבי נכונות לדבר על גבולות 1967 כמסגרת השיחות .  מולכו לא היה מוכן להציג מפה והשיחות היו ממש מתישות - הרבה דיבורים ללא הסכמים .  הן נשמרו בחשאי עד היום למעשה ",  אמר .  לדבריו ,  היחידים שידעו עליהן בצד הפלסטיני היו יו"ר הרשות אבו מאזן ,  וראש הממשלה הפלסטיני ,  סלאם פיאד .  ראש צוות המו"מ מטעם אש"ף ,  סאיב עריקאת  לא היה בסוד העניינים . 
" במקום מפה ,  מולכו היה מוכן לצרף לשיחות איש צבא ,  מומחה למפות שיציג בפניי את הצרכים הביטחוניים של מדינת ישראל .  מולכו הדגיש בפגישות את החשיבות של בקעת הירדן ,  גושי ההתנחלויות ,  ותחנות התראה בהרי הגדה .  שללתי את האפשרות הזו .  הוא טען שהוא רוצה להראות לי על מפה את השיקולים הללו אבל אני מצדי אמרתי לו שענייני הביטחון של ישראל אינם נקודת התחלה .  אני הבהרתי שראשית צריך להסכים לדבר על גבולות 1967 ואז להתחיל לדון על ענייני ביטחון או אפילו במקביל ",  סיפר הבכיר הפלסטיני .  
לטענתו ,  לפגישות לא היה תיעוד ולא היו רישומים . " בשלב מסוים אמרתי למולכו שאם יסכימו למסגרת של 1967 ,  נוכל לדבר על חילופי שטחים מוגבלים ועל הסדרי הביטחון - אבל לא ייתכן היה ש'שיקולי הביטחון' יקבעו את הגבולות ",  אמר .  באותם ימים של שיחות חשאיות מתחיל גל ההפיכות בעולם הערבי ,  שהפך לנושא דומיננטי בהן .  לדברי עבד רבו ,  באחת הפגישות האחרונות אמר לו מולכו כי הוא לא יכול לתת תשובה על העמדה שהציעו הפלסטינים . " ההבנה שלי והתפקיד שלי מסתיימים כאן ",  הצהיר בפניו מולכו דאז , " אני אציע לראש הממשלה שתיפגשו ,  ואם תצליחו להגיע להבנות - אז זה כבר משהו שונה לגמרי .  רק ראש הממשלה יכול להתקדם מכאן ",  שחזר עבד רבו .  
ואמנם הפגישה עם נתניהו יצאה לפועל .  היא נמשכה כשעתיים וחצי לערך . " הוא החל לדבר ולצערי מהרגע הראשון כבר חשתי שהוא מנסה לעבוד עלי .  זה היה נתניהו הקלאסי .  הוא דיבר על 3,000 שנים של היסטוריה יהודית ,  על אביו ומה ראה לנגד עיניו .  כאשר הוא סיים את ההקדמה שלו פניתי אליו ואמרתי לו :  תן לי לומר לך ,  אנחנו לא סומכים עליך ואנחנו לא מאמינים לך .  זו גם התחושה בקרב העם הפלסטיני' ".  
עבד רבו המשיך בגישה התקיפה כלפי נתניהו אמר לו כי אמירות לגבי 3,000 שנה של היסטוריה יהודית לא יקדם את השניים במו"מ . " מה שאכפת לי זה מה שיש עכשיו ,  ומה שהיה לפני 60 שנים .  הזיכרונות שלי והמשפחה שלי הם מיפו ,  שם נולדתי .  'אתה רוצה שנתחיל לדבר על זה' ,  שאלתי ,  'בוא נעזוב ונתקדם' .  נתניהו ממש קפץ ממקומו :  'נולדת ביפו ? ' ,  הוא שאל .  והא הסתכל עליי ואמר :  'אני מבטיח לך שאחרי שכל זה יסתיים ,  ארשה לך לחזור לגור ביפו' .  אני חייכתי .  אמרתי לו שאני לא מבקש בית לעצמי ביפו אלא הומלנד - מולדת לבני עמי .  וביבי שוב נהיה רציני .  הוא דיבר על הנחיצות של בקעת הירדן לביטחון ישראל וציין אפשרות שטנקים איראניים יחצו את הירדן .  אמרתי לו שיש לי רעיון כיצד לפתור זאת .  אני תמיד ציני ,  אפילו אשתי כועסת עליי שאני ציני מדיי אבל לא יכולתי שלא להגיב ככה .  'אתה יודע שבקעת הירדן והנהר אינם מחסום בפני טורי שריון איראניים והדבר היחיד שיכול להגן עלינו מפלישה איראנית זה הרי ירדן שממזרח לנהר .  זה הקו ההגנתי היחיד .  אז בוא נכבוש יחד את ירדן ונבנה שם קו הגנה' .  הוא אמר לי 'אני לא צוחק' .  והסברתי שזה לא יוביל לשום דבר ".  
לדברי עבד רבו ,  הוא ציין בפני נתניהו כי הוא גם נכח בשיחות החשאיות עם ראש הממשלה לשעבר אולמרט אהוד כאשר האחרון הראה לפלסטינים את המפה ההיא . " אנחנו היינו מוכנים לחילופי שטחים ביחס של 1.9% ואולמרט דרש 6.4% .  סיפרתי לביבי שבפגישה האחרונה עם אולמרט בלשכה שלו בירושלים ,  הוא אמר לנו מפורשות :  'אני אשאיר את התיק של המו"מ לזה שיבוא אחריי' ,  והוא אמר לנו שמי שיירש אותו יהיה ביבי .  הוא הסביר שהוא אוהב את ציפי לבני ושהיא נחמדה מאוד אבל שהיא לא תצליח להיות ראש הממשלה .  'אני אשאיר את זה לביבי' ,  אולמרט אמר ",  כך לפחות טוען הבכיר הפלסטיני .  לדידו ,  גם המידע הזה לא סיפק את ראש הממשלה ,  שאמר באוזניו כי הוא לא מכיר את ההסכמה הזאת . " אמרתי לו שיש לנו משהו משותף ,  'גם התיקים שלנו הלכו לאיבוד' .  הוא צחק ".  
עבד רבו הוסיף וסיפר כי בפגישה עלו נושאי ליבה אחרים ובהם ירושלים והפליטים . " סיפרתי לו שערפאת כבר אמר לביל קלינטון בקמפ דיוויד שהעדיפות הראשונה מבחינתנו היא לפתור את הבעיה של הפליטים בלבנון .  נתניהו לא פסל דבר .  הוא בעיקר הקשיב .  הוא שאל אותי מה לגבי הרעיון של ועדה משותפת שתנהל את ענייני הר הבית בירושלים  כפי שהציע אולמרט .  צחקתי ואמרתי שאני רואה שכנראה שכן השאירו לו תיק והוא צחק .  אמרתי לו שזה רעיון טוב לדבר עליו .  בסופו של דבר אמרתי לו :  'אם אתם רוצים להתחיל משהו רציני ,  אם תסכימו על גבולות 67 כבסיס ובכלל זה בירושלים ,  הרי שאפשר לדבר על כל שאר הדברים' ".  
הפלסטיני פנה לראש הממשלה ושאל אותו הם הרשות מוכנה להתחיל במו"מ מידי . " אמרתי שכן .  הוא שאל מי יהיה במשלחת הפלסטינית לשיחות ,  ואמרתי לו שאם יסכים לעקרון שהצגתי בפניו ,  אזדקק לחמש דקות שיחת טלפון ואחזור אליו עם השמות .  הוא פנה אל מולכו ואמר לו :  'אתה תוביל את המשלחת הישראלית ,  יחד עם שני האחרים - אתה יודע מי' .  הוא שאל אותי אם אלה כל הדרישות שלנו ואמרתי שכן .  הוא הסכים שצריך למצוא מקום נוח לדבר בו ,  מקום מבודד שבו יתנהלו שיחות של בין שבועיים לחודשיים .  הוא ביקש שנכין את המשלחת הפלסטינית ושאלתי אם הוא מסכים למה שהצעתי .  הוא אמר לי 'תן לי יומיים ואחזור אליך' .  נפרדנו לשלום .  הוא ביקש למסור איחולים לאבו מאזן .  ומאז לא שמעתי לא מביבי ולא ממולכו .  לאחר כשנה העברתי לו מסר דרך גורם שלישי שכבר שנה אני יושב ליד הטלפון ומחכה ,  אבל נתניהו לא הגיב ". 
הערוץ בין עבד רבו ונתניהו לא נחשף עד כה .  קדמו לו שיחות ישירות בין אבו מאזן וראש הממשלה בספטמבר 2010 ,  שהסתיימו ללא תוצאות לאחר שישראל סירבה להאריך את ההקפאה של הבנייה בהתנחלויות .  סבב נוסף של שיחות בין מולכו ,  יועז הנדל ועריקאת החל בינואר 2012 ונמשך כ-20 ימים ,  הפעם בעמאן .  גם לאחריו לא נוצרה פריצת דרך שתביא לחידוש השיחות הישירות בין שני המנהיגים .  בעוד שבוע ימים אמור לנחות בישראל מזכיר המדינה ג'ון קרי ,  במסגרת מאמציו לחדש את המו"מ בין ישראל והפלסטינים .  
מלשכת ראש הממשלה סירבו להגיב לכתבה .  
לקריאה נוספת:זעם ברשות על הבנייה בבית אל : " ניסיון לפוצץ המו"מ"ארה"ב : " ישראל אישרה שהיא מעוניינת בשלום עם הפלסטינים"הפתרון הישראלי-אמריקאי לבעיית הפלסטינים בקלנדיה ?  

בכיר פלסטיני חושף :  נתניהו ניהל מו"מ חשאי עם הרשות ב-2011
בריאיון בלעדי לוואלה !  חדשות מגלה ראש הוועד הפועל של אש"ף יאסר עבד רבו ,  כי בסדרת פגישות עם הצוות הישראלי ,  בהם ראש הממשלה ,  הוסכם לחדש המו"מ בהתבסס על גבולות 67'

