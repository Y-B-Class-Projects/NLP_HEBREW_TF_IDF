נתניהו : " צה"ל צריך לרענן את שרשרת הפיקוד "
 ראש הממשלה סיכם שנה לכהונת ממשלתו במסיבת עיתונאים מיוחדת בלשכתו והתייחס גם לפרשת ברק-אשכנזי : " ההחלטה לא נתקבלה אתמול .  זה יישום של ההחלטה שקצבה את כהונת הרמטכ"ל לארבע שנים "
" אני מעריך ומכבד את הרמטכ"ל .  למעשה לא נתקבלה החלטה אתמול .  זה יישום של החלטת ממשלה שקצבה את כהונת הרמטכ"ל לארבע שנים כדי למנוע מחול שדים ".  כך אמר היום  ( רביעי )  ראש הממשלה בנימין נתניהו ,  שסיכם שנה לכהונת ממשלתו ,  במסיבת עיתונאים מיוחדת בלשכתו בירושלים .  רה"מ הוסיף : " יישום ההחלטה תאפשר פעולה סדירה של המשך בניית שדרת הפיקוד של צה"ל .  כל ארגון חייב להתרענן ולהתחדש בשרשרת הפיקוד ,  גם כשעומדים בראשו אנשים איכותיים ".  
על ירי הרקטות מרצעות עזה אמר נתניהו כי  " יש לנו תגובה תקיפה לכל ירי לעבר ישראל .  אחרי מבצע עופרת יצוקה היו 80 שיגורים של רקטות מעזה .  אימצנו מדיניות אחרת שפעלה במשך השנה .  אני מבקש להבהיר לחמאס ולארגוני הטרור האחרים - גם המינון וגם העוצמה וחריפות התגובה תותאם למדיניות הקבועה שלנו ,  שהיא להגיב בתקיפות לכל התקפה .  ראוי שגורמי הטרור ייקחו זאת בחשבון .  המדיניות שלנו היא להגיב .  אנחנו מגיבים - וגם יוזמים ".   
" מהיום הראשון ,  לפני שהממשלה הזו עשתה צעד אחד ,  הפלסטינים עלו על העץ ואמרו 'אנחנו לא באים למשא ומתן' .  כל מי שבא לבקר את פעולות הממשלה שיבחן אותה באופן אובייקטיבי ",  אמר ראש הממשלה . " אם ישראל סופגת גינויים על דברים שעשתה במשך 42 שנה ,  זו אינה מדיניות שלי אלא של כל ממשלת ישראל .  בנוסף ,  עשינו שורה של פעולות לקידום התהליך המדיני ,  כולל שחרור מחסומים וקידום הכלכלה הפלסטינית ביהודה ושומרון ".  
בנוגע לשיחות עם האמריקאים אמר נתניהו כי  " אנחנו בשיח מתמשך .  הוא לא בדיוק חופף למה שמפורסם בכלי התקשורת .  יש דברים שאנחנו מסכימים עליהם ,  יש דברים שעליהם לא מסכימים ,  ויש דברים שאנו מצמצמים בהם פערים .  זה שונה במידה לא מבוטלת מחלק מהדברים שאני קורא עליהם בכלי התקשורת .  אחד הדברים שמראים על עוצמת המגעים זה העובדה שאף אחד לא באמת מדליף .  כנראה שהדיון בינינו יותר רציני וענייני ממה שמקובל לחשוב ". 
בנושא החזית הצפונית הסביר ראש הממשלה כי נערכים ניסיונות לסכל משלוחי אמצעי לחימה לחיזבאללה דרך הים . " המקרה המוכר זו אותה אוניה שנתפסה עם 200 טונות של נשק שכמובן מדובר בהיקף עצום שהיה מיועד להתקפות על אזרחי ישראל ".  
בנוגע להקמת מכשול קרקעי בגבול עם מצרים אמר נתניהו כי הממשלה החליטה להפנות משאבים לצורך הפרויקט . " יש זרימה בלתי פוסקת של כניסה בלתי חוקית למדינת ישראל ,  יש לה היבטים ביטחוניים ופליליים ",  אמר , " הרצון לקיים מדינת יהודית ודמוקרטית אינו משתלב עם גבולות פרוצים .  הכוונה היא לצמצום מספר עובדים זרים בלתי חוקיים ,  לצמצם הברחת נשים ולצמצם איומים ביטחוניים .  
על ההתקפות על ישראל מצד טורקיה אמר נתניהו : " זה החל בצמוד לעופרת יצוקה .  זו תופעה מצערת .  היא לא משרתת את האינטרס של יציבות וקידום היחסים באיזורנו .  אנחנו ביחסים טובים עם טורקיה ,  ואני מצר על כך שמר ארדואן בוחר לתקוף פעם אחר פעם את ישראל .  הוא בוודאי יודע את האמת ".  
נתניהו חילק חוברת ובה מפורטים כ-1,500 החלטות שקיבלה הממשלה ,  אותה הכין שר האוצר יובל שטייניץ .  על ההישגים הכלכליים של ממשלתו אמר נתניהו : " אנחנו לא רק מדברים אלא גם עושים :  הבטחת יציבות כלכלית מול המשבר העולמי ,  אישור תקציב דו שנתי ,  תוספת תמיכה במחקר ופיתוח בסך 850 מיליון שקל ,  חקיקת החוק לעצמאות בנק ישראל ,  קידום הצטרפות ישראל ל-OCED .  קידמנו 3 רפורמות גדולות :  רכבות וכבישים לגליל ולנגב ,  צמצום הביורוקרטיה בבנייה ושחרור קרקעות לציבור ". 

נתניהו : " צה"ל צריך לרענן את שרשרת הפיקוד "
 ראש הממשלה סיכם שנה לכהונת ממשלתו במסיבת עיתונאים מיוחדת בלשכתו והתייחס גם לפרשת ברק-אשכנזי : " ההחלטה לא נתקבלה אתמול .  זה יישום של ההחלטה שקצבה את כהונת הרמטכ"ל לארבע שנים "
 
