פותח אופציות
בנימין נתניהו רקח לארוחת הערב שהתקיימה לפנות בוקר בוושינגטון את הנאום הערב ביותר לאוזן האמריקנית ,  וגם לאפרכסת של הפלשתינים המתונים .  נאומו מבוסס על זכות האבות היהודית על הארץ ,  ויש בו גם הכרה בנוכחות של אחרים על אדמתה .
 הנאום ,  כפי שהופץ לפני שהאח"מים נגסו את המנה הראשונה ,  הוא מלאכת מחשבת של פתיחת אופציות .  שתי מדינות לשני עמים ?  יש .  נוכחות פלשתינית מוכרת ומוזכרת ?  יש .  אך כמה ?  עד כדי כינון מדינה עצמאית ?  זה הצליל שעולה מן התוכן הפייסני והפשרני ,  אבל התווים לא נכתבו במפורש .
 נאום זה עשוי לשרת שתי מגמות .  הן את זו המבקשת לעודד את נתניהו לחתור להסכם כולל ,  וכל אחד מבין - גם אם הדבר לא נאמר במפורש בארוחת הערב - כי יכלול הקמת מדינה פלשתינית בעולם הרואה את קווי 67' כבסיס לגבולות העתידיים ;  והן את המגמה שחותרת לסבר את האוזן ולצבור נקודות בדעת הקהל האמריקנית לקראת יום סגריר שבו ייקלעו השיחות למבוי סתום ויתנפצו .
 חשיבותו של הצליל הפייסני ,  שתוכנו טרם הועמד למבחן המשא ומתן ,  אינו רק בדיבידנד ההסברתי השמור לנתניהו לטובתו אלא גם בהנחה המקובלת על חלק משרי הליכוד והעבודה ,  שראש הממשלה בשל מבחינה אינטלקטואלית לקפוץ אל המים .  מדוע אין הימין בליכוד ובקואליציה קם על רגליו למרות שהשיחות נפתחות פחות מיממה אחרי רצח הארבעה בכניסה לקריית ארבע ?  
ייתכנו שני הסברים :  שדולת ההתנחלות מעריכה כי נתניהו אינו מתכוון ברצינות או אינו יכול להגשים את חזונו ,  ואם כן ,  מה רע בכך שירעה בהצלחה בשדות זרים ?  ואולי היא סבורה כי הפלשתינים לא יסכימו לשום טיוטה שתגיע מנתניהו לאחר שדחתה את תוכניתו של אולמרט ב ? 2009 .
 חזונו של נתניהו הוא צעד הסברתי מעולה ,  ובלי מהפכה בתפישה הפלשתינית והישראלית מעשיותו מוטלת בספק רב .  אבו מאזן שנמלט מתוכניתו של אהוד אולמרט לא יוכל להסכים לשום מפה שיציג לפניו נתניהו ,  ולפיכך כל התרגשות מיותרת .
 מתכוון או מסבר את האוזן ,  מעוניין בפשרה מכאיבה או רק במעידה נגד השלום מצד השותף הפלשתיני למשא ומתן ?  למרות החזון המרנין גם נתניהו פסימי באשר לסיכוייו להגיע ליעד הנכסף .  הוא רק מבקש לצאת לדרך ,  ובקיפאון הקיים ,  גם זה משהו .
 
פותח אופציות
nan
