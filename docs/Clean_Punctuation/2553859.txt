ארוחה בשווי 11 מיליארד שקל
כולם מבינים שעל הממשלה לקצץ בהוצאותיה והגדיל הכנסותיה נוכח הגירעון ההולך ותופח .  סמי פרץ סבור שיש צעדים אחרים בהם יכולה הממשלה לנקוט חוץ מהגשת החשבון לאזרחים 
" אין ארוחות חינם ",  פסק ראש הממשלה ,  בנימין נתניהו ,  כשהגיש לכולנו בסוף השבוע את מחיר הארוחה שאכלנו בשנתיים האחרונות :  11 מיליארד שקל .
 המיליארדים האלה יבואו מהעלאת שיעור מס ההכנסה ב-1% החל משכר של 8,881 שקל בחודש והעלאתו ב-2% החל מ-67 אלף שקל בחודש ;  העלאת שיעור המע"מ מ-16% ל-17% ;  העלאת המס על סיגריות ובירה ;  וקיצוץ קטן של 700 מיליון שקל בתקציבי משרדי הממשלה .  
נתניהו שלח את המלצר שלו ,  ד"ר יובל שטייניץ ,  כדי שיכין את החשבון . " מה היה לנו שם ?  "  שאל שטייניץ ,  וענה :  תוספת שכר לרופאים המתמחים ,  תוספת שכר לאחיות ,  לעובדים הסוציאלים ,  לעובדי קבלן .  העלאת שכר המינימום היה ?  היה .  מה עוד ?  הקמת גדר בגבול עם מצרים ,  בניית שירותי הכבאות מחדש .  היה ?  כן ,  היה .  השקעה בהשכלה גבוהה ?  היה .  מתן הטבות להורים לילדים קטנים .  קינוח היה ?  כן - ועדת טרכטנברג המליצה להקטין את תקציב הביטחון כדי לממן חלק מהדרישות ,  אבל המצב קשה ,  אז לא קיצצנו .  תקבלו תקציב ביטחון מוגדל לקינוח .
 אין חולק על הצורך של הממשלה לקצץ בהוצאותיה ולהגדיל את הכנסותיה .  גם גורמי אופוזיציה מבינים שמצב המשק העולמי  ( בעיקר אירופה )  והצרכים הרבים של המשק ,  כמו גם ההידלדלות בהכנסות המדינה - מחייבים צעדים כואבים .  חברות דירוג האשראי  ( כן ,  החברות המושמצות האלה )  מאיימות להוריד את הדירוג של ישראל אם היא לא תעצור את התוואי המסוכן של דהרה לעבר גירעון של 4% מהתוצר ,  וזה מצמיד את נתניהו לקיר ונותן לו את הצידוק לפעול מיידית .  איכשהו ,  גם המחאה הציבורית נראית מאופקת  ( בהנחה שכמה הצתות עצמיות של אנשים נואשים מטרידות פחות ממאות אלפי אנשי המעמד הבינוני ברחובות )  .  העובדה שגופי שמאל ניכסו את המחאה לעצמם מקלה על הקטלוג שלה כמחאת שמאל .  בנסיבות הללו קל יותר לפעול .
 השאלה אם אלה הסעיפים שדורשים קיצוץ יכולה לשמש בסיס לדיון ארוך ,  אבל לא ממש מעניין .  העובדות הבסיסיות הן פשוטות :  הממשלה הוציאה הרבה .  כעת היא בגירעון ,  ואותו יש לסגור - ולכן עליה להוציא פחות ולהכניס יותר .  השאלה המעניינת יותר היא אם אחרי שנה סוערת מאוד ,  שהתמקדה בשאלות של צדק חברתי ,  מבנה המשק והשיטה הכלכלית הרצויה ,  נותרנו עם אותו הרגל ישן שבו קבוצות מסוימות מפעילות לחץ על הממשלה כדי להגדיל הוצאות ,  וברגע שנוצר גירעון גדול ,  הממשלה סוגרת אותו באמצעות העלאת מסים לכולם .  את הצדק החברתי זה לא קידם - וכאן אולי טמון כישלונה של המחאה - מרגע שמנהיגיה דרשו להגדיל תקציבים ,  הם למעשו בחרו בשיטה הקיימת של סחיטת תקציבים ,  ולא בשיטה חדשה של הצבת סדר יום חברתי-כלכלי חדש שיאפשר את הגדלת העוגה .
 את העוגה אפשר להגדיל באמצעות כמה פעולות שמשנות את מבנה המשק - מפירוק מונופולים וקרטלים  ( בנקאות ,  מזון ,  ביטוח ,  דלק ועוד )  ,  דרך רפורמה בשירות הציבורי  ( נמלים ,  משרדי הממשלה ,  חברת החשמל ומערכת הביטחון )  וטיפול שורש בשוק העבודה שישלב מגזרים כמו החרדים והערבים בכלכלה ,  וכלה בטיפול בהון השחור .
 סדר יום כזה מחייב התעמתות עם קבוצות לחץ גדולות ,  כמו ועדי עובדים ,  מפלגות סקטוריאליות ,  חברות עסקיות מונופוליסטיות וכיוצ"ב .  נתניהו מבין זאת ,  אבל אין לו עניין ,  כוח ויכולת לנהל מאבק בו-זמני בחזיתות האלה .  הוא היה יכול לגשת למלאכה אילו הציבור היה נותן לו כוח ,  אבל הציבור רוצה כל מיני דברים ,  שחלקם סותרים וחלקם אינם נוגעים בבעיות האמיתיות של המשק .  לפיכך ,  עד שהציבור יחליט מה הוא רוצה - הציבור ייאלץ לשלם יותר מסים .  

ארוחה בשווי 11 מיליארד שקל
כולם מבינים שעל הממשלה לקצץ בהוצאותיה והגדיל הכנסותיה נוכח הגירעון ההולך ותופח .  סמי פרץ סבור שיש צעדים אחרים בהם יכולה הממשלה לנקוט חוץ מהגשת החשבון לאזרחים

