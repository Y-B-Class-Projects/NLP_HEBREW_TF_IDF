הממשלה אישרה את הליך החקיקה להקמת תאגיד החדשות החדש
חברי הממשלה אישרו את החוק שהושג כפשרה בין נתניהו לכחלון והסמיכה את ועדת השרים לאשר אותו עוד הערב לפני העלתו לקריאה ראשונה מחר .  זאת במטרה להשלים את המהלך עד 15 במאי ,  המועד שבו תאגיד  " כאן "  אמור להתחיל לפעול .  האופוזיציה הודיעה שתחרים את ההצבעה על החוק
תחת לוח זמנים צפוף במיוחד ,  הקואליציה החלה היום  ( רביעי )  את תהליך החקיקה של פיצול תאגיד השידור הציבורי והקמת תאגיד חדש לשידורי חדשות ואקטואליה .  ההליך ינוהל במתכונת בזק ,  בניסיון להשלימו עד 15 במאי ,  המועד שבו אמור כיום התאגיד  " כאן "  להתחיל את שידוריו .  הממשלה אישרה את החוק והסמיכה את ועדת השרים לחקיקה לאשר אותו בישיבה שתתקיים כמה שעות לאחר מכן ,  כדי למנוע את האפשרות להגשת ערר .  בערב ,  מליאת הכנסת תכונס לישיבת פגרה מיוחדת כדי להניח את הצעת החוק ,  ומחר בערב החוק צפוי לעלות להצבעה בקריאה ראשונה .  חברי סיעות האופוזיציה הודיעו כי יחרימו את ההצבעה על הצעת החוק .
 במהלך ישיבת הממשלה דרש שר הביטחון אביגדור ליברמן כי שידורי רדיו רק"ע יעברו מאחריות תאגיד  " כאן "  לידי תאגיד החדשות החדש וכן את הגדלת התקנים בתחנה .  גם השר איוב קרא דרש כי השידורים בערבית יועברו כחטיבה אחת יחד עם חטיבת החדשות של התאגיד לאחריות גוף החדשות החדש ;  ובכך לשנות את הצעת החוק הנוכחית הקובעת כי השידורים בערבית ובשפות נוספות ישארו תחת אחריות תאגיד  " כאן ".  לדברי קרא , " חשוב שכל השידורים בכל השפות יעברו לתאגיד החדשות החדש ובכך יישמר גם עיקרון השוויון ".  
לפי הצעת החוק ,  שגובשה במסגרת הפשרה שהביאה לסיום את המשבר הקואליציוני בין שר האוצר משה כחלון לראש הממשלה בנימין נתניהו סביב סוגיית השידור הציבורי ,  תאגיד  " כאן "  לא יעסוק בכלל בחדשות ואקטואליה ,  וחטיבת החדשות שלו תבוטל .  מרבית עובדי חטיבת החדשות בתאגיד ,  כמו גם עובדי רשות השידור ,  יעברו לעבוד בתאגיד החדשות החדש שיוקם ,  אך הוא יעבוד תחת הנהלה חדשה ,  שתמונה על ידי הדרג הפוליטי ולא תהיה כפופה להנהלה הנוכחית של התאגיד .  
לראשי תאגיד  " כאן "   אלדד קובלנץ וגיל עומר - לא תהיה כל נגיעה לגוף החדשות החדש ,  ולפי ההערכה מנהל חטיבת החדשות בתאגיד הנוכחי ,  ברוך שי ,  צפוי להיות מוחלף .
 סוגיית התאגיד גרמה לפני כחודשיים למשבר קואליציוני חמור בין ראש הממשלה ושר האוצר ,  שנמצאים בנתק מוחלט מאז .  על רקע המתיחות בין השניים ,  הממשלה אישרה גם את תכנית כחלון להגדלת נקודות הזיכוי במס להורים עובדים ,  שהיא חלק מתכנית  " נטו משפחה "  ששר האוצר הודיע עליה בחודש שעבר ,  מבלי לעדכן את ראש הממשלה .  התכנית צפויה להגדיל את נקודות הזיכוי לבני זוג עובדים הורים לילדים קטנים עד גיל שש ,  להשוות את נקודות הזיכוי בין גברים לנשים ובהמשך להגדיל את הכנסתם של בני זוג עובדים באלפי שקלים בשנה .  
תזכיר חוק פיצול התאגיד הופץ כבר בערב חג הפסח ,  אך היועץ המשפטי לממשלה אביחי מנדלבליט דרש שיינתנו 21 יום לעיון הציבור ,  מה שיצר לוחות זמנים דחוקים במיוחד לחקיקה .  בשבוע שעבר אישרה הכנסת בהליך בזק את דחיית תחילת שידורי תאגיד  " כאן "  בשבועיים ,  ואם והחקיקה לפיצול שידורי החדשות לא תושלם עד 15 במאי ,  התאגיד יעלה לאוויר כמתוכנן וישדר חדשות לפי ייעודו המקורי .  
מתוך הכרה בלוחות הזמנים ,  ניסו בליכוד בשבוע שעבר לדחות את עליית שידורי התאגיד בשבועיים נוספים ,  אך כחלון התנגד למהלך והוא נבלם .  אחרי שהחוק יאושר בקריאה ראשונה ,  הוא יעבור לדיונים והכנה לקריאה שנייה ושלישית בוועדה מיוחדת בכנסת שהוקמה לצורך העניין ,  שבראשה עומד יו"ר הקואליציה דוד ביטן  ( הליכוד )  .  לפי ההערכה ,  ביטן עשוי בהמשך לנסות לדחות את שידורי התאגיד בתקופה נוספת במהלך הדיונים בוועדה ,  אך בסביבת האוצר הבהירו בימים האחרונים כי לא יסכימו לכך .
 בשבוע שעבר הזהירו אנשי הלשכה המשפטית של הכנסת מלוחות הזמנים הצפופים ,  ואמרו כי כי אם החקיקה תגיע לקריאה ראשונה רק ביום שני ,  8 במאי ,  לא ניתן יהיה לנהל הליך חקיקה ראוי שמאפשר לחברי הכנסת ללמוד את החוק ולהבין אותו ,  והזהירו מ"הליך פגום ".  בתגובה ,  בקואליציה כינסו ישיבת ממשלה מיוחדת לאישור הצעת החוק ,  כדי לאפשר עוד כמה ימים לתהליך החקיקה בכנסת .  
עם זאת ,  גם לוח הזמנים הנוכחי עורר תרעומת באופוזיציה .  ח"כ מרב מיכאלי ,  יו"ר סיעת המחנה הציוני ומרכזת האופוזיציה ,  פנתה ליו"ר הכנסת יולי אדלשטיין בבקשה לדחות את ההצבעה בקריאה ראשונה המתוכננת לחמישי בערב .  אדלשטיין דחה את הבקשה בטענה כי כינוס פגרה הוא הליך  " שכיח ",  אך לטענת האופוזיציה מדובר ב"מחטף שיוצר הליך חקיקה פגום ולא ראוי ".  
במקביל ,  למרות דרישת היועץ המשפטי שיינתנו 21 יום לעיון הציבור בתזכיר החוק ,  לוואלה !  NEWS נודע כי בימים האחרונים אירעה תקלה באתר הממשלתי שבו מוצגים תזכירי החוק הממשלתיים לעיון הציבור והגשת הערות .  במשך ארבעה ימים האתר לא תפקד והגולשים נתקלו בהודעת שגיאה ,  כך שגם אם מישהו רצה להגיש הערות על החוק הוא נתקל בהודעת שגיאה ולא הייתה אפשרות טכנית לעשות זאת .  
התקלה תוקנה מאז ,  אך ח"כ איילת נחמיאס-ורבין  ( המחנה הציוני )  פנתה אתמול ליועץ המשפטי לממשלה אביחי מנדלבליט בדרישה להאריך את הזמן להערות הציבור בטענה שמדובר ב"פגיעה מהותית "  בהנחיה שלו . " לאור האמור ,  ביום חמישי הקרוב צפויים למצוא עצמם חברי הכנסת מצביעים על הצעת חוק שלא עברה שום תהליך תקין של שיקול דעת וביקורת ציבורית ",  כתבה נחמיאס-ורבין למנדלבליט .  ח"כ מרב מיכאלי פנתה אף היא למנדלבליט וביקשה כי בשל התקלה באתר יאריך את פרק הזמן הניתן להערות הציבור וימנע את המשך החקיקה בכנסת עד שיושלמו ימי התקלה .
  ( עדכון ראשון :  21:27 )  

הממשלה אישרה את הליך החקיקה להקמת תאגיד החדשות החדש
חברי הממשלה אישרו את החוק שהושג כפשרה בין נתניהו לכחלון והסמיכה את ועדת השרים לאשר אותו עוד הערב לפני העלתו לקריאה ראשונה מחר .  זאת במטרה להשלים את המהלך עד 15 במאי ,  המועד שבו תאגיד  " כאן "  אמור להתחיל לפעול .  האופוזיציה הודיעה שתחרים את ההצבעה על החוק

