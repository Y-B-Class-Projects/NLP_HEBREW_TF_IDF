תיק 2000 :  חקירת איתן כבל עשויה להתברר כחבל ההצלה של נתניהו
מנדלבליט ייאלץ בקרוב להכריע אם פרשת נתניהו-מוזס תוכרע במישור הפלילי ,  ומשימה זו הפכה למורכבת יותר לאחר חקירתו של ח"כ כבל .  נתניהו לבטח יטען לנורמה מקובלת ואכיפה בררנית כלפיו ,  וההיסטוריה מלמד שהפרקליטות לא תמהר לשנות את החוקים ,  גם אם מגרש המשחקים מדיף צחנה
חקירתו תחת אזהרה של ח"כ איתן כבל  ( המחנה הציוני )  במשרד להב 433 הבוקר  ( חמישי )  ,  עלולה להתברר כיום שבו הוא הסתבך בפרשה 2000 ,  אך ייתכן שזהו דווקא היום שייזכר כזה שבו פחתו הסיכויים שראש הממשלה בנימין נתניהו יועמד לדין בפרשה .
 ח"כ כבל נחקר בנוגע לשיחות שקיים עם מו"ל ידיעות אחרונות ,  נוני מוזס ,  בתקופה שבה פעל לקדם את חוק  " ישראל היום ".  ייתכן שהעובדה שחקירתו ארכה שעתיים בלבד ,  ושלא עומת במהלכה עם מוזס שנחקר במקביל ,  מרמזת לכך שתשובותיו הניחו את דעת החוקרים .  השערה אפשרית מני רבות .
 בתיק 2000 נחקר החשד שנתניהו ניסה לרקום עם מוזס עסקה ,  שבמסגרתה יזכה לסיקור אוהד ב"ידיעות אחרונות ",  ובתמורה - יסייע לצמצם את פעילות העיתון המתחרה ,  ישראל היום .  
בקרוב יועבר תיק החקירה ליועץ המשפטי לממשלה ,  אביחי מנדלבליט ,  שיצטרך להכריע אם דינו להתברר במגרש הפלילי ,  או שמא בזה הציבורי .  אפשר להעריך שמסביבתו של נתניהו תעלה הטענה ,  שלפיה מאז ומעולם פוליטיקאים ואנשי תקשורת מנהלים יחסים מורכבים ,  מרובי תככים ,  מלווים בהסכמי  " תקן וקח "  שמדיפים ריח רע - אך הדבר אינו הופך זאת לעבירה פלילית של קבלת שוחד או הפרת אמונים .
 לפיכך ,  הטענה אומרת שגם אם הקשרים שנחשפו בפרשה ,  בין הדרג הבכיר ביותר במערכת הפוליטית ,  ראש הממשלה ,  לבין מו"ל של עיתון רב כוח והשפעה ,  מעוררים תחושות קשות אצל כל צרכן תקשורת - ביחס לדרך שבה הוא אמור להביט על החקיקה בכנסת ישראל או על מהימנות הידיעות שהוא קורא - אין זה מקרה יחיד של  " דילים ".  
הנוסח ידוע ומוכר ,  פוליטיקאים שמשוועים לקבלת סיקור אוהד יותר - או רב יותר - מאנשי תקשורת .  ונושא זה ,  יטענו הטוענים ,  צריך לעמוד למשפט הציבור במסגרת בחירות דמוקרטיות ולא במשפט פלילי .  
לא ייתכן ,  תמשיך הטענה ,  שדווקא ראש הממשלה יהיה הראשון שיועמד לדין על  " עסקה "  שעליה הוא שוחח עם מו"ל של עיתון ,  עסקה שאף לא יצאה לפועל ,  שעה שפוליטיקאים אחרים שבעבר רקחו עסקאות עם אנשי תקשורת בכירים לא עמדו לדין פלילי בגין מעשיהם .  
בשפה המשפטית ,  הטענה תיכנס תחת טענת הגנה של אכיפה בררנית כלפי נתניהו .  אין ספק שחקירתו היום של ח"כ כבל בגין קשריו שלו עם נוני מוזס מוסיפה עוד נדבך לפרשה .  
מדובר בטענה שאין לזלזל בה .  הפרקליטות אינה ממהרת להעמיד לדין ולנסות ולקבוע נורמות חדשות על גבם של חשודים במעשים בנושאים שבעבר לא טופלו בכלים פליליים .  יש לכך כמובן חריגים ;  לפני יותר מיובל שנים הועמד לדין פלילי מרדכי בש ,  אדם מן היישוב ,  באשמה שגרם ברשלנות למותם של שני פעוטות ששיחקו במקרר ישן ,  שאותו הוציא בש לחצר הבית .
 באותן שנים לא היה מנגנון שהבטיח את פתיחת המקרר מתוכו ,  וכך התרחשו מספר אסונות שבהם ילדים נלכדו בתוך מקררים עזובים ונחנקו .  מר בש הביא להגנתו את שכניו ,  כולם אנשים שומרי חוק ,  שסיפרו ,  כל אחד בתורו ,  על הנוהג שרווח באותה תקופה להוציא את המקררים הישנים לשדות הסמוכים לבתים ,  עד שייאספו .  
השכנים העידו כי לא צפו שמקרר יהפוך למלכודת מוות .  בית המשפט לא קיבל את הטענה ;  השופטים קבעו שבש חייב היה לצפות את הסכנה .  בעצם ,  השופטים החילו נורמת התנהגות חדשה על החברה הישראלית באמצעותו של אותו בש .  ראו הוזהרתם ,  אמרו השופטים ,  גם אם עד היום נהגו רבים להוציא מקררים לחצרות ,  דעו מעתה כי מדובר במעשה חסר זהירות ,  ואם יקרה חלילה אסון - אתם תוחזקו כאחראים לו מבחינה פלילית .
 אלא שמרדכי בש הועמד לדין בעבירה של רשלנות ,  שיש מדינות שבהן אף אינה נחשבת למעשה פלילי .  אין דומה החלטה להעמיד אדם לדין בגין מעשה רשלני ,  להחלטה על העמדה לדין פלילי בשל מעשה מרמה מכוון ,  במסגרת יחסים שגבולותיהם מעולם לא הובאו לבירור במישור הפלילי ,  החלטה שיכול שיהיו לה משמעויות מרחיקות לכת גם בזירה הפוליטית .
 החלטת היועמ"ש תתבסס כמובן ,  בראש ובראשונה ,  על העובדות - ואלה ידועות כעת במלואן רק לגורמי אכיפת החוק ,  אך דומה שחקירתו של ח"כ כבל מלמדת עד כמה מורכבת תהיה ההחלטה בתיק 2000 .  

תיק 2000 :  חקירת איתן כבל עשויה להתברר כחבל ההצלה של נתניהו
מנדלבליט ייאלץ בקרוב להכריע אם פרשת נתניהו-מוזס תוכרע במישור הפלילי ,  ומשימה זו הפכה למורכבת יותר לאחר חקירתו של ח"כ כבל .  נתניהו לבטח יטען לנורמה מקובלת ואכיפה בררנית כלפיו ,  וההיסטוריה מלמד שהפרקליטות לא תמהר לשנות את החוקים ,  גם אם מגרש המשחקים מדיף צחנה

