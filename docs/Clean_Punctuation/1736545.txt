בנייה הרסנית
מעבר לדימוי העולמי ,  שיחזיר אותנו הלילה בחצות להיות מדינה כובשת וכוחנית ,  הבנייה בשטחים חייבת להדאיג קודם כל את אזרחי ישראל שעדיין מאמינים שישראל רוצה ויכולה להישאר מדינה יהודית ודמוקרטית
כמו סינדרלה ,  הלילה בחצות ,  יחד עם צו ההקפאה יפוג גם הרושם החיובי שהצליח נתניהו ליצור בדבר רצונו בהשגת הסדר שלום ,  וישראל תחזור להיראות מול העולם כמדינה כובשת וכוחנית אשר לעולם לא תסכים לוותר על האחיזה בשטחים .  בהינף בולדוזר אחד ,  ימחקו כל הניסיונות הישראלים להסביר ,  לשכנע ולקדם מדיניות אוהדת כלפי ישראל והתמונות מאתרי הבניה הם שיחריבו כל ניסיון לקבלת תמיכה בין לאומית .
 אולם ,  הבנייה בשטחים חייבת להדאיג קודם כל את אזרחי ישראל שעדיין מאמינים שישראל רוצה ויכולה להישאר מדינה יהודית ודמוקרטית .  בשנים האחרונות פעילים ותיקים של  " שלום עכשיו "  אשר מבקרים בסיורי שטח בשטחים חוזרים לביתם ובליבם ייאוש ,  חזון שתי המדינות הולך ומתרחק בקצב מסחרר והבנייה בהתנחלויות מצליחה להגשים את ייעודה המרכזי ,  טרפוד כל סיכוי להתנתקות מהפלסטינים ונסיגה משטחי הגדה .
 
מספר המתנחלים קרוב ל-320,000 ובנסיעה בשטח ניתן לראות מאות התנחלויות ונקודות יישוב שהתפתחו במהלך השנים ללא הפסקה .  אין עוד אזור במדינת ישראל שזכה לתמיכה ולסיוע כה נדיב מצד הרשויות תוך התעלמות מהפרות החוק ובניית יישובים שלמים שלא כחוק .  גם כרישי נדל"ן לקחו חלק בחגיגה וחברות קבלניות רבות מצאו עצמם מעורבים בפרויקטים רווחיים בעיקר בהתנחלויות החרדיות .
 בזמן שפתרון שתי המדינות הפך בשיח הישראלי לקונצנזוס ,  הנהגת המתנחלים לא עצרה לרגע ושירטתה עבור כולנו את גבולותיה האמיתיים של המדינה ובאמצעות לחץ פוליטי הצליחה לטשטש כמעט לחלוטין את גבולות הקו הירוק .  כעת ,  רגע אחד לפני חצות ,  מבקש ראש הממשלה להתנער בפועל מהצהרותיו בדבר הצורך בשתי מדינות ולאשר מחדש את המשך הפיכת השטחים לחלק בלתי נפרד ממדינת ישראל .  במקום בו נדרשת מנהיגות ואומץ ,  נכשלו נתניהו וברק וכעת גם הם ימשיכו לתרום את חלקם בהפיכת ישראל למדינה דו לאומית .
 
כל הניסיונות לדבר על הקפאה בירוקרטית והקפאה שקטה אינם מספקים ,  ברגע שיפוג צו ההקפאה ,  ראשי הרשויות ביו"ש יוכלו להתחיל במתן אישורי בנייה ל- 13,000 יחידות דיור אשר כבר קיבלו בעבר אישור ממשלה ,  חלקן הגדול בהתנחלויות המבודדות ,  עמוק בלב השטח .  ללא צו חדש האוסר על הבנייה ,  את המדיניות בשטח תנהל מועצת יש,ע ולא ממשלת ישראל .  תמונות הבולדוזרים בשילה ,  בית אל ,  קריית ארבע ותפוח הן רק עניין של זמן .
 רגע לפני חצות ,  חייבים הכוחות המתונים במדינת ישראל ,  מצביעי קידמה ,  העבודה ומרצ ,  לא להשלים עם רוע הגזירה ולעצור את הפיכת ישראל למדינה דו לאומית ,  הגיע רגע האמת של הממשלה הנוכחית ולראשונה מזה שנים על ישראל לבחור ,  התנחלויות או תהליך שלום ,  שתי מדינות או מדינה דו לאומית .  ללא הכרעה ברורה ,  ימשיכו תמשיך המנהיגות המדינית לדבר בשפת שתי המדינות ובפועל תטרפד כל סיכוי להשיגו .
  *  הכותב הוא מזכ"ל תנועת  " שלום עכשיו ". 

בנייה הרסנית
מעבר לדימוי העולמי ,  שיחזיר אותנו הלילה בחצות להיות מדינה כובשת וכוחנית ,  הבנייה בשטחים חייבת להדאיג קודם כל את אזרחי ישראל שעדיין מאמינים שישראל רוצה ויכולה להישאר מדינה יהודית ודמוקרטית

