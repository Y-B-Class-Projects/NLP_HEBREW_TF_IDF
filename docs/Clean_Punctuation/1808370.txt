הכנסת נפרדה מחיים אורון : " הפנים היפות שלנו "
 ראש הממשלה והח"כים הרעיפו מלים חמות על יו"ר מרצ ,  שהגיש היום את מכתב ההתפטרות שלו מהכנסת לאחר כשני עשורים של פעילות .  אורון : " תמיד בחנתי אם איני בורח מחזוני ומהשקפת עולמי "
  ( צילום :  באדיבות ערוץ הכנסת ) 
ראש הממשלה בנימין נתניהו בירך הבוקר  ( רביעי )  את יו"ר מרצ ,  חבר הכנסת חיים  ( ג'ומס )  אורון ,  לרגל פרישתו מהכנסת .  נתניהו אמר לו : " אתה פטריוט .  בין קירות הבית התבלטת כמחוקק וכג'נטלמן .  היו לנו חילוקי דעות פוליטיים ,  אך התנהלת כבן-אדם ,  ולעולם לא הייתה אצלך 'טריקת דלת' אידיאולוגית ".  נתניהו הוסיף : " באת מכיוון מסוים ,  אבל היית פתוח למלוא השיקולים כשחשבת על טובת המדינה ",  ואיחל לשאר חברי הכנסת : " אולי נלמד מאורון לא לטעות בדרך ,  ולהיות פתוחים לדברים שאנחנו שומעים גם מיריבים פוליטיים שהם אחים לגורל ". 
יושב ראש הכנסת ,  ראובן ריבלין  ( ליכוד )  נפרד מאורון במלים חמות ,  ואמר כי לאורון היו  " 20 שנים מפוארות של כהונה כחבר כנסת וכשר .  ג'ומס הוא סמל ומורה דרך בעל עמדות מוצקות ,  והכנסת מאבדת היום אחד מסמליה .  החותם שהטביע אורון יהווה השראה לדורות רבים של פוליטיקאים ,  אלה שמכהנים היום ואלה שיכהנו בעתיד .  אין לי ספק שבעתיד יוכל להתפאר כל ח"כ בדמותו ". 
חיים אורון  ( ג'ומס )  נבחר לכנסת לראשונה לבחירות לכנסת ה-12 בשנת 1988 מטעם מפ"ם ,  שהפכה בהמשך למרצ .  בעת כהונת אהוד ברק כראש הממשלה כיהן אורון כשר החקלאות עד לפרישת מרצ מהקואליציה ,  ושב לכנסת לאחר בחירות 2003 ,  אז היה פעיל בוועדת הכספים .  בכנסת ה-17 כיהן אורון כיו"ר ועדת האתיקה ,  ולפני כמה חודשים הודיע על כוונתו לפרוש מהכנסת בסוף המושב שיסתיים בימים הקרובים .  את מושבו תמלא חברת הכנסת לשעבר זהבה גלאון .
 אורון ביקש להודות למברכיו : " כמעט 3,000 פעמים עמדתי על הדוכן הזה .  נאומי האחרון היה אתמול על נושא מאוד קשה של ועדות הקבלה ,  אבל הפעם אני נרגש במיוחד ". 
יו"ר ועדת הכספים ,  ח"כ משה גפני  ( יהדות התורה )  ,  אמר לאורון כי  " אנחנו מייצגים שני קטבים ".  לדברי גפני , " יש תהום אידאולוגית בינינו ,  אך אני לא זוכר שהוא אי פעם צעק לי 'אתם החרדים' או שאני צעקתי לו 'אתם הקיבוצניקים' .  בשבילי ,  כמו עבור רבים ,  זה יום עצוב .  אדם עומד בראש מרצ ונוהג בהגינות ,  ובסופו של דבר אנשים לא מצביעים עבורו אלא עבור קדימה או עבודה .  זה כמו שאני אעבוד עד מחר - ובסוף יצביעו לש"ס ".  גפני התבדח ,  ואמר לאורון : " אני עצמי לא אצביע מרצ אף פעם ,  אבל אני אוהב אותך ". 
אורון סיפר לנוכחים בישיבת הפרידה ממנו ,  כי ראה את תפקידיו בכנסת ובממשלה כ"שליח ציבור העומד בפני תיבה ,  ומייצג ומתווך בין הציבור לבין אלוהיו ",  למרות שאינו דתי .  הוא סיפר כי  " כפי שכתב יהודה עמיחי ,  אמנם 'דרך שתי נקודות עובר רק קו ישר אחד' ,  אך אני חיפשתי את הדרך בין היכולת לחבר בין החלטה ואותה נקודה רחוקה - תפיסת עולם ,  חזון .  אני מנסה לחפש דרך כל יום לחבר בין שלוש נקודות .  יש חברים רבים שפותרים את הדילמה :  הם מוותרים מעצמם ,  ורבים מהם מוותרים על הנקודה השלישית :  החזון לא חשוב .  ישנו אני ומה שצריך להחליט מחר ,  וכמה קשה לחפש את הקשר בין אותן שלוש נקודות .  הקו איננו ישר ,  הוא מאוד מפותל ,  אבל השאלה שעמדה בפניי תמיד היא אם הוא מחבר בין שלוש הנקודות ואם איני בורח מחזוני ,  מהשקפת העולם שלי ". 
גם יו"ר האופוזיציה ציפי לבני  ( קדימה )  ,  נפרדה מאורון ,  ואמרה כי הוא  " פניה היפות של ישראל ,  ומסמל את הציונות במיטבה .  אלה הם ימים של אובדן אמון הציבור בפוליטיקה .  אילו יכולנו לשכנע אותו להישאר ולו עוד קצת - זה מה שהיינו עושים ".  לבני אמרה כי אורון פעל בדרך  " ישירה ,  ישרה ,  דוברת אמת ודבקה בערכים ".  לדבריה , " זה מדהים עד כמה אוהבים ,  מכבדים ומעריכים אדם שעמדותיו לא בקונצנזוס .  וכל זה קורה לא בגלל שמדובר באדם נוח לבריות  (  ..  .)  שפעל באופן זה בכל דיון ,  גם הדרמטי ,  הנוקב והכואב ביותר שהתנהל בכנסת ". 

הכנסת נפרדה מחיים אורון : " הפנים היפות שלנו "
 ראש הממשלה והח"כים הרעיפו מלים חמות על יו"ר מרצ ,  שהגיש היום את מכתב ההתפטרות שלו מהכנסת לאחר כשני עשורים של פעילות .  אורון : " תמיד בחנתי אם איני בורח מחזוני ומהשקפת עולמי "
 
