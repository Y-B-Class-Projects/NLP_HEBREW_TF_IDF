אובמה בירך את נתניהו על הניצחון ,  אבל המשבר רחוק מלהסתיים
הנשיא התקשר לראש הממשלה והדגיש בפניו את חשיבות שיתוף הפעולה בין המדינות ,  אך הבהיר כי  " ארה"ב תבחן מדיניותה מחדש "  עקב דבריו של נתניהו בנוגע לפתרון שתי המדינות .  נראה שהעימותים עם הבית הלבן יוסיפו ללוות אותנו בשנתיים הקרובות
יומיים לאחר ניצחון הליכוד בבחירות לכנסת ה-20 ,  התקשר אמש  ( חמישי )  נשיא ארצות הברית ברק אובמה לראש הממשלה בנימין נתניהו ובירך אותו על ההצלחה .  מהבית הלבן נמסר כי אובמה אמר בשיחתו לנתניהו ,  כי  " ארצות הברית תבחן את מדיניותה מחדש "  בעקבות התייחסותו של נתניהו לפתרון שתי המדינות .  מוקדם יותר ,  נמסר כי הנשיא האמריקני הדגיש בשיחה גם את חשיבות שיתוף הפעולה הביטחוני והמודיעיני בין המדינות .  כמו כן ,  אובמה הבהיר כי ארצות הברית ממוקדת בהגעה להסכם גרעין מקיף עם איראן שימנע ממנה נשק גרעיני ,  ויאפשר להבטיח כי תכנית הגרעין של טהראן היא למטרות שלום בלבד .
 הקדנציה הרביעית של ראש הממשלה בנימין נתניהו נפתחה אמש בסיבוב נוסף של עקיצות מול הבית הלבן ,  בעקבות דבריו המבלבלים של נתניהו בסוגיית המדינה הפלסטינית .  אף אחד בישראל או בארצות הברית כבר לא מנהל ספירה של העימותים מהסוג הזה בין נתניהו לאובמה ,  שאפיינו את שתי הקדנציות הקודמות של נתניהו בתפקיד ,  ואין ספק שילוו אותנו גם בשנתיים הקרובות .
 עוד באותו נושא:ארה"ב :  נשקול אם להגן על ישראל באו"ם עקב דברי נתניהואובמה לא מטלפן :  כמה זמן יחכה נתניהו לשיחה מהבית הלבן ? אחרי הניצחון הגדול ,  החלה המלחמה על חלוקת השלל בליכוד 
המשבר הנוכחי תואם את מה שנכתב בוואלה חדשות יממה לפני הבחירות ,  בעקבות הצהרתו של ראש הממשלה נתניהו שבתקופת כהונתו לא תקום מדינה פלסטינית .  כתבנו אז שהניסיון של נתניהו לשבור ימינה כדי לגרוף קולות על חשבון נפתלי בנט ,  צפוי להצליח ולסדר לו קדנציה רביעית בלשכת ראש הממשלה ,  אבל יגרור ביום שאחרי הבחירות השלכות מדיניות בעייתיות עבור ישראל .  ואכן ,  נתניהו ניצח בגדול את הבחירות בזכות הפנייה לימין ,  אבל הוא התעורר הבוקר למציאות מטרידה שבה העולם המערבי כולו מאשים את ישראל ,  ולא את הפלסטינים ,  בקיפאון המדיני באזורנו .  
נתניהו היה  " הראשון לזהות "  את הבעיה ,  ולכן מיהר להעניק ריאיון לרשת MSNBC שבמהלכו חזר בו ,  לפחות חלקית ,  מההתנגדות למדינה פלסטינית .  הוא הבהיר כי הוא  " לא רוצה מדינה דו לאומית ",  וכי הוא דווקא כן רוצה להגיע ל"פתרון יציב של שתי מדינות ".  
נתניהו ניסה באותו ריאיון גם להדוף את הביקורת הקשה בארצות הברית על התבטאותו הבלתי-ממלכתית על הצבעת ערביי ישראל ,  ואמר כי הוא אינו גזען .  אלא שדבריו התקבלו בארצות הברית בשילוב של גיחוך וחשדנות .  הפרשן הבכיר תומס פרידמן כתב בבוקר ,  עוד לפני הריאיון ,  כי  " נתניהו לא יכול לנצח את הבחירות בצורה כל כך מלוכלכת ,  ופשוט להמשיך הלאה ".  
פרידמן צדק במקרה זה .  הבית הלבן הבהיר הערב שמנקודת מבטו ,  נתניהו אינו מעוניין בפתרון שתי המדינות ,  ולכן הממשל האמריקני איבד כל עניין בניסיון לקדם משא ומתן ישראלי-פלסטיני .  במקום זאת ,  הממשל שוקל דרכי פעולה אחרות  בראש ובראשונה ,  החלטה במועצת הביטחון של האו"ם על מדינה פלסטינית בגבולות 1967  ( עם חילופי שטחים שיאפשרו לישראל לשמור על גושי ההתנחלויות )  .  שני גורמים פוליטיים בוושינגטון אמר לוואלה חדשות כי שמעו בימים האחרונים מאנשי צוותו של שר החוץ קרי כי  " האפשרות לא להטיל וטו על הצעה כזו נשקלת כעת בשיא הרצינות ",  וכי אמירתו של נתניהו ערב הבחירות חיזקה מאוד את הגורמים בתוך הממשל האמריקני שתומכים בכך .  
התקשורת האמריקנית ממשיכה את אותו קו שהסתמן במהלך נאומו של נתניהו בקונגרס ,  וחצויה לגמרי בדיווחיה על התנהלותו של נתניהו .  באתר הפופולרי  " האפינגטון פוסט ",  שמזוהה עם עמדות ליברליות ,  הכותרת הראשית הערב הגחיכה את נתניהו : " לא התכוונתי למה שאמרתי לפני שלושה ימים ",  נכתב מעל לתמונה גדולה של ראש הממשלה .  ברשת  " פוקס "  השמרנית ,  לעומת זאת ,  תקפו את הנשיא אובמה על כך שיומיים לאחר הבחירות בישראל ,  הוא טרם התקשר לנתניהו כדי לברך אותו על ניצחונו ,  והסתפק בלשלוח למשימה את שר החוץ קרי .  בינתיים ,  אובמה כאמור כבר הספיק להתקשר ולברך את נתניהו על הניצחון .  
נתניהו לא חיכה לטלפון מאובמה .  במהלך היום הוא קיבל שיחות ממנהיגים רבים אחרים בעולם ,  בהם קנצלרית גרמניה ,  אנגלה מרקל ,  וראש ממשלת איטליה ,  מתיאו רנצי .  אל הברכות מאירופה מתלווה גם ההמלצה הקבועה לקדם את תהליך השלום עם הפלסטינים ,  שכולם יודעים עד כמה היא קלישאתית כעת .  ממשלתו של נתניהו בהרכבה הנוכחי לא תהיה מסוגלת לפעול לקידום תהליך השלום ,  אלא אם יתבצע שינוי בהרכב הקואליציה .
 נתניהו הבטיח לפני הבחירות לא ללכת לממשלת אחדות ,  אבל ההתבטאויות שהוא השמיע בדרכו לריסוק בנט ,  עלולות בסופו של דבר לכפות עליו אחת כזו .  כרגע נראה כי מגמת העימות עם ארצות הברית תימשך ,  הלחץ מצד אירופה יגבר ,  וגם ידידותיה של ישראל בעולם הערבי יתחילו לדרוש צעדים לטובת הפלסטינים  ( הנשיא המצרי א-סיסי התוודה לאחרונה כי הוא מרבה לשוחח עם נתניהו ,  ומדגיש בכל שיחה עד כמה חשוב למצרים שישראל  " תעניק תקווה לפלסטינים ")  .  במצב כזה ,  ייתכן שנתניהו יצטרך לקחת את 30 המנדטים שלו ולחתוך לכיוון המרכז .  זה לא יקרה באופן מידי ,  ובוודאי לא ישפיע על הרכב הממשלה בחודשיה הראשונים ,  אבל אין ספק שעבור ממשלת נתניהו הרביעית ,  מה שקרה אמש הוא רק תחילת התהליך .
 לפניות לכתב אמיר תיבון :  amir.tibon@walla.co.il
 ( עדכון ראשון :  23:15 )  

אובמה בירך את נתניהו על הניצחון ,  אבל המשבר רחוק מלהסתיים
הנשיא התקשר לראש הממשלה והדגיש בפניו את חשיבות שיתוף הפעולה בין המדינות ,  אך הבהיר כי  " ארה"ב תבחן מדיניותה מחדש "  עקב דבריו של נתניהו בנוגע לפתרון שתי המדינות .  נראה שהעימותים עם הבית הלבן יוסיפו ללוות אותנו בשנתיים הקרובות

