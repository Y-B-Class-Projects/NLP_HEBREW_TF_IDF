פיפ"א דחתה את ההצעה הפלסטינית .  נתניהו : " ניצחון בקרב על מעמד ישראל "
 ברוב של 73 אחוזים מול 27 הצליח נשיא פיפ"א ג'אני אינפנטינו להוריד את הצעת רג'וב להשעיית ישראל מסדר היום של הקונגרס הנערך בבחריין ,  לפחות עד אוקטובר .  עופר עיני : " ניתן לפוליטיקאים לעסוק בגבולות "
 קונגרס פיפ"א נמשך היום  ( חמישי )  בבחריין ,  כשאחד מהדיונים התמקד בקבוצות אליצור עירוני יהודה ,  הפועל אורנית ,  הפועל בקעת הירדן ,  בית"ר עירוני אריאל ,  בית"ר גבעת זאב ובית"ר מעלה אדומים .  שש הקבוצות הללו ממוקמות מעבר לקו הריקו ומשחקות תחת ההתאחדות לכדורגל של ישראל .  ההתאחדות הפלסטינית דורשת כבר כמה שנים שהקבוצות הללו לא יורשו לשחק מעבר לקו הירוק .  היום ,  הניסיון הפלסטיני להעביר הצבעה בנושא ולקדם את השעיית ישראל מפיפ"א נחל כישלון ,  לאחר שחברי הארגון קבעו שלא להצביע בנושא במהלך הקונגרס ובמקום זאת ,  דחו את ההחלטה עד אוקטובר לכל הפחות .
 תחילה עלה לדבר יו"ר ההתאחדות הפלסטינית ,  ג'יבריל רג'וב ,  שאמר : " זו הפעם החמישית בה אני פונה לקונגרס בתור יו"ר ההתאחדות הפלסטינית .  פלסטין צריכה לקבל זכויות דומות לכל חברה אחרת בפיפ"א .  מאז 2015 ,  ההתאחדות הפלסטינית נאבקת על הכרתה .  על פי חוקי פיפ"א ,  אסור למועדונים לשחק על אדמה של מועדון אחר ללא רשות .  ההתאחדות הישראלית ,  בעידוד הממשלה ,  מעודדת את זה ואף ניסתה ללחוץ על פיפ"א .  
בקונגרס שעבר הגשנו הצעה להשעות את ישראל ומשכנו אותה בתמורה להקמת ועדה שתטפל בבעיה .  אנחנו לא מבקשים כעת השעיה ,  אבל כן החלטה שתמנע ממועדונים ישראלים לשחק על אדמה פלסטינית ,  או על אדמה שנגנבה מהפלסטינים .
 ראש הממשלה הישראלית נתניהו התקשר לנשיא פיפ"א אינפנטינו וביקש להוריד את הנושא מסדר היום של הקונגרס .  אני מודה לנשיא פיפ"א שסירב לבקשה .  האם יש התערבות גדולה מזו של ממשלה בענייני הכדורגל ?  התאחדויות אחרות הושעו בשל כך בעבר .  אני קורא לפיפ"א לממש את השאיפה שלה לשמירה על זכויות אדם .  אף פעם לא נפסיק להילחם על זכויותיהם של השחקנים הפלסטינים .  אני רוצה לשים סוף לסבל של השחקנים שלי ולהפרת זכויות האדם ".  
בתגובה לדברי רג'וב עלה לבמה יו"ר ההתאחדות הישראלית ,  עופר עיני ,  שאמר : " שמעתי את הנאום של מי שאני עדיין קורא לו ידידי ,  ג'יבריל ,  נאום פוליטי מהתחלה ועד הסוף .  כל המטרה של ההצעה הזו היא שבמקום שפיפ"א תתעסק בכדורגל ,  תתעסק בגבולות כאלה ואחרים .  סכסוכים כאלה קיימים בעוד מדינות .  בואו ניתן לפוליטיקאים לעשות את עבודתם ואנחנו פה נתעסק בכדורגל .  אני לא מתכוון להחזיר נאום שנאה בחזרה .  דרכי ,  כמו שראיתם לפני שנתיים בקונגרס ,  היא לנסות שכדורגל יקרב לבבות .
 הצעתי בתוך הוועדה ,  גם לטוקיו וגם לג'יבריל ,  בואו נעשה משחק כדורגל בין פלסטין לישראל ונקרא לו 'משחק השלום' .  ניקח את ההכנסות לבניית אקדמיה לילדים .  ישבנו כשנתיים וקידמנו הרבה נושאים בוועדה ויעיד על זה היו"ר טוקיו סקסוואלה .  לא באחריות הוועדה ולא באחריות פיפ"א לקבוע גבולות של מדינות .  אני שוב קורא לג'יבריל ,  בוא נקרב לבבות ולא ללבות את השנאה .
 הקונגרס הזה חייב לעשות הכל כדי שיהיה כדורגל בכל מקום ושיהיו תחרויות בכל מקום .  אני רוצה להודות לאחיי מבחריין ,  על הכבוד עמו קיבלתם אותנו פה והיחס שנתתם לנו .  הוכחתם שכדורגל יכול לקרב לבבות ".  
רג'וב ,  שכבר ישב בחזרה במקומו בזמן זה ,  ביקש שוב את רשות הדיבור ותקף : " אני שומע את הנאום הנלהב הזה של עופר עיני .  אין לי בעיה לנצל את הכדורגל כגשר בין עמים ,  אבל תתייחס אלינו כפרטנרים .  אבל ביחסי כובש-נכבש אני לא חושב שאנחנו יכולים למצוא את עמק השווה .  זה עניין עקרוני ולפיפ"א אין זכות לתת כסף למועדונים שמשחקים על אדמה אחרת .  מה שקורה בפלסטין זו הפרה ברורה של החוקים .  אתה עופר עיני ,  מדבר על ההתנחלויות כחלק מישראל ,  אבל באו"ם החליטו שההתנחלויות הם פשע מלחמה .  הצבא תוקף אותנו ברובים ,  את הילדים שלי .  זו הפעם החמישית בה אני מבקש צדק ועמידה בחוקי פיפ"א ".  מיד אחריו גם עורך הדין של ההתאחדות הפלסטינית פנה בדברים קשים לנשיא פיפ"א אינפנטינו ואמר לו : " אתה משנה את החוקים בהתאם לרצונך ,  ברגע האחרון .  זו חזרה לימים האפלים של פיפ"א ". 
אינפנטינו עצמו אמר : " אני לא חושב שהנושא הזה צריך להיות חלק מסדר היום של הקונגרס ,  בטח שלא בפעם החמישית .  נכון ,  לוועדה לקח הרבה זמן ולא קיבלנו דו"ח ורק עכשיו אנחנו מגיעים לשם .  הוועדה הציעה לקונגרס לא להצביע על ההצעה הפלסטינית היום ,  אלא רק במרץ 2018 .  אני חושב שזה מאוחר מדי .  האם הקונגרס מוכן להצביע על האפשרות לדון בזה באוקטובר הקרוב ?  ". 
לאחר מכן נערכה ההצבעה בסיומה נקבע ,  ברוב מוחץ של 73 אחוזים מול 27 ,  שההחלטה בנושא תתקבל באוקטובר הקרוב ,  לכל הפחות .  
תגובת ההתאחדות לכדורגל : " ההתאחדות הישראלית ,  בראשות היו"ר עופר עיני ,  המנכ"ל רתם קמר והיועץ המשפטי עו"ד אפרים ברק ,  פעלה בהצלחה בקונגרס ה-67 של פיפ"א בבחריין למניעת הניסיון הפלסטיני להעלות להצבעה החלטה שתכליתה הפסקת הפעילות של שש הקבוצות הפועלות ביהודה ושומרון  ( אליצור עירוני יהודה ,  הפועל אורנית ,  הפועל בקעת הירדן ,  בית"ר עירוני אריאל ,  בית"ר גבעת זאב ובית"ר מעלה אדומים )  .  יו"ר ההתאחדות הפלסטינית ג'יבריל רג'וב לא משך את הבקשה למרות שביום שלישי החליטה מועצת פיפ"א פה אחד כי לא תאפשר הצבעה בנושא ובמידה שרג'וב ימשיך להתעקש תעלה הצעה משלה לביטול הסעיף .  
יו"ר ועדת הפיקוח טוקיו סקסוואלה הסביר כי הגיש לקונגרס סיכום אישי שלו עד כה לעבודת הוועדה ואין מדובר בדו"ח מוסכם של הוועדה .  סקסוואלה הוסיף כי יש צורך בעבודה נוספת עד שניתן יהיה להגיש דו"ח מוסכם למועצת פיפ"א .  תוצאת ההצבעה הייתה 73% מול 27% לדחיית ההצעה הפלסטינית ולאפשר ארכה עד מרץ 2018 להמשך הניסיונות למצוא פתרונות מוסכמים ".  
עופר עיני ,  יו"ר ההתאחדות ,  אמר לאחר ההצבעה : " אני גאה לייצג את ההתאחדות הישראלית ואת מדינת ישראל כאן בבחריין ,  מקום בו דגל ישראל מונף כעת בגאון .  היחס אלינו היה חם ,  אוהד ומעורר מחשבות על ימים טובים שעוד נכונו לנו .  עבודה מאומצת ,  חכמה ופוריה שנמשכה חודשים ארוכים והגיעה לשיאה בימים האחרונים ,  עלתה יפה והנסיון הפלסטיני להביך את ישראל ולהוביל לצעדיים מעשיים נגדה לא צלח .  יש לנו חברים טובים ונאמנים בפיפ"א .  אין לי מספיק מלים כדי להודות להם על העמידה האיתנה לצדנו ועל ההחלטה להצביע פה אחד בעד הסרת ההצעה הפלסטינית .  הצלחנו להבהיר שוב כי עירוב פוליטיקה וספורט עלול להיות הרה אסון ולכן על פיפ"א להימנע מכך .  כדורגל ישוחק בישראל בכל מקום ואני בטוח שכך יהיה גם ברשות הפלסטינית .  בכל מקום בו רוצים לשחק כדורגל יש לפעול ולעשות הכל כדי שהדבר יתאפשר .  הכרטיס האדום שפיפ"א צריכה להוציא הוא אך ורק למי שמבקשים באמצעות הארגון החשוב הזה למנוע כדורגל בגלל אספירציות פוליטיות .  רבים וטובים תרמו להישג הזה ,  בעולם ובישראל ,  וצריך לזכור זאת ולהוקיר תודה .  אני יודע שזה לא סוף פסוק ,  אבל כל דבר בעתו .  לעת הזאת ,  מותר לנו להגניב חיוך קטן ולחזור ליהנות ממשחק הכדורגל ".  

פיפ"א דחתה את ההצעה הפלסטינית .  נתניהו : " ניצחון בקרב על מעמד ישראל "
 ברוב של 73 אחוזים מול 27 הצליח נשיא פיפ"א ג'אני אינפנטינו להוריד את הצעת רג'וב להשעיית ישראל מסדר היום של הקונגרס הנערך בבחריין ,  לפחות עד אוקטובר .  עופר עיני : " ניתן לפוליטיקאים לעסוק בגבולות "
 
