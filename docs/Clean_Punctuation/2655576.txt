מסע הדילוגים של קרי בין נתניהו לאבו מאזן
שר החוץ האמריקני ג'ון קרי מנסה להפיג את החשדנות בין הצדדים ולהשיב אותם לשולחן המו"מ .  המפתח להצלחתו ,  הסביר גורם אמריקני ,  הוא לפרוט על נימי הפחד של שני המנהיגים
במסוף אלנבי ,  מעבר הגבול בין ירדן לישראל סמוך לעיר יריחו ,  לא ידעו תנועה כל-כך ערה זה חודשים .  אתמול  ( חמישי )  בשעות הערב הגיעה למסוף שיירה של עשרות כלי רכב ,  מלווה במסוקי קרב של חיל האוויר הירדני ,  שהובילה את שר החוץ האמריקני ,  ג'ון קרי ,  מעמאן לצד הירדני של מעבר הגבול .  לאחר שרכבו של קרי ומספר כלי רכב של מאבטחים צמודים עברו לצדו הישראלי של הגבול ,  המסוקים הירדנים שבו לבסיסם ,  ואילו קרי הצטרף לשיירה ארוכה של כלי רכב ישראליים ,  שליוו אותו מיריחו הישר למלון מצודת דוד בירושלים - שם פגש את ראש הממשלה ,  בנימין נתניהו ,  לשיחה ארוכה בארבע עיניים .  
הבוקר ,  הטקס באלנבי חזר על עצמו - הפעם בכיוון ההפוך .  השיירה של קרי יצאה בשעה מוקדמת מישראל ,  וחצתה את הגבול כאשר פניה לעמאן ,  שם צפוי שר החוץ לפגוש בהמשך היום את יו"ר הרשות הפלסטינית מחמוד עבאס  ( אבו-מאזן )  .  היום אחר-הצהריים קרי ישוב לירושלים לפגישה נוספת עם ראש הממשלה נתניהו ,  ואילו בשבת אחר הצהריים הוא יערוך מסיבת עיתונאים בעמאן שבה יסכם את ביקורו באזורנו ,  החמישי במספר מאז תחילת כהונתו ,  יותר מאשר בכל מדינה אחרת .  
השבוע נקלטו סימנים ראשונים לכך שקרי מצליח לשבור את הקרח בין הצדדים .  ראש הממשלה נתניהו דיבר כמעט מדי יום על התהליך המדיני ,  במילים זהירות אך ברורות .  אתמול אמר באזכרה השנתית לבנימין זאב הרצל : " איננו מעוניינים במדינה דו-לאומית ",  אך שב והדגיש ש"השלום תלוי קודם כל בביטחון ".  ביום שלישי ,  כאשר אירח בלשכתו את ראש ממשלת גיאורגיה ,  הצהיר : " אנחנו לא נכנסים למשא ומתן רק כדי לסמן 'וי' .  המטרה שלנו היא להתמיד בשיחות במשך תקופה כדי להגיע להסכמה שתפתור את הנושאים המהותיים של הסכסוך ".  
מעל לדיבורי השלום של נתניהו מעיבה עדיין עננה של חשדנות .  גורמים מדיניים בירושלים שבים ומביעים חשש שאבו-מאזן מנסה אך ורק לרצות את האמריקנים ואינו מעוניין באמת בהתקדמות בתהליך השלום . " הוא מנסה לטמון לנו פח ,  לנהל משא ומתן מתוך כוונה ברורה להכשיל אותו ,  ואז להגיד לאמריקנים שאין לו מנוס אלא לנקוט צעדים חד-צדדיים באו"ם ",  אמר גורם מדיני .  אם זה לא מספיק ,  בסביבת ראש הממשלה יש מי שטוען כי אבו-מאזן כלל לא מתכוון לחדש את המשא-ומתן ,  ומתבצר בתנאים המוקדמים שהוא מציב זה חודשים ארוכים ,  ובראשם הצהרה על כך שהבסיס לשיחות הוא גבולות 1967 .  בינתיים ,  בצד הפלסטיני נשמעים קולות דומים ,  לא מאמינים לנתניהו וחושבים שדווקא הוא זה שמנסה לקנות זמן ,  להרגיע את האמריקנים ולהוריד את הלחץ הבינלאומי על ישראל .  כדוגמה לחוסר המחויבות של ישראל לתהליך ,  ציינו הפלסטינים את התכנית לבניית 69 יחידות דיור חדשות בשכונת הר חומה שבדרום ירושלים ,  עליה דווח לראשונה שלשום בוואלה !  חדשות .  התכנית ,  שאושרה בוועדה המחוזית לתכנון ובנייה בירושלים יום לפני נחיתתו של קרי בישראל ,  תוארה גם על-ידי גורם במחלקת המדינה האמריקנית כ"לא מועילה למאמצי השלום ".  
החשדנות ההדדית היא האתגר הגדול ביותר שניצב בפני קרי ,  והיא הסיבה העיקרית שבגללה מזכיר המדינה מעוניין לראות מחוות הדדיות שישקמו את האמון .  בינתיים ,  לצעד אחד שכבר נידון בירושלים ,  שחרור אסירים פלסטינים ותיקים כמחווה לאבו-מאזן ,  אין עדיין תאריך ,  ובלשכת ראש הממשלה הכחישו שהדבר בכלל עומד על הפרק .  גורמים מדיניים הדגישו כי אם אכן יהיה שחרור אסירים ,  הוא יתבצע במקביל להתקדמות בתהליך המדיני ,  ולא כמחווה נטולת הקשר .  יש מי שנזכר באמירה המפורסמת של נתניהו בתקופת כהונתו הראשונה כראש ממשלה : " יתנו ,  יקבלו .  לא יתנו ,  לא יקבלו ".  
אתמול בלילה ,  במקביל לפגישה בין נתניהו לקרי ,  נערכה פגישה בדרג מקצועי שבה נכחו מן הצד הישראלי השרה ציפי לבני ,  הממונה על המשא-ומתן עם הפלסטינים ,  ועו"ד יצחק מולכו ,  שליחו המדיני של ראש הממשלה .  האיש המשמעותי ביותר בצוותו של קרי הוא דווקא יועצו הפוליטי הוותיק פרנק לוונשטיין ,  שמלווה אותו עוד מימיו כחבר בסנאט .  קרי היה רוצה לראות את לוונשטיין יושב באותו חדר עם לבני ומולכו מצד אחד ,  ועם גורמים בכירים ברשות הפלסטינית ,  כמו ראש צוות המשא-ומתן סאיב עריקאת ,  מן הצד השני .  פגישה של גורמים  " מקצועיים "  בדרגים הללו יכולה להוות צעד מקדים לפסגה משולשת של המנהיגים ,  אבל בינתיים אין סימנים לכך שהיא עומדת להתרחש .  
גורם אמריקני ששוחח עם וואלה !  חדשות סיפק הערכה מעניינת לגבי סיכוייו של קרי לשכנע לבסוף את נתניהו ואבו-מאזן לחזור למסלול המשא-ומתן .  המפתח להצלחתו של קרי ,  הסביר ,  הוא בפחדים של נתניהו ואבו-מאזן .  נתניהו ,  לדבריו ,  מפחד מחרם בינלאומי על ישראל ומהקולות שקוראים לדון ברצינות במדינה דו-לאומית .  אבו-מאזן לעומת זאת מפחד מכך שהעולם מאבד עניין בסוגיה הפלסטינית ,  מגמה שלא צפויה להשתנות כל עוד הסכסוך בסוריה ,  חוסר-היציבות במצרים ותכנית הגרעין האיראנית תופסים את עיקר תשומת הלב הבינלאומית .  אפרופו פחד ,  ראש הממשלה ביקר השבוע בתרגיל של חטיבת גולני בצפון ,  וחלק עם הלוחמים עצה מניסיונו כקצין בסיירת מטכ"ל . " במערכה ,  מה שמביא להכרעה זו היכולת ,  ברגע המכריע ,  להכניס באויב פחד מוות ",  אמר נתניהו .  שר החוץ קרי ודאי אינו רואה בנתניהו ובאבו-מאזן אויבים שלו .  בכל-זאת ,  אולי כדאי לו לאמץ את עצתו של נתניהו ,  ולפרוט עוד יותר על הפחדים של שני המנהיגים ,  לא רק כדי להפגיש ביניהם ,  אלא גם כדי להפוך את הפגישה למשמעותית .  
לקריאה נוספת:נתניהו ופרס הכריזו : " לא למדינה דו-לאומית"קרי לפני ביקורו בישראל :  צריכים להראות התקדמותה"מחווה "  לקרי :  70 דירות חדשות ייבנו בהר חומה 

מסע הדילוגים של קרי בין נתניהו לאבו מאזן
שר החוץ האמריקני ג'ון קרי מנסה להפיג את החשדנות בין הצדדים ולהשיב אותם לשולחן המו"מ .  המפתח להצלחתו ,  הסביר גורם אמריקני ,  הוא לפרוט על נימי הפחד של שני המנהיגים

