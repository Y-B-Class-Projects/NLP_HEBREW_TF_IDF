שיגידו מה הם רוצים
המחאה החברתית היא במידה רבה עליית מדרגה במלחמת בני האור בבני החושך ,  בקרב הציבורי שהתנהל בסוגיית ההון-שלטון לא רק בהקשריה הפליליים ,  אלא גם בחלוקת טובות הנאה למשפחות הטייקונים .
 מכאן שהמחאה מעוררת אהדה והבנה בקרב רבים שראו את העיוות בחברה הישראלית ,  ההולכת וסוגדת לאלוהי הממון ,  מה גם שמחאה זו התחברה לתחושת קיפוח קשה של מעמד הביניים שנשא על כתפיו את מגזרי החרדים והערבים ,  שלא נראו באתרים שבהם לובשים מדים ומתנדבים למען החלכאים ומשלמים מיסים .  
עד כאן המחאה היא ברכה .  אך מהי תעודת הזהות של הנהגת המחאה ולאן היא מובילה את צאן מרעיתה ?  מדוע בתל אביב היא מסרבת לסיים את העצרת בשירת התקווה ,  בניגוד לירושלים ?  ומדוע היא חומקת מקבלת אחריות ? 
אם פניה להפלת הממשלה ,  תקום ותאמר זאת ותיאבק על דעתה .  אבל אם בכוונתה לסייע למעמד הביניים ,  כי אז אין כל היגיון בסירובה להיפגש עם נציגי הממשלה ,  או לתבוע בעזות מצח שהכל יונצח במצלמות .  ממילא נרשם פרוטוקול ,  וזה מספיק .
 גם עמדותיה אינן סבירות .  לממשלה בראשות בנימין נתניהו היו כמה טעויות בהעלאת המיסוי העקיף ובהמשך התפנוקים לעסקים הגדולים ,  אך גם התחלות ראויות בתחום הרפורמה שקדמו למחאה ,  כהקמת ועדת הריכוזיות וכהצעתו לחוק הווד"לים .  נכון שהוא אינו מספיק כדי לפתור את מצוקת הדיור ,  אבל נכון לא פחות שהוא צעד ראשון וחשוב בכיוון הנכון .
 מדוע הנהגת המוחים מתנגדת ?  יש שתי אפשרויות .  האחת ,  שהיא אינה רוצה להגיע לשום פשרה כל עוד הממשלה לא נפלה ,  שהיא אינה רוצה משא ומתן עם נתניהו .  כמו אבו מאזן .  זו זכותה ,  רק שתודיע על כך .  האחרת ,  שהיא קואליציה של טלאים-טלאים ,  ואם תסכים לחוק הווד"לים , " הירוקים "  המשתתפים בה יתנגדו ,  ולכן כדי לשמור על שלמות ההנהגה היא דוחה כל הצעה סבירה .  מעשה הראוי לפוליטיקאים מקצוענים ולא לצעירים אידיאליסטים .
 הקהל שנוהה אחרי הנהגה כזאת חייב לזכור את מילות השיר של נעמי שמר : " כשמתחילים ללכת ,  אז זה מתחיל ללכת ".  צריך להתחיל ללכת .  צריך גם לשאול מי נשאר על מקומו ,  ולמה .  זה אינו עומד בסתירה לצורך האסטרטגי להעביר את החרדים והערבים למעגל המשרתים את הציבור ומשלמים מיסים ,  ואם ניתנו עד כה העדפות להתנחלויות ,  אז יהיה דין בית אל כדין שדרות ,  לא יותר ולא פחות .
 בכיר זקני השבט במשק ,  אלי הורביץ ,  הביע אתמול אהדה למחאה ,  אבל הזהיר מפני הפיכת ישראל ליוון .  היזהרו מן היוונים גם כשהם מעניקים מתנות ,  נאמר בעקבות פרשת הסוס הטרויאני .  נא להיזהר גם מאורח חייהם .  על כך הוסיף ד"ר יובל שטייניץ באחת השיחות כי עם כל ההבנה למחאת הדיור ,  ישראל זכתה לכך שהמפגינים מתלוננים שאין להם במה לגמור את החודש .  אבל הנהגת המחאה מתגעגעת לרמת המחירים הנהוגה במדינות שבהן אין למעמד הבינוני עם מה להתחיל את החודש .
 
שיגידו מה הם רוצים
nan
