נתניהו רוצה לפנות את בסיסי המרכז למימון המעבר לנגב
לפי תוכניתו של ראש הממשלה ,  הקרקעות שיפונו יימכרו ויוסבו למגורים כדי להקל על מצוקת הדיור באזור המרכז .  עלות המעבר מוערכת ב-19 מיליארד שקל
ראש הממשלה בנימין נתניהו יביא היום לאישור הממשלה הצעת החלטה להעברת יחידות מערך התקשוב בצה"ל ויחידות אגף המודיעין מאזור המרכז לנגב - עד סוף 2018 .  העלות התקציבית של המעבר היא 19 מיליארד שקל .  לפי התכנון ,  מתוך סכום זה ,  4 מיליארד שקל יגיעו מתקציב משרד הביטחון ,  9 מיליארד שקל ממקורות משרד האוצר ו-6 מיליארד שקל ממכירת קרקעות הבסיסים שיפונו ויימכרו על ידי מינהל מקרקעי ישראל .  
הצעת ראש הממשלה קובעת מפורשות כי הקרקעות שצה"ל יפנה ייועדו לבניית מתחמי מגורים ,  כדי להקל על מצוקת הדיור באזור המרכז .  
בניית בסיס המודיעין החדש בדרום הארץ צפויה לעלות 12 מיליארד שקל ,  ועלות בניית בסיס התקשוב תהיה 7 מיליארד שקל .  לפי הצעת ראש הממשלה ,  הקצאת התקציב במזומן לביצוע שני הפרויקטים ,  על ידי הגורמים המממנים ,  תהיה בהתאם לביצוע בפועל של הפרויקט מדי שנה .  כדי למנוע מצב בו תזרים הכספים יהווה חסם לביצוע פרויקט העברת הבסיסים ,  יעמיד מינהל מקרקעי ישראל לרשות הפרויקט ,  בהתאם לצרכים ,  קדם מימון בהיקף של 3-6 מיליארד שקל ,  בכל נקודת זמן ,  עד להשלמת המעבר .  
עד יולי 2011 אמורה מערכת הביטחון להחזיר למינהל מקרקעי ישראל את מחנה קסטינה שליד קרית מלאכי ,  שאינו מאויש .  עד סוף 2014 יחזיר משרד הביטחון למינהל את מחנה תל חיים  ( הגבעה )  ,  מחנה תל ברוך בצפון תל אביב ,  מחנה שירותי האחזקה בבית דגן ,  מחנה הדלקים באשדוד ,  כל מחנה השלישות הראשית ברמת גן ומתחם קרן הקריה .  כל מתחמי התקשוב והמודיעין ,  בשורה של מחנות צבאיים ,  יפונו עד סוף 2019 .  בנוסף לכך יפונו כל מחנה סירקין ,  כל מחנות גלילות ,  כל מחנה תל השומר ,  כל מחנה צריפין ,  מחנה הדלקים בנשר ומחנה שדה דב .  
החלטת נתניהו נועדה לשים קץ לקיפאון בן שש שנים ,  שמעכב את ביצוע התוכנית להעברת מחנות הצבא לדרום .  הגורם לקיפאון הוא מחלוקת תקציבית בין משרדי הביטחון והאוצר .  שר האוצר יובל שטייניץ ושר הביטחון אהוד ברק צפויים להתנגד היום בישיבת הממשלה לחלק מהצעת ראש הממשלה .  
לפי הצעת נתניהו ,  יעברו יחידות התקשוב של צה"ל מהמרכז לקרית המדע בבאר שבע .  משרד הביטחון יסיים את שלב התכנון והמכרזים לפרויקט ויחל בשלב ההקמה והעבודה עד סוף 2012 .  עד סוף 2017 תסתיים העתקת יחידות התקשוב לקרית המדע .  יחידות חיל המודיעין יעברו למתחם לקית עומר .  
משרד הביטחון יסיים את שלב התכנון ופרסום המכרזים לפרויקט ויתחיל את שלב ההקמה והעבודה בשטח של המקום לא יאוחר מסוף 2013 .  העתקת יחידות חיל המודיעין ואיכלוס המתחם החדש יושלמו עד סוף 2018 .  במקביל לבניית הבסיסים החדשים יפנה צה"ל את בסיסי יחידות התקשוב והמודיעין באזור המרכז ,  ויחזיר אותם למינהל מקרקעי ישראל כשהם נקיים ממפגעים .  
אם משרד הביטחון לא יעמוד בלוחות הזמנים למעבר ולהקמת המחנות ,  רשאית ועדת ההיגוי לפרויקט להגדיל את שיעור ההשתתפות של משרד הביטחון במהלך .  מאידך ,  במידה וסך התקבולים משיווק הקרקע יעלה על 6 מיליארד שקל ,  תועבר 34% מהיתרה לתקציב משרד הביטחון והשאר לאוצר .  
על ביצוע הפרויקט המורכב תהיה אחראית ועדת היגוי עליונה בראשות מנכ"ל משרד ראש הממשלה ,  ובהשתתפות מנכ"ל משרד הביטחון ,  ראש אגף התקציבים באוצר ואחרים .  
לפי ההצעה שהממשלה תתבקש לאשר היום ,  ועדת ההיגוי תגבש תוכנית למתן תמריצים לעידוד מעבר אנשי הקבע ומשפחותיהם לנגב ,  לרבות הקצאת משאבים .  
השר לפיתוח הנגב והגליל ,  סילבן שלום ,  קרא בסוף השבוע לנתניהו לקבל החלטת ממשלה שתחייב את משרדי האוצר והביטחון לבצע בפועל את העברת בסיסי המודיעין והתקשוב לנגב .  לדבריו , " העברנו החלטה על סבסוד עלויות פיתוח לאנשי הקבע .  אנחנו מסייעים בסבסוד שכר דירה לאנשי הקבע בבאר שבע ,  דימונה ,  ערד ,  ירוחם ואופקים ומובילים להקמת שכונות ייעודיות למשפחות הקבע ".  

נתניהו רוצה לפנות את בסיסי המרכז למימון המעבר לנגב
לפי תוכניתו של ראש הממשלה ,  הקרקעות שיפונו יימכרו ויוסבו למגורים כדי להקל על מצוקת הדיור באזור המרכז .  עלות המעבר מוערכת ב-19 מיליארד שקל

