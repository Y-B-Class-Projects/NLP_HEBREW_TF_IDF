האח של בנט ברמאללה הציל אותו מאופוזיציה ,  בינתיים
האם ארדן יהפוך לכחלון ?  מה בנט עושה טוב יותר מראש הממשלה ?  איך המשטרה תומכת בלגליזציה ,  ומי בוגד בעוזריו ?  לכל שאלה תשובה ,  בטור השבועי של כתבנו הפוליטי
בנט צריך לקנות פרחים לאבו מאזן .  לפני 48 שעות עוד התפתלו בבית היהודי מחשש שהפעימה הרביעית שעמדה על הפרק תכלול שחרור אסירים ערביי ישראל ,  מה שהיה מאלץ את הסיעה לפרוש מהקואליציה ולהיפרד מהכיסאות .  אילו רצה ,  יכול היה אבו מאזן לדחות את הפיוס בין פתח לחמאס ,  לסכם על ביצוע הפעימה הרביעית ולגרור את ישראל לבחירות ,  אליהן התכוננו במערכת הפוליטית בשיא הרצינות .  תשאלו את משה כחלון ,  שהחליט פתאום להודיע על הצטרפותו לפוליטיקה ,  מתוך הערכה שהבחירות מעבר לסיבוב .  אלא שהסכם הפיוס נחתם אתמול  וכצפוי ,  טרף את הקלפים .  הפעימה הרביעית ירדה מהפרק ,  ומי יודע מתי ישובו לדון בה .  
יו"ר הבית היהודי שוב מצא את עצמו ניצל בדקה התשעים מתסבוכת פוליטית שיצר בעצמו .  השיקול שהנחה אותו באיום הנוכחי על נתניהו ,  היה שבמקרה הגרוע ביותר נלך לבחירות .  לקמפיין הוא היה מגיע מעמדת אופוזיציה ימנית לנתניהו ,  ומתחזק ל- 15-16 מנדטים .  אבל ניצחון זה היה עלול להתגלות כניצחון פירוס .  מי בדיוק היה לוקח אותו לקואליציה הבאה שלו ,  אחרי ההתנהלות הזו ?  בטח לא נתניהו ,  ודאי שלא הרצוג .
 סיעת יחיד - לכל הטורים של עמרי נחמיאס 
בכיר בימין סבור שהפיוס בין חמאס ופתח הוא תוצאה של מהלך מחושב . " אם היינו הולכים על הפעימה הרביעית היינו הולכים לבחירות והשמאל היה עולה .  בנט לא היה ממליץ על נתניהו לנשיא אחרי שהוביל בגללו לבחירות ,  וכך גם כחלון ,  ואילו החרדים ומרצ היו הולכים עם הרצוג ",  טען .  אלא שלדברי הבכיר , " אבו מאזן לא רצה בזה ,  כיוון שזה היה מאלץ אותו לקבל החלטות .  קל הרבה יותר לשחק משחקי האשמות עם הימין ". 
בנט הוא גרסה משופרת של נתניהו הצעיר משנות התשעים .  כל מה שנתניהו עשה כשנכנס לפוליטיקה הארצית ,  בנט עושה כמוהו ,  רק בגדול יותר .  הוא מדבר בשפה צעירה וחדה יותר .  הוא מבין את הצעירים ונחשב למומחה לרשתות חברתיות ,  להבדיל מנתניהו הטכנופוב .  כל סטטוס שלו ויראלי .  כל סרטון יוטיוב הופך לנושא לדיון .  
אלא שההתלהבות שאתה נכנס בנט לפוליטיקה משחקת פעמים רבות לרעתו .  הוא נוהג לפזר בפזיזות איומי פרישה בקצב של אחת לחודשיים ,  מטפס על עצים שאחר כך הוא לא יודע איך לרדת מהם ,  ובסוף נאלץ להתנצל כדי לסיים משבר ,  שכאמור הוא התחיל .  ברור שהוא ונתניהו ,  גם בלי הדם הרע שזורם ביניהם ,  לא יוכלו להסתדר לאורך זמן .  במוקדם או במאוחר ,  הדינמיקה השברירית בין השניים ,  שבקושי מחליפים מילה ,  תגיע לפיצוץ .  
נתניהו לא הופתע מהתפטרותו של ארדן .  השר להגנת העורף פגש את ראש הממשלה בלשכתו לפני שבועיים ובישר לו על ההחלטה לחסוך מעצמו את התואר הריק שהעניק לו נתניהו באותו לילה גורלי של חלוקת התיקים .
 ארדן לא רצה את התיק הזה מלכתחילה .  הוא קופח בחלוקת התיקים מול ישראל כץ ,  גדעון סער ,  סילבן שלום ובוגי יעלון .  האחרים שמרו על מעמדם או השתדרגו ,  ואילו הוא ,  שהגיע שלוש פעמים למקום השני בפריימריז בליכוד ,  מונה למרבה המבוכה רק לשר התקשורת .  הפיצוי הגיע בדמות חברות בקבינט שנלקחה משטייניץ באותו לילה גורלי ,  בו זכה לתואר הבדוי  " השר ליחסים בינלאומיים ",  וקיבל את האחריות על רשות השידור ,  שנלקחה מאופיר אקוניס .  כדי להצדיק את ישיבתו בקבינט לעומת אחרים ,  הוא מונה לשר להגנת העורף .  לנתניהו היה נוח שלא לסגור את המשרד הזה .  כל עוד יש מישהו שמוכן לקחת אחריות על הצרה הזו ,  למה שיגיד לא .  
ארדן ניסה ליצוק תוכן לתפקיד .  הוא למד את דוחות המבקר שעסקו בעורף ,  דרש סמכויות וביקש תקציבים .  אלא שבוגי יעלון ופקידי משרד הביטחון התלהבו פחות ,  והשניים עלו על מסלול התנגשות .  השיא ,  עושה רושם ,  היה כאשר בסערת השלגים בדצמבר באו לארדן בטענות על מוכנות העורף .  
סביר להניח שאז נפל לו האסימון ,  שתיק העורף מציע אחריות ציבורית גדולה לצד סמכויות אפסיות .  הסיכון גדול בהרבה מהתועלת .  מה יקרה אם מחר חלילה תהיה רעידת אדמה ?  הדרך לחתוך משם הייתה קצרה .  השבוע ,  איום האולטימטום של ארדן מינואר התממש והוא הודיע על עזיבת המשרד .  מגיע לו קרדיט על כך שוויתר על הג'ובים הכרוכים במשרד הנוסף ,  ולא נשאר בעוד תפקיד רק כדי לחמם את הכיסא .
 כעת ,  קשה עד בלתי אפשרי לראות את נתניהו ,  אחרי שלא הצליח במשך שנה לפסוק בנושא הסמכויות בינו ובין יעלון ,  מעז להוציא אותו מהקבינט .  עם זאת ,  גם קשה להאמין שזה יפייס את ארדן .  ההיכרות בין שר התקשורת וראש הממשלה החלה לפני 18 שנים ,  אז שימש כעוזרו .  מאז ,  נפגע ממנו לא מעט .  
נתניהו קיבל ממנו גב בהחלטות קשות שהיה צריך להעביר בממשלה ,  אבל כשארדן רצה לעזוב ולשמש בתפקיד השגריר בוושינגטון ,  ראש הממשלה הפנה לו עורף .  זה מזכיר את הסיפור על אחד ,  משה כחלון שמו .  גם הוא נשכב על הגדר למען נתניהו ,  עד שיום אחד התהפך .  עוד מוקדם לומר האם ארדן יהפוך לכחלון ,  אבל די להסתכל ברשימת אנשי הכוורת שעברו בעבר לצדו של נתניהו ,  והפכו ליריבים ,  כדי להבין שלראש הממשלה יש בעיה לתגמל את מקורביו בעד נאמנותם .  מאיווט ליברמן ועד בנט ,  במקום לקרב אליו את עוזריו ,  הוא מרחיק אותם ממנו והופך אותם לאיום פוליטי .  
המאבק למען לגליזציה של הקנביס הוא מאבק לגיטימי .  אפשר להתנגד אליו ואפשר לתמוך בו ,  כפי שעשו רבות ממדינות העולם בשנים האחרונות ,  אבל צריך לתת לתומכים במאבק את הזכות הבסיסית להפגין .  בהפגנה למען הלגליזציה במוצאי השבת האחרונה התנהלה המשטרה בחובבנות תקשורתית מדהימה ,  כאשר לקחה את האירוע האזוטרי ,  והפכה אותו לסיפור .  
ההפגנה הייתה אמורה להתכנס בחצות בגן הוורדים ,  גן צדדי וחשוך לחלוטין שלא היה מלקט אליו יותר מכמה מאות מפגינים במקרה הטוב .  המשטרה ביקשה מבית המשפט למנוע את קיום האירוע ,  מה שעשה לו יחסי ציבור מופלאים בפייסבוק ומשך אליו רבים שלא ידעו על קיומו .  באותו הערב ,  המשטרה סגרה את מתחם הגן במחסומים ,  ודחקה את המפגינים לעבר הצומת הסמוך  צומת מרכזי ומואר מתחת לבית המשפט העליון .  
אלפיים מפגינים חסמו את הצומת ,  והדליקו ג'וינטים מול עיני השוטרים שניסו מצדם לפזר את ההפגנה בעזרת סוסים .  אבל למרות יחסי ציבור מצוינים שסידרה המשטרה למפגינים ,  הדרך עד להעברת חוק שיתיר שימוש בקנאביס עוד ארוכה .  עדות אחת לכך הייתה בהרכב המשתתפים באירוע :  רבים מהם היו צעירים מאוד ,  בגילאי 18 עד 23 .  למרות שרבים מכל שכבות הגיל והאוכלוסייה מעשנים ,  הרושם שנוצר הוא שמדובר במאבק של צעירים בלבד .  
בנוסף ,  צריך גם לשים לב מי עומדים בחזית המאבק בעד לגליזציה בשנים האחרונות בישראל .  שניים מהמובילים של הדרישה להתיר את העישון הם סטנדאפיסטים :  גיל קופטש ,  שעמד בראש מפלגת עלה ירוק בבחירות 2009 ,  ועורר פרובוקציות ילדותיות כמו עישון ג'וינט על קברו של בן גוריון ,  וגדי וילצ'רסקי ,  שמוביל מאבק חוץ פרלמנטרי בסרטוני יוטיוב מושחזים ,  מערכוני סטנדאפ וסטטוסים בפייסבוק .  
כל אלה זוכים לפופולריות עצומה ,  אבל מה מידת ההשפעה שלהם ?  סרטון של וילצ'רסקי בו נראים אנשים בבגדי פיות ועלי גראס רוקדים טראנס מחוץ לביתה של שרת הבריאות בשש בבוקר זכה ל-60 אלף צפיות בארבעה ימים ,  אבל הוא הופך את הדיון על לגליזציה מדיון עקרוני ל"דאחקה ",  באופן שמקל על הממשלה להתייחס באופן דומה גם לדרישה לשנות את החוק .  
לתומכי הלגליזציה דרוש פרזנטור מהזרם המרכזי ,  שיכול להסביר לאנשים שמעולם לא עישנו ,  כמו יאיר לפיד למשל ,  למה לדעתם מותר הגראס מהאלכוהול .  כל עוד המאבק יימשך בקו הנוכחי ,  את מספר הח"כים התומכים בשינוי ניתן יהיה לספור על כף יד אחת .  

האח של בנט ברמאללה הציל אותו מאופוזיציה ,  בינתיים
האם ארדן יהפוך לכחלון ?  מה בנט עושה טוב יותר מראש הממשלה ?  איך המשטרה תומכת בלגליזציה ,  ומי בוגד בעוזריו ?  לכל שאלה תשובה ,  בטור השבועי של כתבנו הפוליטי

