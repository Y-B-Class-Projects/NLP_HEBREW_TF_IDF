רה"מ הקצה 19 מיליארד שקל להעתקת בסיסים לנגב
אחרי שמבקר המדינה מתח ביקורת חריפה על העיכוב המתמשך במיזם העתקת הבסיסים לנגב ,  הקצה רה"מ 19 מיליארד שקל להשלמת התכנית עד 2018 . " זה פרויקט כלכלי-חברתי ואסטרטגי ",  אמר נתניהו
משרד ראש הממשלה הקצה היום  ( רביעי )  19 מיליארד שקלים ,  להשלמת המיזם להעתקת מחנות צה"ל לדרום הארץ עד לשנת 2018 .  ההחלטה תובא ביום ראשון הקרוב לאישור הממשלה .  פרויקט העתקת הבסיסים לנגב אושר כבר ב-2005 ,  אך מעברם של מחנות אמ"ן ואגף התקשוב התעכב בשל מחלוקת בין משרדי הממשלה השונים על נושא מימונו .  
המהלך הוא חלק מתכנית רבת שנים ,  שבמסגרתה כבר הועברו בסיס חיל האוויר משדה התעופה בלוד לנבטים .  בעתיד אמורה לקום בנגב קריית הדרכה רב-חילית ,  המכונה  " עיר הבה"דים ".  בין השאר ,  צפויה יחידת 8200 ויחידות נוספות לעבור מבסיס גלילות של חיל המודיעין לאזור צומת שוקת ,  סמוך לפארק ההיי-טק בעומר שבנגב הצפוני ,  יחד עם יחידות נוספות של חיל המודיעין ,  שיועתקו מבסיסיהן בממרכז הארץ .
 נתניהו ,  שצופה כי המעבר לדרום יאפשר יצירת אלפי מקומות עבודה חדשים באזור ,  אמר כי הקצאת הכספים שאושרה היום תאפשר את השלמת המיזם  " שהיה תקוע במשך שנים רבות ".  הוא הוסיף כי  " מדובר בפרויקט כלכלי-חברתי ואסטרטגי כאחד ",  ואמר כי הממשלה  " רוצה לחזק את הנגב גם בתחבורה ,  גם בהתיישבות וגם בתחומי התעסוקה ,  הבריאות והחינוך ". 
מבקר המדינה ,  מיכה לינדנשטראוס ,  מתח ביקורת חריפה על כישלון המיזם הלאומי להעברת הבסיסים .  מהדו"ח שפרסם בנושא עולה כי שני שרי האוצר האחרונים ,  רוני בר-און ויובל שטייניץ ,  כשלו בניסיונות להשיג מקורות מימון להעברת חלק מהבסיסים לדרום .  לטענת המבקר ,  המחלוקות בין האוצר לשאר משרדי הממשלה עיכבו את לוח הזמנים שתוכנן למעבר ,  ומנע מאגפי המודיעין והתקשוב להיערך אליו כיאות .  עוד עולה כי אל השטחים המיועדים לבניית הבסיסים בנגב פלשו גורמים שונים ,  שהחלו לבנות בהם מבנים לא חוקיים .  לטענת המבקר ,  היקפה של בנייה זו רק צפוי לגדול .
" עיכובים אלה מעלים סימני שאלה רבים לגבי המהלך כולו ,  ואף מעמידים בספק את עצם ביצועו ",  נכתב בדו"ח ,  שסקר את מערכת הביטחון .  לינדנשטראוס סיכם ואמר כי  " העיכוב במעבר הבסיסים עלול להביא לאובדן התועלות הלאומיות המצופות ממנו ,  הן בהעצמת היכולות המבצעיות של צה"ל והן בהיבטים אזרחיים ,  הנוגעים לצמיחה כלכלית ולשינוי חברתי בנגב ". 

רה"מ הקצה 19 מיליארד שקל להעתקת בסיסים לנגב
אחרי שמבקר המדינה מתח ביקורת חריפה על העיכוב המתמשך במיזם העתקת הבסיסים לנגב ,  הקצה רה"מ 19 מיליארד שקל להשלמת התכנית עד 2018 . " זה פרויקט כלכלי-חברתי ואסטרטגי ",  אמר נתניהו

