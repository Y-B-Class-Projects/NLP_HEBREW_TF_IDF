הנגבי :  מבקש מביהמ"ש להמשיך בעשייה הציבורית
חבר הכנסת שהורשע במתן עדות שקר אמר לשופטיו בשלב הטיעונים לעונש : " עשיתי טעויות ,  אבל אני מאמין שיש לי היכולת להיות שליח של הציבור ".  התביעה ביקשה מביהמ"ש לגזור עליו מאסר על תנאי ולהטיל עליו קלון
 ( צילום :  גדעון צנטנר ,  רויטרס .  עריכת וידאו :  גדי וינסטוק .  קריינות :  אביב אברמוביץ' ) 
ח"כ צחי הנגבי ,  שהורשע במתן עדות שקר במסגרת  " פרשת המינויים הפוליטיים ",  אמר היום  ( חמישי )  בבית משפט השלום בירושלים כי התמשכות הפרשה הייתה קשה עבורו . " אני חייב לומר ששבע השנים האחרונות היו קשות ",  הוא אמר . " מסתבר שהניסיון של תקופות קשות אינו מאפשר להתרגל לדברים .  ככל שחולף הזמן ולא רואים את הסוף נהיה יותר קשה ".  
לדבריו , " מה שהכי קשה זה שגם אם אתה מרגיש חזק ומרגיש שחפותך תצא - את המחיר משלמים האנשים הכי יקרים לך ועליהם ההשפעה היא מאוד קשה ועל זה הכאב שלך .  בכל שבע השנים האלה לא היה רגע אחד של שמחה משפחתית ,  אושר משפחתי ,  שלא היה מהול באותה מועקה שמאפיינת מערכה משפטית ".   
" לאורך השנים עשיתי טעויות ",  אמר עוד הנגבי . " על חלק מהטעויות המחיר היה כבד .  אני מנסה מכל הישג ומכל טעות לשפר את עצמי .  הגעתי למצב שצברתי ידע ,  ניסיון ואני רוצה את האנרגיות האלה להמשיך להשקיע .  אני מאמין בעתידו של העם שלנו ואני מאמין שיש לי את היכולת להיות שליח של הציבור .  אני מרכין את ראשי בפני ביהמ"ש ומבקש שיאפשר לי להשקיע את כל מרצי וכישוריי בעשייה ציבורית ",  סיכם ח"כ הנגבי .  
פרקליטות מחוז ירושלים ביקשה הבוקר מבית המשפט להטיל קלון על הנגבי .  כמו כן ביקשה הפרקליטות להטיל על הנגבי עונש של מאסר על תנאי וקנס כספי .  לדברי נציגי התביעה ,  על השופטים להתעלם ממכתבי התמיכה שהגישו עורכי דינו בבואם לדון בשאלת הקלון .  עוד הודיעה הפרקליטות כי בכוונתה לערער על זיכויו של הנגבי מהעבירות של מרמה ,  הפרת אמונים ומתן שוחד בחירות .  מנגד ,  פרקליטו של הנגבי טען כי הוא כבר שילם מחיר כבד ,  כך שיש להסתפק בעונש של עבודות לתועלת הציבור ולהימנע מהטלת קלון עליו .
 התובע במשפט ,  עו"ד ארז פדן מפרקליטות מחוז ירושלים אמר בדיון כי  " אין קשר בין העשייה הציבורית של הנגבי לשאלת הקלון ".  הוא הוסיף כי  " מדובר במקרה מובהק של קלון .  זו עבירה שבוצעה בעת היותו של הנגבי שר ".  לטענתו ,  מדובר ב"שקר מחושב ומתוכנן ,  שחזר על עצמו מספר פעמים והנו פרי הכנה ודבקות לאורך זמן .  הנגבי עבר את העבירה שעה שכיהן כשר וחבר כנסת - נבחר ציבור ברמה הגבוהה ביותר ". 
בהתייחסו לתא"לים עמאד פארס וצ'יקו תמיר שהודחו מצה"ל בשל שקרים ,  אמר פדן : " מי כמו הנאשם יודע ששני מפקדי אוגדות בכירים בצבא נאלצו לסיים את תפקידם על כשל נקודתי .  עניינים מופחתים בהרבה .  הייתכן שלא נסיק מכך לגבי עניינו של שר ?  ".   
" מדובר בשר בישראל ,  חבר כנסת .  אסור לנו להיות ציניים באשר לנורמות שאנו דורשים מנבחרי הציבור .  שר בישראל צריך לשמש דוגמה באשר לנורמות התנהגות .  כששר וח"כ עוברים עבירה חמורה ,  מפרים את הנורמה ,  יש לכך השלכה רחבה על הציבור על מידת האמון .  התפיסה של המנהיגות כמושחתת ,  כמתנהגת כאילו החוק לא חל עליה ,  היא תפיסה מפרקת הפוגעת קשות בחברה ",  אמר פדן .  
ההגנה במשפטו של הנגבי ביקשה מבית המשפט להמנע מלהטיל עליו קלון ,  ולהסתפק בעונש של שעות לתועלת הציבור וקנס . " הנגבי שילם מחיר כבד בגין פרשה שאם היתה עומדת לבדה ,  כלל לא היה מוגש כתב אישום .  על רקע זה ,  האם בנוסף להרשעה והענישה שבית המשפט ייתן ,  ראוי להטיל קלון ?  ",  אמר עו"ד גרשון גונטובניק ,  שמייצג את הנגבי יחד עם יעקב וינרוט ועודד גזית .
 אם בית המשפט יטיל קלון על הנגבי ,  הוא יושעה מיידית עד לקבלת פסק דין סופי בעניינו .  עם זאת ,  אם יוגש ערעור על ההחלטה ,  הנגבי לא יחויב להתפטר באופו מיידי .  מאסר על תנאי יאפשר לו להתמודד לכנסת הבאה ולא ימנע ממנו גם להתמנות לשר .  גם אם לא יינתן פסק דין סופי בעניינו עד לבחירות הבאות - למרות השעייתו ,  הוא יוכל להתמודד שוב .  לדברי הפרקליטות ,  הבקשה מאזנת בין הרצון לשדר מסר ציבורי על חומרת המעשים לבין הרצון שלא לפגוע בקריירה של הנגבי לאחר שזוכה מהעבירות המרכזיות בפרשת המינויים הפוליטיים .
 עדכון ראשון :  11:14

הנגבי :  מבקש מביהמ"ש להמשיך בעשייה הציבורית
חבר הכנסת שהורשע במתן עדות שקר אמר לשופטיו בשלב הטיעונים לעונש : " עשיתי טעויות ,  אבל אני מאמין שיש לי היכולת להיות שליח של הציבור ".  התביעה ביקשה מביהמ"ש לגזור עליו מאסר על תנאי ולהטיל עליו קלון

