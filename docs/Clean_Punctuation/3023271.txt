משבר עמונה :  נתניהו ובנט הציגו מתווה חדש לפינוי מוסכם
שבוע לפני המועד האחרון לפינוי גיבשו ראש הממשלה ויו"ר הבית היהודי פתרון חדש ,  ולפיו מספר המשפחות שיוכלו להישאר על ההר יוכפל .  הודעתו של  " יש דין ",  ולפיה גם הקרקע אליה צפויים לעבור תושבי עמונה היא בבעלות פלסטינית ,  מעכבת את החלטת התושבים אם לקבל את המתווה
ראש הממשלה בנימין נתניהו ויו"ר הבית היהודי נפתלי בנט הגישו לפנות בוקר  ( ראשון )  לתושבי עמונה מתווה חדש לפינוי בהסכמה .  זאת ,  שבוע ימים בלבד לפני המועד האחרון לפינוי לפי פסיקת בג"ץ ,  ולאחר שדחו את מתווה הפינוי הראשון .  תושבי עמונה התכנסו בשעות הבוקר בבית כנסת במאחז ודנו בפרטי המתווה החדש .  לפי יו"ר מטה מאבק עמונה ,  אביחי בוארון ,  הישיבה הפכה לסוערת לאור הודעה של ארגון  " יש דין ",  ולפיה גם הפתרון החדש שהוצע לתושבים אינו ישים .  
לפי המתווה החדש ,  מספר המשפחות שיוכלו להישאר על חלקה 38 הסמוכה לעמונה הוכפל מ-12 משפחות במתווה הקודם ל-24 בנוכחי .  כמו כן ,  נוספו תנאים משפטיים המגבירים את מחויבותה של המדינה למימוש ההסכם .  אם התושבים יקבלו את המתווה ,  תוגש בקשת דחייה לבג"ץ לפינוי המאחז ל-30 ימים ,  והעבודות בחלקה 38 יחלו באופן מידי .
 המתווה סוכם בפגישה לילית בנוכחות נתניהו ובנט ביחד עם יו"ר מטה המאבק בוארון ,  רב היישוב יאיר פרנק ,  וראש המועצה האזורית שומרון יוסי דגן ,  שמעורב במאמצי התיווך בשבועיים האחרונים .  בוארון ופרנק הציגו הבוקר את המתווה לתושבים ,  שיכריעו כאמור בשעות הקרובות .  
המאבק על עמונה || סיקור מיוחד:לקראת פינוי עמונה :  מאות הגיעו למאחז ,  שב"ס פינה אגפים לקליטת עצוריםשבת הדמדומים של עמונה :  הבדלה אחרונה על הגבעה שהפכה לסמלעם הדלקת הנרות ,  החשש בעמונה הופך לתפילה : " שלא תהיה השבת האחרונה "  
זמן קצר לאחר הצגת המתווה ,  הודיע  " יש דין "  כי גם הפתרון הנוכחי לא ישים .  במכתב ששלח הארגון ליועץ המשפטי לאזור יהודה ושומרון בפרקליטות הצבאית ,  נכתב כי בימים האחרונים נוצר קשר עם הבעלים הפלסטיני של חלקה 38 הסמוכה לעמונה ,  ולכן תוגש בקרוב התנגדות להכרזה עליה כקרקע נטושה .  
במכתב ,  שנשלח על ידי עורכי הדין מיכאל ספרד ושלומי זכריה ,  נכתב עוד  " כי מן ההגינות להודיע לתושבי עמונה ,  שדנים כעת אם לקבל את המתווה האחרון שהוצע להם ,  כי רכיב מהותי במתווה יהפוך כפי הנראה לבלתי ישים .  זאת ,  בנוסף לאי החוקיות המובהקת שבמתווה ". 
הודעה זו ,  שלפיה אותר בעלים פלסטינים לקרקע החלופית בחלקה 38 ,  הובילה את תושבי עמונה לשקול בכובד ראש גם את המתווה הנוכחי .  לפי עדים במקום ,  צעקות נשמעו מחדר הישיבות והתושבים מתווכחים ביניהם אם לקבל את ההצעה . " מדובר בהתלבטות אמיתית והדיון ייקח עוד זמן ",  אמר בוארון .  
שר השיכון יואב גלנט שהגיע הבוקר לעמונה התקבל בבוז ופעילים קראו לסלקו .  עשרות צעירים קיבלו את פניו בקריאות  " לך הביתה ,  ארץ ישראל לא למכירה "  ואמירות ברוח דומה .  עו"ד איתמר בן גביר ,  שהוביל את המחאה ,  אמר כי גלנט וממשלתו נוקטים מדיניות מפלה . " הסדרתם עשרות אלפי בתים של בדואים ,  איך אתם מתאכזרים לתושבים כאן ?  ",  אמר .  עם זאת ,  בן גביר אמר כי הוא מתנגד לאלימות ,  והצעירים הקפידו לשלא להתקרב פיזית לשר .
" המהלך הזה כואב לכולנו ,  נצטרך להתגבר יחד ולשמור על אחדותנו .  אסור שיווצר קרע בין חלקי העם בישראל ",  אמר גלנט לאחר הביקור . " עימות בין מתנחלים לכוחות הביטחון הוא חמור ונעשה הכול כדי למנוע אותו .  צריך לשמור על אחדות ,  ולמנוע את הפילוג .  ישראל היא מדינת חוק ואת החלטות בית משפט במדינת חוק צריך לקיים ,  כואבות ככל שיהיו .  אנחנו נמצא דרך לבנות עמונה גדולה יותר וחזקה יותר ,  גם אם במקום סמוך .  נמשיך הלאה ונחזק את ההתיישבות ".  
בנוסף על המתווה החדש ,  צפויה הממשלה לאשר בישיבתה השבועית הצעה חדשה שנוספה במהלך הלילה לסדר היום .  מדובר בהצעת החלטה להקמת אתר מגורים זמני לתושבי עמונה ולתשע משפחות בעפרה ,  וכן סיוע לפיצוי התושבים המפונים .  
ההצעה קובעת כי משרד האוצר יעביר באופן מידי תשעה מיליון שקלים לצורך הקמת תשתיות ומבני ציבור באתר הזמני שיוקם למפוני עמונה בעפרה ,  ומיד לאחר הקמת התשתיות משרד הביטחון יציב במקום מבנים יבילים לשימושם של התושבים .  בנוסף לכך ,  משרד הביטחון יקצה עוד שלושה מיליון שקלים וחצי לשכירת חדרי אירוח ומבני ציבור בתקופת הביניים ,  עד שהאתר יהיה מוכן .  15 מיליון שקלים נוספים יוקצו למועצה האזורית בנימין ל"הוצאות מיוחדות "  בתקופת הביניים .  
עוד לפי הצעה זו ,  הממשלה תקצה 70 מיליון שקלים להקמת היישוב החדש שבות רחל ,  שחלקו יוחזר בעתיד על ידי מכירת המגרשים .  ההצעה קובעת גם פיצויים לתושבי עמונה ועפרה המפונים ,  בסכום כולל של כ-40 מיליון שקלים ,  שהתנאים לחלוקתם ייקבעו בתוך 45 יום .  העברת הפיצויים מותנית בחתימה על כתב ויתור ,  שלפיו הם מוותרים על כל תביעה או טענה נגד המדינה ומי מטעמה בעניין הפינוי .  
אמש הגיעו מאות אנשים לעמונה .  במהלך הערב ערכו התושבים אסיפה עם הצעירים והפעילים ,  שבמהלכה הונחו הנוכחים שלא לנקוט באלימות כלפי כוחות הביטחון במהלך הפינוי .  אמרו לנו לא להיכנס בכלל לסיטואציות שיכולות להסתבך ",  אמרו צעירים שנכחו בפגישה .
 בתוך כך ,  מורגשת התנגדות בקרב חיילי צה"ל לפינוי .  אמש עזבו לוחמי גדוד צבר בחטיבת גבעתי את המוצב שבו שהו במחאה על הפינוי ,  וחזרו זמן קצר לאחר מכן למשימותיהם .  מדובר צה"ל נמסר כי  " צה"ל ,  מתוקף היותו צבא ממלכתי במדינה דמוקרטית ,  ימשיך למלא את משימותיו בהתאם להנחיות הדרג המדיני .  בצה"ל מוקיעים סרבנות מכל סוג שהיא ויגלו אפס סובלנות כלפיה .  הסרבנות אינה תואמת את הערכים שלאורם צה"ל פועל .  בפינוי המתוכנן ישתתפו שוטרי משטרת ישראל שיפעלו במעגל הראשון ". 
 ( עדכון ראשון :  06:30 )  

משבר עמונה :  נתניהו ובנט הציגו מתווה חדש לפינוי מוסכם
שבוע לפני המועד האחרון לפינוי גיבשו ראש הממשלה ויו"ר הבית היהודי פתרון חדש ,  ולפיו מספר המשפחות שיוכלו להישאר על ההר יוכפל .  הודעתו של  " יש דין ",  ולפיה גם הקרקע אליה צפויים לעבור תושבי עמונה היא בבעלות פלסטינית ,  מעכבת את החלטת התושבים אם לקבל את המתווה

