בישראל שבו והזהירו : " סוריה מתפרקת ,  אנחנו ערוכים "
 לאחרונה גברו החששות שהשמיעו בהנהגה המדינית והביטחונית מפני זליגת נשק מסוכן בסוריה לידיים עוינות .  כיפת ברזל הוצבה בצפון ונתניהו כינס ישיבה ביטחונית : " השטח רוגש "
 צפו במפקד חיל האוויר מתייחס לאיומים על ישראל מצפון 
על רקע הדיווחים על תקיפה ישראלית בגבול סוריה-לבנון וגיחות של מטוסי קרב של חיל האוויר בשמי לבנון ביממה האחרונה ,  מהדהדים דבריהם של בכירים ישראלים שהביעו בימים האחרונים חשש מהנעשה בסוריה .  החל ממפקדים בכירים בצה"ל ועד ראש הממשלה בנימין נתניהו ,  ההנהגה המדינית והביטחונית בישראל דאגה להבהיר כי לא תשב בחיבוק ידיים נוכח המצב בסוריה .  
רק אתמול  ( שלישי )  התייחס מפקד חיל האוויר ,  אלוף אמיר אשל ,  למצב בשכנה מצפון ואמר כי  " סוריה היא מדינה בהתפרקות ".  אשל ציין כי כיום אין לאף אחד מושג מה יהיה בסוריה ביום שאחרי נפילת אסד ואיך המדינה תיראה . " זה קורה במקום עם ארסנל נשק עצום בגודלו ,  שחלקו חדשני ומתקדם וחלקו בלתי קונבנציונלי .  לא מדובר בחצר האחורית שלנו אלא ממש על הגבולות שלנו .  זה אתגר גדול מאוד מבחינתנו ".  
ביום שני נפגש ראש הממשלה נתניהו עם משלחת של חברי קונגרס אמריקאים ואמר כי לישראל ולארה"ב ''יש שיתוף פעולה הדוק בכל הנושאים ,  כולל המצב המתפתח בסוריה .  זהו שיתוף פעולה הדוק בין הממשלות שלנו ,  ואני מאמין שזה חשוב ליציבות באזור ולביטחון ישראל ,  וזוכה להערכה רבה'' .  עם זאת ,  ההערכה הייתה שמתקפה אפשרית נגד מאגרי הנשק הכימי תתבצע על ידי ארצות הברית ונאט"ו .
 גם בפתח ישיבתה השבועית של הממשלה ביום ראשון התייחס נתניהו לזירה הסורית והאירנית . " צריך להסתכל סביבנו .  גם מה שקורה באירן ,  וגם נשק קטלני שנמצא בסוריה שהולכת ומתבקעת ",  אמר נתניהו . " המזרח התיכון לא מחכה לתוצאות הבחירות ,  והוא לא מפסיק בזמן הרכבת הממשלה .  יש פה צבר של איומים והמציאות ממשיכה להתפתח .  כל השטח רוגש ואנחנו צריכים להיות ערוכים ,  חזקים ונחושים מול כל התפתחות .  לצורך זה אשאף להקים את הממשלה הרחבה והיציבה ביותר שניתן להקים על מנת לענות קודם כל על האיומים הביטחוניים ואני משוכנע שבכוחנו להתמודד עם האתגרים האלה ".  
ביום רביעי שעבר ,  יממה לאחר הבחירות ,  כונסה ישיבה ביטחונית מיוחדת בהשתתפות הרמטכ"ל ,  ראש המוסד ,  ראש אמ"ן ובכירים נוספים וכן השר להגנת העורף ,  אבי דיכטר ,  שמילא את מקומו של שר הביטחון אהוד ברק ששהה בשוויץ .  בישיבה ,  עליה פורסם לראשונה בעיתון  " הארץ ",  נדונו הערכות לגבי המשך השליטה של משטר אסד במתרחש בסוריה ,  בדגש על מאגרי הנשק הכימי .  
אתמול יצא היועץ לביטחון לאומי ,  אלוף  ( במיל' )  יעקב עמידרור ,  לרוסיה להתייעצויות עם הממשלה בנושא הסורי והאירני .  גם שגריר ארה"ב בישראל דן שפירו נמצא בקשר מתמיד עם לשכת ראש הממשלה בירושלים סביב הנושאים של הפרק .  ביום שני התקשר נשיא ארה"ב ,  ברק אובמה ,  ובירך את נתניהו על הזכייה במספר הקולות הגבוה ביותר בבחירות .  לא מן הנמנע כי חלק נרחב מהשיחה עסק במתיחות ובדריכות בגבול הסורי .  
בתוך כך ,  הציב חיל האוויר לפני מספר ימים סוללה של מערכת כיפת ברזל באזור מפרץ חיפה .  במסגרת ההיערכות לפעילות מבצעית של סוללות כיפת ברזל לקליטה של סוללות חדשות ,  הוחלט בחיל האוויר להציב אחת מהן באזור על מנת לבחון את המערכת ולאתר עבורה מוקדי פעילות אפשריים במצב של הסלמה .  גורם צבאי התייחס להצבת הסוללות וטען כי  " מדובר בתהליך סדור שבמסגרתו בוחנים את המערכת והאירוע אינו קשור למתיחות באזור ".  

בישראל שבו והזהירו : " סוריה מתפרקת ,  אנחנו ערוכים "
 לאחרונה גברו החששות שהשמיעו בהנהגה המדינית והביטחונית מפני זליגת נשק מסוכן בסוריה לידיים עוינות .  כיפת ברזל הוצבה בצפון ונתניהו כינס ישיבה ביטחונית : " השטח רוגש "
 
