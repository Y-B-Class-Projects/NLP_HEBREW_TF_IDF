לאחר הטיפול במנהרות ,  צהל ייערך מחדש לפי צורכי הביטחון
במסיבת עיתונאים בקריה אמר ראש הממשלה : " צה"ל ממשיך לפעול בעוצמה .  ייקח כמה זמן שיידרש ויופעל כמה כוח שצריך ".  על החייל השבוי : " נעשה הכול להשיב הבנים .  מבין ללב המשפחה ,  אשוחח איתה "
 - נתניהו במסיבת עיתונאים בקריה : " מבצע 'צוק איתן' נמשך "-  על החייל השבוי :  נעשה הכול להשיבו ,  אשוחח עם המשפחה- שר הביטחון :  ממשיכים בהריסת תשתיות הייצור של חמאס- חלק מהכוחות החלו לסגת מרצועת עזה ,  אחרים יישארו - משפחת החייל השבוי :  הוא חי ,  לא ייתכן שיופקר בעזה
למרות הסגת הכוחות החלקית - מבצע  " צוק איתן "  נמשך :  ראש הממשלה בנימין נתניהו ושר הביטחון משה יעלון כינסו אמש  ( שבת )  מסיבת עיתונאים בקריה בתל אביב ,  והתייחסו להמשך הלחימה ברצועת עזה . 
" מבצע 'צוק איתן' נמשך ",  אמר נתניהו בפתח דבריו . " צה"ל ממשיך לפעול בכל העוצמות כדי להשלים את יעדי המבצע :  השבת השקט ,  השבת הביטחון לתקופה ממושכת תוך פגיעה משמעותית בתשתיות הטרור .  במקביל ,  כוחותינו משלימים את פעולת הפגיעה והנטרול של המנהרות ברצועת עזה .  עד כה הם נטרלו עשרות מנהרות .  הפעולה פוגעת במאמץ אסטרטגי ,  שחמאס השקיע בו הרבה שנים ".  כשברקע הידיעה כי צה"ל החל להסיג חלק מהכוחות מרצועת עזה ,  נתניהו הבהיר כי צה"ל  " ייערך מחדש לאחר הטיפול במנהרות לפי צורכי הביטחון ",  ואף הבהיר : " בתחילת המבצע הבטחנו להשיב את השקט למדינת ישראל .  ייקח כמה זמן שיידרש ויופעל כמה כוח שצריך ".   
" אני כואב עם המשפחות השכולות ושולח להן את תנחומיי ותנחומי העם ",  המשיך נתניהו ואמר .  ראש הממשלה התייחס גם לעניין קצין צה"ל סגן-משנה הדר גולדין ,  שיש חשש כי נפל בשבי חמאס אתמול באזור רפיח : " אני רוצה לחזק את משפחתו של הדר גולדין אשר נחטף אתמול .  מדינת ישראל תמשיך לעשות כל מאמץ כדי להשיב את בניה ארצה ".  הוא ציין כי בכוונתו לשוחח בהמשך הערב עם בני המשפחה .  
בהמשך דבריו הודה נתניהו לאזרחי ישראל על החוסן שהפגינו בשבועות האחרונים ,  אשר לדבריו  " מאפשר לנו להמשיך את המבצע ".  באשר ליחס הקהילייה הבינלאומית למבצע ,  ציין נתניהו : " התמיכה הגבוהה של ארצות הברית ואירופה היא הישג חשוב למדינת ישראל .  היא תחזק את תביעתנו לחיזוקה ושיקומה של רצועת עזה ולפירוק הנשק ".  על מספר הגבוה של ההרוגים הפלסטינים במבצע - כ-1,600 - אמר : " אין לנו דבר נגד תושבי עזה ,  אנחנו מצרים על כל אזרח שנהרג ".   
" חמאס מעוניין בסבלם של תושבי עזה כדי להאשים את ישראל ",  האשים נתניהו . " העולם מבין מי זה חמאס - אותו ארגון שיחד עם קטאר הוליך את ג'ון קרי ואת אובמה שולל ",  הוסיף ביחס להפרה של הפסקת האש אתמול בבוקר ,  זמן קצר אחרי שנכנסה לתוקפה ". 
שר הביטחון משה יעלון אמר במסיבת העיתונאים כי צה"ל  " ממשיך בפגיעה משמעותית בתשתית הטרור של חמאס ".  הוא הדגיש : " שלא תהיינה טעויות  חמאס משלם מחיר כבד מאוד .  בפעילות נחושה אנחנו ממשיכים בהריסת תשתיות הייצור שלו .  רק הלילה צה"ל השמיד מתחם באוניברסיטה האיסלאמית בעזה ,  שם עסקו תחת כיסוי אקדמי בייצור חומרי לחימה עבור חמאס ".  לדברי יעלון , " המבצע הזה ,  גם אם יימשך ימים ארוכים ,  מותיר את חמאס בבעיה עמוקה .  יידעו אנשי חמאס כי נמשיך לתקוף את תשתיות הטרור בעזה עד שיהיה שקט ".  
אמש החל צה"ל להסיג חלק מהכוחות משטח רצועת עזה .  כוחות אחרים יישארו בנקודות שולטות בתוך השטח הפלסטיני כקלף מיקוח מול חמאס .  הערב נודע גם כי צה"ל ישלים בתוך יממה את השמדת כל המנהרות ההתקפיות שהצבא ידע על קיומן ואשר נחשפו במהלך התמרון ובהתבסס על מידע מודיעיני .  
אמש מסרו בני משפחתו של סג"מ גולדין הצהרה לתקשורת מחוץ לביתם בכפר סבא .  אביו של החייל ,  ד"ר שמחה גולדין ,  אמר : " אני לא מעלה בדעתי שצה"ל יפקיר לוחם שלו ".  הוא סיפר : " המפקד האישי שלי בצבא היה  ( הרמטכ"ל ,  רב-אלוף )  בני גנץ ,  ואני יודע שלא יכול להיות דבר כזה שהוא יגיד לצה"ל לצאת כשיש חייל בפנים .  אני מכיר את  ( מח"ט גבעתי ,  אל"מ )  עופר וינטר ,  אני לא מאמין שהוא יפקיר חייל שלו ברצועה ". 
אחותו של החייל ,  איילת גולדין ,  אמרה : " הוא נחטף על ידי ארגון טרור והוא חי .  הדר שלנו נכנס חי לרצועת עזה ,  ואנחנו מרגישים שהוא חי .  אני לא מוכנה ששום מלל אחר ייכנס ללקסיקון ". 
 ( עדכון ראשון :  20:50 ) 
לפניות לכתב אמיר תיבון :  amir.tibon@walla.co.il 

לאחר הטיפול במנהרות ,  צהל ייערך מחדש לפי צורכי הביטחון
במסיבת עיתונאים בקריה אמר ראש הממשלה : " צה"ל ממשיך לפעול בעוצמה .  ייקח כמה זמן שיידרש ויופעל כמה כוח שצריך ".  על החייל השבוי : " נעשה הכול להשיב הבנים .  מבין ללב המשפחה ,  אשוחח איתה "
 
