חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום
אתם צריכים לדעת שהיום בשעה 19:30  ( שעון ישראל )  בערך צפוי ראש הממשלה בנימין נתניהו לשאת את נאומו בפני עצרת או"ם שבניו יורק .  נתניהו יגיב בוודאי בחריפות על נאומו התוקפני של יו"ר הרשות אבו מאזן שבו האשים את ישראל בביצוע רצח עם בעזה וכמובן לא ישכח להתייחס לאיום האיראני ,  אליו הוא מתייחס מדי שנה בשנה בנאומו באו"ם .  בשנים האחרונות שלף נתניהו כמה הפתעות במהלך נאומו באו"ם .  ב-2009 הציג את תכנית הבנייה המקורית של מחנה ההשמדה אושוויץ ,  וב-2012 הציג שרטוט של פצצה - ומתח על גביו קו אדום לאיראן .  ומה הוא ישלוף הפעם ?  
אתם צריכים לדעת שהיום לפני 14 שנה בדיוק פרצו מהומות בהר הבית שהציתו למעשה את אינתיפאדת אל-אקצא .  יום לפני כן ,  ב-28 בספטמבר ,  ביקר ראש האופוזיציה אריאל שרון בהר הבית ,  אולם רק למחרת ,  ב-29 בחודש ,  החריפו המהומות ובמהלכן נהרגו שבעה פלסטינים מירי שוטרים ישראלים .  באותו יום גם נרצח בקלקיליה קצין משטר הגבול יוסי טבג'ה על ידי שוטר פלסטיני ,  אירוע שהצית גל של הפגנות ומהומות ברחבי הגדה .  ההתקוממות הפלסטינית שהחלה באותו יום נמשכה שנים ,  מוטטה את ההסכמים המדיניים ואת האמון בין הצדדים והביאה לאלפי הרוגים ופצועים משני הצדדים .  
בעונה שעברה אלה היו המפגשים שהכריעו את גורל האליפות ,  כשמכבי תל אביב והפועל באר שבע התעמתו ביניהן ארבע פעמים בקרב ישיר על הכתר .  בפעם הרביעית הגיעו הצהובים לוורסמיל ,  ניצחו 1:2 וערכו את הקפת האליפות דווקא במגרשה של סגניתם .  אלא שיש לזכור כי בעימות הראשון אשתקד ניצחו דווקא אליניב ברדה וחבריו מבאר שבע ,  2:3 .  אתם צריכים לדעת שהיום הצהובים חוזרים לנגב ,  למשחק שצפוי להיות טעון ומתוח מאוד .  בבאר שבע יודעים שהפסד למכבי תל אביב יפתח פער בלתי רצוי וינסו לגרום לצהובים לעלות צפונה ללא הנקודות .  
אתם צריכים לדעת שהיום חוזרת  " האנטומיה של גריי "  לעונה ה-11 .  בסוף העונה הקודמת מרדית' גריי עמדה על סף פרידה כפולה :  גם מכריסטינה יאנג ,  חברתה הטובה שעזבה את העיר ,  וגם מבעלה דרק שפרד שקיבל הצעת עבודה בבית הלבן .  במקביל ,  גילינו אחות חורגת נוספת של מרדית' שהתקבלה לעבודה בבית החולים .  כיצד מרדית' תתמודד עם התהפוכות בחייה וכמובן  אילו תאונות ביזאריות יגרמו לנחיל אנשים לנהור לבית החולים ?  העונה החדשה של  " האנטומיה של גריי "  תשודר בימי שני ב- 21:15 בערוץ yes Drama וב-yes VOD .  
אתם צריכים לדעת שהיום ימלאו 29 שנים למותה של המשוררת הישראלית החשובה ופורצת הדרך יונה וולך .  וולך הייתה משוררת נועזת וייחודית ,  ששיריה עסקו בנושאים רבים וביניהם מיניות ,  מוות ,  אירוטיקה ושיגעון .  ב-1981 התגלה אצלה סרטן השד שממנו נפטרה ב-1985 .  שירים רבים שלה הולחנו ובוצעו על ידי אמנים שונים ,  ספרים נכתבו על חייה - והשנה אף יוצא סרטו של הבמאי ניר ברגמן המבוסס על חייה .  

חמישה דברים שאתם צריכים לדעת היום
רגע לפני שהיום מתחיל ואתם צוללים לעומס בעבודה או בלימודים ,  קבלו חמישה דברים שאתם ממש צריכים לדעת על היום

