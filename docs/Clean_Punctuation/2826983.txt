המחלוקת על נאום נתניהו מדאיגה את יהדות ארה"ב
בכירים בארגונים היהודיים במדינה חוששים כי נאום ראש הממשלה בקונגרס יפגע בתמיכה הדו-מפלגתית בישראל .  אחד מהם אמר לוואלה !  חדשות כי להערכתו ,  לנתניהו לא תהיה ברירה אלא לדחות את ביקורו
נמשכת הסערה בארצות הברית סביב נאומו המתוכנן של ראש הממשלה בנימין נתניהו בפני הקונגרס בחודש הבא .  ביממה האחרונה גברה ההתנגדות בתוך המפלגה הדמוקרטית לנאום שצפוי להתקיים שבועיים בלבד לפני הבחירות בישראל ,  ושנקבע ללא תיאום מוקדם עם הבית הלבן .  שלושה חברי קונגרס דמוקרטים כבר הודיעו שיחרימו את הנאום ,  בהם חבר הקונגרס הוותיק ג'ון לואיס מג'ורג'יה ,  מוותיקי התנועה לזכויות האזרח בארצות הברית .
 לואיס הוא מקרה מבחן מעניין לנזק שהנאום המתוכנן עשוי לגרום למעמדה של ישראל במפלגה הדמוקרטית .  הוא איש שמאל מובהק ,  שהיה שותפו לדרך של מרטין לותר קינג בשנות ה-60 ,  אבל בניגוד לאופנה הרווחת כיום בשמאל הסוציאליסטי בארצות הברית ובאירופה ,  לאורך השנים הוא הביע תמיכה מובהקת בישראל .  בשנת 2002 אף פרסם מאמר חשוב על יחסו האוהד של לותר קינג לציונות ,  כולל הציטוט הבא : " שלום עבור ישראל משמעותו ביטחון ,  ועלינו לעמוד בכל כוחנו להגן על זכות קיומה של ישראל ועל שלמותה הטריטוריאלית .  ישראל היא מוצב קדמי של הדמוקרטיה בעולם ".  
בשביל חבר קונגרס עם היסטוריה פרו-ישראלית כמו לואיס ,  שמתחזק מזה עשרות שנים קשרים הדוקים עם ארגונים יהודיים בארצות הברית ,  ההחלטה להחרים נאום של ראש ממשלה ישראלי בפני הקונגרס היא לא פשוטה .  עם זאת ,  הוא אינו לבד בהחלטה הזו - על פי הסימנים שמגיעים מהבית הלבן ,  גם סגן הנשיא ג'ו ביידן ,  מי שבמשך עשרות שנים היה חבר אישי של ראש הממשלה נתניהו ואף התגאה בכך בפומבי ,  עשוי כעת להחרים את הנאום .  דובר הבית הלבן הסביר בנימוס ש"לוח הזמנים של סגן הנשיא לאותו סוף שבוע טרם נקבע ".  
נתניהו דמיין שנאומו השלישי בפני בתי הקונגרס יציב אותו בשורה אחת עם וינסטון צ'רצ'יל ,  המנהיג היחיד לפניו שהוזמן שלוש פעמים לנאום בפני הקונגרס ,  אבל הוא עלול למצוא את עצמו בשורה אחת עם קבוצה קטנה מאוד של מנהיגים בעולם ,  שכאשר הם מגיעים לוושינגטון ,  פוליטיקאים בכירים ומכובדים כמו ביידן ולואיס  " מתקשים למצוא מקום בלוח הזמנים "  עבורו .  
בירושלים מנסים כרגע לשדר  " עסקים כרגיל ".  גורם בכיר בסביבתו של ראש הממשלה אמר היום לוואלה !  חדשות כי כרגע לא ידוע לו על תכניות לדחות את הביקור .  למרות דברי ההרגעה ,  האפשרות לדחות את הנאום בהחלט נשקלת .  תסריט הבלהות של נתניהו הוא להגיע לוושינגטון שבועיים לפני הבחירות ולנאום בפני מליאה ריקה מדמוקרטים .  בניגוד לחרם החלקי של הבית הלבן ,  שעשוי דווקא לחזק אותו לאור חוסר הפופולאריות של הנשיא אובמה ,  מקרה כזה יציג את נתניהו בחולשתו ,  והוא מטריד מאוד את ראש הממשלה .  
מי שמוטרדים לא פחות מההתפתחויות האחרונות הם הארגונים היהודיים בוושינגטון .  הבכיר היחיד מהזרם המרכזי  ( ולא מהשמאל )  שיצא עד כה בגלוי נגד ההתנהלות סביב הביקור היה אייב פוקסמן ,  איש  " הליגה נגד השמצה ".  ארגונים אחרים ,  ובראשם הלובי הפרו-ישראלי אייפ"אק ,  שומרים על שתיקה ,  אבל שני בכירים בארגונים שונים ששוחחו בנושא עם וואלה !  חדשות וביקשו לא להזדהות בעת הזו ,  סיפרו על אווירה קשה ודאגה אמתית לפגיעה בתמיכה הדו-מפלגתית בישראל .  
אחד הבכירים הסביר כי  " אנחנו לא מצליחים להסביר את ההתנהלות הישראלית באירוע הזה .  אין כאן עניין ביטחוני .  זה נראה כמו ניסיון מכוון לפגוע בנשיא אובמה ,  וזה משהו שאנחנו לא יכולים להגן עליו ".  הוא ביקש להדגיש כי  " חברי הקונגרס שהודיעו שיחרימו את הנאום הם בינתיים רק מהאגף הכי שמאלי של המפלגה ,  אבל ג'ון לואיס הוא בגדר סמל במפלגה .  דווקא בגלל דעותיו השמאליות מאוד ,  התמיכה המסורתית שלו בישראל תמיד הייתה חשובה בעיניי .  נגרם פה נזק של ממש ".  
הבכיר השני העריך ,  לא על סמך ידיעה אלא על סמך  " הבנה של חומרת המצב ",  כי בימים הקרובים אנו עשויים לשמוע על כך שהנאום נדחה למועד אחר .  לדבריו , " המסרים שיוצאים מהמוקדים החשובים בקהילה היהודית בנושא הזה הם חד-משמעיים :  צריך לנטרל את המתיחות .  התמיכה בישראל חייבת להישאר נושא שאינו שנוי במחלוקת בין המפלגות ,  ושמקובל על רוב מוחלט של חברי שתי המפלגות ".  
הטענה המרכזית של נתניהו ,  על כך שהוא צריך  " להתריע בפני העולם על סכנה ממשית לישראל ",  מצליחה בינתיים לשכנע אך ורק צד אחד של המפה .  אף גורם בכיר בצד הדמוקרטי של המפה הפוליטית ,  גם לא תומכיה המובהקים ביותר של ישראל ,  לא יצא עד כה להגנת הנאום .  גם פוליטיקאים דמוקרטים שמתנגדים למדיניות של אובמה כלפי איראן ,  נמנעים מלתמוך בהגעתו של נתניהו לקונגרס .  
את הסיבות לתגובה הספקנית של בכירי הדמוקרטים לטיעון ה"חובה המוסרית "  של נתניהו אפשר לחפש בתקדימים היסטוריים .  ותיקי הסנאטורים וחברי הקונגרס עוד זוכרים את נאומו הראשון של ראש הממשלה נתניהו בפני הקונגרס האמריקני ,  שהתקיים זמן קצר לאחר בחירתו לתפקיד ב-1996 .  זה היה ביקורו הראשון בבירה האמריקנית ,  ובאופן לא מפתיע ,  חלק משמעותי מהנאום הוקדש לסכנת הגרעין האיראני . " הזמן הולך ואוזל ",  הוא הזהיר בנימה דרמטית .  מאז חלפו 19 שנה .
  ( עדכון ראשון :  23:33 )  

המחלוקת על נאום נתניהו מדאיגה את יהדות ארה"ב
בכירים בארגונים היהודיים במדינה חוששים כי נאום ראש הממשלה בקונגרס יפגע בתמיכה הדו-מפלגתית בישראל .  אחד מהם אמר לוואלה !  חדשות כי להערכתו ,  לנתניהו לא תהיה ברירה אלא לדחות את ביקורו

