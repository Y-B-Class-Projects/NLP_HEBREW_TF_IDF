בכיר בקואליציה :  ייתכן שלרה"מ נוח לנצל את המשבר וללכת לבחירות
בעוד בליכוד טוענים כי התבצרות החרדים וכחלון בעמדותיהם עשויה להוביל לבחירות ,  גורם בקואליציה טוען כי דווקא רה"מ הוא שמעדיף להפיל את הממשלה  " על הנושא הזה ,  ולא על החקירות ".  השרה רגב : " הליכוד היא המפלגה היחידה שאין לה סיבה לחשוש מבחירות "
 בצל משבר הגיוס ,  גורמים בליכוד טענו אמש  ( שבת )  כי  " אנחנו מתקרבים לבחירות ".  השרים יריב לוין וזאב אלקין צפויים להיפגש השבוע עם נציגי היועמ"ש אביחי מנדלבליט בניסיון להגיע לנוסח מוסכם ,  על בסיס החוק שנפסל בבג"ץ ,  מתוך מטרה שמנדלבליט יוכל להתחייב להגן עליו בבג"ץ .  בשבוע שעבר ,  פסלו בליכוד את חוק יסוד לימוד התורה שהחרדים מתעקשים עליו .  
עם זאת ,  גורם בכיר בקואליציה אמר לוואלה !  NEWS כי  " יכול להיות שלנתניהו נוח לנצל את המהומה וללכת לבחירות ,  כדי שהממשלה תיפול על הנושא הזה ולא על החקירות .  משבר הגיוס פתיר ,  אם החרדים יתגמשו ויתנו להעביר את התקציב ". 
אם יובא נוסח שיוסכם על כלל הקואליציה ,  החרדים צפויים להסכים להעבירו בקריאה טרומית בלבד קודם אישור התקציב ,  ולהמשיך בקידומו במושב הקיץ .  גורם ביהדות התורה אמר הערב כי  " ישבנו במשך ארבעה חודשים עם משפטנים בכירים ,  אין נוסח כזה .  חוק יסוד לימוד התורה הוא הפתרון היחיד ".  מנגד ,  בליכוד האשימו את נציגי המפלגות החרדיות  " שהם לא פועלים רציונלית .  אנחנו מתקרבים לבחירות ונראה שהמשבר ידרדר בשל החרדים ,  כשגם כחלון מתבצר בעמדתו ". 
עוד בוואלה !  NEWS:כחלון לנתניהו :  אם התקציב לא יעבור החודש נלך לבחירותכחלון מבהיר אחרי ההמלצות : " רק היועמ"ש קובע ;  אמשיך לכהן בתפקידי"כחלון נועד עם רה"מ הפלסטיני : " שובו למו"מ עם האמריקנים "  
אמש אמרה שרת התרבות והספורט מירי רגב בכנס פוליטי לכבוד פורים בראשון לציון : " ראינו בסוף השבוע את הכותרות ושמענו את איומי הבחירות של חלק מהשותפים שלנו לקואליציה .  אני אומרת כאן לכל חברינו לקואליציה :  אני יודעת שראש הממשלה לא רוצה בחירות ,  אבל אם תכפו עלינו בחירות אני אומרת לכם הערב - יש רק מפלגה אחת בקואליציה שאין לה כל סיבה לחשוש מבחירות .  קוראים לה הליכוד .  אנחנו מקבלים אמון גבוה מאוד מהציבור ולכן לא יועילו לחצים מדומים נגדנו ". 
המתיחות בקואליציה גברה בעת האחרונה בשל חוק יסוד לימוד תורה שהסיעות החרדיות מבקשות לקדם בתגובה לפסילת חוק הגיוס על ידי בג"ץ לפני ארבעה חודשים .  החוק קובע כי  " לימוד התורה הוא ערך יסוד במורשת העם היהודי "  וכי  " מדינת ישראל כמדינה יהודית רואה חשיבות עליונה בעידוד לימוד התורה ולומדי התורה ". 
עם זאת ,  מחשש להתנגדות חריפה בקואליציה ,  הוסר בנוסח החוק המעודכן סעיף שקבע כי  " יראו במי שקיבל על עצמם להתמסר לתלמוד תורה למשך תקופה ארוכה כמי שמשרתים את העם היהודי ,  ותוכר זכותם לדחיית חובות אחרים ובהם שירות ביטחוני או לאומי .  הזכות תובטח בחוק או מכוחו ".  החרדים איימו שאם החוק לא יאושר בנוסחו המקורי ,  לא יצביעו בעד התקציב .  
ביום חמישי איים כחלון לפרק את הממשלה במידה שתקציב 2019 לא יעבור במועד המתוכנן .  לדברי מקורבים לכחלון ,  בשיחה עם ראש הממשלה בנימין נתניהו הוא הבהיר כי אם עד סוף החודש התקציב לא יעבור - הוא לא יהסס ללכת לבחירות .  אתמול צייץ כחלון בחשבון הטוויטר שלו כי הוא ילחם  " עד הסוף "  על תקציב 2019 ,  שלדבריו נועד  " למען צמיחת המשק ,  כלכלה חזקה ,  והמשך הירידה במחירי הדיור ". 
חברי כנסת בכולנו הדהדו הערב את המסר של יו"ר המפלגה :  ח"כ מרב בן ארי צייצה כי ‏"אי אפשר לקבל החלטה בנושא נפיץ כמו שיוויון בנטל בלי הסכמות של כל הסיעות .  אין תקציב - יש בחירות ".  ח"כ יפעת שאשא ביטון אמרה כי  " עצוב שיש מי שמעמיד אינטרסים פוליטיים צרים לפני דאגה לכלל אזרחי המדינה .  יש תקציב להעביר וזה הזמן להפגין ממלכתיות ואחריות לאומית .  אין להתנות את התמיכה בו בשום נושא בעל ניחוח פוליטי כזה או אחר ". 
 ( עדכון ראשון :  21:52 )  

בכיר בקואליציה :  ייתכן שלרה"מ נוח לנצל את המשבר וללכת לבחירות
בעוד בליכוד טוענים כי התבצרות החרדים וכחלון בעמדותיהם עשויה להוביל לבחירות ,  גורם בקואליציה טוען כי דווקא רה"מ הוא שמעדיף להפיל את הממשלה  " על הנושא הזה ,  ולא על החקירות ".  השרה רגב : " הליכוד היא המפלגה היחידה שאין לה סיבה לחשוש מבחירות "
 
