התסריט קודר ,  הבמאי נתניהו
אחרי שניגרר לסבב נוסף של אלימות ,  ידרשו הפלסטינים את המדינה שהובטחה להם באו"ם .  לקראת יציאת נתניהו לניו יורק ,  מזהיר ח"כ איתן כבל ממציאות שעלולה להיות מדממת יותר
אם ראש הממשלה נתניהו מתנהל בזירה הבינלאומית כפיל מגושם בחנות חרסינה ,  אזיי אבו-מאזן מתנהל בה כרקדן בלט אלגנטי שנע בקלילות מזהירה בחלל העומד לרשותו .  
בשנתיים האחרונות הפך אבו מאזן למפא"יניק המחשב צעדיו בתבונה ,  מציג עמדות פשרניות ומנהל משא ומתן עם העולם מעל לראשה של ממשלת ישראל .  כשמולו עומדת הנהגה ישראלית מסתגרת ,  מקובעת וחסרת מעוף יצר עבאס דינמיקה בינלאומית הדוחקת את ישראל לפינה ומאלצת אותה לשלוח לאו"ם משלחת מנופחת שבמקרה הטוב תהפוך את המפלה הדיפלומטית הצפויה להפסד מכובד .  
דווקא גודלה של המשלחת הישראלית לאו"ם מעיד כאלף עדים על חוסר המדיניות של ממשלת נתניהו .  במקום בו ישנה מדיניות עקבית וברורה אין צורך בכל כך הרבה הסברה ,  במקום בו יש כל כך הרבה הסברה כנראה שאין אפילו רמז לקו מדיני ברור .  
נאום נוסף של זקפה לאומית מצד נתניהו מעל בימת האו"ם ,  כבר לא יוכל לכסות על האימפוטנציה המדינית בה לוקה מנהיגותו .  העולם לא קונה יותר את הסחורה המשומשת הזאת וכך גם רובו של הציבור בישראל .  במצב העניינים הנוכחי מהווה הקיפאון שיצר נתניהו מול הפלסטינים סיכון ביטחוני של ממש שרק יגבר לאחר ההחלטה הצפויה של מועצת האומות המאוחדות .
 הרי ברור לכל בר דעת שמספיק גפרור קטן של פרובוקציה פלסטינית או  " תג מחיר "  מטעם פורעי הגבעות על מנת לגרור את כולנו לסיבוב נוסף של אלימות .  הפלסטינים שיקבלו את החותמת הרשמית לכך שהעולם לצדם לא יוכלו להשלים יותר עם חוסר המעש של ממשלת ישראל ויחלו לדרוש בכוח את המדינה שהובטחה להם באו"ם .  ישראל המבודדת תאלץ להגן על עצמה וכך נוכל למצוא את עצמנו בקלות במעגל דמים שיעלה בחייהם של רבים בשני הצדדים .  זהו תסריט קודר ,  אך מציאותי לחלוטין ומה שעצוב בו הוא שבסיומו נמצא את עצמנו באותה נקודה בדיוק ,  רק מדממים יותר ,  מבודדים יותר וחלשים הרבה יותר .  
מה שעוד יותר עצוב ואף מקומם הוא שהנהגה ישראלית אחראית ונבונה הייתה יכולה למנוע מצב שכזה .  כל שנדרש היא הצגת תכנית ברורה למתווה שתי המדינות על ידי ראש הממשלה .  לו היה מציג תכנית כזאת כצעד משלים לנאום בר-אילן העולם כולו היה נושא עיניו אל הפלסטינים על מנת לצפות בתגובתם .  במידה והיו מסרבים ,  העולם לא היה מקבל את טענותיהם ובוודאי שהיה מסרב לדרישתם להכרה במדינתם במסגרת האו"ם .  במידה שהיו מסכימים היה מתחיל מו"מ שהיה מרגיע את הזירה הבינ"ל הבוערת ללא קשר לתוצאותיו .  
נכון ,  הפלסטינים אף פעם לא היו פרטנר קל וגם לא יהיו .  זאת עובדה שיש להתמודד איתה בתבונה ולא להשתמש בה כתירוץ .  גם הסכם עתידי איתם ,  אם אי פעם ייחתם ,  לא יהיה הסכם שלום המבשר על סיום המשקעים ההיסטוריים בין שני העמים .  במקרה הטוב יביא עלינו הסכם כזה שקט יחסי ואפשרות לחזור להיות חלק אינטגרלי מהקהילה הבינלאומית .  
מי שמחפש שלום נצחי גוזר על כולנו שכול אינסופי .  עלינו לחזור לספר שופטים ולנהוג על פי המוטו של  " ותשקוט הארץ ".  אנו זקוקים לשקט הזה ,  גם אם בכל פעם הוא יפציע לכמה שנים ,  כאוויר לנשימה .  
רובן המכריע של הכרעות אותן צריכים מנהיגים לקבל הן בין האופציה הרעה לרעה יותר .  הסכסוך עם הפלסטינים הגיע למצב כזה בו נדרשת הכרעה כזאת באופן מיידי ,  וזאת מבלי לוותר אפילו במעט על ביטחונה של מדינת ישראל .  יצחק רבין הבין את זה לפני כמעט 20 שנה ובחר באופציה הפחות רעה .  ספק אם נתניהו מבין את זה היום ,  וגם אם כן ,  נואשתי מלחפש בו מידה של מנהיגות .
 
התסריט קודר ,  הבמאי נתניהו
אחרי שניגרר לסבב נוסף של אלימות ,  ידרשו הפלסטינים את המדינה שהובטחה להם באו"ם .  לקראת יציאת נתניהו לניו יורק ,  מזהיר ח"כ איתן כבל ממציאות שעלולה להיות מדממת יותר

