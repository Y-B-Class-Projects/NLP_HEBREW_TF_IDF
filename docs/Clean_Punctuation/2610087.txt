חשאי בחמישי :  הגרעין האירני לא מחכה לממשלה הבאה
ראש ממשלה מוחלש לאחר הבחירות לא יוכל להמשיך לאיים בתקיפה נגד אירן ,  במיוחד אם יצרף את המתנגדים אצל לפיד .  אובמה ,  ולא נתניהו ,  יהיה האיש שיקבע את עתיד הסוגייה האירנית
תוצאות הבחירות ברורות .  הציבור הישראלי מאס בפוליטיקאים ,  במרביתם .  מסיבה זו ובניגוד לתקוות ,  אחוז ההשתתפות בבחירות היה גם הפעם נמוך  ( רק באחוז אחד יותר מבחירות 2009 )  .  ברור שהמנצח הגדול של הבחירות הוא יאיר לפיד  ( ומרצ )  ,  והמפסיד הגדול הוא בנימין נתניהו והאיחוד בין הליכוד לישראל ביתנו .  ראש ממשלה חלש שיאלץ להזיע קשה עד שיצליח להרכיב קואליציה סבירה יתקשה להניע מהלכים או לקדם את סדר היום שלו .  לא בענייני פנים ולא בענייני חוץ וביטחון .  
אמנם בנאומו בליל הבחירות ראש הממשלה התווה חמישה קווי יסוד שינחו אותו בשנים הבאות ,  שניים מהם עסקו בנושאי חוץ וביטחון .  הוא קבע כי ימשיך למנוע מאירן להגיע לנשק גרעיני ולא יזום מהלכים מדיניים שיש בהם פגיעה ,  לשיטתו ,  בביטחון הלאומי ,  קרי משא ומתן וויתורים לפלסטינים .  הנאום הזה נשמע יותר כמשאלת לב ופחות כמחובר למציאות .
 מובן שהכל תלוי בקואליציה שירכיב נתניהו .  אם ממשלתו תורכב מהליכוד-ביתנו ,  הבית היהודי והמפלגות החרדיות ,  זו תהיה ממשלת ימין קיצונית וצרה  ( 62-61 מנדטים )  שתדרדר את ישראל לבדידות עמוקה יותר בזירה הבינלאומית ועימות בלתי נמנע עם ארצות הברית והאיחוד האירופי .  אך בעיקר ,  מה שיאפיין אותה הוא חוסר יציבות פוליטית וחשיפה לסחטנות וגחמות של חברי כנסת בודדים ושל הסיעות .  היא לא תחזיק מעמד ותאלץ להתפזר וללכת לבחירות חדשות ,  בפרק זמן של של שנה-שנה וחצי לכל המאוחר .  אם הוא ירכיב ממשלה רחבה עם  " יש עתיד "  של לפיד ,  כפי שהוא חותר לעשות ,  הרי נתניהו יצטרך לוותר על חלק מקווי היסוד שעליהם דיבר בנאומו .  כך או כך ,  בכל קואליציה ,  נתניהו יהיה ראש ממשלה שבוי ,  שמרחב התמרון שלו מוגבל .  
ראש ממשלה מוחלש - כשספק אם לליכוד יהיה רוב בין שרי הממשלה הבאה - לא יוכל שלא ליזום מהלכים מדיניים מול הפלסטינים ולא יוכל להמשיך לאיים בפעולה צבאית נגד אירן .  אם תהיה לו ממשלה בהשתתפות  " יש עתיד "  של לפיד ,  הרי עמדת בכיריה בעניין אירן אינה בגדר סוד .  העיתונאי עפר שלח וראש השב"כ לשעבר יעקב פרי יצאו בלא מעט הזדמנויות בביקורת נוקבת נגד הצהרותיו של נתניהו כלפי אירן .  הם הסתייגו מההשוואה שראש הממשלה נוטה לעשות בין מצבה של ישראל היום למצב היהודים באירופה ערב השואה .  הם ביקרו את התבטאויותיו שהדיפו מריח של הרפתקנות מסוכנת .  לכן ,  אם  " יש עתיד ",  ובמיוחד שלח ופרי שהשפעתם על לפיד רבה  ( ואסור גם לשכוח את ראש הממשלה לשעבר אהוד אולמרט שהוא ידידו של לפיד הבן כהמשך לידידותו עם יוסף לפיד האב )  יהיו נאמנים לעמדות שהביעו עד היום ,  הרי שאם הייתה בכלל אופציה של התקפה צבאית של ישראל על מתקני הגרעין של אירן  ( וספק אם הייתה כזו גם בתקופת נתניהו ושר הביטחון ברק )  ,  היא תתפוגג בממשלה החדשה .  
אירן מצידה אינה שוקטת על שמריה .  הסרכזות ממשיכות להיות מותקנות ,  להסתובב ולהעשיר אורניום .  אפשר להניח שאירן גם ממשיכה בחשאי לבצע פעולות וניסויים הקשורים ל"קבוצת הנשק ",  הרכבת הפצצה .  היא אינה מגלה סמנים להתפשר על עמדתה ,  ויעיד על כך הכישלון האחרון של הסוכנות הבינלאומית לאנרגיה אטומית  ( סבא"א )  בשבוע האחרון לשכנע את אירן לאפשר לפקחיה לבקר במתקן הצבאי בפרצ'ין ,  שבו לפי החשדות והמידע המודיעיני ביצעה אירן את הפעולות של  " קבוצת הנשק ".  הסיכויים להשגת הסדר פשרה עם אירן קטנים ,  גם מכיוון שבעוד ארבעה חודשים יתקיימו שם בחירות לנשיאות .  אמנם האיש הקובע בכל הקשור לנושאים האסטרטגיים במדינה ,  כולל סוגית הגרעין - המנהיג העליון עלי חמינאי - אינו עומד לבחירה ,  אך בתקופת בחירות יש נטייה בכל המדינות ואצל כל מנהיגים להימנע מקבלת החלטות ,  בוודאי כאלה שיתפרשו כוויתורים מרחיקי לכת .  
ולכן ,  המקום שבו יצטרכו לקבל החלטה כואבת הוא לא בירושלים או בטהרן ,  אלא בוושינגטון .  הנשיא ברק אובמה ולא בנימין נתניהו הוא המנהיג שיעצב את עתידה של תכנית הגרעין של אירן .  אם הוא יחריף את העיצומים עד כדי אמברגו ,  כולל על כל הסחר עם אירן  ( ולא רק על ענפים מסוימים כמו תעשיות נפט ,  בנקאות וספנות )  יש סיכוי שבסופו של דבר אירן תאלץ להתפשר .  ואם לא תתפשר ותמשיך להתקדם בקצב שתקבע לעצמה אל עבר בניית פצצת גרעין ,  יעמוד הנשיא בפני השאלה הגדולה שבפניה עמד  ( או חשבנו שעמד )  בעבר נתניהו :  לתקוף או לא לתקוף ?  האם להניח לאירן להגיע לנשק גרעיני על כל המשמעויות האזוריות והבינלאומיות ולחיות בצל הפטרייה הגרעינית של טהרן ,  או למנוע זאת ממנה גם במחיר של פעולה צבאית .  
חשאי בחמישי - טורים אחרוניםהאמנם בזבז נתניהו מיליארדים על אירן ? הדו"ח האמריקני על אירן לא פסח על דימונההבלגן שהותיר בועז הרפז ביחידה המיוחדת 

חשאי בחמישי :  הגרעין האירני לא מחכה לממשלה הבאה
ראש ממשלה מוחלש לאחר הבחירות לא יוכל להמשיך לאיים בתקיפה נגד אירן ,  במיוחד אם יצרף את המתנגדים אצל לפיד .  אובמה ,  ולא נתניהו ,  יהיה האיש שיקבע את עתיד הסוגייה האירנית

