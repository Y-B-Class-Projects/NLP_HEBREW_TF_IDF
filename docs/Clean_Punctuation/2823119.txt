נתניהו :  השמאל יביא להקמת חמאסטן נוספת במרכז הארץ
ראש הממשלה נאם בפני כינוס סיעת הליכוד בתל אביב ותקף את רשימת  " המחנה הציוני ".   " כשאיראן שועטת קדימה ,  השמאל מציע עוד ויתורים .  אתייצב בכל מקום כדי למנוע מאיראן נשק גרעיני "
 ראש הממשלה בנימין נתניהו התייחס הערב  ( ראשון )  לבחירות הקרבות והצהיר כי  " כדי שישראל תהיה חזקה ,  הליכוד חייב להיות גדול וחזק ".  נתניהו ,  שאמר את הדברים במהלך ישיבה של הסיעה במלון דן פנורמה בתל אביב ,  הוסיף כי  " יום אחרי הבחירות השמאל ירוץ לוותר ,  לאבו מאזן ולאחרים .  הם יביאו להקמת חמאסטן 2 בלב הארץ ".  
נתניהו אף התייחס לנאומו הצפוי בקונגרס האמריקני בחודש מרץ ,  שבועיים בלבד לפני הבחירות בישראל ,  וטען כי  " ראש ממשלת ישראל חייב להתייצב בפני העולם ולומר בגאון שלא נאפשר לאיראן להתחמש בנשק גרעיני ".  נתניהו זכה לביקורת ,  גם בישראל וגם בארה"ב ,  על כך שבחר לנאום בקונגרס ,  בלי תיאום מוקדם עם הבית הלבן .
 לדברי ראש הממשלה , " הבחירות הן על שלושה נושאים  מי ישמור על ביטחון ישראל מול אזור שנעשה יותר מסוכן ,  מי ימשיך את הצמיחה הכלכלית כדי שיהיו יותר מקומות עבודה ,  ומי יעמיק את השורשים הציוניים שלנו מול מסע ההכפשה נגד הציונות בארץ ובעולם ".  לטענתו , " התשובה לכל השאלות הללו היא אחת :  רק אנחנו ".  
עוד על בחירות 2015הרצוג על רשימת  " המחנה הציוני ":   " אנחנו הציונות האמיתית"עדן הראל ורחל פרנקל דחו הצעות לשריון בבית היהודיגלאון : " המחנה הציוני התייצב לצד ממשלת נתניהו "  
נתניהו המשיך ואמר כי  " זה או השמאל בראשות בוז'י וציפי או הליכוד בראשותי .  לכן ,  אנחנו חייבים לנצח בבחירות האלה כי אנחנו יודעים בדיוק מה יעשה השמאל .  הוא לא מפסיק להתרפס בפני הקהילה הבינלאומית ,  הוא כל הזמן מחפש תירוצים איך לוותר עוד ועוד ".  
ראש הממשלה הוסיף כי  " כשאיראן שועטת קדימה ,  כובשת עמדה אחר עמדה - מביירות ועד צנעא - מקימה חזית טרור נגדנו בגולן ובלבנון וממשיכה בהכנותיה לפתח נשק גרעיני ,  השמאל מרכין ראש ורק מציע עוד ועוד ויתורים .  ראש ממשלת ישראל חייב להתייצב בפני העולם ,  בפריז ,  בוושינגטון ובכל מקום ,  ולהציג את דברה של ישראל על אפם וחמתם של המקטרגים ולומר בגאון :  לא ניכנע לטרור ,  לא נאפשר לאיראן להיות מדינת סף גרעינית ,  לא נאפשר לאיראן להתחמש בנשק גרעיני שיסכן את עצם קיומנו .  זה התפקיד של ראש ממשלת ישראל ואת התפקיד הזה אני מבצע ".  
נתניהו המשיך לתקוף : " אנחנו יודעים שכל שטח שיימסר לידי הערבים ישמש בסיס התקפה נגדנו מצד הטרור של האיסלאם הקיצוני ",  אך אנחנו לא מהססים .  אנחנו מוכנים להתייצב ולעמוד כצוק איתן כדי למנוע את התהליך המסוכן הזה ".  לדבריו , " כשמדובר בביטחון ישראל ,  אנחנו חומה בצורה והם רצים לוותר .  האמת ?  הם רוצים לוותר .  אגב ,  לא רק בביטחון ולא רק בתחום המדיני ,  גם בכלכלה הם רוצים לסגת .  הם רוצים משק נשלט ,  משק סוציאליסטי ,  משק ישן וארכאי יותר מסין .  יותר בירוקרטיה ופחות תחרות וחופש .  הם רוצים שליטה ואנחנו רוצים צמיחה כי אנחנו יודעים שצמיחה באה מכלכלה חופשית ,  מיזמות ותחרות .  זה מה שממלא את קופת המדינה ונותן מקורות לתוכניות הרווחה שעשינו .  אני גאה בהישגים שלנו ,  עשינו הרבה ועוד יש לנו הרבה מה לעשות .  אנחנו מכירים את הבעיות ויודעים כיצד לפתור ,  אבל גם בשביל זה צריך ליכוד אחד גדול ".  
נתניהו ביקר גם את שמה של הרשימה המשותפת של העבודה ושל התנועה   " המחנה הציוני ".   " הם לא אומרים את זה בערבית משום מה ,  אבל גם כשמקשיבים למה שהם אומרים בעברית הם לא יוצאים ציונים גדולים .  תקשיבו לבוז'י שאמר שהביטוי מדינה יהודית הוא ביטוי מוטעה לחלוטין .  חברי רשימתו אומרים שהזהות הפלסטינית חזקה מזהותם הישראלית .  שנשים אינן צריכות לשלוח את ילדיהן לשרת בצבא .  שהציונות היא דבר שלא מדבר אליהם .  יש שם גם מי שנלחם למסתננים הבלתי חוקיים להיכנס לכאן ולהישאר כאן ".  לטענתו , " תבינו את האבסורד :  בנינו את הגדר ,  אנחנו בנינו את המכשול ופועלים במרץ להוציא את המסתננים שנשארו כאן ,  והם רוצים להשאיר אותם .  על רקע הדברים האלה מה הפלא שאחמד טיבי תומך בבוז'י .  מה הפלא שבוז'י אומר שהוא ישמח לראות את המפלגות הערביות בתוך הרשימה שלו ".  
ראש הממשלה הוסיף כי  " זאת לא מפלגת העבודה של פעם .  היא נדחקה לאחור ,  היא נעלמה .  זה השמאל הקיצוני .  זה לא המחנה הציוני זה המחנה האנטי-ציוני .  אנחנו שונים כי אנחנו שואבים השראה מהתקווה ,  עומדים מול כל העולם אם צריך ולא מוותרים על האינטרסים החיוניים של ישראל .  פועלים לאחדות ירושלים ולמען ביטחון צה"ל ולמען עליית יהודים ארצה ,  כי ישראל היא הבית של כל יהודי ובכך אנחנו מאמינים .  לשמור ,  לבצר ולטפח את מדינת ישראל ,  מדינתנו של העם היהודי .  זו הבחירה האמיתית בבחירות :  רק אנחנו ,  רק הליכוד ,  ובעזרת השם גם ננצח ".  

נתניהו :  השמאל יביא להקמת חמאסטן נוספת במרכז הארץ
ראש הממשלה נאם בפני כינוס סיעת הליכוד בתל אביב ותקף את רשימת  " המחנה הציוני ".   " כשאיראן שועטת קדימה ,  השמאל מציע עוד ויתורים .  אתייצב בכל מקום כדי למנוע מאיראן נשק גרעיני "
 
