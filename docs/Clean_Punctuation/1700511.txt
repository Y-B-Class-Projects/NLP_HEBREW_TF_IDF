דגן פורש בסוף השנה - למנות מחליף ,  ומהר
נאמר מיד :  שמונה שנים בראשות המוסד הן די והותר ,  וטוב לו לארגון  ( ולעומד בראשו )  להתאוורר קצת ולשנות .  ועדיין ,  החלפתו הצפויה של מאיר דגן מותירה בשומע יותר מתחושה של אי נוחות .
 עד לאחרונה היה דגן קוסם ,  יחיד בדורו ,  האיש שאין בלתו .  כאשר דנה הממשלה בשנה שעברה בהארכה נוספת של כהונתו לא היה איש  ( למעט דן מרידור )  שדרש להחליפו ;  כולם דיברו בשבחו .  אמרו שהוא החזיר את הברק לארגון ,  ואת ההרתעה מפניו .  הזכירו מבצעים שספק אם אי פעם יהיה אפשר לפרסמם .  קבעו שבלעדיו זה לא יהיה אותו הדבר ,  שזה יהיה חוסר אחריות למנות ראש מוסד חדש בעת הזאת .
 עכשיו התמונה שונה .  עד כמה נזיל הקרדיט הוא הבין כאשר שמע בסוף השבוע את ההדלפה כי כהונתו עומדת להסתיים בקרוב .
 עכשיו האחריות עוברת לראש הממשלה .  הוא יידרש למנות מחליף לדגן ,  ולמנות לו מחליף מהר .  לא טוב לישראל שיהיו לה יותר מדי ראשי ארגונים  " על תנאי ".  מספיק רמטכ"ל שמצפה להודעה על מחליפו ,  לא צריך שני ארגונים שהצמרת שלהם עסוקה במאבקי ירושה .  
גם כך אנחנו נתונים בסיטואציה שבה שלושת ראשי הארגונים יסיימו כמעט במקביל  ( ראש השב"כ נכנס לשנתו השישית והאחרונה בתפקיד )  ,  ולא רק הם :  בצה"ל צפויים שינויים גם בסגנות הרמטכ"ל וראשות אמ"ן ,  ולפחות בשלושה פיקודים ,  מינוי ראשים חדשים במוסד ובשב"כ יובילו לשינויים גם שם .  זה יותר מדי בכל מצב ,  בוודאי במצב הביטחוני ? מדיני הנוכחי של ישראל .
 לצד מינוי נדרשת החלטה איזה ראש מוסד אנחנו צריכים .  שלושה מבכירי הארגון רוצים בירושה - י' מהאגף להפעלת סוכנים ,  ח' מאגף המבצעים ,  ד' מהאגף לקשרי חוץ - ומעליהם ת' ,  שהיה סגנו של דגן במהלך רוב כהונתו וממתין בבית להחלטה .  
נתניהו עשוי להעדיף לחכות ולמנות את מי שיפסיד במירוץ לרמטכ"לות ,  או לבקש מדיסקין לעבור ללשכתו של דגן .  מינוי כזה יהיה סטירת לחי למוסד וליכולתו להצמיח מנהיג מבפנים ,  הדבר האחרון שהארגון רוצה בו אחרי עידן דגן .
 
דגן פורש בסוף השנה - למנות מחליף ,  ומהר
nan
