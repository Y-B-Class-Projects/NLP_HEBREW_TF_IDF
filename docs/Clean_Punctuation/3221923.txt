מבחן האש ,  המנגנון והעצם בגרון :  רק המציאות תעיד על יציבות ההבנות בקרמלין
בביקורו במוסקבה ,  נתניהו סיכם מחדש וחידד נקודות עם פוטין גם על מנגנון למניעת חיכוך במרחב הסורי ,  אך המבחן האמתי יהיה בהתאם להתפתחויות הדינאמיות בשטח .  כשיגיע מודיעין איכותי על משלוח נשק לסוריה עבור איראן ,  נתניהו ייבחן אם יאשר תקיפה
הבידוק הביטחוני בכניסה לקרמלין לא השתווה באף צורה לתהליך המקביל בכנסת ישראל .  חיוכים של אנשי הביטחון לא היו שם ,  ולא בהכרח בגלל הקור העז  ( מינוס ארבע מעלות )  ,  אך התהליך היה מהיר ויעיל .  בתוך הרחבה הפנימית של הקרמלין נערם שלג בין השבילים בגובה של חצי מטר לפחות .
 אנשי השגרירות הישראלית במוסקבה ,  שלאורך כל ביקורו של ראש הממשלה נתניהו בקרמלין במהלך השבוע הפגינו קשרים איכותיים עם גורמי הממשל למרות הבירוקרטיה המקומית ,  הובילו את העיתונאים במסדרונות הבניין הצרים שלפרקים נדמה היה כאילו מישהו מוביל אותך בתוך מבוך אליו אתה יודע איך אתה נכנס אך בספק אם תזכור איך לצאת .  
בחדר צר המתינו עשרות עיתונאים מקומיים שצפו במסך ענק והקשיבו לישיבת ממשלה בראשות נשיא רוסיה ולדימיר פוטין .  לאחר צפייה של כשעה לפחות בישיבה ,  ששודרה בשידור חי ,  מהר מאוד מבינים מהי תמצית כוחו של פוטין .  כל השרים סביב השולחן היו דרוכים כמו קפיץ לאורך כל הישיבה .  אף לא מילה או הפרעה .  כולם זקופים ומביטים זה בזה במשך דקות ארוכות ,  חוששים מהערה של פוטין .  עיתונאים זרים הסבירו לאחר מכן שזה סודו ועוצמתו ,  כך הוא מנהל את המעצמה .  מקרב אנשים ,  מרחיק ,  מחבק ומוחץ .  דורש מחויבות ונאמנות טוטאלית .  חיוכים או מבטי עייפות לא היו שם .  
לקריאה נוספת :  נתניהו לפוטין במוסקבה :  הקשר בינינו מנע חיכוכים בין הצבאותסוריה סוערת ,  איראן מערערת :  ההזדמנויות של נתניהו בפגישה עם פוטין 
לאחר המתנה ארוכה ,  ניתן האות להיכנס אל אולם הקבלה ,  בו התקיימה קבלת הפנים .  סגן שר החוץ הרוסי ושליחו של פוטין למזרח התיכון ,  מיכאל בוגדנוב ,  הפגין בקיאות בשפה העברית ב"סמול טוק "  עם עיתונאים והודה שגם בשפה הערבית הוא שולט .  הלבביות של בוגדנוב השתנתה עם כניסתו של פוטין לאולם .  
נשיא רוסיה קיבל בחיוכים ולחיצות ידיים את נתניהו .  המתח שהצטבר בצד הישראלי התפוגג בשניות .  נתניהו הגיע מלווה בשר לאיכות הסביבה וחבר הקבינט הביטחוני זאב אלקין ,  ששימש כמתורגמן כמו במפגשים הקודמים בין השניים ,  ראש המועצה לביטחון לאומי מאיר בן-שבת ,  ראש אגף המודיעין של צה"ל האלוף תמיר הימן והמזכיר הצבאי תא"ל אבי אהרון בלוט .  הוא אחז בעזרי המודיעין שנחשפו לאחר מכן בפני פוטין על הפעילות של איראן וחיזבאללה במרחב הסורי .  
אחרי שהתיישבו באולם המפואר ,  החל פוטין בברכות אך מיהר לעבור לעיקר : " החיים מתפתחים ודורשים משא ומתן ".  טון הדיבור של המתרגם הרוסי שישב משמאלו של פוטין השאיר צליל מאיים בחלל .  
עיתונאים זרים הסבירו שנתניהו נגע בסוגיה מאוד חשובה לרוסים ,  שעסוקים לא מעט בלהדגיש בפני העולם את תרומתה של רוסיה במלחמת העולם השנייה נגד הנאצים ,  אך גם שהיא לא מסובבת את הגב לבני בריתה ,  ונאבקת עבורם גם כשמדובר בהליכה נגד הזרם המדיני-העולמי .  
זה היה הקדימון לסוגיות קריטיות מבחינת ישראל בכל מה שקשור להתבססות איראן ושליחיה בסוריה .  לזכותו של נתניהו יאמר כי הוא הניח את הבעיה הבוערת על השולחן כשאמר מול המצלמות שישראל נחושה להתמודד עם תהליך ההתבססות של איראן בסוריה ,  שקוראת בגלוי להשמדת ישראל .  
פוטין תמך במשטר אסד חרף הביקורת הבינלאומית והרחיב את הנוכחות הרוסית במדינה המתפוררת כדי להגדיל את השפעת ערב הסעודית ולבלום את המפולת של הרובל .  הפקת הנפט של ארצות הברית מפצלי שמן הפכה אותה מיבואנית ליצואנית נפט ,  אך גם למשנה של סדרי עולם פוליטיים וכלכליים .  הסעודים ,  המבוהלים מהתהליך ,  החלו להגביר את קצב הייצור וגרמו למחיר חבית הנפט להתרסק באופן שפגע בכלכלת רוסיה ,  המתבססת על ייצוא נפט .  
המהלכים שביצע פוטין במזרח התיכון ,  בדגש על האחיזה בסוריה ותמיכה באסד ,  גרמו להפעלת מנופי לחץ על ערב הסעודית .  היא חישבה מסלול מחדש וייצבה את קצב הפקת הנפט באופן שהטיב עם רוסיה אך ריסק כלכלות אחרות .  ה-"ההסתחבקות "  של פוטין עם יורש העצר הסעודי מוחמד בן סלמאן לא הייתה מקרית .  
אחרי ההישג הגדול ,  רוצה כעת פוטין להוביל בסוריה תהליכים נוספים שתומכים את הרעיון הכללי שלו ,  להרחיב את השפעתו במזרח התיכון ולהגדיל את הרווח הכלכלי של רוסיה .  11 שיחות של נתניהו עם פוטין מאז חורף 2015 הן עדות חיה לכך .  פוטין הפך לשחקן אזורי משפיע ולגיטימי .  לפחות במזרח התיכון הוא מוגדר כראש מעצמת-על .  
הרוסים פועלים להגביר את היציבות בסוריה והם מתקדמים בקצב יפה ,  למעט המחלוקת בגבול הטורקי .  יש לא מעט מחלוקות בין המדינות ,  כולל התנגדות טורקית למעורבות רוסית בלחימה באידליב ,  אך היא לבסוף תיפתר .  הרוסים הצהירו על שדרוג דרמטי של שדה התעופה הבינלאומי בדמשק ,  שלפי פרסומים זרים סובל מתקיפות חיל האוויר הישראלי בכל פעם שהמודיעין מגלה משלוחי נשק מטהראן .  
זהו תהליך שמעכב מאוד התפתחות כלכלית והשקעות זרות בסוריה ,  פוגע בקצב השיקום הסורי ומחליש מאוד את משטר אסד .  ישראל בעיני הרוסים מערערת את היציבות עליה הקרמלין נאבק .  
פוטין חיכה עם סבלנות של פיל לרגע בו יוכל לפרק ולהרכיב מחדש את מנגנון התיאום למניעת חיכוך עם ישראל .  לשנות את כללי המשחק .  הפלת מטוס הריגול הרוסי על ידי סוללת הגנה אווירית סורית היה הרגע .  משרד ההגנה הרוסי הציג גרסה משלו ,  ולא עזרו כל ההסברים של אלופי צה"ל על אדמת מוסקבה .  מהר מאוד היה ברור בירושלים כי מדובר במשחק ויש להתנהל בהתאם לכללים המדיניים ,  אך כן לקבוע כללים וקווים אדומים ולהתעקש עליהם .  

הקבינט הביטחוני החליט לא להתקפל והתעקש על המשך הנחישות מול ההתבססות האיראנית .  חברי הקבינט שיננו את הפורמולה :  פוטין מעריך כוח ומעריך חזקים .  היקף התקיפות של חיל האוויר הישראלי פחת ,  אך לא פסק .  האיראנים לא מיהרו להרים ידיים ,  אך החלו לרדד כוחות בסוריה והעבירו קצינים וכוחות חזרה לאיראן וללבנון אך ממש לא ויתרו על רעיון ההתבססות .  
רוסיה בעידן פוטין עובדת באמצעות מקלות וגזרים .  מקרבת ומרחיקה .  בשלב זה ישראל מוגדרת כקרובה ומוערכת .  מכבדים את דעתה ולפי החיוכים והתגובות בצד הישראלי ,  עם תום הפגישה הצליחו נתניהו ושאר חברי הפמליה להעביר את המסר ולהטמיע אותו .  נתניהו אמר לאחר מכן כי  " פוטין גילה הבנה לצורכי הביטחון של ישראל ".  גורם מדיני בכיר הוסיף , " אני לא חוזר עם מגבלה אלא עם מדיניות ברורה ".  
מטרת הביקור הייתה להסיר שטח אפור במנגנון למניעת חיכוך ,  לחדד את הקשר ולמנוע אי הבנות בין הצדדים .  סוגיה נוספת שהועלתה היא נוכחות הזרים בסוריה .  אפשר להניח שיש לישראל משקל בהחלטה האמריקנית לעכב את נסיגת הכוחות האמריקנים מסוריה .  לפחות לפי הודעת הבית הלבן ,  מאות חיילים אמריקנים יישארו באל-טאנף ,  משולש הגבולות בין סוריה-עיראק-ירדן .  נקודה שתקועה לסורים ולאיראנים כמו עצם בגרון .  
אם היא רוצה ,  רוסיה יכולה לפעול נגד תהליך ההתבססות האיראני במרחק של 80 ק"מ מגבול ישראל ,  כפי שהתחייבה קודם לכן ,  ולמנוע הפרות בוטות של ההבנות .  ניתן להעריך כי הרוסים העבירו מסר שהם יפעלו ביתר שאת נגד האיראנים וחיזבאללה כש"כל הזרים "  יעזבו את סוריה עם רמז עבה לגבי החיילים האמריקנים .  זה לא סוד שרוסיה רואה בישראל צינור להעברת מסרים לארצות הברית על ענייני המזרח התיכון .  כדי למסגר את הנחישות הישראלית בנושא ,  הצהיר ראש הממשלה כי יוקם צוות מדיני ,  אותו ירכז ראש המל"ל לפינוי כוחות זרים מסוריה .  בסופו של תהליך ,  לרוסים יש עניין גדול לראות את האיראנים מחוץ לסוריה ובמידה מסוימת הנחישות הישראלית משרתת את האינטרס של הקרמלין .  
המבחן להבנות במפגש במוסקבה יתקיימו בשטח ,  או כמו שנוהגים בצה"ל לומר ,  באמצעות  " מבחן האש ".  ברגע בו יגיע המודיעין האיכותי על תהליך התבססות איראני או פעולה עוינת נגד ישראל במרחב הסורי וצה"ל יידרש לפעול גם במרחב של שדה התעופה בדמשק .  

מבחן האש ,  המנגנון והעצם בגרון :  רק המציאות תעיד על יציבות ההבנות בקרמלין
בביקורו במוסקבה ,  נתניהו סיכם מחדש וחידד נקודות עם פוטין גם על מנגנון למניעת חיכוך במרחב הסורי ,  אך המבחן האמתי יהיה בהתאם להתפתחויות הדינאמיות בשטח .  כשיגיע מודיעין איכותי על משלוח נשק לסוריה עבור איראן ,  נתניהו ייבחן אם יאשר תקיפה

