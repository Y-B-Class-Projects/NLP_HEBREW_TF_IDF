שמור לי ואשמור עליך :  על שופטים ,  פרקליטים ותיקים באפלה
צל כבד הוטל על מערכת המשפט בשבוע האחרון ,  במה שנראה כמו התוצאה של הישארות נתניהו בתפקידו - מדיניות של  " חיפוי במקום חיטוי ".  ניקוי הממשלה מהשחיתות לכאורה של העומד בראשה צריכה להיות מבוא לניקוי מערכות החוק ,  ולא תחליף אליה
חבל שסטיב ג'ובס ,  מנכ"ל חברת  " אפל "  המנוח ,  לא זכה לראות את התוצאות הבלתי-צפויות של מעשי ידיו .  בסמארטפון אחד מתארחת חליפת המסרים בין נציג התביעה לבין שופטת ;  סמארטפון שני מצלם אותה ומעביר לשידור .  תחי הטכנולוגיה השימושית ,  אלא שחכמת הטלפון עולה כנראה על זו של מפעיליו .
 סיפור התיאום השערורייתי בין השופטת רונית פוזננסקי-כץ לעו"ד ערן שחם-שביט מרשות ניירות הערך ,  מחזק את התחושה העממית שהכול רקוב .  אמנם כשההתכתבות בין שחם שביט לפוזננסקי-כץ מוכנסת להקשר ונגזרת לפי מידתה ,  כפי שהציג במיומנות פרקליטו של חוקר ניירות הערך ,  עו"ד עודד סבוראי ,  המשחק משנה זווית ונראה אחרת :  לא שופטת ותביעה נגד חשודים ,  אלא מחלוקת פנימית בין שני חלקי התביעה ,  כשהחצי הרך  ( ניירות ערך )  מנסה - דומה שבהצלחה - לגייס לצידו את השופטת נגד החצי הנוקשה  ( להב 433 )  ,  כשברקע משקעי החודשים הקודמים שהכעיסו את השוטרים הלוחמניים לנוכח איפוקם של הבורסאים .  התוצאה הנקודתית תהיה גריעת בית הלל מהמערך שחמל בסוגיית אורך המעצרים על ההגנה והתעמת עם בית שמאי של המשטרה .
 פחות כצעקתה מכפי שנראה 16 שעות לפני כן ,  אך הד הצעקה עדיין נוקב ,  כי הדימוי הראשוני אינו ניתן לקיעקוע ,  בבואו כקטע נוסף ברצף מביך .  ישראל הוטחה לטלטלה פראית בין המונרכיה של נתניהו לאנרכיה של עירעור כל המערכות ,  בין משום הסתערותו עליהן ובין בהתנדבותן ההתאבדותית .
 הרושם המתקבל הוא של מפל רועש ,  ניאגרה של ערעור האמון במערכות אכיפת החוק .  מפכ"ל המשטרה רוני אלשיך והתבטאויותיו המיותרות - הוא השוטר הבכיר היחיד המתראיין ;  המעטפת היהירה של החקירות פוגעת בליבה הרצינית שלהן - הצעת שוחד המינוי לשופטת הילה גרסטל ,  שהושלכה לחיקה של השופטת אסתר חיות כתינוקת המושארת בעריסתה על סף דלת ;  המקח והממכר בוועדה למינוי שופטים .  אין על מי לסמוך .
 התחושה מובנת וההצטברות מטרידה ,  אבל החידוש הוא בכיוון ההפוך לזה שמצטייר .  עד כה פעלו סטיות כאלה מהתקן לטובת הממסד .  הפרקליטות ובתי המשפט נטו חסד לבעלי שררה וקיפחו את האזרחים שהתעמתו איתם .  עכשיו לומדים על בשרם גם הנמצאים במעגל הפנימי ביותר מה קורה מאחורי הקלעים של מערכות החוק .  

מעשה בשופט מחוזי מכהן ,  סגן-נשיא של בית משפט ,  ששיקר בתצהיר שהכין לבקשת פרקליטות מחוז תל-אביב ,  שהגנה על קצין בכיר בדימוס בתביעה אזרחית שנדונה בפני ערכאה נמוכה יותר ,  בית משפט השלום .  עדות שופט - שהיה נקרא להעיד ולהיחקר על אמיתות תצהירו - מחייבת אישור של נשיא בית המשפט העליון .  האישור ניתן .  השופט המחוזי ,  כמובן ,  נועד להרשים את שופטת השלום .  עדותו נמנעה ,  מפני שהשופטת דחקה בצדדים להסכים לגישור ,  אבל כאשר שמו הופיע ברשימת המועמדים לעליון ,  הוגשה תלונה לוועדה למינוי שופטים .  אף שהתלונה לא התבררה ,  השופט סונן מהרשימה ולא עלה לגמר ,  אך כשמנהל בתי המשפט נשאל איך המערכת משלימה עם הרבב שהוטל בשופט ומשאירה אותו במחוזי ,  בלי לבדוק אם התלונה מוצדקת ,  נטרקה הדלת בפני המתלונן .  חיפוי במקום חיטוי :  כך נוהגים השופטים בעמיתם .
 כלפי שרים ובמיוחד ראש הממשלה ורעייתו נהגה המערכת בחנופה מתרפסת .  די לראות את יחסה של נשיאת בית המשפט המחוזי בירושלים מוסיה ארד כלפי אהוד אולמרט ,  את יחסו של בית משפט השלום בירושלים כלפי אביגדור ליברמן ואיך פיזזו וכרכרו פרקליטות מחוז ירושלים  ( אזרחית )  ופרקליטות המדינה סביב שרה נתניהו בתביעת מני נפתלי בבית הדין לעבודה .  המסקנה ההגיונית :  חשוב לרצות את שרה נתניהו ,  כדי שבבוא היום תדבר טובות ,  או לפחות לא תטיל וטו ,  על מועמד לתפקיד בכיר בייעוץ המשפטי ,  בפרקליטות ,  בעליון .  ההצעה לגרסטל גילמה הגיון זה בתכלית הפשטות .
 צוהר לתככים וליצרים נפער רק כשמתחולל מאבק על מינוי וקידום .  זה מה שקרה בפרקליטות הצבאית .  הפרקליט הצבאי הראשי לשעבר אביחי מנדלבליט לא רצה באחד מסגניו ,  דני עפרוני ,  כיורשו .  כשעפרוני ,  שנאלץ לפרוש והוחזר כתשליל של מנדלבליט ,  התמנה והתעקש על חקירת מצ"ח בפרשת הרפז ,  סיבכו הקלטות לשכת הרמטכ"ל את מנדלבליט .  כאן נפתח הפרק הבא במסכת :  היועץ המשפטי דאז יהודה וינשטיין נגד מנדלבליט ,  הן כחשוד ומומלץ-משטרה לכתב אישום באותה פרשה והן כמועמד ליועמ"ש הבא .  
המשחק שם היה מורכב .  וינשטיין ,  שהגיע לתפקידו כמועמדו-חביבו של נתניהו כפוי הטובה ,  לא הצליח לספק את תובענותו של הזוג השליט לקבל את מלוא מבוקשו .  על כן סר חינו לקראת סוף שש שנותיו .  בהמלצתו על יורש לא היתה ברכה ובהתנגדות לו לא היתה קללה .  גם אם העדיף את גרסטל - מתוקף היכרותו איתה ובשידול ידידם המשותף אלי קמיר - על פני מנדלבליט ,  לא היה בכך בהכרח כדי להועיל לה .  מהמהלך הגדול שהיה בכוחו להעניק לה יתרון ,  נימוק סגירת תיקו של מנדלבליט בהיעדר ראיות ולא בהיעדר אשמה ,  נמנע .
 גרסטל ,  כנציבת התלונות על הפרקליטות ,  נאבקה בפרקליטים ,  והם בה .  בכך נסדקה החזית האחידה של שופטים ופרקליטים ,  המוצגת לרוב לאזרחים .  המסלול הקבוע של מעבר מהפרקליטות לשפיטה ,  בכירים למחוזי וזוטרים לשלום ,  משמר יחסים אישיים ומוסדיים המעניקים מקדמה לנציגי הרשויות .  לכן גם טבעי ששופטת שהייתה עד לפני שלוש שנים פרקליטה ובקיאה בסדרי העבודה ובהרכב האישי נוטה להאמין לתביעה ,  כהנחת מוצא .  לא טבעי שהיא משתטה לתעד דעה קדומה זו ולדרדר את עצמה במורד .
 הפרטים פחות חשובים מהתמונה הכוללת :  שתדלנות ומרפקנות בדרך לראשות התביעה הכללית ,  כשהתובע - היועמ"ש - אמור למחרת המינוי לנשוך את היד שזרקה לו עצם עסיסית ,  ומה עוד בשותפות עם פרקליט המדינה ,  שאתמול היה נגדו כשהיועמ"ש נחשד .  

מערכות החוק משוועות לטיהור גדול ,  תחת הנהלה חדשה ונקייה .  לאיילת שקד אחריות מיניסטריאלית וישירה ,  כמנצחת על מינויי היועמ"ש והשופטים ,  לערעור המתמיד באמון הציבורי ,  בעודה תומכת בהישארות החשוד הסדרתי נתניהו בתפקידו .
 תהליך המינויים לתפקידים הרגישים ביותר היה תמיד פוליטי ,  אך כיסתה אותו מראית עין של מכובדות ושל התמודדות בין מתחרים ראויים .  המסווה נקרע סופית ,  אבל השקיפות לציבור אינה מלאה .  המעוניינים במשרת יועמ"ש ,  פרקליט המדינה ,  שופטים לעליון ולמחוזי ואף מפכ"ל ונציב שב"ס מתמודדים בשיטה אמריקנית של גיוס תמיכה ,  כמו פרקליטי מחוז - מקומיים ,  לא פדראליים - ושריפים .  אם פוליטי ,  אז עד הסוף ,  עם שימועים גלויים לציבור בפני ועדות האיתור ושאלות קשות על יחסיהם ,  עד כה ולהבא ,  עם ראש הממשלה ושרי המשפטים וביטחון הפנים .
 מורשת נתניהו ,  בהתגוללותו על מערכות החוק ,  מאיימת להיות תוהו ובוהו ואנרכיה על פי תהום .  הפגמים בהן אינם מכשירים אותו אך משוועים לתיקון .  ניקוי הממשלה משחיתות לכאורה של העומד בראשה צריך להיות מבוא ,  לא תחליף ,  לניקוי מערכות החוק .  

שמור לי ואשמור עליך :  על שופטים ,  פרקליטים ותיקים באפלה
צל כבד הוטל על מערכת המשפט בשבוע האחרון ,  במה שנראה כמו התוצאה של הישארות נתניהו בתפקידו - מדיניות של  " חיפוי במקום חיטוי ".  ניקוי הממשלה מהשחיתות לכאורה של העומד בראשה צריכה להיות מבוא לניקוי מערכות החוק ,  ולא תחליף אליה

