ספרדי כפול :  יורשי העצר של ספרד באים לישראל
האולימפיאדה ,  הקריירה העיתונאית המרשימה ,  הרומן הסודי ,  החתונה המפוארת - אלו הם הנסיך פליפה והנסיכה לטיסיה ,  שיגיעו למחוזותינו לביקור בן יומיים ,  לציון 25 שנה ליחסי ישראל-ספרד
היכונו היכונו - דם כחול אמיתי בדרך למחוזותינו .  יורש העצר של ספרד ,  הנסיך פליפה ,  ואשתו ,  הנסיכה לטיסיה ,  יגיעו בשבוע הקרוב לביקור בן יומיים בישראל ,  לציון 25 שנה למיסוד היחסים הדיפלומטיים בין שתי המדינות .  בני הזוג המלכותיים יהיו בין היתר אורחיהם של נשיא המדינה שמעון פרס וראש הממשלה בנימין נתניהו .
 פליפה ,  בן 43 ,  הוא בנם הבכור של מלך ספרד ,  חואן קרלוס הראשון ,  והמלכה סופיה .  שמו המלא הוא פליפה חואן פבלו אלפונסו של טרינידד הקדושה ושל כל הקדושים מבורבון ומיוון  ( בספרדית :  Felipe Juan Pablo Alfonso de Todos los Santos de Borbón y Grecia )  ,  ותוארו הוא  " נסיך אסטוריאס "  - התואר הרשמי של יורש העצר הספרדי ,  הראשון בתור לכתר המלוכה .  מלבד זאת ,  כמיטב המסורת ,  הוא נושא בעוד מגוון תארים : " נסיך ויאנה ",   " נסיך חירונה ",   " דוכס מונטבלנק ",   " רוזן סרברה "  ו"לורד בלגר ".  בבוא היום ,  לכשיוכתר כמלך ספרד ,  יהיה שמו פליפה השישי .
 בניגוד למה שמקובל לחשוב על נסיכים ,  פליפה הוא אדם עסוק למדי ,  הנושא במגוון תפקידים ומחויבויות מתוקף היותו יורש העצר שעתיד ביום מן הימים לשבת על כס המלוכה .  בין היתר ,  הוא מקיים מפגשים שוטפים עם כל הקהילות האוטונומיות בספרד ,  וגם מייצג את המדינה ברחבי העולם ,  למשל בטקסי השבעה של נשיאים .  כמו כן ,  הוא עומד בראש מגוון עמותות ואגודות צדקה ,  ובשנים האחרונות הוא גם משמש כממלא מקום של אביו המלך באירועים שונים .  מלבד זאת ,  הוא גם ספורטאי אולימפי בדימוס :  ב-1992 התחרה בשיט מפרשיות באולימפיאדת ברצלונה ,  ואף הגיע למקום השישי .  בכך ,  אגב ,  הוא הלך בדרכה של אמו המלכה סופיה - שהתחרתה באותו ענף באולימפיאדת רומא ב-1960 .
 כשהיה צעיר ,  סיפקו חייו האישיים של הנסיך  ( החתיך למדי ,  יש לומר )  לא מעט כותרות לצהובוני ספרד ,  שעקבו בשקיקה אחרי כיבושיו הרומנטיים המרובים .  מערכות יחסים ממושכות ניהל עם שתי נשים :  האצילה הספרדייה איסבל סרטוריוס והדוגמנית הנורבגית אווה סאנום .  אולם השתיים לא זכו לאהדת בית המלוכה - הראשונה משום שהייתה מבוגרת ממנו בשלוש שנים ,  והשנייה משום שדיגמנה הלבשה תחתונה .
 ב-2003 הדהים פליפה את ספרד כשהודיע על אירוסיו לעיתנאית זוכת הפרסים לטיסיה אורטיס רוקסולנו ,  עמה ניהל רומן סודי במשך כשנה ,  לאחר שפגש בה בארוחת ערב בביתו של מנכ"ל רשת טלוויזיה .  הפעם זכה הזיווג לברכת המשפחה - למרות שלטיסיה כבר הייתה אז גרושה - והשניים נישאו בטקס רב פאר במדריד במאי 2004 .  כ-25 מיליון איש צפו בחתונה ברחבי העולם .  הייתה זו החתונה המלכותית הראשונה שנערכה במדריד במשך כמעט מאה שנה .
 בדומה לכמה וכמה נסיכות אירופאיות מהעשורים האחרונים ,  גם לטיסיה בת ה-39 ,  הנושאת כיום בתואר  " נסיכת אסטוריאס "   ( אך מכונה לרוב  " דוניה לטיסיה ")  ,  היא בת למשפחה מהמעמד הבינוני .  היא נולדה בעיר אוביידו שבמחוז אסטוריאס ,  לאב עיתונאי ואם אחות .  גם סבתה ,  מנצ'ו אלברס דל וייה ,  הייתה עיתונאית - ששידרה במשך 40 שנה ברדיו של אסטוריאס .  במשפחתה אירעה טרגדיה לפני ארבע שנים ,  כשאחותה הצעירה ,  אריקה ,  מתה ממנת יתר של תרופות מרשם .  
כשבגרה ,  בחרה לטיסיה ללכת בדרכם של סבתה ואביה ,  ולמדה עיתונות .  עד מהרה מצאה עצמה בטלוויזיה ,  ועברה שורת תפקידים ,  בין היתר בתחנה הספרדית של רשת CNN .  בתחילת העשור הקודם התבססה כמגישת מהדורת החדשות המרכזית של רשת TVE ,  הגדולה בספרד ,  שבשליחותה סיקרה בין היתר את פיגועי ה-11 בספטמבר 2001 ואת המלחמה בעירק ב-2003 .  ב-1999 נישאה לאלפונסו גררו פרס ,  מורה לספרות בתיכון ,  אך עוד באותה שנה התגרשו .  
עם נישואיה לנסיך פרשה לטיסיה מהטלוויזיה והתמסרה למחויבויותיה כנסיכת אסטוריאס .  היא מלווה את בעלה בנסיעותיו ברחבי ספרד והעולם .  מלבד זאת ,  היא עוסקת במגוון פעילויות חברתיות ,  ופועלת למען זכויות ילדים .  היא גם ילדה לנסיך שתי בנות - לאונור בת החמש וסופיה בת הארבע - הנמצאות כיום במקומות השני והשלישי בתור לירושת הכתר .
 בביקורם בישראל ,  מצפה לבני הזוג המלכותיים לו"ז צפוף למדי .  הם יגיעו ביום שני בבוקר ,  ולאחר פגישה עם הנשיא פרס ,  יבקרו ביד ושם .  משם ייסעו לתל אביב ,  שם יחנכו תערוכה וייפגשו עם סטדנטים במרכז רבין .  בערב תערוך להם הקהילה הספרדית בישראל קבלת פנים במלון הילטון ,  ולאחר מכן יסעדו עם הנשיא פרס .  את יום שלישי יפתחו עם בארחות בוקר בחברת ראש הממשלה נתניהו ,  ובהמשך יבקרו במוזיאון ישראל .
 
ספרדי כפול :  יורשי העצר של ספרד באים לישראל
האולימפיאדה ,  הקריירה העיתונאית המרשימה ,  הרומן הסודי ,  החתונה המפוארת - אלו הם הנסיך פליפה והנסיכה לטיסיה ,  שיגיעו למחוזותינו לביקור בן יומיים ,  לציון 25 שנה ליחסי ישראל-ספרד

