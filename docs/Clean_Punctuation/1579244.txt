 " על ישראל להקפיא את הבנייה ביו"ש "
 נציגי הרביעייה הבינלאומית נפגשו במטה האו"ם בניו יורק וחידשו את קריאתם להקפאת הבנייה בהתנחלויות .  על הפלסטינים : " הם צריכים להילחם בקיצוניות האלימה ולשים קץ להסתה "
 נציגי הרביעייה הבינלאומית שנפגשו הלילה  ( שישי )  במטה האו"ם בניו יורק בכדי לדון בהתפתחויות האחרונות במזרח התיכון ,  חידשו את קריאתם לישראל להקפיא את בניית ההתנחלויות ברחבי יהודה ושומרון .  בהודעה שפרסמה הרביעייה המורכבת מנציגי האו"ם ,  ארצות הברית ,  האיחוד האירופי ורוסיה ,  נאמר כי  " הקוורטט קורא לממשלת ישראל להקפיא את פעילות ההתנחלויות ,  לרבות הגידול הטבעי ולהימנע מפעולות פרובוקטיביות במזרח ירושלים ". 
נציגי הרביעייה שיבחו בהודעתם את מפגש הפסגה המשולש בין נשיא ארצות הברית ברק אובמה לראש הממשלה בנימין נתניהו וליו"ר הרשות הפלסטינית אבו מאזן .  כמו כן קראו חברי הקוורטט לרשות הפלסטינית לשפר את החוק והסדר בשטחים ,  להילחם בקיצוניות האלימה ולשים קץ להסתה .  הרביעייה קראה לשני הצדדים לקיים את התחייבויותיהן על פי ההסדרים שנקבעו במפת הדרכים .  
בנאומו בעצרת הכללית של האו"ם ביום רביעי ,  אמר נשיא ארצות הברית ברק אובמה כי  " ארצות הברית אינה מקבלת את ההתנחלויות הישראליות ".  בסוגיית השלום במזרח התיכון אמר אובמה כי  " נעשה הכל כדי להגיע ולממש את חזון שתי המדינות לשני עמים .  שוחחתי עם נשיא הרשות אבו מאזן ,  ועם ראש הממשלה בנימין נתניהו .  הפגישות היו מועילות מאוד .  הגיע כעת הזמן לפתוח את המשא ומתן בין שתי המדינות ללא תנאים מוקדמים .  היעד ברור - שתי מדינות שנמצאות זו לצד זו בשלום ,  ללא טרור וללא כיבוש .  אנו לא ניתן לגיטמציה להמשך מדיניות ההתנחלויות ".  

" על ישראל להקפיא את הבנייה ביו"ש "
 נציגי הרביעייה הבינלאומית נפגשו במטה האו"ם בניו יורק וחידשו את קריאתם להקפאת הבנייה בהתנחלויות .  על הפלסטינים : " הם צריכים להילחם בקיצוניות האלימה ולשים קץ להסתה "
 
