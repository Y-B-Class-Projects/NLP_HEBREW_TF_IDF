רה"מ קבע :  האוצר יפקח על השכר בבנק ישראל
לאחר פגישה משולשת הוחלט :  חוק בנק ישראל ייצא לדרך ,  אך הפיקוח על השכר יישאר במשרד האוצר לצד הקמת מנגנון בקרה וערעור בפני ועדה ציבורית
צילום :  גדעון צנטנר
הפיקוח על השכר בבנק ישראל יישאר במשרד האוצר ויוקם מנגנון בקרה וערעור בפני ועדה ציבורית ,  כך נמסר הלילה בחצות בהודעה משותפת למשרד ראש הממשלה ,  משרד האוצר ובנק ישראל .  בהודעה נמסר כי ראש הממשלה ,  בנימין נתניהו ,  נפגש עם שר האוצר ,  יובל שטייניץ ,  ועם נגיד בנק ישראל ,  סטנלי פישר ,  והציג בפניהם את הכרעתו בנושא חוק בנק ישראל החדש ובכלל זה המחלוקת סביב סוגיית הפיקוח על השכר בבנק ישראל .  
על פי ההודעה ,  הכרעת ראש הממשלה ,  התקבלה בהסכמת שר האוצר והנגיד ,  שבירכו עליה .  בהכרעתו התבסס ראש הממשלה על מספר עקרונות מנחים :  השכר בשירות הציבורי ,  לרבות השכר בבנק ישראל ,  צריך להיות מפוקח על ידי משרד האוצר ;  חיוני שתתקיים שקיפות מלאה לגבי האופן שבו משתמשים גופים ממשלתיים באשר הם בכספי הציבור ;  ועם זאת ,  הכרחי לשמר את עצמאותו הניהולית והתפקודית של בנק ישראל ,  כמי שמתווה את המדיניות המוניטארית בישראל ,  אל מול שאר רשויות הממשלה ובכללן משרד האוצר .  
בשבוע שעבר הודיע נתניהו לשטייניץ ולפישר ,  כי אם לא יגיעו להבנות ביניהם הוא יכריע בוויכוח וזאת כדי להסיר את העיכובים שנמשכים כבר שנים בחקיקת חוק בנק ישראל החדש .  החלטת נתניהו מתבססת על המלצות שהגיש לו בעניין זה מנכ"ל משרד ראש הממשלה ,  איל גבאי .  המלצותיו של מנכ"ל משרד ראש הממשלה ,  שהוצגו בפגישה ,  נסמכות על דיונים שקיים עם בנק ישראל ומשרד האוצר בנושא זה בעבר .
 על פי הכרעת ראש הממשלה ,  משרד האוצר ימשיך לפקח על השכר ויטפל בחריגות שכר ,  על פי הסמכויות המוקנות לו בסעיף 29 ב' לחוק יסודות התקציב ,  כפי שנהוג בכל הגופים הציבוריים המפוקחים על ידו .  עם זאת ,  לעניין הסמכות לאשר שינויים בשכר ,  או בשאלה מהי חריגת שכר ,  החליט ראש הממשלה כי תוקם לפי החוק החדש ועדה מקצועית חיצונית שתכריע במחלוקות שיתגלעו בין משרד האוצר לבין בנק ישראל בנושא השכר בבנק .  בראש הוועדה יעמוד נציג שיקבע היועץ המשפטי לממשלה ,  הכשיר לכהן כשופט בית הדין לעבודה ,  ולצדו יכהנו בה שני נציגי ציבור שימונו על ידי ראש הממשלה ושר האוצר בהסכמת נגיד בנק ישראל .  סבר אחד הצדדים כי החלטת הוועדה אינה על דעתו ,  יוכל לערער לראש הממשלה והחלטתו תהייה הקובעת .
 ראש הממשלה הנחה את מנכ"ל משרדו לתקן את טיוטת חוק בנק ישראל החדש בהתאם להחלטתו בסוגיה ולהביאה לאישור הממשלה .  עוד השתתפו בפגישה :  סגן שר האוצר ,  יצחק כהן ,  מנכ"ל משרד ראש הממשלה ,  איל גבאי ,  המשנה לנגיד בנק ישראל ,  פרופ' צבי אקשטיין ,  מנכ"ל בנק ישראל ,  חזי קאלו והממונה על השכר במשרד האוצר אילן לוין .
 
רה"מ קבע :  האוצר יפקח על השכר בבנק ישראל
לאחר פגישה משולשת הוחלט :  חוק בנק ישראל ייצא לדרך ,  אך הפיקוח על השכר יישאר במשרד האוצר לצד הקמת מנגנון בקרה וערעור בפני ועדה ציבורית

