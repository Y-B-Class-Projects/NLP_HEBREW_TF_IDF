ברקע הצהרת טראמפ :  נתניהו המריא לביקור באיחוד האירופי
רה"מ ישהה יומיים בפריז ובבריסל ,  שם יפגוש את נשיא צרפת מקרון ואת 28 שרי החוץ של האיחוד .  על אף שהביקור אמור לעסוק בהתנגדות ישראל להתבססות איראן בסוריה ,  צפויה המתיחות לנוכח הכרת ארה"ב בירושלים כבירת ישראל להפוך מרכזית בדיונים
ראש הממשלה בנימין נתניהו המריא היום  ( שבת )  לביקור בן יומיים בפריז ובבריסל ,  במסגרתו הוא צפוי להיפגש עם נשיא צרפת עמנואל מקרון ועם 28 שרי החוץ של האיחוד האירופי .  במקור ,  סדר היום של הנסיעה היה אמור להתמקד בסוריה ובהתנגדותה של ישראל להתבססותה של איראן באזור ,  אך לנוכח החלטתו של נשיא ארצות הברית דונלד טראמפ להכיר בירושלים כבירת ישראל בשבוע שעבר ,  הנושא הישראלי-פלסטיני צפוי לתפוס מקום מרכזי בביקור .  
גם מקרון וגם שרת החוץ של האיחוד האירופי הביעו בימים האחרונים התנגדות למהלך של טראמפ ,  שעוררה ביקורת רבה גם בבירות נוספות באירופה .  מבין 28 המדינות החברות באיחוד ,  רק צ'כיה והונגריה הביעו תמיכה בהכרזה בעניין ירושלים .
 עוד בוואלה !  NEWSהפרות סדר במזרח ירושלים ,  עימותים אלימים בגדה ובגבול עזהעל השליטה :  צה"ל וחמאס מנסים לא לשבור את הכלים ברצועהברשות הפלסטינית מתנערים מסגן הנשיא פנס : " ארה"ב חצתה קו אדום "  
נתניהו יתחיל את ביקורו בארמון האליזה ,  שם יפגוש את הנשיא מקרון .  מדובר בפגישתם השנייה של השניים בחצי השנה האחרונה ,  על רקע ההתפתחויות האזוריות והמהלכים הבינלאומיים לסיום מלחמת האזרחים בסוריה .  מקרון שיחק תפקיד משמעותי בפרשת התפטרותו של ראש ממשלת לבנון סעד אל-חרירי בחודש שעבר ,  וצרפת נחשבת גם לבעלת השפעה מיוחדת בלבנון .  הפגישה עם נתניהו היא חלק מדיאלוג מתמשך בין ישראל וצרפת בנושאים הללו ,  ובהמשך למאמץ מדיני נרחב שירושלים מובילה בשבועות האחרונים להסברת המדיניות האסטרטגית והביטחונית מול המגמה של התחזקות והתבססות איראן ,  תוך חידוד הקווים האדומים שגוררים פעולות ישראליות במרחב .  
יתרה מכך ,  זוהי פגישתם הראשונה של נתניהו ומקרון מאז שהנשיא טראמפ הודיע באוקטובר האחרון על אי אשרור הסכם הגרעין עם איראן ,  מהלך שגרר התנגדות חריפה של מצד צרפת ,  בריטניה ,  וגרמניה ,  המעצמות האירופיות שחתומות גם הן על הסכם הגרעין .  צרפת סבורה שהסכם הגרעין מ-2015 מוכיח את עצמו כיעיל בבלימת שאיפותיה הגרעיניות של איראן ושיש להשאירו כמו שהוא ,  אך הביעה תמיכה במהלכים נוספים שיתמודדו עם הנושאים שעליהם ההסכם לא חל ,  כמו הפעילות הבליסטית של איראן והתוקפנות האזורית שלה - בתנאי שהמהלכים ייעשו בקונצנזוס בין המעצמות .  
מקרון תפס תפקיד גם בניסיון לשכנע את הנשיא טראמפ שלא להצהיר על ירושלים כבירת ישראל בשבוע שעבר ,  והוא שוחח עמו בימים שלפני ההכרזה והבהיר את התנגדות פריז למהלך .  אחרי ההכרזה ,  מקרון הבהיר כי צרפת ממשיכה לתמוך בפתרון שתי המדינות שבו ירושלים תהיה בירה משותפת לישראלים ולפלסטינים וקרא לרגיעה באזור .  ככלל ,  אחרי הצהרת טראמפ ,  בירושלים מזהים שעיקר הנזק נגרם במדינות מערב אירופה ,  וביום שני נתניהו צפוי להגיע למה שהגדירו בלשכת ראש הממשלה כ"לוע הארי "  בבריסל ,  בביקור ראשון של ראש ממשלה ישראלי בבירת האיחוד האירופי זה 22 שנים ,  על רקע מתיחות קשה בעקבות הכרזת טראמפ .  
בימים האחרונים שרת החוץ של האיחוד האירופי ,  פדריקה מוגריני ,  מתחה ביקורת חריפה והביעה  " דאגה עמוקה "  על ההחלטה האמריקנית להכיר בירושלים כבירת ישראל ,  והבהירה כי עמדת האיחוד היא שמעמד ירושלים צריך להיקבע רק במשא ומתן בין ישראל והפלסטינים .  באופן חריג משרד החוץ אף פרסם הודעת תגובה לדבריה ,  ובה נמסר שעמדתה של מוגריני  " תמוהה ".  אך המתיחויות סביב הביקור באיחוד האירופי החלו עוד לפנינו ההתפתחויות האחרונות בעניין ירושלים :  לשכת ראש הממשלה עקפה את הפרוטוקול ותיאמה את ארוחת הבוקר המשותפת מול ליטא ,  אחת מידידותיה של ישראל באיחוד האירופי ,  ורק לאחר מכן מוגריני הזמינה את נתניהו רשמית לביקור .  
נתניהו ייפגש עם מוגריני לפגישה קצרה לפני ארוחת הבוקר עם מועצת החוץ של האיחוד ,  שבה יושבים 28 שרי החוץ מכל מדינות היבשת .  לאחר מכן הוא גם ייפגש עם נשיא הנציבות האירופית ,  ז'אן קלוד יונקר .  במשרד החוץ מעריכים כי במהלך הפגישה עם שרי האיחוד הנושא הישראלי-פלסטיני יהיה מרכזי ,  אך עלול להתעורר קושי בגיבוש הקונצנזוס הנדרש להצהרה משותפת נגד המהלך של הנשיא טראמפ בשל התנגדותן של מדינות מזרח אירופיות שמחזיקות במדיניות פרו-ישראלית .  ביום רביעי האחרון ,  לדוגמה ,  הונגריה בלמה הודעה משותפת ל-28 המדינות החברות באיחוד לגינוי ההכרזה של טראמפ ,  ובמקום זאת מוגריני פירסמה הודעת גינוי לבדה .  נושא נוסף שעשוי לעלות בארוחת הבוקר הוא המחאה האירופית הנמשכת זה כמה שנים על הריסת מבנים פלסטינים בשטחי C של הגדה המערבית .  
נתניהו צפוי לשוב לישראל ביום שני בערב ,  ישר לתוך שדה קרב פוליטי בכנסת ,  כשעל סדר היום מונחים שורה של חוקים שהקואליציה נדרשת לגייס 61 ח"כים או רוב רגיל להעברתם .  בין חוקים אלו ,  נמצאים חוק המרכולים ,  חוק ירושלים מאוחדת ,  חוק המסתננים וחוק הפריימריז .  גם חוק ההמלצות המרוכך ,  שאינו חל על חקירות נתניהו ,  צפוי לעלות להצבעה בשבוע הבא .  החשש העיקרי בקואליציה הוא מגיוס רוב לחוק המרכולים ,  שמעביר לידי שר הפנים את הסמכויות לאשר חוקי עזר עירוניים על פתיחת עסקים בשבת .  ישראל ביתנו הודיעה כי תצביע נגד החוק ,  ובשלב זה לא ברור אם הקואליציה תצליח לגייס רוב לאישור החוק ,  שהיה חלק מרכזי מהפשרה שהביאה לסיום את המשבר עם החרדים בסוף החודש שעבר .
 לקראת המראתו ,  אמר נתניהו : " אני יוצא עכשיו לפריז ולבריסל ,  אפגש עם ידידי נשיא צרפת מקרון ,  ואחר כך בבריסל אפגש בפגישה חשובה עם כל שרי החוץ של אירופה .  אני מייחס חשיבות רבה לאירופה ומכבד את עמדתה אבל איני מוכן לקבל מוסר כפול ממנה .  אני שומע קולות גינוי להכרזה ההיסטורית של הנשיא טראמפ אבל לא שמעתי גינוי לרקטות שנורו עלינו ועל ההסתה נגדנו .  איני מוכן להשלים עם הצביעות הזו .  אצא לשם לומר את האמת שלי ואת האמת של מדינת ישראל ".  

ברקע הצהרת טראמפ :  נתניהו המריא לביקור באיחוד האירופי
רה"מ ישהה יומיים בפריז ובבריסל ,  שם יפגוש את נשיא צרפת מקרון ואת 28 שרי החוץ של האיחוד .  על אף שהביקור אמור לעסוק בהתנגדות ישראל להתבססות איראן בסוריה ,  צפויה המתיחות לנוכח הכרת ארה"ב בירושלים כבירת ישראל להפוך מרכזית בדיונים

