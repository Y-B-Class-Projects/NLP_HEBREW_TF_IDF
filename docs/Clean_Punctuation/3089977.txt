13 הרוגים ומאה פצועים בפיגוע דריסה בברצלונה ;  דאעש קיבל אחריות
משאית התנגשה בהולכי רגל רבים בשדרות הראמבלס שבמרכז העיר הספרדית ,  וארגון  " המדינה האסלאמית "  קיבל אחריות .  שני חשודים נעצרו ,  בהם מרוקאי עם אשרת מגורים בספרד .  עוד דווח כי מחבל חוסל ,  אך לא ניתן לכך אישור רשמי .  31 ישראלים מוגדרים כמנותקי קשר
-פיגוע דריסה בלב שדרות הרמבלה ברצלונה-13 הרוגים ולמעלה ממאה פצועים בפיגוע-דאעש קיבל אחריות-דיווח :  אחד המחבלים חוסל בחילופי אש עם המשטרה-המשטרה עצרה שני חשודים חשוד במעורבות בפיגוע ,  אחד מהם תושב ספרד ממוצא מרוקאי-משרד החוץ :  כ-31 ישראלים מנותקי קשר ,  נתניהו ביקר בחדר המצב 
13 בני אדם נהרגו ועוד כמאה איש נוספים נפצעו היום  ( חמישי )  בפיגוע דריסה בשדרות הרמבלאס שבלב ברצלונה - כך הודיע הממשל המקומי בקטלוניה ,  אחרי שמשאית פגעה בהולכי רגל רבים לאורך חצי קילומטר בשדרות המרכזיות בעיר ,  שאליהן מגיעים מיליוני תיירים בשנה .  ארגון  " המדינה האסלאמית "   ( דאעש )  קיבל אחריות על הפיגוע .  המשטרה מסרה כי נעצרו שני חשודים .  בעיתון לה ואנגרדיה דווח כי אחד המחבלים חוסל ,  אך אין לכך אישור .  
באירוע אחר ,  נפצעו שני שוטרים מכלי רכב שפגע במחסום בעיר .  עם זאת ,  המשטרה בקטלוניה לא מסרה אם הפיגוע והתקרית קשורים .  אחד המחבלים שנעצרו הוא דריס אוקביר ,  בן 28 ,  ממוצא מרוקאי ,  שהחזיק אשרת שהייה בספרד וריצה בעבר עונש מאסר .  ברשת השידור הציבורית RTVE דווח כי המשאית ששימשה לפיגוע הושכרה בעיר .  כלי רכב נוסף אותר בעיירה ויק שבקטלוניה .  
היה זה האחרון בשורת פיגועי דריסה שביצע דאעש בערים גדולות ברחבי אירופה ,  בהן ניס ,  ברלין ,  לונדון ושטוקהולם .  לפי הודעת הארגון ,  שפורסמה בסוכנות הידיעות שלו אעמאק , " זאת תגובה לקריאות לפגוע במדינות הקואליציה הבינלאומית ".  
ראש ממשלת ספרד מריאנו ראחוי אמר כי הוא בקשר עם הרשויות בקטלוניה ,  וכי העדיפות הראשונה היא לטפל בפצועים בפיגוע .  הוא אמר כי בעקבות הפיגוע ,  הוא הורה לתגבר את האבטחה .  נישא חבל קטלוניה ,  קרלס פוידמונט הבטיח  " למחוץ את הטרור "  והודה לרשויות החירום .  
ראש הממשלה בנימין נתניהו הגיע לחדר המצב של משרד החוץ ו-31 ישראלים מוגדרים מנותקי קשר . " ישראל מגנה בתוקף את פיגוע הטרור בברצלונה ",  אמר . " בשם אזרחי ישראל אני שולח תנחומים למשפחות ההרוגים ואיחולי החלמה מהירה לפצועים .  הטרור מכה בכל מקום ,  ועל העולם התרבותי להילחם בו יחד כדי להביס אותו ". 
ראש הסגל בבית הלבן ריינס פריבוס אמר כי הנשיא דונלד טראמפ מעודכן בפרטי המתקפה ושר החוץ רקס טילרסון אמר כי וושינגטון מציעה את עזרתה למדריד . " ארצות הברית מגנה את מתקפת הטרור בברצלונה ,  ספרד ,  ואנחנו נעשה כל שאנחנו יכולים כדי לעזור ",  כתב טראמפ בטוויטר .
 מנהיגים נוספים ברחבי העולם גינו את הפיגוע ,  בהם ראשת ממשלת בריטניה תרזה מיי ,  נשיא צרפת עמנואל מקרון ונשיא רוסיה ולדימיר פוטין .  
כוחות משטרה רבים הוזעקו למקום בעקבות פיגוע הדריסה ,  לצד צוותי רפואה שסייעו לנפגעים .  בתמונות מהאירוע נראים אנשים שרועים על הקרקע וכוחות הצלה שמטפלים בהם .  תחנות המטרו והרכבת נסגרו והנוסעים פונו ,  וכבישים רבים באזור נסגרו לתנועת כלי רכב .
 מארק אספרסיה ,  סטודנט בן 20 שמתגורר בעיר ,  סיפר לרשת BBC : " היה רעש גדול וכולם רצו להסתתר .  היו הרבה אנשים ,  הרבה משפחות נפגעו .  זה היה נורא ,  כולם היו בפאניקה .  עמר אנוואר ,  תיאר כי  " כולם צעקו "  אחרי הפיגוע . " משפחות צעקו ".  
רייס ריצ'רדס ,  ששהה בברצלונה לרגל חופשה ,  אמר כי הוא שמע על הפיגוע  " כשלפתע החלו צרחות וראה אנשים רצים ".  
קמילה ,  עובדת במסעדת מכבי בברצלונה אמרה לוואלה ! NEWS : " שמענו צעקות והמולה ,  למעלה מ-60 אורחים נמצאים כרגע בתוך המסעדה .  זה מצב מפחיד מאוד ,  מדברים כבר פה על פיגוע ,  שמענו אנשים צועקים  " תעצור " " תעצור ",  מאמינה שהמשטרה תשתלט על העניינים אבל נכון לעכשיו אנחנו לא יוצאים  ,  והמסעדה סגורה ". 
הפיגוע הגדול האחרון שהתרחש על אדמת ספרד היה ב-11 במרץ במדריד .  תא של אל-קאעדה ביצע סדרת פיגועי טרור בארבע רכבות נוסעים בשלוש תחנות רכבת בבירה .  זה נחשב לאירוע הטרור הגדול ביותר בתולדות ספרד .  בסביבות השעה 8:00 בבוקר התפוצצו כמעט בו-זמנית עשרה מטעני חבלה בקרונות של ארבע רכבות נוסעים .  191 בני אדם נהרגו וכ-1,500 נוספים נפצעו .  

13 הרוגים ומאה פצועים בפיגוע דריסה בברצלונה ;  דאעש קיבל אחריות
משאית התנגשה בהולכי רגל רבים בשדרות הראמבלס שבמרכז העיר הספרדית ,  וארגון  " המדינה האסלאמית "  קיבל אחריות .  שני חשודים נעצרו ,  בהם מרוקאי עם אשרת מגורים בספרד .  עוד דווח כי מחבל חוסל ,  אך לא ניתן לכך אישור רשמי .  31 ישראלים מוגדרים כמנותקי קשר

