המתיחות בדרום הצדיקה ביטול ביקור נתניהו בהודו - שירקה בפרצופו בסוגיית ירושלים
נתניהו זוכר את ההסלמה המהירה שקדמה לאירועי מנהרת הכותל בכהונתו הראשונה ומודע לפוטנציאל ההתלקחות לאחר התקיפה המוצלחת שממשלתו יזמה .  רה"מ ,  ששמח לעכב את מפגשו הבא עם חוקריו ,  נחת במעצמה שהתעלמה מהפצרותיו - וכמו פוטין לפניה ,  צפתה בו מחייך בכניעה ,  בסגנון ביביווד
תקיפתה של מנהרת חמאס במפגש הגבולות עזה-ישראל-מצרים ,  אמש והבוקר  ( ראשון )  ,  היתה מוצדקת ומוצלחת כאחת .  גילוי המנהרה והשימוש המושכל בחילות האוויר וההנדסה ובכוחות מיוחדים להשמדתה הם הישגים מודיעיניים ,  טכנולוגיים ומבצעיים חשובים לצה"ל ולתעשייה הביטחונית .  בעוד שנה פחות שבועיים תסתיים כהונתו של הרמטכ"ל ,  גדי איזנקוט ,  ודומה שבניצוחו אכן עומדת מערכת הביטחון באחת הקדימות העליונות שהציב ב-2015 ,  שלילת הכושר התת-קרקעי ההתקפי מארגוני הטרור בחזית הדרומית .
 לחופרי המנהרה מתחת לכרם שלום היו בוודאי מניעים משולבים ,  להבריח ולהרוויח לצד ביצוע פיגועים .  בצד המצרי של רפיח הנהיג שלטונו של עבד אל-פתח א-סיסי מדיניות אדמה חרוכה - הריסת מאות מבנים סמוכי גבול ,  ששימשו תשתית לכניסה למנהרות ולחפירתן .  
ישראל ,  כמובן ,  ניסתה בשעתה ליישם שיטה זו ,  אך חדלה ממנה לנוכח ביקורת פנימית וחיצונית .  אך גם אם התכלית העיקרית של מנהרת כרם שלום היתה עקיפת המחסום המצרי ,  ברור שאין להשלים עם חדירה לשטח ישראל ולסיכון המעבר והמסוף ;  יתכן שהמיקום נבע מתקוות החופרים ,  שהתבדתה ,  שהרעש המתמיד במקום ותנודות הקרקע תחת גלגלי המשאיות הכבדות יפריעו לאיתור המנהרה ,  לפי מיטב המסורת של סרטי הבריחה ממחנות שבויים ומבתי כלא .  
מאחר שההפצצה בוצעה בשטח הפלסטיני ונלוותה אליה גם הודעה רשמית מפורטת ,  יש בכך מצד ישראל הסלמה מילולית מחושבת .  בתקיפות קודמות ,  בחודשים האחרונים ,  התקיים אחד משני תנאים :  ביצוע ממזרח לגבול ופרסומו - או ממערב לגבול והימנעות מהמונח המפורש  " מנהרה ".  הכוונה היתה לאפשר לגורמים מתונים יחסית בהנהגת חמאס להתאפק ולא להיגרר לסבב נוסף של חילופי אש ואף פלישה קרקעית של צה"ל .  עדיין יתכן שהחשבון הקר של יחיא סינוואר יגבר על חמומי המוח שסביבו ,  אבל התלקחות רבתי סבירה היום יותר מאשר שלשום .  מאחר שההחלטה על עיתוי התקיפה היתה של ממשלת ישראל ,  תמוה שראש הממשלה לא ביטל את מסעו להודו .
 בנימין נתניהו הרי זוכר היטב את אירועי מנהרת הכותל בספטמבר 1996  ( "ברזל לוהט ")  ,  שהיו למבחן האש הראשון של צה"ל ומשמר הגבול עם הרשות הפלסטינית וחמושים נוספים ,  במחיר 19 הרוגים ישראלים ועשרות פלסטינים .  נתניהו נסע אז בזחיחותו לגרמניה ונאלץ לחזור שפל רוח ולחזר אחר יאסר ערפאת ,  שקיבל תמורת הרגעת השטח את חברון .
 אם הפלסטינים יגיבו בימים הקרובים באלימות ,  המנהרה שנחשפה והושמדה בכרם שלום עלולה להיות למנהרת הקטל .  על התקווה שלא כך יקרה ושהתגובה תהיה הבלגה אסור לבסס מדיניות .  להיפך :  צריך להתכונן לרע ,  מה גם שאמ"ן מספק זה שנתיים התרעה אסטרטגית למעבר המצב בזירה הפלסטינית מ"נפיץ "  למפוצץ .
 לכן היה על נתניהו להישאר בבית ,  מה עוד שאין לו ,  ולא כתוצאה מהיסח דעת ,  ממלא מקום קבוע .  כך במיוחד ,  משום שביקורו בהודו אינו רק מיותר ,  אלא מהווה פרס לעוינות כלפי ישראל .  בחודש שעבר ,  כזכור ,  הצביעה הודו בעצרת הכללית של האו"ם נגד העמדה הישראלית והאמריקנית בשאלת ההכרה במעמד ירושלים .  היא אף לא נמנעה או נעדרה - באה להצבעה וירקה בפרצופו של נתניהו ,  חברו הקרוב של נרנדרה מודי .  נתניהו שתק .  הוא לא השתלח במודי ולא הכריז כי אם להודו מותר לקבוע שבירתה היא ניו דלהי ולא מומבאי או כלכותה ,  דין דומה חל גם על ישראל וירושלים .  המראתו להודו משמעה שאין תג מחיר למהלך הדיפלומטי העוין ,  או שאולי יש - טאג' מאהאל ,  כי ירושלים זולה יותר .  מראה נתניהו הרוחץ את בגידת מודי מזכיר את ורנאסי בשעת דימדומים ,  כשהגוויות נרחצות במימי הגנגס .  
לישראל ,  כידוע ,  עניין רב בקשרים ביטחוניים וכלכליים עם הודו .  זה עניין דו-סיטרי ,  אף שהנתונים שהתפרסמו בהודו מלמדים שהסחר ההודי עם מדינות ערב גדול פי 24 מזה שעם ישראל .  אבל אם הכסף יענה את הכל ,  כפי שמאמין גם דונלד טראמפ ,  אין לישראל שום מנוף מדיני .
 אנשי עסקים ותעשייה רבים נלווים לנתניהו ונועדו להם אירועים חשובים .  לכן לא היה צורך בביטול המסע כולו ,  אלא רק במחיקת נתניהו מרשימת הנוסעים .  את מקומו היה יכול למלא שר האוצר משה כחלון ,  הן בהקשר הכלכלי והן משום שבהודעתו שלא יתפטר מהממשלה אם נתניהו יתעקש להמשיך ולכהן בראשותה ,  גם לעת המלצות משטרה להעמידו לדין באשמת שוחד ,  פסל עצמו למנהיגות לאומית .  רל"ש נשאר רל"ש .  
כחלון נכנס לפוליטיקה כעוזרו החייכן ,  היודע כביכול את מקומו ,  של השר לביטחון הפנים עוזי לנדאו .  עשור וחצי אחר כך הוא ראש לשכת נתניהו .  ישראל כץ  ( אצל אריאל שרון )  ,  צחי הנגבי  ( יצחק שמיר )  ,  גלעד ארדן ואביגדור ליברמן  ( נתניהו )  ורבים אחרים התקדמו מהלחשנות והלשכנות ;  לא כחלון .  נתן אשל טעה :  זה לא  " הפחדן מאולגה ",  אלא אופי של רל"ש ,  בבחינת  " אהבתי את אדוני ". 
והרי נימוקו המשפטי של כחלון מגוחך :  אותו חוק שאינו מחייב ראשי ממשלה להתפטר בטרם יידחה ערעורם של הרשעתם בבית המשפט המחוזי ,  גם אינו כופה עליהם לפרוש כשהיועץ המשפטי מגיש נגדם כתב אישום  ( כפי שאומר כחלון שבדעתו לעשות )  ,  לא רק בשלב הקודם של הגשת המלצות המשטרה ליועץ .  זה תירוץ מלאכותי ,  שנועד להרוויח זמן ,  ואם חברי סיעת  " כולנו "  יחתמו עליו בלי להתקומם נגד מי שנתן להם חיי כנסת ,  הם ראויים לכחלון והוא להם .  מנהיגות לא תצמח משם .  
ואשר ליאיר נתניהו ,  שנבצר ממנו להשתתף בחגיגה ההודית ,  אטימות אביו אינה יודעת גבול .  נכון ,  מה שנפלט מהקלטת של יאיר אינו משקף את הערכים שהורבצו בו בבית אבא ואמא .  הבנים לבית נתניהו חונכו שלא לשלם תמורת סקס ,  ואם אפשר - שלא לשלם כלל .  לשם כך יש חברים ובני חברים .  יאיר גם נקלע בטעות למועדוני סטרפטיז ,  כי לא הבין כיאות שיחת טלפון בין אביו לבין טראמפ על אותו  " אראב שיטהול ,  גאזה סטריפ ". 
אבל לכנות גבר בן 26 וחצי  " נער צעיר "?  בגיל זה ,  יצחק רבין היה מפקד חטיבת  " הראל "  בקרבות הנואשים על הדרך לירושלים ,  אריק שרון הוביל לפעולות גמול את גדוד 890 שבלע את יחידה 101 ומרדכי  ( מוקה )  לימון היה מפקד חיל הים .  על סגן מפקד סיירת מטכ"ל בן ה-26 ,  יוני נתניהו ,  אמר אהוד ברק שהיה מתבייש באחיו - וזה עוד לפני חקירות השחיתות .  
לנתניהו נוח לטייל בהודו ולעכב את המפגש הבא עם חוקרי יאח"ה ,  כלומר גם את מועד הגשת המלצותיהם בעניינו לפרקליטות וליועץ אביחי מנדלבליט .  רעייתו מעדיפה להצטלם בהודו ביום השימוע של פרקליטיה אצל מנדלבליט .  אלה שיקוליהם ,  אבל החשש מהתלקחות בעזה היה צריך לגבור על הנוחות הפרטית .  תקוות שווא ,  כשמדובר בנתניהו .  
ההודים הם אלופי העולם בצביעות .  רוממות זכויות הנדכאים והכבושים במדינות אחרות בגרונם ,  ורמיסת נשים ומוסלמים וכתות נחותות וקשמיר ברגליהם .  כך מאז ראש ממשלתם המייסד ג'אוהרלל נהרו ,  אבי שושלת גנדי - אין קשר למהטמה - השלטת עד היום במפלגת הקונגרס ,  יריבתו של מודי בפוליטיקה אך אחותו הכמעט תאומה במדיניות המזרח-תיכונית .  

המתיחות בדרום הצדיקה ביטול ביקור נתניהו בהודו - שירקה בפרצופו בסוגיית ירושלים
נתניהו זוכר את ההסלמה המהירה שקדמה לאירועי מנהרת הכותל בכהונתו הראשונה ומודע לפוטנציאל ההתלקחות לאחר התקיפה המוצלחת שממשלתו יזמה .  רה"מ ,  ששמח לעכב את מפגשו הבא עם חוקריו ,  נחת במעצמה שהתעלמה מהפצרותיו - וכמו פוטין לפניה ,  צפתה בו מחייך בכניעה ,  בסגנון ביביווד

