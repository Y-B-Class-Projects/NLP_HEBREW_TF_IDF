דרושים :  נאום לאומה וועדת חקירה
החלטתו של ראש הממשלה בנימין נתניהו ,  לדחות את פגישתו עם הנשיא אובמה כדי לשוב במהרה לירושלים ,  מחייבת אותו ,  לאחר שהגיע לארץ והתעדכן במתרחש ,  להידרש בראש ובראשונה למבוכה האדירה השוררת בציבור .  
ועל כן חייב נתניהו הסבר מלא ,  פומבי ,  על התוצאות הקשות של מבצע  " רוחות שמיים ",  מבצע ההשתלטות על המשט הבינלאומי ,  המתגרה ,  לעבר חופי עזה .  
ראש הממשלה צריך לדבר ישירות אל הציבור בישראל אשר ראשו שח ומורכן לנוכח תוצאות מבצע ההשתלטות על האונייה .  

עם כל הביקורת וחרף חילוקי הדעות סביב יחסו של הנשיא אובמה לישראל ולראש ממשלתה ,  הפעם ראוי ללמוד ממנו ואף לחקות משהו מנוהגיו של אובמה כלפי האזרחים האמריקנים :  הנשיא אובמה מדבר ישירות אל העם .  ראוי לשים לב לסיוריו המתוקשרים בחופי מדינת לואיזיאנה ,  פיסת היבשה הכי קרובה לאסדת הקידוח במפרץ מקסיקו ,  שממיטה בימים אלה את האסון הסביבתי הכבד ביותר על ארה"ב .  בכך ,  אגב ,  נוהג אובמה כאחד מקודמיו ,  הנשיא לשעבר ביל קלינטון .  
אכן ,  אובמה הוא גם פוליטיקאי שמבקש למזער נזקים פוליטיים לנשיאותו ,  אבל מעשהו זה ראוי לחיקוי .  
נתניהו צריך לדבר אלינו ,  אזרחיו ,  גם כי די לנו בפרשנים ,  במומחים וב"מומחים "  אשר מלהגים בכל שעות היממה .  לכן יש לפנות את האולפנים לשעה קלה ,  ובמהרה ,  ולנאום לאומה ,  אומה המייחלת להסבר ללא תיווך מפי ראש ממשלתה .  
בתוך כך ,  מוטב לממשלה ליטול את היוזמה לידיה ולפעול להקמת ועדת חקירה ישראלית .  
הרי גם ראשי ממשלות בעולם מקרב ידידי ישראל דורשים לבדוק את העובדות ,  לחקור מה אירע שם .  
אמנם הדברים נאמרו בלשון מנומסת ,  אבל אין להטיל ספק בכוונתם :  חקירה היא בקשתם של ראשי ממשלות גרמניה ,  בריטניה ואיטליה ,  ואין לייחל לטובים ונוחים מהם ,  מבחינתה של ישראל .  דרישה זו היא גם הגרעין הטמון בתגובותיהם למבצע ,  תגובות מתונות יחסית ,  של מזכ"ל האו"ם ושל הנשיא אובאמה .  
היה צפוי כי במוקדם או במאוחר תחליט מועצת זכויות האדם של האו"ם להקים ועדת חקירה מטעמה ,  כפי שקרה אתמול .  וזה ,  להזכירנו ,  אותו גוף בינלאומי ,  צבוע ושקרי ככל שיהיה ,  שמינה את השופט גולדסטון לחקור את מבצע עופרת יצוקה .  
על כן ,  כל מילה מיותרת .  הקמת ועדת חקירה ,  ביוזמת ישראל ,  תרכך ולו באורח מסוים את התגובות הקשות בעולם ,  ותענה גם על בקשותיהם של ראשי ממשלות שקרובים לנתניהו בתפיסותיהם הרעיוניות .  
מה גם שהחלטה על הקמת ועדת חקירה תהיה הקדמה טובה לפגישה שעוד תתקיים ,  במקום זו שנדחתה הפעם ,  עם הנשיא אובאמה .  הרי בפגישה בבית הלבן ,  זו שתתקיים ,  יידון נתניהו עם הנשיא על נושאי הגרעין של ישראל ובשאלת התגרענותה של אירן .  כלומר ,  נושאי ליבה לעתידה של מדינת ישראל .  על כן ראוי להניח ,  לפני הפגישה הזו בבית הלבן ,  תשתית שאולי תשפר את רוח היחסים האישיים עם הנשיא אובמה ,  ואף עם ידידי ישראל בקונגרס ,  שגם חלקם ,  יש להניח ,  שרויים במבוכה .  ישראל צריכה להניח בידיהם את אמצעי הסנגוריה על ישראל .  
נכון כי שום צעד שייעשה לא ימנע מראש ממשלת טורקיה לדרדר את יחסיו עם ישראל :  הוא החל בכך זמן רב לפני מבצע ההשתלטות ,  בהדקו את יחסי ארצו עם אירן ועם סוריה .  עבור ארדואן זה כיוון שנעוץ בהחלטה אסטרטגית ,  ללא קשר למשט .  אבל ועדה ישראלית לחקירת המבצע נדרשת לתיקון יחסי ישראל עם העולם וכדי לתת מענה כלשהו לתחושת המבוכה האופפת חלק ניכר מן האזרחים .  
והדברים נכונים בייחוד במדינה שבה כל אזרח ,  כמעט ,  עקב השירות הצבאי ,  מרגיש שהוא מומחה צבאי ,  תוך התמחות ייחודית במודיעין .  
כל השהיה בקבלת החלטה זו רק תאריך את משך ימי המבוכה בבית ואת רצף הגינויים מבחוץ שעוד יונחתו עלינו ,  ויצננו עוד יותר את יחסי ישראל עם העולם .  

דרושים :  נאום לאומה וועדת חקירה
nan
