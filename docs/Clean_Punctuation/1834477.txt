אלטלנה :  ניצחון הממלכתיות
בכל ימי ההולדת שלי היה אבי מציין שהוא חייב לי על כך שנולדתי בהפוגה הראשונה של מלחמת השחרור .  לכבודי זכה לחופשה מן הצבא ,  וכך לא צריך היה להשתתף בעצמו במאבק מול אוניית אצ"ל שהביאה עימה עולים ונשק ,  ושנורתה על ידי כוחות צה"ל במטרה להבטיח צבא אחד .  
הוא נהג לומר שאף שהוא שמח כי לא היה מעורב באופן אישי בקרב הטרגי ,  הוא שלם עם החלטת בן-גוריון לפגוע באונייה ומשוכנע שלא היתה לו ברירה .  לעומת זאת ,  השבוע אמר נתניהו כי ההחלטה לפגוע באלטלנה היתה נמהרת ומוטעה .  הוא טועה .
 בימי לימודיי בבית הספר עדיין הידהד ירי התותח על אלטלנה .  בהפסקות ובשיעורי חברה נהגנו להתווכח בשאלה מדוע הוביל אצ"ל נשק בניגוד לעמדת צה"ל והממשלה ,  ומדוע עמד על חלוקתו ,  בעדיפות ,  לאנשי אצ"ל בצבא ,  מול השאלה מדוע החליט בן-גוריון להיאבק בדרך אלימה באחיו ולוותר על הנשק בשעה שצה"ל שיווע לעוד כלים ועוד תחמושת לצורך הלחימה במלחמת העצמאות .  
אני הגנתי על עמדת הממסד משום שזו היתה האמת שקיבלתי בבית .  מאז במשך השנים קראתי כל שיכולתי על הפרשה ,  ובניגוד לנושאים אחרים  ( כמו הצורך בביטול הממשל הצבאי )  ,  שבהם הסקתי כי בגין צדק ובן-גוריון טעה ,  בפרשת אלטלנה התחזקתי בדעתי .
 היו אלה ימיה הראשונים של המדינה שבדרך .  ראש הממשלה הראשון ,  דוד בן-גוריון ,  נאבק בהתקפת מדינות ערב על ישראל מצד אחד ,  ובמאמצים של המחתרות לשמור על קיומן למרות הקמתו של צה"ל מצד שני .  הוא הודאג מאוד מסכנת חוסר המונופול של המדינה על הנשק .  ראשי המחתרות - אלה שהיו חלק מן המחנה שלו ואלה שהתנגדו לו - נאבקו במרירות בנחישותו לפרק את המערכות הצבאיות הנפרדות .
 בגין ,  מפקד אצ"ל ,  התנגד לתוכנית החלוקה וראה בהקמת המדינה בחלק מן הארץ טעות איומה .  מנהיגי מפ"ם - בעלי הזיקה לפלמ"ח - תמכו במדינה דו-לאומית .  
בן-גוריון הבין כי אם לא ייאבק למען צבא אחד שירחיק את צבאות ערב מישראל ויממש את תוכנית החלוקה בדרך שתבטיח רוב יהודי - יקרוס החלום הציוני עוד בטרם התממש .
 בהסכם שנחתם עם אצ"ל ב-1 ביוני 1948 נכתב כי הארגון לא יביא ארצה נשק על דעת עצמו .  עובדה היא שההסכם הזה הופר  ( לא רק שאלטלנה הגיעה לחופי ישראל ללא תיאום עם צה"ל ,  היא אפילו הפתיעה את בגין עצמו ,  והיו אלה אנשי אצ"ל בחו"ל שעמדו על הגעתה )  .  
930 עולים ונשק רב ,  שהושג בעיקרו בצרפת ,  היו על סיפון האונייה .  הממשלה החליטה לאפשר לצה"ל להבטיח להוריד את הנשק ולהעבירו לצה"ל ,  בעוד בגין עמד על כך שחלק מהנשק יגיע במיוחד ליחידות אצ"ל שפוזרו בצבא .  
לאחר התדיינות ניתן ב-19 ביוני אולטימטום קצר לאונייה להוריד את הנשק לחוף בכפר ויתקין .  היא לא עמדה בכך ,  והחלו היריות .  
משם נמלטה האונייה לחוף פרישמן בתל אביב ,  ותוך כדי השתלשלות האירועים ניתנה פקודה להשתמש בירי תותח .  אנשי אצ"ל ,  וגם לוחמי צה"ל ,  נהרגו ונפצעו בקרב שהתפתח .  
הטרגדיה היתה אמיתית ,  והוויכוח על פרשת אלטלנה טרם נפסק עד היום .  בהכירי את בנימין נתניהו ,  אני מבקש להאמין כי אילו הוא היה בנעליו של דוד בן-גוריון לפני 63 שנה ,  גם הוא היה מקבל - בלב כבד - את ההחלטה שקיבל בן-גוריון .
 
אלטלנה :  ניצחון הממלכתיות
nan
