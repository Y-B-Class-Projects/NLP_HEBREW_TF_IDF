רשות השידור :  השליטה חוזרת לידיים של נתניהו
כפי שפורסם בוואלה ברנז'ה ,  נתניהו נפגש עם כונס הנכסים של רשות השידור והמנכ"ל הזמני של תאגיד השידור הציבורי .  בפגישה שב האוצר על עמדתו :  לפרק את הרשות ולעבור למיקור חוץ .  נתניהו ,  המודע ללוחות הזמנים ולקופה הריקה ,  הודיע שיכריע בנושא בקרוב
ראש הממשלה ושר התקשורת בנימין נתניהו נפגש היום  ( שני )  עם כונס הנכסים של רשות השידור דוד האן והמנכ"ל הזמני של תאגיד השידור הציבורי אלדד קובלנץ .  בתום הפגישה הודיע נתניהו ,  שמודע ללוחות הזמנים הצפופים ,  שבקרוב יכריע בנוגע לעתיד רשות השידור .  
הפגישה היום נערכה במשך לפגישה הדחופה שכינס אתמול נתניהו ,  בהשתתפות השר הממונה על רשות השידור אופיר אקוניס ,  שר האוצר משה כחלון ונציגי אגף התקציבים באוצר .  השר אקוניס הציג את עמדתו לפיה יש לפעול לצורך הארכת יישום חוק השידור הציבורי בשלושה חודשים ,  על מנת לבחון שינויי חקיקה ובחינה מחודשת של האפשרות לחזור למתווה הרפורמה .  כך או כך ,  הצהיר אקוניס ,  לא תהיה גביית אגרה .  מנגד ,  באגף התקציבים במשרד האוצר דורשים לסגור את רשות השידור ,  לפרק אותה ולהעביר את הפעילות למיקור חוץ ,  כך שאת התכנים יספקו חברות הפקה חיצוניות .  התהליך כולל פרישה של כ-1,000 עובדים .
 בפגישה ,  שבה לקחו חלק גם העורך הראשי של רשות השידור יונה ויזנטל ונציגי אגף התקציבים ,  חזרו השר אקוניס ונציגי האוצר על עמדתם .  נכון להיום ,  כפי שאמרו קובלנץ והאן גם בדיון בוועדת הכלכלה שנערך בנושא חוק השידור הציבורי ,  לצורך הקמת התאגיד נדרשת יותר משנה ובינתיים קופת הרשות מתרוקנת .  בסוף החודש תישאר הרשות עם גירעון של 50 מיליון שקלים ,  לא כולל תשלום משכורות .  זאת כאשר באוצר לא מתכוונים להזרים כספים .  
נתניהו ,  שטרם הודיע על החלטתו ,  שומר על השליטה ברשות השידור .  כפי שפורסם בוואלה ברנז'ה ,  שמות המועמדים לתפקידי יו"ר וחברי מועצת התאגיד נמצאים על שולחנו של נתניהו וטרם הועברו לאישור הוועדה לבדיקת מינויים בשירות הציבורי .  גורמים המעורים בפרטים ,  סבורים שנתניהו מעדיף שהתאגיד לא יוקם ,  בוודאי לא כאשר במסגרתו ימונו 12 חברי המועצה ,  שייטלו את השליטה על השידור הציבורי .  

מי שחושש שנתניהו ימסמס את חוק השידור הציבורי ,  הוא מי שהוביל להקמתו ,  השר לביטחון פנים גלעד ארדן ,  שצייץ היום בחשבון הטוויטר שלו : " יישום הרפורמה ברשות השידור חייב להימשך .  אין היגיון לממן על חשבון הציבור גוף לא יעיל .  מוכרחים שידור ציבורי איכותי ומודרני ,  ורק בגוף חדש זה יקרה ". 
גם יו"ר ועדת הכלכלה ,  ח"כ איתן כבל ,  הביע חשש משליטתו של נתניהו ברשות השידור ,  ואמר הבוקר בוועדת הכלכלה : " אמש קיים ראש הממשלה דיון רב משתתפים בנושא רשות השידור .  על פי הדיווחים בתקשורת עולה תמונה מדאיגה מאוד מהאופן בו מתכוון ראש הממשלה לטפל במשבר העמוק והמתמשך של הרשות .  כמי שמלווה את השידור הציבורי ורואה בו ערך שיש לחזק ולטפח ,  אתנגד לכל מהלך שינסה להשיב את הפוליטיקה אל תוך רשות השידור .  אתנגד לכל פעולה שתשים קץ לשידור הציבורי .  אעשה ,  יחד עם חבריי בוועדה ובכנסת ,  את כל אשר נדרש כדי להוביל את המהלך הנכון והראוי להבראת הרשות ולחיזוק השידור הציבורי .  אשוב ואדגיש ,  כי כל פעולה לחיסול או לפוליטיזציה של הרשות תתקל בחזית בצורה של חבריי ושלי .  זה מסוג הנושאים שאין בהם אופוזיציה או קואליציה ".  

רשות השידור :  השליטה חוזרת לידיים של נתניהו
כפי שפורסם בוואלה ברנז'ה ,  נתניהו נפגש עם כונס הנכסים של רשות השידור והמנכ"ל הזמני של תאגיד השידור הציבורי .  בפגישה שב האוצר על עמדתו :  לפרק את הרשות ולעבור למיקור חוץ .  נתניהו ,  המודע ללוחות הזמנים ולקופה הריקה ,  הודיע שיכריע בנושא בקרוב

