בלי התנחלויות או מדינה פלסטינית :  מה שטראמפ לא אמר סימל את ביקורו
נשיא ארצות הברית סיכם ביקור טוב מבחינתו ,  ומושלם מבחינת ראש הממשלה נתניהו ,  ששמע את כל מה שרצה .  גם בישראל וגם ברשות הפלסטינית קיבלו את מבוקשם ,  אך טראמפ הוא איש עסקים שמחפש את הדיל האולטימטיבי - והמשך המשא ומתן יזכיר לצדדים שבעסקים אין חברים
קשה היה לפספס את שביעות הרצון על פניו של ראש הממשלה בנימין נתניהו בסיום נאומו של נשיא ארצות הברית דונלד טראמפ ,  היום  ( שלישי )  במוזיאון ישראל .  בסך הכל ,  טראמפ אמר את כל מה שנתניהו רצה לשמוע ,  וייתכן שראש הממשלה אפילו היה חותם על הנאום הזה בעצמו .
 טראמפ אשרר את הברית בין ארצות הברית לישראל ,  וחזר על מחויבותו ליחסים הביטחוניים העמוקים בין שתי המדינות ;  הוא הצהיר בקול ברור כי הוא מחויב למניעת איראן גרעינית ,  ונקט עמדה חד משמעית נגד האיומים מצד חמאס וחיזבאללה ;  לקינוח ,  הוא יצא נגד המתקפות על ישראל באו"ם ובארגונים בינלאומיים אחרים . " לא עם דונלד ג'יי טראמפ ",  הכריז בתקיפות .
 אלא שמכל מה שהנשיא אמר ,  ייתכן שהחשיבות היא דווקא במה שלא אמר :  הוא לא אמר  " מדינה פלסטינית "  ולא אמר  " התנחלויות ".  אם למישהו היה ספק שעידן אובמה חלף ,  ניתן לומר שהנקודה הוכחה .  
לקריאה נוספת:הנאום המלא : " איראן קוראת להשמיד את ישראל .  לא עם דונלד טראמפ ! "טראמפ ביד ושם : " כל עוד לא נתעלם מהברבריות ,  השלום ינצח בסוף"לבד בבית לחם :  מלניה ואיוונקה טראמפ צייצו על מנצ'סטר מירושלים 
כמו בסעודיה ,  שם ויתר טראמפ על ההרצאות המסורתיות בנוגע לזכויות אדם ולמעמד האישה ,  גם בישראל הוא נמנע מהרצאות ומהטפות מוסר .  במקום זאת ,  הוא עטף את ישראל ואת ראש ממשלתה בחיבוק גדול ואוהב ,  ולא נתן לא ,  מחלוקת להפריע בחגיגות ה"אהבה "  - מילה ששב והזכיר כמעט בכל נאום או הצהרה .  זו מנגינה לגמרי שונה מזו של קודמו בתפקיד ,  שכבר עם כניסתו לתפקיד הצהיר כי הוא שולל את ההנחה שלא צריך להיות  " אור יום "  בין ישראל וארה"ב .  .עם תום 28 השעות של טראמפ בארץ הקודש ,  אפשר להכריז שהביקור עבר בהצלחה מבחינת שני הצדדים .  הנשיא צלח את מסעו הראשון לאזור הרגיש והטעון הזה ללא אף תקלה ,  והתקבל בחיבוק חם ואוהב ,  גם בישראל וגם ברשות הפלסטינית .  הוא לא מעד אפילו פעם אחת בלשונו ,  קיים ביקור היסטורי עבור נשיא אמריקני בכותל המערבי ,  ואתחל בממלכתיות את היחסים המורכבים של הממשל שלו עם זכרון השואה ,  בביקור במוזיאון יד ושם .
 אך בעוד שעבור טראמפ הביקור היה טוב ,  עבור נתניהו זה היה ביקור מושלם :  השגרירות אמנם לא הועברה לירושלים ,  וגם לא נרשמה הצהרה על הכרה בריבונותה של ישראל בעיר המאוחדת  אך לצד הביקור בכותל ,  טראמפ הקדיש חלק ניכר מנאומו לתיאור הקשרים ההיסטוריים של העם היהודי לעיר הבירה .  בבית לחם ,  לצדו של אבו מאזן ,  הוא העביר מסר חד נגד מדיניות התשלומים והמשכורות של הרשות הפלסטינית למחבלים ,  ובירושלים הוא הכריז שגם נתניהו  " רוצה מאוד בשלום ". 
למרות המתיחויות טרם הביקור ,  ואפילו חרף מחדל הסלפי המביך של אורן חזן בנתב"ג ,  הביקור עבר ללא תקלות ,  ובעיקר ללא מילת ביקורת אחת על ישראל .  אחרי  " שמונה השנים הרעות "  עם ברק אובמה ,  נתניהו ,  נכון לעכשיו ,  קיבל בדיוק מה שרצה .  
כמעט כמו כל דבר בארצנו הקטנטונת ,  הפרשנות לדבריו של טראמפ משתנה לפי השיוך הפוליטי של הדובר :  שני הצדדים נמצאים בקרב עיקש זה שבועות ,  ובעוד שהפוליטיקאים משמאל מיהרו לרקוד על אכזבת הימין מהשארת השגרירות בתל אביב וממדיניות  " ריסון ההתנחלויות ",  והיום הגיע תורה של חגיגת הצד השני .  בעוד הימין בירך והילל את הנשיא ,  שסימן את הטרור  ולא את ההתנחלויות - כבעיה העיקרית שמונעת הסדר ,  בשמאל נאחזו בחזונו האופטימי להשגת שלום בין ישראל והפלסטינים ,  וקראו לנתניהו לנצל את ההזדמנות .  
לעת עתה ,  טראמפ מצליח לתת לכולם את מה שהם רוצים .  הוא איש של דילים ,  ורואה בעיני רוחו את הדיל הגדול מכולם :  מזרח תיכון חדש ,  שבו ישראל היא חלק מברית אסטרטגית שנלחמת בטרור של דעאש ונאבקת באיראן ובגרורותיה .
 בשום שלב במסעו במזרח התיכון ,  טראמפ לא נקב בשמה של יוזמת השלום הערבית ,  שנכון להיום ,  היא המסלול היחיד שיכול להעביר את שיתוף הפעולה המתגבר בין ישראל ומדינות ערב המתונות לקדמת הבמה .  מנגד ,  הוא לא הפסיק להרעיף מחמאות על המלך הסעודי סלמאן ,  פטרונה של אותה יוזמה ,  וכשעמד לצדו של אבו מאזן ,  הבהיר שהוא רואה קשר ישיר בין הסכסוך הישראלי-פלסטיני לבין המאבק האזורי בטרור .
 בניגוד לעמדה הרווחת בממשלת ישראל ,  הגורסת שאפשר להתקדם לנורמליזציה עם מדינות ערב מבלי לדבר על הפלסטינים ,  טראמפ אומר שפתרון הסכסוך הקטן שלנו הוא הצעד הראשון לקראת אותו מזרח תיכון חדש .  כמה שעות לאחר מכן ,  לפני שפרגן ל"חבר הטוב "  נתניהו המושיט יד לשלום ,  הדגיש שהמסר שקיבל מהפלסטינים דומה : " שמעתם את זה ,  ואני אומר את זה שוב ,  הם מוכנים להושיט יד לשלום ".  
טראמפ סיכם את החלק הראשון של מסעו הראשון מעבר לים כנשיא בהצלחה גדולה ,  והמשיך לאירופה ,  שם צפויים לו אתגרים אחרים לגמרי .  לאחר מכן הוא יחצה את האוקיינוס האטלנטי חזרה לארצו ,  שם יצטרך לשוב ולהתמודד עם הבוקה ומבולקה של חקירות ה-FBI .
 אם מישהו חשב שהוא יגיע למזרח התיכון ,  יבין את מורכבות הסיטואציה וירים ידיים ,  נראה שההיפך הוא הנכון :  אחרי שנפגש עם נתניהו ואבן מאזן ,  יש ברשותו תמונה ברורה יותר של המכשולים והקשיים ,  שאותם יותיר ליועציו ג'ארד קושנר וג'ייסון גרינבלט לנסות לפתור בשבועות ובחודשים הקרובים .  קושנר ,  שנפגש עם יו"ר האופוזיציה יצחק הרצוג לפני ההמראה ,  כבר הבהיר שהנשיא מתכוון להמשיך את המשא ומתן  " בכל הכוח ".  כך שהידידות הקרובה עם בני הזוג נתניהו והחום המופגן כלפי ישראל צובעים את התמונה בצבעים ורודים ,  אך בסוף טראמפ הוא איש עסקים  ובעסקים ,  כידוע ,  אין באמת חברים .  

בלי התנחלויות או מדינה פלסטינית :  מה שטראמפ לא אמר סימל את ביקורו
נשיא ארצות הברית סיכם ביקור טוב מבחינתו ,  ומושלם מבחינת ראש הממשלה נתניהו ,  ששמע את כל מה שרצה .  גם בישראל וגם ברשות הפלסטינית קיבלו את מבוקשם ,  אך טראמפ הוא איש עסקים שמחפש את הדיל האולטימטיבי - והמשך המשא ומתן יזכיר לצדדים שבעסקים אין חברים

